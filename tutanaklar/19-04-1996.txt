


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular















 DÖNEM : 20			 CİLT : 3 		       YASAMA YILI : 
1


T. B. M. M.
TUTANAK DERGİSİ

40 ıncı Birleşim
19 . 4 . 1996 Cuma



İ Ç İ N D E K İ L E R
  I. – GEÇEN TUTANAK ÖZETİ
 II. – BAŞKANLIĞIN GENEL KURULA SUNUŞLARI
A)  TEZKERELER VE ÖNERGELER
1. – Rusya Federasyonuna gidecek olan Enerji ve Tabiî Kaynaklar 
Bakanı H. Hüsnü Doğan'a, dönüşüne kadar, Devlet Bakanı Rüşdü 
Saracoglu'nun vekâlet etmesinin uygun görüldüğüne ilişkin 
Cumhurbaşkanlığı tezkeresi (3/231)
2. – Romanya'ya gidecek olan Devlet Bakanı Yaman Törüner'e, 
dönüşüne kadar, Adalet Bakanı Mehmet Ağar'ın vekâlet etmesinin 
uygun görüldüğüne ilişkin Cumhurbaşkanlığı tezkeresi (3/232)
3. – Romanya'ya gidecek olan Dışişleri Bakanı Emre Gönensay'a, 
dönüşüne kadar, Devlet Bakanı ve Başbakan Yardımcısı Nahit 
Menteşe'nin vekâlet etmesinin uygun görüldüğüne ilişkin 
Cumhurbaşkanlığı tezkeresi (3/233)
4. – Ölüm cezasına hükümlü Taner Keleşoğlu hakkındaki dava 
dosyasının geri verilmesine ilişkin Başbakanlık tezkeresi (3/234)
5. – Ölüm cezasına hükümlü Murat Katrağ hakkındaki dava dosyasının 
geri verilmesine ilişkin Başbakanlık tezkeresi (3/235)
6. – Konya Milletvekili Mehmet Keçeciler'in, (2/84), (2/85), (2/57), 
(2/58), (2/56), (2/55) ve (2/68) esas numaralı kanun tekliflerini geri 
aldığına ilişkin önergesi (4/9)
7. – Cenevre'de yapılan 82 nci Uluslararası Çalışma Konferansında 
kabul edilen 176 sayılı Sözleşme ve 81 sayılı İş Teftişi Hakkında 
Sözleşmenin genişletilmesini öngören ek protokolle ilgili olarak, 
Çalışma ve Sosyal Güvenlik Bakanı tarafından, bütçe müzakereleri 
sırasında, Türkiye Büyük Millet Meclisine bilgi sunulacağına ilişkin 
Başbakanlık tezkeresi (3/236)
III. – KANUN TASARI VE TEKLİFLERİYLE 
KOMİSYONLARDAN GELEN DİĞER İŞLER
1. – 1996 Malî Yılı Genel ve Katma Bütçeli İdareler Bütçe Kanunu 
Tasarıları (1/285), 286) (S. Sayıları : 1, 2)
A) VAKIFLAR GENEL MÜDÜRLÜĞÜ
1. – Vakıflar Genel Müdürlüğü 1996 Malî Yılı Bütçesi
B) DİYANET İŞLERİ BAŞKANLIĞI
2. – Diyanet İşleri Başkanlığı 1996 Malî Yılı Bütçesi
C) GENÇLİK VE SPOR GENEL MÜDÜRLÜĞÜ
1. – Gençlik ve Spor Genel Müdürlüğü 1996 Malî Yılı Bütçesi
D) DEVLET METEOROLOJİ İŞLERİ GENEL MÜDÜRLÜĞÜ
1. – Devlet Meteoroloji İşleri Genel Müdürlüğü 1996 Malî Yılı Bütçesi
E) ADALET BAKANLIĞI
1. – Adalet Bakanlığı 1996 Malî Yılı Bütçesi
F) YARGITAY BAŞKANLIĞI
1. – Yargıtay Başkanlığı 1996 Malî Yılı Bütçesi
G) ÇEVRE BAKANLIĞI
1. – Çevre Bakanlığı 1996 Malî Yılı Bütçesi
H) MİLLÎ SAVUNMA BAKANLIĞI
1. – Millî Savunma Bakanlığı 1996 Malî Yılı Bütçesi
I) SANAYİ VE TİCARET BAKANLIĞI
1. – Sanayi ve Ticaret Bakanlığı 1996 Malî Yılı Bütçesi
İ) İÇİŞLERİ BAKANLIĞI
1. – İçişleri Bakanlığı 1996 Malî Yılı Bütçesi
a) Emniyet Genel Müdürlüğü
1. – Emniyet Genel Müdürlüğü 1996 Malî Yılı Bütçesi
b) Jandarma Genel Komutanlığı
1. – Jandarma Genel Komutanlığı 1996 Malî Yılı Bütçesi
c) Sahil Güvenlik Komutanlığı
1. – Sahil Güvenlik Komutanlığı 1996 Malî Yılı Bütçesi
J) ÇALIŞMA VE SOSYAL GÜVENLİK BAKANLIĞI
1. – Çalışma ve Sosyal Güvenlik Bakanlığı 1996 Malî Yılı Bütçesi
IV. – SORULAR VE CEVAPLAR
A) YAZILI SORULAR VE CEVAPLARI
1. – İstanbul Milletvekili Halit Dumankaya'nın, Niğde meyvesuyu 
fabrikasının satışıyla ilgili olarak ileri sürülen iddialara ilişkin 
Başbakandan sorusu ve Devlet Bakanı Rüşdü Saracoglu'nun yazılı 
cevabı (7/4)
2. – Kahramanmaraş Milletvekili Ahmet Dökülmez'in, son milletvekili 
seçimlerinde aday adayı olup istifa eden bir kamu görevlisinin görevine 
iade edilmemesinin nedenine ilişkin Başbakandan sorusu ve Devlet 
Bakanı Ali Talip Özdemir'in yazılı cevabı (7/176)
3. – Ankara Milletvekili Yücel Seçkiner'in, Başbakanlık konutu girişine 
ve makam otosuna takılan forsa ilişkin Başbakandan sorusu ve Devlet 
Bakanı Ali Talip Özdemir'in yazılı cevabı (7/231)
4. – Elazığ Milletvekili Ahmet Cemil Tunç'un, Türkiye Halk Bankası 
A.Ş.'nin bazı harcamalarına ilişkin Başbakandan sorusu ve Devlet 
Bakanı Rüşdü Saracoglu'nun yazılı cevabı (7/363)
5. – Kocaeli Milletvekili Şevket Kazan'ın, Dışişleri konutuna ilişkin 
Başbakandan sorusu ve Dışişleri Bakanı Emre Gönensay'ın yazılı 
cevabı (7/469)
I. – GEÇEN TUTANAK ÖZETİ
TBMM Genel Kurulu saat 10.00'da açılarak üç oturum yaptı.

Birinci ve İkinci Oturum
Romanya'ya gidecek olan Cumhurbaşkanı Süleyman Demirel'in 
dönüşüne kadar, Cumhurbaşkanlığına, TBMM Başkanı Mustafa 
Kalemli'nin vekalet edeceğine ilişkin Cumhurbaşkanlığı tezkeresi Genel 
Kurulun bilgisine sunuldu.
Genel Kurulun 16.4.1996 tarihli 37 nci Birleşiminde okunmuş bulunan, 
eski Başbakan Tansu Çiller hakkındaki (9/3) esas numaralı Meclis 
soruşturması önergesinin, gündemin "Özel Gündemde Yer Alacak 
İşler" kısmında yer almasına ve Anayasanın 100 üncü maddesi 
gereğince soruşturma açılıp açılmaması hususundaki görüşmelerin 
9.5.1996 Perşembe günkü birleşimde yapılmasına ilişkin Danışma 
Kurulu önerisi kabul edildi.
1996 Malî Yılı Genel ve Katma Bütçeli İdareler Bütçe Kanunu 
Tasarılarının (1/285, 1/286) (S. Sayıları : 1, 2) görüşmelerine devam 
olunarak;
Türkiye Büyük Millet Meclisi,
Cumhurbaşkanlığı,
Sayıştay Başkanlığı,
Anayasa Mahkemesi Başkanlığı,
1996 malî yılı bütçeleri kabul edildi.
Başbakanlık,
Denizcilik Müsteşarlığı,
Köy Hizmetleri Genel Müdürlüğü,
1996 Malî Yılı bütçeleri üzerinde bir süre görüşme yapıldı.

H. Uluç Gürkan
Başkanvekili
	Ali Günaydın	Mustafa Baş
	Konya	İstanbul
	Kâtip Üye	Kâtip Üye

Üçüncü Oturum
1996 Malî Yılı Genel ve Katma Bütçeli İdareler Bütçe Kanunu 
Tasarılarının (1/285, 1/286) (S. Sayıları : 1, 2) görüşmelerine devam 
olunarak;
Başbakanlık,
Denizcilik Müsteşarlığı,
Köy Hizmetleri Genel Müdürlüğü,
Hazine Müsteşarlığı,
Devlet Planlama Teşkilatı Müsteşarlığı,
Sosyal Hizmetler ve Çocuk Esirgeme Kurumu Genel Müdürlüğü,
Danıştay Başkanlığı,
Dış Ticaret Müsteşarlığı,
Gümrük Müsteşarlığı,
Devlet İstatistik Enstitüsü Başkanlığı,
Tapu ve Kadastro Genel Müdürlüğü,
1996 malî yılı bütçeleri kabul edildi.
19 Nisan 1996 Cuma günü saat 10.00'da toplanmak üzere, birleşime 
23.35'te son verildi.

Hasan Korkmazcan
Başkanvekili
	Ünal Yaşar	Kâzım Üstüner
	Gaziantep	Burdur
	Kâtip Üye	Kâtip Üye





BİRİNCİ OTURUM
Açılma Saati :10.00
BAŞKAN : Başkanvekili H. Uluç GÜRKAN
KÂTİP ÜYELER : Salih KAPUSUZ (Kayseri), M. Fatih ATAY 
(Aydın)


BAŞKAN – Türkiye Büyük Millet Meclisinin 40 ıncı Birleşimini 
açıyorum.
Sayın milletvekilleri, 1996 Malî Yılı Genel ve Katma Bütçeli İdareler 
Bütçe Kanunu Tasarıları üzerindeki görüşmelere devam edeceğiz; 
ancak, görüşmelere başlamadan önce Cumhurbaşkanlığı tezkereleri 
vardır; okutuyorum
II. – BAŞKANLIĞIN GENEL KURULA SUNUŞLARI
A) TEZKERELER VE ÖNERGELER
1. – Rusya Federasyonuna gidecek olan Enerji ve Tabiî Kaynaklar 
Bakanı H. Hüsnü Doğan'a, dönüşüne kadar, Devlet Bakanı Rüşdü 
Saracoglu'nun vekâlet etmesinin uygun görüldüüne ilişkin 
Cumhurbaşkanlığı tezkeresi (3/231)
16.4.1996
Türkiye Büyük Millet Meclisi Başkanlığına
Görüşmelerde bulunmak üzere, 17 Nisan 1996 tarihinde Rusya 
Federasyonuna gidecek olan Enerji ve Tabiî Kaynaklar Bakanı H.Hüsnü 
Doğan'ın dönüşüne kadar; Enerji ve Tabiî Kaynaklar Bakanlığına, 
Devlet Bakanı Rüşdü Saracoğlu'nun vekâlet etmesinin, Başbakanın 
teklifi üzerine, uygun görülmüş olduğunu bilgilerinize sunarım. 
		Süleyman Demirel
		Cumhurbaşkanı
BAŞKAN – Bilgilerinize sunulmuştur. 
Diğer tezkereyi okutuyorum:
2. – Romanya'ya gidecek olan Devlet Bakanı Yaman Törüner'e, 
dönüşüne kadar, Adalet Bakanı Mehmet Ağar'ın vekâlet etmesinin 
uygun görüldüğüne ilişkin Cumhurbaşkanlığı tezkeresi (3/232)
16.4.1996
Türkiye Büyük Millet Meclisi Başkanlığına 
Görüşmelerde bulunmak üzere 18 Nisan 1996 tarihinde Romanya'ya 
gidecek olan Devlet Bakanı Yaman Törüner'in dönüşüne kadar; Devlet 
Bakanlığına Adalet Bakanı Mehmet Ağar'ın vekâlet etmesinin, 
Başbakanın teklifi üzerine, uygun görülmüş olduğunu bilgilerinize 
sunarım.
		Süleyman Demirel 
		Cumhurbaşkanı
BAŞKAN – Bilgilerinize sunulmuştur. 
Diğer tezkereyi okutuyorum:
3. – Romanya'ya gidecek olan Dışişleri Bakanı Emre Gönensay'a, 
dönüşüne kadar, Devlet Bakanı ve Başbakan Yardımcısı Nahit 
Menteşe'nin vekâlet etmesinin uygun görüldüğüne ilişkin 
Cumhurbaşkanlığı tezkeresi (3/233)
			16.4.1996
Türkiye Büyük Millet Meclisi Başkanlığına 
Görüşmelerde bulunmak üzere, 18 Nisan 1996 tarihinde Romanya'ya 
gidecek olan Dışişleri Bakanı Emre Gönensay'ın dönüşüne kadar; 
Dışişleri Bakanlığına, Devlet Bakanı ve Başbakan Yardımcısı Nahit 
Menteşe'nin vekâlet etmesinin, Başbakanın teklifi üzerine, uygun 
görülmüş olduğunu bilgilerinize sunarım. 
		Süleyman Demirel
		Cumhurbaşkanı
BAŞKAN – Bilgilerinize sunulmuştur.
Başbakanlığın geri isteme tezkereleri vardır; okutuyorum:
4. – Ölüm cezasına hükümlü Taner Keleşoğlu hakkındaki dava 
dosyasının geri verilmesine ilişkin Başbakanlık tezkeresi (3/234)
17.4.1996
Türkiye Büyük Millet Meclisi Başkanlığına 
İlgi : a) 1.2.1996 gün ve B.02.0.PPG.0.12.301/1785  sayılı yazımız.
b) Adalet Bakanlığının 5.4.1996 gün ve B.03.0.CİG.0.00.00.0-
1.134.1.1996/007028 sayılı yazısı.
Ölüm cezasına mahkûm edilen Taner Keleşoğlu hakkında ilgi (a) 
yazımın ekinde makamlarına sunulan dava dosyasında, hükümlünün 
vekili Avukat Necati Yakışırer tarafından verilen karar düzeltme 
talebini havi günsüz dilekçesine istinaden söz konusu hüküm dosyasının 
Yargıtay Cumhuriyet Başsavcılığınca tetkik edilmesi için Adalet 
Bakanlığına tevdi edilmek üzere Başbakanlığa iade edilmesini arz 
ederim. 
			A. Mesut Yılmaz
			      Başbakan
BAŞKAN – Adalet Komisyonunda bulunan tezkere ve eki dosya, 
Hükümete geri verilmiştir. 
			17.4.1996	
Türkiye Büyük Millet Meclisi Başkanlığına
5. – Ölüm cezasına hükümlü Murat Katrağ hakkındaki dava dosyasının 
geri verilmesine ilişkin Başbakanlık tezkeresi (3/235)
İlgi: a) 10.11.1995 gün ve B.02.0.PPG.0.12.301/16124 sayılı yazımız.
	b) Adalet Bakanlığının 5.4.1996 gün ve B.03.0.CİG.0.00.00.0-
1.134.4.1995/007035 sayılı yazısı.
Ölüm cezasına hükümlü Murat Katrağ'a ait olup ilgi (a) yazımız ekinde 
sunulan dosyada yer alan, adam öldürme, adam öldürmeye teşebbbüs, 
gasp ve hırsızlık suçlarından hükümlü sanık Osman Yıldırım'ın karar 
düzeltme talebinin incelenebilmesi için; Yargıtay Cumhuriyet 
Başsavcılığının örneği ekli 29.2.1996 tarih ve 16 687 sayılı yazısı 
gereğince, hüküm dosyasının onaylı örneğinin Adalet Bakanlığına 
sunulmak üzere Başbakanlığa iade edilmesini arz ederim. 
			A. Mesut Yılmaz
			      Başbakan
BAŞKAN– Adalet Komisyonunda bulunan tezkere ve eki dosya, 
Hükümete geri verilmiştir. 
 Kanun tekliflerinin geri alınmasına dair bir önerge vardır; okutuyorum:
6. – Konya Milletvekili Mehmet Keçeciler'in, (2/84), (2/85), (2/57), 
(2/58), (2/56), (2/55) ve (2/68) esas numaralı kanun tekliflerini geri 
aldığına ilişkin önergesi (4/9)
17.4.1994
Türkiye Büyük Millet Meclisi Başkanlığına
Ekte esas numaraları ve özetleri belirtilmiş olan kanun tekliflerini geri 
çekiyorum. 
Gereğini bilgilerinize arz ederim. 
Saygılarımla.
			Mehmet Keçeciler
			         Bakan
Esas No:	Özeti:
(2/84)	Sivil Savunma Kanun Teklifi
(2/85)    	İller Bankası Kanununda Değişiklik Yapılmasına Dair 
Kanun Teklifi
(2/57)	    Büyükşehir Belediye Kanun Teklifi
(2/58)    Belediye Kanun Teklifi
(2/56)    	2380 Sayılı Belediyelere ve Özel İdarelerine Genel 
Bütçeden Pay Verilmesine Dair Kanun Teklifi
(2/55)	İl Özel İdaresi Kanun Teklifi
(2/68)    Köy Kanun Teklifi
BAŞKAN – Komisyonlarda bulunan kanun teklifleri geri verilmiştir. 
Sayın milletvekilleri, şimdi bütçe görüşmelerine geçiyoruz.
III. – KANUN TASARI VE TEKLİFLERİYLE 
KOMİSYONLARDAN GELEN
DİĞER İŞLER
1. – 1996 Malî Yılı Genel ve Katma Bütçeli İdareler Bütçe Kanunu 
Tasarıları (1/285, 286) (S. Sayıları : 1, 2)
A) VAKIFLAR GENEL MÜDÜRLÜĞÜ
1. – Vakıflar Genel Müdürlüğü 1996 Malî Yılı Bütçesi
B) DİYANET İŞLERİ BAŞKANLIĞI
2. – Diyanet İşleri Başkanlığı 1996 Malî Yılı Bütçesi
C) GENÇLİK VE SPOR GENEL MÜDÜRLÜĞÜ
1. – Gençlik ve Spor Genel Müdürlüğü 1996 Malî Yılı Bütçesi
D) DEVLET METEOROLOJİ İŞLERİ GENEL MÜDÜRLÜĞÜ
1. – Devlet Meteoroloji İşleri Genel Müdürlüğü 1996 Malî Yılı Bütçesi 
(1)
BAŞKAN – Beşinci tur görüşmeleri yapacağız. 
Komisyon ve Hükümet yerinde. 
Beşinci turda Vakıflar Genel Müdürlüğü, Diyanet İşleri Başkanlığı, 
Gençlik ve Spor Genel Müdürlüğü, Devlet Meteoroloji İşleri Genel 
Müdürlüğü bütçeleri yer almaktadır. 
Beşinci turda, grupları ve şahısları adına söz alan Sayın  üyelerin 
isimlerini okuyorum: 
Doğru Yol Partisi Grubu adına; İstanbul Milletvekili Sayın Tayyar 
Altıkulaç, Adana Milletvekili Sayın Veli Andaç Durak.
Cumhuriyet Halk Partisi Grubu adına; Tokat Milletvekili Sayın Şahin 
Ulusoy, İstanbul Milletvekili Sayın Mehmet Sevigen.
Demokratik Sol Parti Grubu adına; Edirne Milletvekili Sayın Erdal 
Kesebir, Karaman Milletvekili Sayın Fikret Ünlü.
Refah Partisi Grubu adına; Erzurum Milletvekili Sayın Ömer Özyılmaz, 
Manisa Milletvekili Sayın Bülent Arınç.
Anavatan Partisi Grubu adına; Nevşehir Milletvekili Sayın Abdülkadir 
Baş, Ordu Milletvekili Sayın Bahri Kibar.
Şahısları adına; lehinde, İstanbul Milletvekili Sayın Mukadder 
Başeğmez; aleyhinde, Çankırı Milletvekili Sayın İsmail Coşar. 
Şimdi, Gruplar adına konuşmalar için, Doğru Yol Partisinin birinci 
sözcüsü Sayın Tayyar Altıkulaç'ı kürsüye çağırıyorum; buyurun 
efendim. (DYP sıralarından alkışlar)
Sayın Altıkulaç, süreyi arkadaşınızla eşit mi paylaşacaksınız?
TAYYAR ALTIKULAÇ (İstanbul) – Evet efendim. 
BAŞKAN – Süreniz 10 dakikadır.
Buyurun. 
DYP GRUBU ADINA TAYYAR ALTIKULAÇ (İstanbul) – Sayın 
Başkan, sayın milletvekilleri; Diyanet İşleri Başkanlığı ve Vakıflar 
Genel Müdürlüğü bütçeleri üzerinde, DYP Grubu adına görüşlerimizi 
arz etmek üzere huzurlarınızda bulunuyor; sözlerime başlamadan önce 
hepinizi saygıyla selamlıyorum. 
Hemen belirtmeliyim ki, inanma duygusu insanın fıtratında mevcuttur 
ve her medeniyetin temelinde bir iman kıvılcımı vardır. Din, insan 
kimliğinin önemli bir parçası, hayatı anlamlı ve yaşanabilir kılan temel 
değerler bütünüdür; sosyal bir terbiye ve disiplindir; hatta, bazı 
durumlarda bir millî kimlik göstergesidir. Her ülke, toplum menfaatları 
bakımından din kurumundan yararlanmak zorundadır. Toplum 
hakkında fikir yürüten hiçbir aydın, iktidara talip olan hiçbir siyasî 
kadro, din olgusunu görmezlikten gelemez. Nitekim, tüm ileri ülkelerde 
bu olgu, modern toplumsal var oluşun vazgeçilmez bir unsuru, 
korunması ve güçlendirilmesi gereken ortak bir değeri olarak 
görülmekte, halk arasında, ahlaklı olmak, dindar olmakla aynı anlamda 
kullanılmaktadır. İlahî bir kaynaktan beslenmeyen ahlakî değerler de 
hiçbir devirde doyurucu ve kalıcı olamamıştır. 
Dinlerin sonuncusu olan İslam, maddî manevî her alanda, insanlığın 
gidişatını değiştirmiştir; çünkü, o, ilmin zaruretine işaret ederek işe 
başlamış, en güzel ahlakı tamamlama misyonunu yüklenmiştir.
Diğer taraftan, toplum içinde tefrika yaratmak, insanları birbirine 
düşürmek, terör ve anarşiye yol açmak, İslamın şiddetle yasakladığı 
davranışlardır. Türk Devleti, mezhep ayırımı yapmadan, milletimizin 
Müslüman kimliğini bir toplum gerçeği olarak kabul etmiş; Anayasamız, 
laik devlet anlayışıyla, din hürriyetini, en geniş anlamda teminat altına 
almıştır. 
Yüzde 100'e yakın oranda bir çoğunluğu Müslüman olan milletimizin, 
dinî ihtiyaçlarının karşılanması görevini de devletimiz üstlenmiş; 
ülkemizde, sade bir vatandaşla Cumhurbaşkanının aynı safta, yan yana 
ibadet edebildiği mutlu bir tablo gerçekleşebilmiştir.
Milletimiz için büyük önem taşıyan din hizmetlerini yürütme ve toplumu 
din konusunda aydınlatma görevi, anayasal bir kuruluş olan Diyanet 
İşleri Başkanlığına verilmiştir. Bu kuruluş, mezhepler üstü bir 
yaklaşımla, bu ülkede yaşayan ve Müslümanım diyen herkesin 
"başkanlığı" konumundadır.
Zaman zaman gündeme getirilen, Alevilerin de bu kuruluşta temsil 
edilmesi şeklindeki düşünceyi saygıyla karşılamakla birlikte, İslamın 
birleştirici ve caminin bir araya getirici özelliğiyle 
bağdaştıramadığımızı belirtmek istiyorum. Zira, bir dinî idarede 
temsil, ancak değişik dinler için söz konusu olabilir. Nitekim, bunun 
örnekleri, bazı ülkelerde vardır. Alevi ve Sünnisiyle, yaratanı bir, camisi 
bir, kitabı ve peygamberi bir olan milletimiz için bu tür bölünmelere 
gerek yoktur. Bu kurum, ne tek başına Hanefilerin ne de bir başka 
mezhep mensuplarının başkanlığıdır. 
Alevi Müslümanlara hizmet ve yaklaşım konusunda, bu Başkanlığın 
eksiklikleri ya da yanlış uygulamaları varsa, bunların, elbette 
düzeltilmesi gerekir. Alevi kardeşlerimizi istismar eden bazı çevrelerin, 
Alevi geleneğinde var olan cemevini camiye alternatif olarak 
göstermelerini ise, iyi niyetle izah etmek güçtür ve dinî birliğimizi 
bozacak bir yaklaşımdır; çünkü, cami, her Müslümanın ortak 
mabedidir.
Sayın milletvekilleri, yurtiçinde ve dışında milyonlarca insanımıza din 
hizmeti vermek, önümüzde açılan Türk dünyasındaki kardeşlerimize bu 
konuda rehberlik etmek gibi çok önemli bir sorumluluğa omuz veren bu 
Başkanlık, bugünkü statüsüyle, ne yazık ki kaygan bir zemin üzerinde 
ve günlük siyasetin etki alanı içerisinde yer almaktadır. Din gibi ulvî bir 
konunun her çeşit siyasî düşüncenin dışında ele alınmasında, din 
görevlilerinin, bu ulvî hizmeti yerine getirirken siyasî tercihlerini 
kendilerine saklamalarında zaruret vardır. Aksi halde, arkalarında saf 
tutan ve değişik siyasî görüşlere sahip olan müminlerin, o safta huzur 
bulmaları ve o din görevlisine saygı duymaları mümkün değildir. Diğer 
taraftan, siyasetin de, dinin yönetimine müdahale etmemesi gerekir. 
Başkanlık, her çeşit dinî, ilmî ve idarî iş ve işlemlerinde, günlük 
siyasetin müdahalesi olmadan, elindeki yasa ve yönetmelikler 
çerçevesinde çalışabilir bir statüye kavuşturulmalı; din görevlisi, basit, 
kişisel konular için siyasî kişi ve makamlara başvurma gereğini 
duymaktan kurtarılmalıdır.
Kısacası, siyaset üstü onurlu bir Başkanlık, onurlu bir din hizmeti, tüm 
halkımızın ortak arzusudur. Milletimizin bu kuruluşa olan güvenini 
sarsacak dikkatsizliklerden sakınmak, tüm siyasetçilerimiz için önemli 
bir sorumluluktur. Zira, bu kuruluşu siyasetin etki alanı içerisinde 
görmek, vatandaşlarımızı başka arayışlara sevk edecek, bu da millî ve 
dinî bütünlüğümüz için sakıncalı sonuçlar doğuracaktır.
Sayın milletvekilleri, din ve diyanet hizmetlerini, eğitim, sağlık, terör, 
ekonomi gibi öncelikli ve önemli konular arasında ele almamızın 
gerekli olduğuna inanıyoruz. Aksi halde, bu ulvî hizmetin istismar 
edileceğinden ve ehliyetsiz ellerde kalabileceğinden endişe ettiğimizi; 
Diyanet İşleri Başkanlığı kuruluş kanununun yirmi yıla yakın bir 
zamandan bu yana çıkarılamamış olmasını esefle değerlendirdiğimizi 
belirtmek istiyorum. Her yıl, bütçe müzakereleri sırasında, dinin ve 
diyanetin öneminden söz eden siyasî kadrolarımızın, bu gecikmeyle 
ilgili olarak söyleyebilecekleri makul bir gerekçe bulunmadığına 
inanıyorum. O halde,  bu müessesenin kuruluş yasası daha fazla 
gecikilmeden ele alınmalı, biraz önce sözünü ettiğim kaygan zeminden 
onu kurtaracak ve siyasetin etki alanı dışına çekecek bir statüyle bir an 
önce yürürlüğe konulmalıdır. 
Kurumun öncelikli konularından biri de hizmet içi eğitimdir. Din 
görevlilerinin değişen ve gelişen dünya şartları karşısında eğitimine 
süreklilik kazandırılması şarttır; ancak, ne yazık ki, ödenek yetersizliği 
yüzünden, bu kuruluşun eğitim merkezleri, yılın üç dört ayı istisna 
edilecek olursa, kapalı kalmaktadır. Başkanlık bu konuda 
desteklenmelidir. 
Hac konusundaki uygulamayı seyahat hürriyetini kısıtlayıcı bir 
uygulama olarak görmüyoruz; aksine, her yıl 60 - 70 bin insanımızın 
belirli bir süre içerisinde ve 2 - 3 milyon Müslümanla birlikte ve belirli 
zeminlerde yapacağı bu göreviyle ilgili düzenlemelerin devlet için bir 
görev ve sorumluluk olduğunu düşünüyoruz. Hatta, ilgili kararnamede 
açılan gediğin de kapatılması gerektiğine inanıyoruz. Artık, dünya, 
dönüşü olmayan bu yola girmiş, hacısını kaderiyle başbaşa bırakan 
ülkeler iyice azalmıştır.
Sayın milletvekilleri, camilerimizi imamsız bırakmamak, yurt içinde ve 
dışında vatandaşlarımızı manevî iklimlerinde yalnızlığa terk 
etmemek, sesli, basılı ve görüntülü yayınlarla toplumumuzu din 
konusunda aydınlatmak, Diyanetimizin başlıca görevleri arasındadır.
BAŞKAN – Sayın Altıkulaç, 2 dakika süreniz kaldı.
TAYYAR ALTIKULAÇ (Devamla) – Teşekkür ederim Sayın Başkan.
Diyanet İşleri Başkanlığının, bu konularda kendinden bekleneni yerine 
getirebilmesi için desteklenmesi şarttır. Çeşitli hizmetlerinin 
gerçekleşmesinde bu kuruma büyük destekler sağlayan, Plan ve Bütçe 
Komisyonunda 10 milyar Türk Lirası ödenek talebini bile reddettiğimiz 
başkanlık hizmet binası için birkaç yüz milyar lira harcama yapmayı 
üzerine alan Türkiye Diyanet Vakfı ve yöneticilerine de bu vesileyle 
burada teşekkür etmek istiyorum. 
Vakıf anlayışının temelinde insan sevgisi feragat ve fedakârlık 
duygusu vardır. Tarihimizde gelir dağılımı dengesizliklerinin 
giderilmesinde ve sosyal adaletin sağlanmasında, vakıf müesseseleri 
büyük görevler ifa etmiştir. Diğer yandan, yurdumuzun her köşesi, 
ecdadımızdan kalma vakıf eserleriyle doludur. Ancak, tarihi korumak, 
onu yazmak kadar önemlidir. 1982 Anayasamız, 63 üncü maddesindeki 
"Devlet, tarih, kültür ve tabiat varlıklarının ve değerlerinin 
korunmasını sağlar, bu amaçla destekleyici ve teşvik edici tedbirleri 
alır" ifadesiyle, bu anlayışa sahip çıkmış; Vakıflar Genel 
Müdürlüğümüz de, bu tarihî dokumuzun yaklaşık yüzde 80'ini oluşturan 
eserleri korumak ve onarmakla görevlendirilmiştir. 
Camilerimizde bulunan antik halı ve kilimlerin korunmaları, temizlik ve 
bakımları yapılarak güvenli ortamlarda sergilenmeleri ayrı bir ciddî 
hizmet konusudur. Bu topraklar üzerinde varlığımızın tapu belgeleri 
olan vakıf eserlerimizi yok sayarak Anadolu kültüründen söz etmek 
mümkün değildir. 
Genel Müdürlük içinde yer alan yaklaşık 500 milyar lira ödenekle bu 
kadar eski eserin ve bu zengin tarihî dokunun bakım ve onarımlarının 
yapılabileceğini düşünmek, elbette imkânsızdır. Uygulanan yanlış 
politikalar sebebiyle, ne yazık ki, birçok gelir kaynakları da kurumun 
elinden çıkarılmıştır. O halde, vakıf eserlerinin geleceğe intikalini 
sağlamak için, devletin daha çok desteğine...
(Mikrofon otomatik cihaz tarafından kapatıldı)
BAŞKAN – Sayın Altıkulaç, sözünüzü tamamlamanız için 1 dakikalık 
ek süre veriyorum.
TAYYAR ALTIKULAÇ (Devamla) – Teşekkür ederim Sayın Başkan.
... ayrıca, her şeyin devletten beklenemeyeceği anlayışından hareketle, 
ilgili hayır kurumlarımızın bu konuda üstlenecekleri görevlere ihtiyaç 
vardır. 
Vakıflar Genel Müdürlüğünün, anılan hizmetleri daha etkili bir şekilde 
yürütebilmesini sağlamak üzere, evvela devletin yeniden 
yapılandırılması çalışmaları kapsamına bu kurum mutlaka 
alınmalıdır. Eski eserlerin restorasyonuyla ilgili projelerin Kültür 
Bakanlığının ilgili kurullarından geçirilmesi zorunluluğu ortadan 
kaldırılmalı; kurum, kendi içinde oluşturacağı bir karar organıyla bu 
işe sürat ve işlerlik kazandırmalıdır. 
Bütçelerinin, bu iki kurumumuza hayırlı olmasını diliyor; hepinize 
saygılar sunuyorum. (DYP sıralarından alkışlar)
BAŞKAN – Teşekkür ediyorum Sayın Altıkulaç.
Doğru Yol Partisinin ikinci sözcüsü, Sayın Veli Andaç Durak; buyurun 
efendim.
DYP GRUBU ADINA VELİ ANDAÇ DURAK (Adana) – Sayın 
Başkan, sayın milletvekilleri; Gençlik ve Spor Genel Müdürlüğü ile 
Meteoroloji Genel Müdürlüğü bütçeleri üzerinde, Grubum adına söz 
almış bulunmaktayım. Sözlerime başlamadan evvel, Yüce Meclisin 
Sayın Başkanını ve üyelerini saygıyla selamlıyorum.
Sayın Başkan, 1977-1991 yılları arasında Gençlik ve Spor Genel 
Müdürlüğünün Adana Bölge Müdürü olarak ondört yıl hizmet etmenin 
neticesinde, 1991'de aranıza katılmış bulunmaktaydım. Bu güzel Genel 
Müdürlüğün, ondört yıl gibi uzun bir devre hizmet ettiğim değerli Genel 
Müdürlüğün bütçesinde, Grubum bana söz verdiği için Grubuma da 
müteşekkirim; duyduğum gururu da ifade ederek sözlerime devam etmek 
istiyorum. 
Sayın Başkan, sayın milletvekilleri; Gençlik ve Spor Genel 
Müdürlüğünün gençlik hizmetlerine değinerek sözlerimi sürdürmek 
istiyorum. Bugün, ülkemizde mutlu olunacak, güven duyulacak gençlik 
kadrosuna sahibiz. Yaklaşık 21 milyon genci olan ülke olarak, Avrupa'da 
birinci sırayı teşkil etmekteyiz; Türkiye Cumhuriyeti Devleti için büyük 
bir şanstır. Bu şansı iyi değerlendirdiğimizde, yarınlarımızın müreffeh 
ve mutlu olmasında büyük katkılar sağlayacaktır. Bu nedenle, 
geçliğimize daha çok önem vermemiz gerektiğine inanmaktayız. 
1996 yılı itibariyle, 0-11 yaş grubunda 17 milyon çocuğumuz, 12-27 yaş 
grubunda ise 19 milyon civarında gencimiz bulunmaktadır. Toplam 
olarak 36 milyon genç ve çocuk nüfusumuz mevcuttur. Bu nüfus, Belçika 
ve Avusturya'nın toplam nüfusundan fazladır. Bu, çocuk ve gençlik 
potansiyelimizin bulunması, bütün dünyanın özlediği bir durumdur. 
Doğru Yol Partisi olarak, gençlik politikamız, gençlerimizin bugünlerini 
en iyi şekilde değerlendirerek, ülkemizin yarınlarına daha iyi 
hazırlanmasını temin etmektir. Gençlerimizin, gönül gönüle, 
vatanımızın ve milletimizin bölünmez bütünlüğüne yürekten inanmış; 
Atatürk ilke ve inkılapları doğrultusunda, irfanı hür; ilmi hür, vicdanı 
hür, yapıcı ve yaratıcı yetenekleri geliştirilmiş, millî değerlerimize 
bağlı, ancak, çağdaş gelişime açık olmaları, bizim temel hedefimizdir. 
Ülkemizde, sporla ilgili pek çok kanun, tüzük ve yönetmelik olmasına 
rağmen, aynı teşkilatın gençlik hizmetlerinde, maalesef, gençlikle ilgili 
olarak ne bir mevzuat vardır ne bir yönetmelik vardır ne de bir yasa 
vardır. 
Grup olarak, gençlerimizin tamamını kapsayacak, onların korunması ve 
teşkilatlanması hususunda, millî politikamıza uygun bir gençlik kanunu 
çıkarılması gerektiğine inanmaktayız. Halen, merkez teşkilatı sadece 
yedi kişiden oluşan ve illerde sayısı az bir personel ile küçük bütçesi 
bulunan Gençlik ve Spor Genel Müdürlüğünün, 21 milyon gencimizin 
hizmetlerinin koordinasyonunu istenilen düzeyde yapabileceği kanaatinde 
değilim. Bu nedenle, Genel Müdürlüğümüzde, gençlerimize sahip 
çıkabilmek, geleceğimizin teminatı olan değerli varlığımıza en güzel 
hizmetleri yürütebilmek için, müstakil bir gençlik spor, gençlik genel 
müdürlüğü veyahut da gençlik spor müsteşarlığının kurulması 
gerektiğine inanmaktayım. Bu yöndeki çalışmaları olan Genel 
Müdürlüğü de takdirle karşılamaktayız. 
Müsteşarlık içerisinde yer alacak Gençlik ve Spor Genel Müdürlüğünün, 
daha fazla finans ayrılacağından, daha çağdaş ve verimli hizmetler 
üreteceğine inanmaktayız. 
Bugün ülkemiz ve dünya geleceğinin en mükemmel ve popüler sahası 
olan sporla sözlerimi sürdürmek istiyorum.
Spora ülke olarak değer vermekteyiz ve Grup olarak da bu değerin 
önünde gitmekteyiz; çünkü, spor, insana, yenilmeyi, yenmeyi öğreten en 
güzel olaydır. Spor, aynı zamanda, insanlara, yardımlaşmayı öğretir, 
liderlik vasfı kazandırır, kendi vücudunu tanımasını öğretir; insan 
bedenine zindelik, zarafetine güzellik katar; asrımızın bunalımı denilen 
stres hastalığından kurtulmasında, en ucuz ilaçtır; insanların ruhen ve 
bedenen geliştirilmesinin yanında, ülkeleri birbirlerine kaynaştırarak, 
ülkelerin tanıtılmasında en etkili eğitim aracıdır.
İşte, bu gerçekler karşısında, ülkeler spora büyük önem vermektedirler. 
Bugün, 60 milyondan fazla nüfusu olan ülkemizde, lisanslı sporcu 
sayımız 110 bin, sağlık için spor yapan insanlarımızın sayısı 200 bin; 
tüm spor yapanların sayısı 350 bini bulmaktadır. Buna karşın, spor 
kulüplerinin sayısı 5 714, olimpik spor tesislerinin sayısı 1 378 olup, 
antrenör sayısı ise, 25 bindir. Aynı nüfusa sahip olan Almanya ve 
Fransa'da, 350 bin sporcumuza karşılık 22 milyon insanın spor 
yaptığını görmekteyiz. Antrenörlerimizi branşlarına göre tesislere 
ayırdığımızda ve branşlarına göre tesislerimizdeki hizmetlerini sıkı 
bir şekilde murakabe ederek onları da sistem içerisine almaya 
çalıştığımız sistemi getirdiğimizde, bizim ülkemizde de, bu rakamın 
350 binden 10 milyona çıkarılacağı kanaatindeyim.
Bu tespitleri yaptıktan sonra, 1996 yılında Gençlik ve Spor Genel 
Müdürlüğü hizmet ve faaliyetleri için verilen ödenek miktarına bir göz 
atmak gerekirse, spor faaliyetleri için 1995 yılında 560 milyar lira 
harcayan Genel Müdürlük, 1996 yılı için 1 trilyon 483 milyar lira talep 
etmesine karşın, verilen ödenek 183 milyar liradır. Katma bütçe gelirleri 
de dikkate alınırsa, bu ödenekle, arzu edilen hizmetlerin yapılacağına 
inanmak mümkün değildir. Ayrıca, sporda, her organizasyon kendinden 
sonra gelen organizasyonların hazırlığını meydana getirmektedir. Bu 
bakımdan, spor hizmetlerinin yıllık programları, bu anlayışla 
hazırlanır. 
1996 yılının olimpiyat yılı olması ve 2004 yılının olimpiyat 
oyunlarına talip ülke olmamız açısından, içinde bulunduğumuz bu yıl, 
çok önem arz etmektedir. Son yıllarda elde edilen başarıların devam 
ettirilmesi için, spora daha çok kaynak verilmesi gerekmektedir. 
BAŞKAN – Sayın Durak, 2 dakikanız kaldı.
VELİ ANDAÇ DURAK (Devamla) – Sporda, en önde gelen 
hizmetlerden birisi de eğitimdir. Eğitim, her alanda olduğu gibi, sporda 
da başarının temelidir. Sporda anarşi ve şiddetin önlenebilmesinin 
panzehirinin eğitim olduğuna inanmaktayız. Başta hakem olmak üzere, 
antrenör, sporcu, idareci ve hatta, spor yazarlarının da eğitilmesi 
gerektiğine inanmaktayız. Eğitimi iyi olmayan spor adamlarımızın, 
yönetimi de başarısız olur. Genel Müdürlüğün, bu konuda, seminer, kurs 
ve konferansları başarıyla yürüttüğüne inanmaktayız.
Ülkemizde, aşağı yukarı onbeş yıldır, spor eğitimi başarıyla 
sürdürülmektedir. İşte, gelmiş geçmiş iktidarlar, spora politika üstü yer 
verdiği için, bu eserlerinin neticesi güzel bir temel atıldığından, spor 
eğitim merkezleri bugün başarılı halde yürümektedir. 11-13 yaş 
projesini desteklemekteyiz. Spor eğitim merkezlerinde yetişen 
sporcuların, bugün, sporumuzda büyük yer tuttuğunu memnuniyetle 
görmekteyiz. Yaz spor okullarının çalıştırılmasında, Genel Müdürlüğü 
takdirle karşılıyoruz; bu çalışmalarının devam etmesini istiyoruz. 
Sayın Başkan, sayın milletvekilleri; şehir imar planlarının değiştirilip, 
belediyelerle protokol yapılarak, ucuz, basit semt spor sahası yapımına 
hız verilmesi gerektiğine inanmaktayız; çünkü, sporun halkımıza 
sevdirilmesi, yaygınlaştırılması ve tabana inilmesinde, geniş halk 
kitlelerinin spor alanlarına çekilmesinde çok önemli bir unsur olduğuna 
inanmaktayız. Genel Müdürlüğün, seyircisiz spor salonları tesisleri 
yapma çalışmalarını da desteklemekteyiz. 1996-1997 yıllarında bu işe 
daha çok önem vermesini istemekteyiz. Spor yatırımları için verilen 229 
milyar TL ödenekle, bugün devam eden 400'ün üzerinde işi bitirmek için, 
kırk veya elli yıllık bir süreye ihtiyaç olmaktadır. 
BAŞKAN – Sayın Durak, 1 dakikalık ek süre içerisinde lütfen 
toparlayın.
VELİ ANDAÇ DURAK (Devamla) – Bağlıyorum Sayın Başkanım.
Bu anlayışla yürütülen yatırım hizmetlerini kabul etmek mümkün 
değildir. Katma bütçe gelirlerinden öngörülen 1 trilyon ile yedek 
ödeneğin ve bu yıl verilen 1 trilyon ödeneğin de artırılarak, çarpık 
yatırım politikasının en kısa sürede düzeltilmesi gerektiğine 
inanmaktayız
Sayın Başkan, sayın millletvekilleri; Meteoroloji Genel Müdürlüğü, 
herkesi ve her kesimi yakından ilgilendiren, geniş hizmet alanı olan 
önemli bir genel müdürlüktür; bir taraftan, ulaştırma, tarım, ormancılık, 
enerji, turizm, doğal afetler, sağlık gibi alanlarda önemli hizmet veren ve 
yurt ekonomisinde de önemli temeli olan bir kuruluştur; diğer yandan da, 
savaşta ve barışta, Silahlı Kuvvetlerimize sağladığı desteklerde...
BAŞKAN – Sayın Durak, süreniz doldu.
Teşekkür ediyorum.
VELİ ANDAÇ DURAK (Devamla) – Teşekkür ederim Sayın Başkan. 
(DYP sıralarından alkışlar)
BAŞKAN – Cumuhuriyet Halk Partisi Grubunun ilk sözcüsü Sayın 
Şahin Ulusoy; buyurun. (CHP sıralarından alkışlar)
Sayın Ulusoy, süreyi eşit mi kullanacaksınız efendim?
ŞAHİN ULUSOY (Tokat) – Efendim, ben konuşmamı bitireceğim, 
kalan süreyi arkadaşım kullanacak. 13-14 dakika civarında...
BAŞKAN – Eşit mi?..
ŞAHİN ULUSOY (Tokat) – Hayır; 13-14 dakika civarında ben 
kullanacağım.
BAŞKAN – Buyurun Sayın Ulusoy.
CHP GRUBU ADINA ŞAHİN ULUSOY (Tokat) – Sayın Başkan, 
sayın milletvekilleri; Diyanet İşleri Başkanlığı ile Vakıflar Genel 
Müdürlüğü 1996 malî yılı bütçesi üzerinde Cumhuriyet Halk Partisi 
Grubu adına söz almış bulunuyorum; Yüce Meclisi, Grubum ve şahsım 
adına saygıyla selamlıyorum.
Her iki kurumun bütçesi üzerinde konuşmaya başlamadan önce, son 
zamanlarda sürekli yıpratılmaya çalışılan laiklikten söz etmek 
istiyorum.
Laiklik, din ve devlet işlerinin birbirinden ayrı tutulmasıdır. Bir başka 
anlatımla, devletin, belli bir din, mezhep ve tarikata bağlı olmaması, 
herhangi bir din, mezhep ve tarikatın savunuculuğunu ve yayıncılığını 
yapmaması, karışmaması demektir. Devlet, nasıl dinsel alana 
karışmamak yükümlülüğündeyse, din kurumu ve örgütleri de, dünyevî 
ve siyasal alana giremez ve müdahalede bulunamaz. Yine laik devlet 
düzeni, din ve ibadet, inanma, inanmama hak ve özgürlüklerini de 
güvence altına alır. Bir başka deyişle, laik devlet, herhangi bir dine, 
mezhebe dayanmadığı gibi, her din, mezhep karşısında saygılı, yansız 
olan, dolaylı ya da dolaysız olarak, bunlardan herhangi birine üstünlük 
ve ayrıcalık tanımayan bir devlettir. Bu tanıma göre, şeriata dayalı bir 
devlet kadar resmî olarak ateist olan bir devlet de laik değildir.
1982 Anayasasının, din kültürü ve ahlak öğretimini, ilk ve ortaöğretimde 
zorunlu dersler arasında sayması, laikliğin özünü oluşturan "devlet, 
herhangi bir inancın savunucusu ve yayıncısı olamaz" ilkesiyle, 
kişilerin vicdan özgürlüğünü zedelemiştir; bu da toplumsal tepkilere yol 
açmıştır. 
Buna paralel olarak, Diyanet İşleri Başkanlığı, 20 nci Yüzyılın ikinci 
yarısı içinde gelişmelerini yoğunlaştıran yoz, yobaz, bağnaz tarikatların 
şeyhleri, vakıf ve derneklerinin legal ve illegal örgütlenmeleri 
karşısında yetersiz ve çaresiz kalarak, susma yolunu seçmiştir; 
politikayla iç içe olan bu tarikatları dizginleyememiştir, 
eleştirememiştir, malî kaynaklarını araştıramamıştır. Oysa, inançsal 
farklılıkları birleştirici, kaynaştırıcı bir organ olarak düşünülüp, aynı 
amaçla Anayasaya alınmıştı; ancak Başkanlık, bu görev ve işleyişini 
tam olarak yerine getiremediği gibi, zaman zaman yaptığı talihsiz 
açıklamalarla da, bu Kuruluşun, Sünnî mezheplerin başkanlığı 
olduğunu, Alevî ve Bektaşi gerçeğini benimsemekten de, kabulden de 
uzak olduğunu göstermiştir.
Üzülerek belirtmek istiyorum; Diyanet İşleri Başkanlığının devam 
eden bu tavrıyla, farklı inançlar arasındaki toplumsal barışı devam 
ettirebilmek, gittikçe güçleşmektedir. Bütün dinlere, mezheplere, yani 
farklı inançlara saygılı ve hoşgörülü olan laiklik sistemi, toplumsal 
barışı sürdürecek tek yoldur. Laiklik, inançlara karşı değildir; üstelik 
inançlar arasında farklılık gözetmeksizin, hepsine saygılıdır. Laiklik, 
dinsizlik de değildir; bence, inançlara son derece saygılı olan bu sisteme 
karşı olmak, din istismarcılığının bir göstergesidir. Bu oluşumlar da 
açıkça gösteriyor ki, Diyanet İşleri Başkanlığının içinde bulunduğu bir 
sistem, hem laikliğe terstir hem de sorunları bitiremez. Devletin çok sıkı 
denetiminde, inanç gruplarının kendi inançsal sistemlerini 
oluşturmaları, kendi toplum yapımıza ve laiklik kavramına en uygun 
olanıdır; inançsal bazda, toplumsal barışın ve bütünlüğün devam 
etmesi, ancak böyle sağlanabilir.
Sayın Başkan, sayın milletvekilleri; biraz da, din işleriyle ilgili 
harcamalar için yaratılan kaynaklardan söz etmek istiyorum. Bunları, 
bütçe içi ve dışı kaynaklar olmak üzere ikiye ayırabiliriz; bütçe içi 
kaynakları da, dolaysız ve dolaylı olarak görmekteyiz.
 Bunlardan dolaysız olanları şunlardır: Diyanet İşleri Başkanlığına, 
bütçeden ayrılan ödenekler; imam hatip liselerine, Millî Eğitim 
Bakanlığı bütçesinden ve ilahiyat fakültelerine, ilgili katma bütçeli 
üniversitelerin bütçesinden ayrılan ödenekler. 
Dolaylı olanlar ise; üniversitelere ayrılan ödenekten sağlanan kaynaklar, 
kamu kuruluşlarına ayrılan ödenekten sağlanan kaynaklar. Böylece, 
kamu kuruluşlarının bazıları, bu olanağı kullanarak cami 
yapabilmişlerdir. Kamu kuruluşlarına, bünyeleri içerisindeki binalarda 
mescit ve namazgâh olanağı getirilmiştir. 
Bütçe içi sağlanan kaynakların yanı sıra, bir de bütçe dışı kaynaklar 
yaratılmıştır. Bunlar da, Diyanet İşleri Başkanlığı içerisindeki döner 
sermaye, camilerini yaptıracak köylere yardım fonu, Vakıflar Kanununa 
göre Vakıflar Genel Müdürlüğü bünyesinden yapılan yardımlar, sosyal 
yardımlaşma ve dayanışma vakıfları aracılığıyla sağlanan yardımlar, 
Medenî Kanuna göre kurulan dinî mahiyetteki vakıflar. Bunlar iki 
türlüdür: Bir kısmı, cami yaptırma vakıfları şeklinde örgütlenirken; 
diğerleri, dinî yardımlaşma vakıfları şeklindedir. Bu vakıflara da vergi 
muafiyeti sağlanmaktadır. Bu nedenle, devletin, bunlar tarafından 
sağlanan hizmetlerin finansmanına dolaylı bir katkısı söz konusudur. 
Camiler ve vakıflar, Kur'an kursları açmaktadırlar; hatta, bazı okullar 
bünyesinde de Kur'an kursları açılmaktadır. Bunların finansmanında da 
belli miktarlarda kamu kaynakları kullanılmaktadır. İmar mevzuatına 
aykırı camilerin yarattığı rantlar; cami yaptırma maskesi altında, üstü 
cami, altı ticarethane şeklinde camiler yaptırılarak imar mevzuatına 
aykırı önemli şehir rantları elde edilmektedir.
Bunların dışında, saymakla bitiremeyeceğimiz, din hizmetlerine akan 
sayısız kaynaklar vardır; kısa başlıklarla değinmeye çalışacağım. 
Yerel yönetimlerin, bütçelerinden, yukarıda bahsettiğim vakıflara 
yaptığı yardımlar ve arsa tahsisleri, ilk ve ortaöğretimde din ve ahlak 
kültürü dersleri için görevlendirilen din öğretmenlerine yapılan 
harcamalar, camilerden elektrik ve su parasının alınmaması sonucu 
kamudan harcanan, ama, hiç gözükmeyen yardımlar, belediye 
mezarlıklarında çalışan din görevlilerinin maliyeti, hastaneler ve diğer 
kurumlarda görevlendirilen din görevlilerinin maliyeti, Köy Hizmetleri 
Genel Müdürlüğünün cami yapımındaki harcamaları...
Sayın milletvekilleri, gördüğünüz gibi, olay, sadece Diyanet İşleri 
Başkanılığına ayrılan 21 trilyon lirayla bitmiyor; dinsel bir 
imparatorluk yaratılmıştır; bu da, din adı altında, her türlü 
örgütlenmeye yol açmış; bunlar da, kamu kaynaklarından daha fazla pay 
alır konuma gelerek, ülke bütünlüğüne de zarar vermeye başlamışlardır.
İç ve dışborç altında inleyen, milyonlarca yoksulu olan, daha, temel 
ihtiyaçları bile karşılanamayan köylerimizin ve şehirlerimizin en temel 
yatırımlarını gerçekleştiremeyen ülkemizde, bu harcamaları yapmak 
günah değil mi; sizlere soruyorum... Bütün bu olanları bilerek, çıkıp, 
bunların yapılamamasını politik olarak eleştirenlerin, fakir fukara 
edebiyatına sığınanların yaptığı, ikinci bir günah değil midir?..
Sayın Başkan, sayın milletvekilleri, şimdi soruyorum: Yukarıda 
anlattığım bu din imparatorluğunun dev bütçesi, bir başka inanç grubu 
için, mesela, Alevî ve Bektaşiler için, bunların inançsal yapılanmaları 
için kullanılsaydı, yalnız, cemevleri yapılsaydı, dedelere kadro 
verilerek maaşa bağlansaydı... 
HÜSEYİN ARI (Konya) – Hepsi Müslüman onların...
ŞAHİN ULUSOY (Devamla) – Yorumları değişik...
MİKAİL KORKMAZ (Kırıkkale) – Ayırım yapmayın; hepsi 
Müslüman...
BAŞKAN – Sayın milletvekili...
ŞAHİN ULUSOY (Devamla) – Müslüman değil diyen yok, hepsi 
Müslüman, yorumları değişik; tıpkı diğer mezhepler gibi...
BAŞKAN – Sayın Ulusoy, karşılıklı konuşmayın lütfen...
Lütfen, hatibi sükûnetle dinleyin..
ŞAHİN ULUSOY (Devamla) – ...dede okulları açılsaydı ve bunlara 
benzer uygulamalar, bütün Türkiye Cumhuriyeti vatandaşlarının 
vergileriyle yapılsaydı, Sünnî inanç grubunda olan insanlara haksızlık 
olmaz mıydı?.. Lütfen, bunun cevabını samimî olarak verin; 
inanıyorum ki, buna, hepiniz evet diyeceksiniz. (CHP sıralarından 
alkışlar)
ÖMER EKİNCİ (Ankara) – Bize ne söylüyorsun, Hükümete söyle...
BAŞKAN – Sayın Ekinci, sözcünüz konuşacak, lütfen sükûnetle 
dinleyiniz. 
ŞAHİN ULUSOY (Devamla) – Öyleyse, şu andaki uygulama da 
haksızlıktır; milyonlarca kişinin insan haklarının ihlalidir; bu, 
topumsal bir yaradır; bu haksızlıkları önlemek de Yüce Heyetinize 
düşer. İleride pişmanlık duymamak için, olabilecek toplumsal 
rahatsızlıkları önleyebilmek için, şimdiden, bu yanlış uygulamalara 
çözüm getirmeliyiz. Benim önerebileceğim çözüm, başta da söylediğim 
gibi, cemaatlerin, kendi inançsal olaylarını kendilerinin yürütmesidir. 
Devlet, kesinlikle bu işin içerisinde olmalalıdır; yapacağı tek iş, ulusal 
bütünlüğe zararlı olunmaması için, ciddî ve sıkı bir denetimdir. 
Vatandaşlarımızın büyük bir çoğunluğu, bu konunun, önerdiğim 
şekilde düzeltilmesini istiyor; ama, uygulama, maalesef, bu yanlış 
şekliyle, hızla devam ediyor. Şimdi, bu insanların vergi katkılarıyla din 
hizmetlerini yürüteceksin, bütün din görevlilerine, ibadet yapsın ve 
yaptırsın diye maaşını ödeyeceksin, cami ve benzeri hizmetleri 
gerçekleştireceksin, yüzlerce trilyon lirayı her yıl harcayacaksın; bu, 
haksızlığın devam etmesidir; buna, kimse rıza göstermez. 
Benim bildiğim ve herkesin bildiği bir Tanrı buyruğu var: Allah, 
kullarına, müminlerine "küçük günahlarından arınıp temizlendikleri 
zaman cennete girerler; ama, ehl-i cennetten hiçbirinin, üzerinde kul 
hakkı olduğu halde cennete girmesi helal olmaz" diye buyurmuştur.
(Mikrofon otomatik cihaz tarafından kapatıldı)
BAŞKAN – Sayın Ulusoy, 13 dakikanız doldu; 1 dakikalık ek süre 
içinde mi toparlayacaksınız?..
ŞAHİN ULUSOY (Devamla) – Evet Sayın Başkan.
Şimdi, cennetten parselasyon yapanlara, kendilerini dinin sahibi gibi 
göstermek isteyenlere, dini politikaya alet edenlere, bu haksız 
uygulamaya katkı verenlere soruyorum: Ben, kul hakkımı helal 
etmediğim sürece, Tanrının bu buyruğu gereği, ne yaparsanız yapın, 
cennete gidebilecek misiniz? 
 Alevisiyle Sünnisiyle milyonlarca insan, kul hakkını helal edecek mi? 
Demek ki, cennetin anahtarı, bu yanlış uygulamaya karşı olan 
milyonlarca insanımızın elinde. Tanrı böyle buyurmuş; bu, Tanrının 
buyruğu... 
ÖMER EKİNCİ (Ankara) – Allah buyurdu.
ŞAHİN ULUSOY (Devamla) – Konuşmamı burada tamamlarken, Yüce 
Meclisin bu işi çözmesini, toplum şartlarına uygun laik bir sistem 
getirmesini öneriyorum...
	(Mikrofon otomatik cihaz tarafından kapatıldı)
ŞAHİN ULUSOY (Devamla) – 20 nci Dönemde, siyasî parti grupları 
yöneticilerinin bir araya gelerek, bu konuyu çözüme ulaştıracaklarına 
inanıyorum.
Saygılar sunarım. (CHP sıralarından alkışlar)
BAŞKAN – Teşekkür ediyorum Sayın Ulusoy.
Cumhuriyet Halk Partisi Grubunun ikinci sözcüsü, Sayın Mehmet 
Sevigen; buyurun.
Sayın Sevigen, süreniz 7 dakikadır.
CHP GRUBU ADINA MEHMET SEVİGEN (İstanbul) – Sayın 
Başkan, değerli milletvekillerimiz; Şahin Ulusoy iyi bir ders verdi, değil 
mi efendim... Aslında, Şahin Bey bu konuda çok dolu, çok deneyimli bir 
arkadaşımız; Diyaneti çok iyi bilen, çok başarılı bir arkadaş; gerekli 
dersi aldığınızı umuyorum.
ÖMER EKİNCİ (Ankara) – Belli belli!
RAMAZAN YENİDEDE (Denizli)  – Biraz kitap okusun, kitap!
MEHMET SEVİGEN (Devamla) – O, Allah ile kulun arasında; 
Müslümanlık, Allah ile kulun arasındadır. Benim annem de hacı babam 
da hacı; hacılık başka bir şey, insanlık başka bir şey. Buraya dini 
getirmeyin, siyaseti buraya getirmeyin...
BAŞKAN – Sayın Sevigen... Sayın Sevigen...
MEHMET SEVİGEN (Devamla) – Onu camide yapacaksınız, gücünüz 
varsa, camiye gidin, camide  yapın.
HASAN DİKİCİ (Kahramanmaraş) – Mehmetciğim, Bakan öbür 
tarafta!..
MEHMET SEVİGEN (Devamla) – Siz laf atıyorsunuz.
İnsanlar sindirecek...
BAŞKAN – Sayın Sevigen, lütfen karşılıklı konuşmayın.
MEHMET SEVİGEN (Devamla) – Peki Sayın Başkanım.
Sevgili Başkanım, insanların, her inanç grubuna saygılı olması gerekir. 
Bu saygıyı, bu Meclis aşılayamazsa, Meclis kabul edemezse, topluma 
nasıl kabul ettiririz...
RAMAZAN YENİDEDE (Denizli) – Önce siz öğrenin.
MEHMET SEVİGEN (Devamla) – Barışı nasıl sağlarız... Siz, 
oturduğunuz yerde konuştuğunuz müddetçe, bu barışı 
sağlayamazsınız...
REMZİ ÇETİN (Konya) – Yanlı davranıyorsunuz.
BAŞKAN – Sayın milletvekili, lütfen, sessiz olarak dinleyin.
MEHMET SEVİGEN (Devamla) – Sayın Başkan, değerli 
milletvekilleri; Cumhuriyet Halk Partisinin görüşlerini açıklamak üzere 
huzurlarınızdayım; hepinizi sevgi ve saygıyla selamlıyorum.
Devlet Meteoroloji İşleri Genel Müdürlüğümüzün bütçesi, bize göre çok 
yetersiz; yaptığı hizmetleri ve genelde yapısını düşünürsek, aldıkları 
paralar çok az ve bu paralardan elde ettikleri geliri -döner sermaye 
olmadığı için- kendi yatırımlarına doğru kullanmadıkları endişesi var 
arkadaşlarımın içerisinde. Devlet Meteoroloji İşleri Genel Müdürlüğü, 
1 trilyon 715 milyar 200 milyon lirayla bu seneki hizmetine devam 
edecektir. Ben, bu konuda, görev yapan arkadaşlarıma başarılar 
diliyorum; genel müdürlerimizin de, bu paranın çoğaltılması için, yeni 
fonlar, yeni kaynaklar bulmaları gerekir diye düşünüyorum. 
Bugün, gençlik ve spor üzerine de bir iki kelime söylemek istiyorum; 
çünkü, son yıllarda gençliğimiz oldukça yoğun. Türkiye'nin meselelerine, 
maalesef, milletvekilleri, Meclis sahip çıkmazsa, gençlik sahip çıkıyor. 
Spordan sorumlu Devlet Bakanımızın yukarıda yapmış olduğu bütçe 
konuşmasını okudum, izledim; hep spordan bahsetmiş; şöyle birbuçuk, 
iki sayfa gibi konuşması var; ama, tek bir kelimeyle gençlikten 
bahsetmemiş Sayın Bakan. Sporu da gençler yapıyor, Türkiye'nin yüzde 
50'si genç; ama, futbol maçlarına gitmekle spor bakanlığı yapılmıyor 
Sayın Bakanım. Başbakanın yanına gidersiniz, oturursunuz; ama, 
Türkiye'de, insanlar dövülüyor sokakta, babaları işsiz diye çocuklar 
yürüyüş yapıyorlar. Gençlik ve spordan sorumlu Devlet Bakanına en az 
elli tane faks, mektup geliyor; Bakan, lütfedip, o insanlara tek bir cevap 
vermiyor. Sayın milletvekilleri, haklı veya haksız, çocuklar içeriye 
alınıyor. Bu konuda fazla demagoji yapmak istemiyorum; ama, eğer, o 
gençlerin anne ve babaları "çocuklarımız üniversitede eylem yaparken 
karakola düştü, çocuklarımızın adreslerini bulamıyoruz, 
çocuklarımızın nerede olduğunu bilmiyoruz, çocuklarımız 
hapishanelerüde işkence görüyor" diye, gençlik ve spordan sorumlu 
bakana mektup yazıyorsa, o da cevap vermiyorsa, bana göre durum çok 
vahimdir. 
İnsan eti ağırdır Sayın Bakanım; insanlar gelip birbirlerine muhtaç 
olmazlar. Eğer, bir insan gelip size muhtaç oluyorsa, demek ki, o insan 
çaresiz kalıyor da geliyor size... Siz, o insanların oylarıyla 
seçiliyorsunuz ve o insanlara cevap vermiyorsunuz. Böyle bir 
kargaşanın, böyle bir ortamın içerisinde nasıl oturacaksınız o koltukta 
merak ediyorum?! Sporu, gençlerle yapacaksınız, Türkiye'nin yüzde 
50'si genç!.. Gençlerle yapacaksınız sporu, gençlerle oturacaksınız... 
Basketbolda, voleybolda, futbolda, övündüğünüz bütün konumlardakiler, 
genç insanlar. Genç insanları siz üniversitede, lisede, ortaokulda 
koruyamazsanız, sırf maçlara giderseniz, amatör spor yapan o fakir 
mahallelerdeki çocukların, köylerdeki çocukların sağlığıyla, onların 
spor sorunlarıyla ilgilenmezseniz; o zaman, siz, yalnız, İstanbul'daki, 
Ankara'daki, büyük şehirlerdeki büyük kulüplerin gençlik ve spor 
bakanısınız demektir. Ben, öyle yorumluyorum, öyle uygun görüyorum.
Sayın Başkan, değerli milletvekilleri; 4 trilyon gibi bir paranın gençlik 
ve spora ayrılması, bana göre çok az, çok vahim ve çok düşündürücü bir 
olay. Bunlarla hiçbir şey yapamazsınız; eliniz kolunuz bağlı kalır. 
Türkiye'de, 60 milyon nüfusun 25 milyonu spor yapıyor. Bu, spor yapan 
25 milyon insanın çoğu, mahallelerde ve köylerde; yani, bu seneki 
bütçenin içerisinde, tek bir köy sahası, tek bir mahalle sahası yok; o 
yöreye yönelik, havuz gibi, kapalı basketbol sahası gibi, tenis kortu gibi 
-bunlar çok lüks onlar için- tek bir yatırımdan, tek bir kelime bile 
bahsedilmiyor. 
Sayın Bakanın kendi sözleriyle, aldığımız paranın... 36 yılda ancak... 
29 proje var; 18 trilyon para gidiyor ve eğer, bu parayla idare edersek; 
bizim bu 29 projemiz, ancak 36 yılda biter diyor; doğru söylüyor; bu 
parayla bunun bitmesi mümkün değil. Bana göre, çok ciddî katkılar elde 
edilecek yerler vardır.
Birinci ligteki, ikinci ligteki, üçüncü ligteki şehir kulüplerimizin, 
statlarımızın altı dükkân olmaya çok müsait; yani, eğer, spor 
bakanımız, o kulüplerimizin, o futbol sahalarımızın altlarını onararak, 
değişik spor dükkânları yaparak, onları, yörelerin futbol kulüplerine 
verebilirseniz, onları kendileri çalıştırır; hiç olmazsa, o futbol 
kulüpleri, o yörenin altyapısını, yani, sporla ilgili altyapısını, kendi 
imkânlarıyla kendileri sağlamış olurlar diye düşünüyorum.
BAŞKAN – Sayın Sevigen, 1 dakikanız kaldı.
MEHMET SEVİGEN (Devamla) – Peki efendim, bitiriyorum.
Efendim, konuşulacak o kadar çok şey var; olimpiyatlara 
hazırlanıyoruz; özürlü gençlerimiz var; özürlü gençlerimizle ilgili, spor 
bakanlığının ne gibi çalışması var, tam bilemiyoruz; fonda neler var, 
bilemiyoruz; üniversitedeki yurtların... Sayın milletvekilleri, 
göreceksiniz, önümüzdeki günlerde yaşayacaksınız; yurtlarda yer 
bulmak için, kredi bulmak için yüzlerce öğrenci kapınızı çalacaktır; bu 
tür sorunlar o kadar çok ki; ama, maalesef, biz burada bu bütçeyi, böyle 
beş dakikalık sürelerle, hatır gönül işiyle, rica ederek bitirmek zorunda 
kalıyoruz.
Ben, fazla suiistimal etmek istemiyorum; ama, gençlik ve spordan 
sorumlu Devlet Bakanı olarak kalmak istiyorsanız Sayın Bakanım, 
gençlerin sözüne kulak vermek zorundasınız. Bu işi, gençlerle beraber 
götürmek zorundasınız. Siz, gençlerle oturup konuşamazsanız, 
gençlerin sorunlarına kulak veremezseniz ve onların ailelerinden gelen 
isteklere cevap veremediğiniz müddetçe de, sizin, gençlerle barışmanız 
mümkün olmaz diye düşünüyorum. 
Bu bakımdan, beni dinlediğiniz için, Yüce Meclise, sevgiler, saygılar 
sunuyorum ve çok teşekkür ediyorum. (CHP sıralarından alkışlar)
BAŞKAN – Teşekkür ederim Sayın Sevigen.
Demokratik Sol Parti Grubunun ilk sözcüsü, Sayın Erdal Kesebir; 
buyurun. (DSP sıralarından alkışlar)
Sayın Kesebir, süreyi eşit mi kullanacaksınız?
ERDAL KESEBİR (Edirne) – Paylaşacağız efendim.
BAŞKAN – Buyurun, süreniz 10 dakikadır.
DSP GRUBU ADINA ERDAL KESEBİR (Edirne) – Yüce Meclisin 
değerli üyeleri; Vakıflar Genel Müdürlüğünün ve Diyanet İşleri 
Başkanlığının 1996 malî yılı bütçesi üzerinde, Demokratik Sol Parti 
Grubu adına söz almış bulunuyorum; Yüce Meclisi saygıyla 
selamlarım. 
Vakıflar Genel Müdürlüğü, 3 Mart 1924 tarihinde 424 sayılı Yasayla 
kurulmuştur. 227 sayılı Kanun Hükmünde Kararname ve 2762 sayılı 
Yasa ile hizmetlerini sürdürmektedir. 1967 yılında Medenî Kanunda 
yapılan bir değişiklikle, 903 sayılı Yasayla, yeni vakıfların 
kurulmasına olanak verilmiştir. 13 Nisan 1954 tarihinde, özel bir 
yasayla, Vakıflar Bankası kurulmuş, bankanın sermayesinin yüzde 75' 
ini Vakıflar Genel Müdürlüğü karşılamıştır. 
Vakıflar Genel Müdürlüğü, vakıf mallarını ekonomik bir şekilde 
işletmek, eski eser ve yapıları korumak ve onarmak, mülhak vakıfların 
denetim hizmetleri ile yönetimleri boşalan vakıfların idare ve temsilini 
gerçekleştirmek, vakfiyelerde yazılı sosyal, kültürel ve ekonomik 
hizmetleri yerine getirmek, yeni kurulan vakıfların tescil işlemleri ile 
denetimlerini yapmakla görevli ve yetkili bir kuruluşumuzdur. 
Vakıflar, ayrıca, kişilerin sahip oldukları olanaklarını, kendi istek ve 
iradeleriyle, kamunun hizmetine sunulmasını öngören, sosyal ve kültürel 
yönü olan hukukî kurumlardır.
Vakıflar Genel Müdürlüğünün faaliyetleri içerisinde bulunan, yoksul ve 
kimsesiz öğrencilerin eğitimlerinin sağlanması amacıyla, ücretsiz 
barınma ve beslenme gibi hizmetleri yerine getiren bazı vakıf öğrenci 
yurtlarının, değişik amaçlarla, amaç dışı kullanıldığı görülmektedir. 
Biz, Demokratik Sol Parti Grubu olarak, devletin, tüm öğrenci yurtlarını 
denetim altında tutabilmesi için, vakıf öğrenci yurtlarının da Millî 
Eğitim Bakanlığına bağlı Kredi ve Yurtlar Kurumu Genel Müdürlüğüne 
devrini öngörmekteyiz. 
İzinsiz, ruhsatsız ve aynı zamanda tapusuz olarak iskân tutulmuş olan 
vakıf arazilerinin, durumlarına uygun olarak yasallaştırılması 
gereklidir. Bu nedenle, yalnız İstanbul'da, 20 bin vakıf arsası, otuz 
yıldır işgal altındadır. İstanbul Ok Meydanı, vakıf mallarının 
işgaline en somut örnektir. Ok Meydanı semtinin tamamı, Vakıflar'a 
aittir. Vakıflar Kanunu, bir an önce gözden geçirilmeli, yeniden 
düzenlenmelidir. Hayrat vakıf statüsündeki vakıf gayrî menkullerinin 
satışı, mümkün hale getirilmelidir. 16 Kasım 1995 tarihli Resmî 
Gazetede yayımlanan, Mazbut ve Mülhak Vakıf, Cami ve Mescitlerdeki 
Teberrugat Eşyası Hakkındaki Yönetmeliğin 24 üncü maddesini 
değiştiren devlet bakanlığı yönetmeliğine göre, camilerdeki halı ve 
kilimler ile diğer kullanılabilir eşyanın, ihtiyaç fazlası veya antik 
değerinin olup olmadığına, bir müftünün başkanlığında üçlü 
komisyonla karar verilerek, satışı uygun görülmüştür. Bu uygulama, 
öncelikle hayır sahibine, vakıf sahibine, ölüye saygısızlıktır. Birçok 
tarihî eserimizin yurtdışına kaçırıldığı bir dönemde, İslam eser 
kaçakçılığına ve cami antikaları yağmacılığına yol açacak bu 
hareketten vazgeçilmelidir. 
Vakıflar, 5 300 mazbut vakıflar, 365 mülhak vakıflar, 166 cemaat ve 
esnaf vakıfları olmak üzere sınıflandırılmıştır. Türk-İslam 
geleneğinde vakıf anlayışı, yalnız Türk-İslam eserlerini değil, 
Hıristiyanların, Musevilerin; yani, diğer dinlerin de vakıflarını 
korumuştur. Ancak, önümde kötü bir örnek vardır: 12 Eylül 1983'te 
Hatay-Samandağı Hıristiyan Cemaat Vakfının tüm gayri menkulleri, 
cemaatin karşı koymasına rağmen, Vakıflar Genel Müdürlüğüne 
devredilmiştir. Bu devir, Türk-İslam anlayışına, vakıf geleneğine 
terstir. Bu yanlış düzeltilmelidir.
Edirne-Alipaşa Çarşısı yangınından sonra, gösterdikleri maddî-manevî 
ilgiden dolayı, Vakıflar Genel Müdürlüğünün tüm yetkililerine 
şükranlarımızı sunarız. Çarşımız bitmek üzeredir, yalnız, çarşı 
esnafının iki konuda endişeleri vardır; birincisi, kira tespitinin, malî 
bilirkişiler tarafından günün rayiç bedeline göre yapılmasını, ayrıca, 
dükkanların, yangını yaşayan esnafa aynen iadesini istemektedirler. Bu 
konuda da, devletin, yangın esnasında esnafa sözü vardır.
Edirne'de restorasyonu devam eden Eski Cami ve Üç Şerefeli Camiin 
tamamlanmasını, kale içerisindeki sinagog ile İtalyan kilisesinin 
onarılmasını, kale içerisinin tekrar canlandırılmasını, tarihin 
uyandırılmasını beklemekteyiz.
Yetkililerden, ayrıca, dünyanın en uzun taş köprüsü olan 1 700 metrelik 
Uzunköprü'nün, yanına ikinci bir köprü yapılarak, karayolu trafiğine 
kapatılmasını, köprünün, gözlerinin Ergene Nehrinin çamurundan 
temizlenerek korunmasını ve ışıklandırılmasını beklemekteyiz. 
Ayrıca, Sayın Bakan, geçen dönem vakıflarla ilgili Bakanın, Bosna'daki 
Mostar Köprüsünün onarılmasıyla ilgili sözü vardır; bu sözün 
tutulmasını arz ediyorum.
Sayın Başkan, değerli milletvekilleri; cumhuriyet demek, uyruklarını 
sadece vatandaş olarak gören, vatandaşlığı da din, mezhep, etnik köken, 
anadil farklarının ötesinde insan sıfatıyla bütünleştiren yönetim 
demektir. Başka deyişle, cumhuriyetçi yönetim, bu çeşit farklılıklarla 
ilgilenmez, onları yok sayar; uyruklarıyla ilişkilerini, vatandaş 
eşitliğinin soyut güzelliğine göre düzenler. Farklılıklar, ancak devletin 
koruması altında bulunması gereken özgürlükler alanının konusudur. 
633 sayılı Kanunun 1 inci maddesi "Diyanet İşleri Başkanlığı, İslam 
inanç ve ibadet ve ahlak esaslarıyla ilgili işleri yürütecek, din konusunda 
toplumu aydınlatacak, ibadet yerlerini yönetecektir" der; ama, 
uygulamada, Diyanet İşleri Başkanlığının, sanki bir İslam mezhebinin 
temsilcisi imiş gibi hareket etmesi, diğer mezhep ve tarikatlardaki 
yurttaşlarımızı rahatsız etmektedir.
Geçen yıl 20 trilyon lira bütçeye sahip Diyanet İşleri Başkanlığının 
denetiminde 69 523 cami, 5 949 Kur'an kursu, 8 eğitim merkezi 
bulunmaktadır ve burada 77 bin personel çalışmaktadır.
Diyanet İşleri Başkanının yetkisinde olmasına karşın, Eylül 1995 
tarihinde çeşitli basın organlarında Sayın Başkan Mehmet Nuri 
Yılmaz, öz eleştiride bulunarak "Kur'an kurslarımızın ne yaptığını 
bilmiyoruz, müftülerimiz de bilmiyor; çünkü, o kadar dağınık ki, kontrol 
etmek mümkün değildir" demiştir. Bu kurslarda, bu kursların 
bazılarında, maalesef, demokrasi ve laikliği yıkmayı hedefleyen 
hareketlerin içinde bulunduğu gözlemlenmektedir.
BAŞKAN – Sayın Kesebir, 2 dakikanız var.
ERDAL KESEBİR (Devamla) – Bu nedenle, Kur'an kursları, mutlaka, 
Diyanet İşleri Başkanlığının kontrolü altına girmeli ve 
denetlenmelidir. 
Yine, Diyanet İşleri Başkanının ifadesine göre, her yıl ülkemizde, 1 
000 ila 2 000 arasında cami yapılmakta; yani, her 6 saatte bir 1 camiin 
temeli atılmaktadır. Gelişigüzel, projesiz, ihtiyaç olmayan yerlere cami 
yapılması yerine, okul ve hastanelerin yapılması da hayır işidir.
Diyanet İşleri Başkanlığının, İmar Yasasında düzenleme yaptırarak, 
belirli yerlere ve nüfus oranlarına göre cami yapılması için değişiklik 
yapması gereklidir. Türk Diyanet Vakfının 20 Kasım 1995'te, İslamî 
esaslara göre bankacılık yapmak üzere kurulan İhlas Finans Grubu 
Anonim Şirketine -yüzde 8 oranında bile olsa- ortak olması hoş değildir. 
Türkiye'de din ve devlet hizmetlerinin yeniden yapılanması 
tartışılmalıdır. Alevî yurttaşlarımız da Diyanet  İşleri Başkanlığında 
temsil edilmelidir; dinadamı kadrosu alabilmelidir; inançlarını, 
geleneklerini gelecek nesillerine anlatabilecek, öğretebilecek 
ibadethanelerini, cemevlerini Diyanet  İşleri Başkanlığının 
denetiminde açabilmelidir ve bunları yapabilmek için maddî yardım 
alabilmelidir. Türkiye, bunları, kendi içindeki Keldanîlere, Süryanîlere, 
bin kişilik cemaatlere, tarikatlara hoşgörürken 20-25  milyon kardeşini 
görmezden gelemez...
BAŞKAN – Sayın Kesebir, 1 dakika içinde, lütfen tamamlayınız...
ERDAL KESEBİR(Devamla) – Tabiî efendim.
İnançlar yok edilebilseydi, Hitler ederdi; o başaramadı kimse 
başaramaz. Toplumsal barış, saygıdan, sevgiden geçer. 
Din ve vicdan özgürlüğüne, inançlara saygılı, laik, hukukun üstünlüğüne 
inanan, Atatürk ilkelerine bağlı, çağdaş dünyayla bütünleşmeye çalışan 
bir Türkiye'de yaşamanın coşkusuyla, Yüce Meclise saygılarımı 
sunarım. (DSP ve CHP sıralarından alkışlar)
BAŞKAN – Teşekkür ediyorum Sayın Kesebir.
Demokratik Sol Parti Grubunun ikinci sözcüsü Sayın Fikret Ünlü; 
buyurun efendim.(DSP sıralarından alkışlar)
DSP GRUBU ADINA FİKRET ÜNLÜ (Karaman) – Sayın Başkan, 
Yüce Meclisin sayın üyeleri; Demokratik Sol Parti Grubu adına, Gençlik 
ve Spor Genel Müdürlüğüyle Devlet Meteoroloji İşleri Genel 
Müdürlüğünün bütçeleri üzerindeki görüş ve düşüncelerimizi açıklamak 
üzere, huzurunuzda bulunuyorum; sözlerime başlarken hepinizi saygıyla 
selamlıyorum. 
Sonunda bir haksızlıkla karşı karşıya kalmamak için, izninizle, önce 
Devlet Meteoroloji İşleri Genel Müdürlüğü bütçesi  üzerindeki kısa 
değerlendirmemi yapmak istiyorum. 
Sayın Başkan, sayın üyeler; Devlet Meteoroloji İşleri Genel Müdürlüğü 
dünyadaki gelişmelere paralel olarak oluşturduğu telekomünikasyon ve 
bilgisayar donanımıyla tarımdan ulaştırmaya, sanayiden çevreye kadar 
birçok temel yatırım konusunda planlama ve uygulama aşamalarında 
bilgi merkezi görevini üstlenen bir kurum haline gelmiştir. Ayrıca, 
ürettiği bilgileri hava meydanlarına, denizyollarına, basın, yayın 
organlarına satarak para kazanan bir kuruma dönüşmüştür. Genel 
müdürlük, bu yönleriyle takdir edilecek bir başarı içerisinde 
gözükmektedir.
Ne var ki, bu bilgileri üreten, dağıtan ve kurumun başarısında en büyük 
payı bulunan personelin, her devlet memuru gibi, ekonomik ve sosyal 
sıkıntılardan kurtarılmamış olması, üzüntü kaynağımız olmaya 
devam edeceğe benzemektedir. Aynı kurumda çalışan, aynı kadrolara 
sahip ve aynı görevleri yapan personel arasındaki ücret farklılıklarının 
giderilmesi gerekmektedir. Ayrıca, kuruma eleman yetiştiren Anadolu 
Meteoroloji Teknik Lisesine, 1995 yılı geçiş programı icra planı gereği, 
1996 yılından itibaren burslu veya yatılı öğrenci alınmaması 
durumunun  yeniden gözden geçirilmesini diliyoruz.
Sayın Bakan, sayın milletvekilleri; benden önce spor konusunda 
değerlendirme yapan arkadaşlarımın, tahmin ettiğim gibi, sporun yalnız 
altyapı sorunlarına eğildiklerini gördüğüm için ve bunu dediğim gibi 
tahmin ettiğim için izninizle ben, sporun yalnız felsefî boyutlarına 
dikkatinizi  çekmek istiyorum. Konuşmamı bu çerçeve içerisinde 
değerlendirmenizi rica ediyorum. 
Devlet, Atatürk ilke ve devrimleri doğrultusunda tüm insanlarımızın 
bedenen ve ruhen sağlıklı yetişmesini amaçlarken ve bunu bir hizmet 
olarak üstlenirken ya Büyük Atatürk'ün görüş ve düşüncelerini doğru 
kavrayamamış ya da gereğini yerine getirememiştir. Atatürk, "Türk 
sosyal bünyesinde spor hareketlerini düzenlemekle görevli olanlar, Türk 
çocuklarının spor hayatını yükseltmeyi düşünürken, salt gösteriş için 
herhangi bir yarışmada kazanmak dileğiyle spor çizmezler. Önemli olan 
her yaştaki bütün insanlarımız için beden eğitimini sağlamaktır" 
demişti. 
Devlet ise, bu amaçla kurulan Beden Terbiyesi Genel Müdürlüğünü, salt 
yarış organizasyonlarını gerçekleştiren bir kuruma dönüştürdü; üstelik, 
böyle bir amacı hangi kurumlarda, kaç yaşındaki çocuklara nerede ve ne 
kadarlık bir süre içerisinde uygulamaya koyacağına dahi 40 yıl karar 
veremedi; hâlâ verebilmiş değiliz. İkokullara beden eğitimi öğretmeni 
yetiştirme kurslarına, -o da yarım yamalak- ancak 1970'li yıllarda 
başlayabildik. 
Aslında, temel yanlışlık, Beden Terbiyesi Genel Müdürlüğüne daha 
1938'de tüm bireyleri  ruhen ve bedenen eğitmek gibi yüce bir görev 
verilirken, çocuk ve gençlerin eğitimiyle sorumlu Millî Eğitim 
Bakanlığıyla bu kurum arasında, sağlıklı ve işlerliği olan bir iletişimin 
yıllarca gerçekleştirilememiş olmasında yatıyordu. İşte, bu uzun süreç 
içinde, tüm insanlarımızın, bedenen ve ruhen güçlü yetişmesinin 
önündeki kurumsal engeller kaldırılamadığından, ne yazık ki hedefe 
ulaşmamız sağlanamadı. 
Her konuda olduğu gibi, beden eğitimi ve spor alanında da, çağı 
zamanında yakalayan ve bu yönde uyarılarını yerinde yapan Büyük 
Atatürk'ün, amaç ve ilkelerini doğru tahlil edememiş olduğumuzdan, 
bugünkü hizmet açığı doğmuş oldu. Spor olgusunun özünü kavrama 
çabasına giremediğimiz için, spor faaliyetlerimiz, gösteriş niteliğinden 
öteye gidemedi.
Diyanet İşleri Başkanlığımızın bizlere gönderdiği rapordan 
öğreniyoruz ki, bugün, Türkiye'de, yılda 1 000 cami hizmete 
açılmaktadır. Biz, ulus olarak, aynı toplumsal bilinci spor alanında da 
yaratıp, halkın değer yargıları arasına sporu da katabilmiş olsaydık, 
inanıyorum ki, bugün ülkemizin, ne sağlık ne çevre ne tesis ne terör ne 
de çağdaşlık sorunu olacaktı. İşin püf noktası, spor olgusunda 
saklıydı; ama, yıllarca göremedik, bedelini de ağır ödemekteyiz. Beden 
eğitimi ve sporun insanlara kazandıracağı hoşgörü, sabır, sevgi ve barış 
gibi temel yeteneklerden yoksun kitleler, bu süreçte böyle oluştu. 
Daha 1938 yılında çıkarılan, 3530 sayılı Yasanın 21 inci maddesine 
göre, 500 kişiden fazla personel çalıştıran işyerleri, tesis yapmak, 
antrenör bulundurmak zorunda kaldıkları halde, salt, kâr amacını ön 
planda tuttuklarından, bu görevlerini yarım yüzyıl savsakladılar. Bugün, 
tüm dünyada spor en büyük reklam aracı durumuna gelince, gözleri fal 
taşı gibi açıldı; ama, artık isteseler de, kötü kentleşme sonucu, tesis 
yapacak boş alanları dahi kalmadı. 
Hızla gelişen teknoloji sayesinde, iletişim araçları, televizyon ve yayın 
organları her eve girmeye başlayınca, aynı derecede oluşan toplumsal 
bilinç, çocuk ve gençlerin eğitiminde beden eğitimi ve sporun yararlarını 
görüp algıladığı için, devleti, özel ve resmî kuruluşları, spor alanları 
yaratmaya zorlar bir noktaya getirdi.
Plan ve Bütçe Komisyonunda değerli milletvekili arkadaşlarımız da 
açıkladılar, ileri ülkelerdeki tesis ve sporcu sayılarıyla ülkemizi 
kıyasladılar. Almanya'da bugün, kapalı ve açık 72 bin spor tesisi var. 
Bu rakam, Türkiye'de bin civarındadır. Nüfusu 5 milyon olan 
Danimarka'da 3 500, Hollanda'da 6 742 spor tesisi var; bunların yarıya 
yakını kapalı yüzme havuzudur. İtalya'da 45 500 spor tesisi var. Bu 
tempoyla bu ülkelere -onlar yerinde saysalar bile- 100 yılda 
ulaşamayacağımız çok açık bir gerçektir. Bu sonucun doğmasındaki 
neden, o ülkelerin spor gerçeğini yüz yıllar öncesinden görüp 
benimsemelerinden ve toplumsal bir bilinç yaratmış olmalarındandı.
2530 yıl önce Solon "yüksek fikir değeri taşıyan görevleri üstlenenler 
spor yapmalıdırlar" diyordu. Bir Olimpiyat oyuncusu da olan Platon, 
2426 yıl önce "vücudun hareketi, çoğu zaman düşüncelerin 
uyanıklığıyla bağlantılıdır" diyordu. Yine, Solon, 2530 yıl önce 
"Beden alıştırmalarını gençliğe, yalnız yarışmaların hatırı için 
tavsiye etmiyoruz, onları salt yarışmalara katılsınlar diye bu işe 
zorlamıyoruz. Gençler, bu çalışmalar sonunda kendileri ve vatandaşları 
için büyük değer taşıyan erdemler kazanırlar" diyordu. 
Yüzlerce, binlerce yıl önce ortaya konulan bu şaşmaz doğrulardan 
esinlenerek bugünlere gelen ileri toplumlar hâlâ uluslararası beden 
eğitimi ve spor yasalarıyla, yıllar öncesinden oluşturdukları Avrupa 
Spor Bakanları Konferansları ve Avrupa Konseyi Bakanlar Kurulu 
Toplantılarında alınan kararlarla, beden eğitimi ve sporun gerçek amaç 
ve ilkeleriyle toplumlara empoze edebilmenin yol ve yöntemlerini 
arıyorlar. 
Yüzlerce yıldır tüm dünya, spora, bir eğitim ve propaganda aracı olarak 
bakmaya başlayıp, olabildiğince olanaklar hazırlayıp, yönetimlerini, en 
usta öğreticilere ve bilimsel niteliklerle donatılmış spor adamlarına 
teslim ederken, bizler, politik ve ticarî çıkar uğruna göz göre göre bu 
yanlış yolda yürüyemeyiz, yürümemeliyiz.
Bilindiği gibi, spor, evrensel bir kurumdur ve uluslararası ortak 
kurallarla işlemektedir. Dünyada, spor gibi uluslararası ortak kurallarla 
işleyen bir başka kurum gösterilemez. Dil, din, ekonomi, politika, hukuk, 
tümü kendi uluslarının inanç ve değerlerine uygun kurallarla işler.
BAŞKAN – Sayın Ünlü, 2 dakikanız var.
FİKRET ÜNLÜ (Devamla) – Yalnız, spor, saha ölçülerinden zaman 
ölçüsüne, oyuncu sayısından maç fikstürlerine, hakem sayılarından 
yedek oyuncu sayılarına varıncaya değin, aklımıza ne gelirse, tümüyle 
uluslararası ortak kurallarla işlemektedir. 
Şimdi, kendi yapısı içinde hiçbir güç ve baskıdan etkilenmeyen 
böylesine evrensel bir olgunun, iş, yönetmeye gelince, siyasî, ekonomik 
ve kültürel her olaydan ve baskıdan etkilenebilecek bir yapıya teslim 
edilmesi kadar tutarsız bir davranış olamaz. Yapılması gereken, beden 
eğitimi ve spor örgütünü, tüm spor federasyonlarıyla birlikte özerk hale 
getirmektir. Bu noktada olumlu bir gelişmeyi, Bakan Sayın Ersin 
Taranoğlu'nun, Bütçe Komisyonunda yaptığı konuşması içinde net 
olarak görmek, umutlarımızı artırmıştır. 
Özerklik, yıllardır savunageldiğimiz bir spor politikasıdır. Bu konuda 
kendilerine her alanda ve her zaman yardımcı olmaya hazırız. Bugün, 
Gençlik ve Spor Genel Müdürlüğünün ve bağlı federasyonların temel 
sorunu, ne malî kaynakların kıtlığı ne de tesis yokluğudur; temel sorun 
yönetim modelidir; çözümü de özerklikten geçmektedir. Artık, bu 
aşamada bunu sağlamak zorundayız. 
Değerli arkadaşlarım, sporun içinden yetişmiş, spor eğitimi almış ve 
Spor Teşkilatının Genel Müdürlüğünü yapmış, beden eğitimi öğretmeni 
olarak çeşitli okullarda görev yapmış bir spor adamı olarak, amatör 
kulüplerimizin ve sporcularımızın, kıt kaynaklarla hangi zorluklar 
içerisinde çırpınıp durduklarını; beden eğitimi öğretmenlerimizin yaz 
kış demeden, yağmura çamura aldırmadan, öğrencilerini yetiştirmek 
için, uğruna ne özverilerde bulunduklarını; özellikle futbol dalı 
dışındaki yerli antrenörlerimizin ve hakemlerimizin hangi zorluklara 
göğüs germekte olduklarını, mesai saatlerine bile bakmadan, hafta 
sonlarında ve tatil günlerinde dahi komik bir ücretle çalışan teşkilat 
personelinin uğradığı haksızlıkları; çim sahalardan yoksun amatör 
sporcularımızın toprak sahalarda verdikleri mücadeleyi bir yana 
bırakalım, toprak bir sahayı dahi bulamayan binlerce köy ve 
kasabalarımızdaki gençlerimizin iç burukluğunu, düş kırıklığını; ödül 
yönetmeliğindeki çelişkilerden, sağlık ve eğitim sorunlarımıza kadar, 
her şeyin eksikliğini ve acısını duyarak bugünlere geldiğimizin bilinci 
içinde söylüyorum.
(Mikrofon otomatik cihaz tarafından kapatıldı)
BAŞKAN – Sayın Ünlü, lütfen 1 dakika içinde toparlayın.
FİKRET ÜNLÜ (Devamla) – Bitiriyorum.
Spor Teşkilatımız özerk bir yapıya kavuşmadan, kendi malî 
kaynaklarını kendi potasında oluşturmadan, kendi yöneticilerini kendi 
kurum ve kuruluşları içinden seçilmiş insanlardan oluşturmadan, bu acı 
gerçeklerin sürüp gitmesini önleyemeyiz.
Hepinizi saygıyla selamlıyorum. (DSP sıralarından alkışlar)
BAŞKAN – Teşekkür ediyorum Sayın Ünlü.
Refah Partisi Grubu adına, birinci sözcü, Sayın Ömer Özyılmaz; 
buyurun efendim. (RP sıralarından alkışlar)
Sayın Özyılmaz, süreyi eşit mi kullanacaksınız?
ÖMER ÖZYILMAZ (Erzurum) – Evet efendim.
BAŞKAN – Buyurun.
RP GRUBU ADINA ÖMER ÖZYILMAZ (Erzurum) – Sayın Başkan, 
muhterem milletvekilleri; Diyanet İşleri Başkanlığı ve Vakıflar Genel 
Müdürlüğünün 1996 yılı bütçelerini görüşüyoruz; bu görüşmelerimizin 
hayırlara vesile olmasını Cenabı Hak'tan temenni ediyorum. Bendeniz, 
Refah Partimiz Grubunun görüşlerini sunmak üzere söz almış 
bulunuyorum; bu vesileyle, Yüce Meclisinizi ve bizleri televizyonları 
başında izleyen aziz vatandaşlarımızı saygı ve sevgiyle selamlıyorum.
Vakıf, ergenlik çağına erişmiş bir Müslümanın kendi mülkü olan 
kıymetli ve dayanıklı mal ve servetinin faydasını, başka hiçbir şarta 
bağlamadan, Müslüman veya zimnî, yani gayrimüslim vatandaşlara 
bırakmasıdır. 
Vatandaşa vakıf anlayışını, Kur'an ve sünnet yerleştirmiştir. Vakıf, 
İslamî bir kavramdır ve bunu ortaya çıkaran da, geliştiren de İslamdır. 
Vakıfların, bir sistem olarak İslam'ın anlaşılmasına, uygulanmasına 
ve yaşanmasına destek olmak, fakir insanların sosyal ve ekonomik 
ihtiyaçlarının giderilmesine katkıda bulunmak, hatta, tabiattaki canlılara 
yardım ve destek olmak gibi pek çok gayelerinin yanında, çevre 
temizliğinin sağlanması da, yine önemli gayelerindendir.
Malını vakfeden insan, ahiretten önce dünyayı düşünür. Onu, yani 
dünyayı Allah'ın rızasına uygun olarak imar etmek ve bir düzen içine 
sokmak, hem dünyada hem de ahirette huzur ve saadet içerisinde 
yaşamak ister.
Bu cümleden olarak, 20 nci Asrı hariç tutarak, geçen onüç asırlık İslam 
tarihine bakarsak, aslında, İslam medeniyetinin, bir vakıf ve sevgi 
medeniyeti olduğunu görürüz. Eğitimden sağlığa, ekonomiden 
teknolojiye, insandan tabiata, her alanda, vakfın çok büyük bir yerinin ve 
işlevinin olduğuna şahit oluruz. Bütün bu tarihî eserlerimiz, insan, çevre 
ve hayvana yönelik gönüllü hizmetlerimiz, hep bu vakıf anlayışının 
eserleridir. 
Hepimizin bildiği gibi, kaynağını Kur'an, hadis, asrı saadet 
uygulamaları ve çağının doğru bilgilerinden alan, Emevi-Abbasi, 
Selçuklu-Osmanlı çizgisindeki birinci İslam medeniyeti, bu asrın 
başında yıkıldı. Bu yıkılışa paralel olarak, ortaya yeni bir medeniyet 
çıktı; bu medeniyet, insana sunduğu ve bizim de çok büyük bir bedel 
ödeyerek aldığımız bazı güzel teknoloji ürünlerine rağmen, sevgi ve 
fedakârlık duygusundan tamamen yoksun olan Batı medeniyetidir. 
Rahmetli Âkif'in haklı olarak "tek dişi kalmış canavar" dediği Batı 
medeniyeti, birinci İslam medeniyetinin zıddına, kin, nefret ve kanla 
beslenmektedir. Yaklaşık iki asırdır dünyayı kana bulayan Batı 
medeniyeti, insan ve eşyayı harap etmiştir. Bundan en büyük payı, 
bizim sevgi ve vakıf medeniyetimiz almıştır. 
Birinci Dünya Savaşında, binlerce insanımızın yanında, yine binlerce 
vakıf eserlerimiz mahvolmuştur. 1920'li yıllardan sonra da, kendi 
toplumundan kopan ve kendisini Batı medeniyetinden sayan ve 
devletimize hâkim olan kadrolar, vakıf eserlerimizi, âdeta talan ve yağma 
etmişlerdir. 
Bu konuyla ilgili olmak üzere, son olarak şunu söylemek istiyorum: Her 
düzen, kendi insanını yetiştirir. İnşallah, çok yakın zamanda, adil 
düzen kurulacak ve dünyaya yeniden sevgi ve vakıf medeniyeti hâkim 
olacaktır. (RP sıralarından alkışlar)
Değerli kardeşlerim, dine inanmak, onu benimsemek, öğrenmek, 
yaşamak ve yaymak hakkı, temel insan haklarının en önemlilerindendir. 
Bundan dolayı, insan haklarından bahseden her bilgi ve belgede, inanma 
ve bir dine inanma, bağlanma hakkı, hak sahiplerine, yani insana verilir. 
Ülkemiz insanının yüzde 98'inin bağlı olduğu din, bilindiği gibi İslam 
dinidir; Alevîsiyle, Sünnîsiyle, biz bir bütünüz ve hepimiz bu yüzde 98'in 
içerisindeyiz. (RP sıralarından alkışlar) Bu büyük çoğunluğun bağlı 
olduğu dini öğrenme, yaşama ve yayma hakkı da, elbette, en temel 
haklarındandır. Yine, bilindiği gibi, öğrenme, yaşama ve onu yayma 
faaliyeti, örgün ve yaygın eğitim yoluyla gerçekleştirilir. 
İşte, ülkemizde, kamu kesiminde yaygın din eğitimi çalışması, Diyanet 
İşleri Başkanlığı tarafından yürütülmektedir. Evvela, şunu hepimiz 
biliriz ki, Diyanet İşleri Başkanlığı gibi bir kuruluşun bulunması, hem 
yüce dinimizin temel referansları olan Kur'an ve sünnet hem psikososyal 
yani fıtrat kanunları, hem de mevcut hukukî belgeler, yani, Anayasa ve 
kanunlar tarafından emredilir -zamanın darlığından dolayı bunların 
ayrıntısına girmiyorum- ayrıca, şunu biliriz ki, hepimizin, ortak 
gücümüz olan devletimizin en mutena yerinde Diyanet İşleri 
Başkanlığının yer alması, o kuruluşumuzun şanına layık olan bir 
husustur. 
Bütün bu tespitleri yaptıktan sonra, şu hususa yönelelim: Peki, bu kadar 
önem verdiğimiz bu teşkilatımız, acaba, kendisinden beklenilen işlevi 
yerine getirebilmiş midir? Maalesef, bu soruya müspet cevap vermemiz 
mümkün değildir. Diyanet işleri Başkanlığının kendisinden beklenilen 
görevi yerine getiremeyişi, onun mensuplarından kaynaklanmamaktadır 
-özellikle, bunun altını çiziyorum- tam aksine, sorun, Diyanet İşleri 
Başkanlığının yapısından ve ona etki eden dış sebeplerden 
kaynaklanmaktadır. (RP sıralarından alkışlar)
Evvela şunu bilelim ki,  Diyanet İşleri Başkanlığı, 1920'li yılların 
şartlarına göre kurulmuş ve o yapı, bugüne kadar da pek 
değiştirilmemiştir. Halbuki, çağımızda, toplumlar çok hızlı bir 
değişme süreci içerisindedirler. Her gün yeni yeni fikir ve yaşam tarzları 
ortaya çıkmakta, olumlu ya da olumsuz bazı etkiler yaptıktan sonra, 
yerini bir başkasına bırakmaktadır. Değişen ve gelişen ihtiyaçlara 
paralel olarak ya yeni kurumlar önerilmekte ya da mevcut kurumlarda 
bazı yeniliklere gidilmesi gerekmektedir.
Öte yandan, 1920'li yıllardaki anlayış, dünyanın içerisinde bulunduğu 
şartlar ve o yıllardaki kadroların İslama bakışları, Diyanet İşleri 
Başkanlığının kuruluş amacını, görev ve sorumluluklarını 
belirlemiştir.
BAŞKAN – Sayın Özyılmaz, 2 dakikanız var.
ÖMER ÖZYILMAZ (Devamla) – Teşekkürler.
Halbuki, dünyanın gelişim çizgisinde ve ülkemizin belirtilen şartları 
çerçevesinde, özellikle de İslamın anlaşılması hususunda, 72 yıl 
öncesine göre, çok büyük değişiklikler olmuştur. 
Ayrıca, ülkemizde İslamın bir bütün olarak yeniden keşfedilmesi ve 
onun hayata geçirilmesi anlamındaki bir sosyal değişimin dinamikleri ve 
onu hedefe ulaştıracak rehberlik faaliyetleri arasında, Diyanet İşleri 
Başkanlığının yeri neresidir ve katkısı ne olmuştur, bundan sonra ne 
olabilir... Bütün bu hususlar göz önüne alınarak, Diyanet İşleri 
Başkanlığı, bir bütün olarak yeniden düzenlenmelidir. 
Diğer bir ifadeyle, Diyanet İşleri Başkanlığının, görevinden başlamak 
üzere yeniden yapılanması ve mensuplarının durumu gibi hususların, 
tepeden tırnağa, günümüz şartlarına göre yeniden düzenlenmesi 
gerektiğine inanmaktayız. Bu cümleden olarak, önce, Diyanet İşleri 
Başkanlığının görevine yönelmek gerekir.
Değerli milletvekilleri, hepimizin bildiği gibi, Müslüman Türk Milleti 
olarak hem bizim hem de diğer İslam milletlerinin, bu asırda, maddî-
manevî pek çok sıkıntılarımız oldu. Buna paralel olarak, bazılarımız, 
dinimizi ya hiç öğrenemedi ya da çok eksik öğrendi. Üstelik, bir 
kısmımız, eksik öğrendiğimizi de fark edemedik. Sonra da, bu eksik 
bilgilerimiz doğruymuş gibi bir kanaata vardık. Sonra, birkısım iç ve 
dış odaklar bundan yararlanarak, bizleri değişik anlayış ve 
uygulamalara çektiler; bundan dolayı problemlerimiz arttı. Diyanet 
İşleri Başkanlığını düzenleyen kanundaki mevcut anlayış, mevcut 
yanlış anlayış, bilgi apaçık ortadadır.
(Mikrofon otomatik cihaz tarafından kapatıldı)
BAŞKAN – Sayın Özyılmaz, 1 dakika ek süreniz var.
ÖMER ÖZYILMAZ (Devamla) – Aslında, hayatın bütününü kucaklayan 
ve onun ekonomi, hukuk, eğitim, yönetim gibi tüm alanlarını düzenleyen 
yüce dinimiz, burada sadece bir inanç ve bazı ibadetlerle, birkısım 
ahlakî davranışlardan ibaret sayılmaktadır. Halbuki, Diyanet İşleri 
Başkanlığı sadece inanç, ibadet ve birkısım ahlakî davranışları 
yaymak değil, dinin bütününü önüne almalı ve onu halkımıza anlatma 
görevini üstlenmelidir. (RP sıralarından alkışlar) Bu, fevkalade önemli 
bir husustur. 
Ayrıca, Diyanet İşleri Başkanlığı bugünkü yapısıyla tamamen siyasal 
iktidarların etki alanı altındadır. Bunun önüne geçilmek için..
İBRAHİM HALİL ÇELİK (Şanlıurfa) – Özerk olmalı.
ÖMER ÖZYILMAZ (Devamla) – ...Diyanet İşleri Başkanlığı özerk bir 
yapıya kavuşturulmalıdır. (RP sıralarından alkışlar)
Ayrıca, özerk bir yapıya kavuşan Diyanet İşleri Başkanlığında 
demokratik süreçler işlemeye başlamalı; müftülerden başlayıp, Diyanet 
İşleri Başkanına varıncaya kadar yöneticiler seçimle işbaşına 
gelmelidirler. (RP sıralarından alkışlar)
Ayrıca Diyanet İşleri Başkanlığının...
(Mikrofon otomatik cihaz tarafından kapatıldı)
ÖMER ÖZYILMAZ (Devamla) – Toparlıyorum Sayın Başkan.
BAŞKAN – Arkadaşınızın süresinden almak kaydıyla söz verebilirim.
ÖMER ÖZYILMAZ (Devamla) – 1 dakika yeterli.
BAŞKAN – Buyurun.
ÖMER ÖZYILMAZ (Devamla) – Sayın Başkan, seçimle işbaşına gelen 
müftüler, ilahiyat fakültesi öğretim üyelerinden iki temsilci, imam hatip 
okulundan iki temsilciyle toplanarak, 50 kişilik Din İşleri Yüksek 
Kurulunu seçmeli; Din İşleri Yüksek Kurulundan da, Diyanet İşleri 
Başkanı seçilmelidir. Böylece seçimle işbaşına gelen bu kadro, hem 
daha dinamik bir yapıya kavuşacak hem daha iyi çalışacaktır.
Ayrıca Başkanlığın maddî imkânları da bugün fevkalade kısıtlıdır. 
Özellikle maaş alan memurlar, imam, vaiz ve müftüler fevkalade sıkıntı 
içerisindedirler. Halbuki bunlar, toplumun önüne geçen insanlardır. 
Bunlardan beklenen görevi yerine getirmeleri için,maddî planda iyi 
desteklenmesi lazım. Bunun için de, biz, Diyanet İşleri Başkanlığında 
imam, vaiz, müftü gibi görevlerde bulunanların... 
(Mikrofon otomatik cihaz tarafından kapatıldı)
Yüce Meclisi saygıyla selamlıyorum. 
Teşekkürler Başkan. (RP ve DYP sıralarından alkışlar)
BAŞKAN – Teşekkür ediyorum Sayın Özyılmaz.
Refah Partisinin ikinci sözcüsü Sayın Bülent Arınç; buyurun efendim. 
(RP sıralarından alkışlar)
Sayın Arınç, 9 dakika süreniz kaldı.
RP GRUBU ADINA BÜLENT ARINÇ (Manisa) – Sayın Başkan, sayın 
milletvekilleri; Gençlik ve Spor Genel Müdürlüğü ile Devlet Meteoroloji 
Genel Müdürlüğü bütçeleri üzerinde, Refah Partisi Grubunun görüşlerini 
arz etmek üzere söz aldım; hepinizi saygıyla selamlıyorum. 
Bu kısa süre içerisinde, iki önemli bütçeyi görüşeceğiz; zamanı 
ekonomik kullanmak istiyorum. Öncelikle, pek sorunlu görünmeyen 
Devlet Meteoroloji Genel Müdürlüğü bütçesinden birkaç cümleyle 
bahsedeceğim. 
Arkadaşlarımın da ifade ettikleri gibi, 1937 yılında kurulan bu 
müessese, 60 yıldan bu yana faydalı hizmetler yapıyor. Şu anda, millî 
savunmadan tarıma, çevreden ulaştırmaya ve enerjiye kadar, ürettiği 
bilgilerle çok yararlı hizmetleri ifa ediyor. Aynı zamanda, ulusal ve 
uluslararası pek çok kuruma da bu bilgileri satarak para kazanıyor. 
Son yıllarda, döner sermayesini de kurmuş olan bu kurumun, bugün, 
teknolojik imkânlarıyla daha yararlı hizmetler yapması için, kendilerine 
destek olunması gerektiğine inanıyorum. 
1995 yılı bütçesinin 1 trilyon lira civarında, bu yıl, bütçesinin, 1 trilyon 
700 milyar lira civarında olduğunu öğrendim. Bunun 1,2 trilyonunu 
personel ve cari giderler, 300 milyarını da takriben yatırım gideri 
tutmaktadır.
4 bin civarında kadrosu, 1 200 istasyonu bulunan Devlet Meteoroloji 
Genel Müdürlüğünün, çağın yeni şartlarına da uygun olarak, daha üstün 
donanımlarla takviye edilmesi ve gerçekten, çok büyük ihtiyaç duyulan 
meteorolojik rasatların  tahmininde daha güçlü olunması, elbette, 
dileğimizdir.  Bütçenin, bu kuruma hayırlı olmasını diliyorum. 
Gençlik ve Spor Genel Müdürlüğü bütçesinde ise, söylenecek sözler var. 
Gençlik ve Spor Genel Müdürlüğünde, gençlik, âdeta unutulmuştur. 
Sayın Bakanın, Plan ve Bütçe Komisyonundaki ifadesine göre de -
değerlendirmesini çok haklı bulduğum bir ifade- sporun parıltısı 
karşısında, gençlik, maalesef, unutulmuştur. Bugün, gençlik konusu, 
Gençlik ve Spor Genel Müdürlüğü içerisinde, maalesef, bir şube 
müdürlüğü seviyesine indirilmiştir. 
Spor denince de akla, sadece futbol gelmekte; bütün konuşmalar, bütün 
yatırımlar, bütün çalışmalar, bütçeye konulan pekçok paralar, 
tesislerinden, sporcu yetiştirmeye varıncaya kadar, bu spor dalı için 
harcanmaktadır. Elbette, medya da bunu kışkırtmaktadır. 22 kişinin 
oynadığı bir futbolu, 25-30 bin kişi seyredince, sanıyorum, herkesin 
spor yaptığı zannedilmektedir. Oysa, Anayasanın -bildiğiniz gibi, 9 
uncu başlık gençlik ve sporla ilgilidir- 58 inci maddesi, gençliğin 
korunmasını; 59 uncu maddesi de sporun geliştirilmesini 
öngörmektedir. Gençliğin korunması, aynen, analığın da korunması 
gibi, Anayasada yer almıştır "Devlet, gençleri alkol düşkünlüğünden, 
uyuşturucu maddelerden, suçluluk, kumar ve benzeri kötü 
alışkanlıklardan ve cehaletten korumak için gerekli tedbirleri alır." 
Aynı zamanda, gençler, millî ve manevî değerlerle mücehhez olarak 
yetiştirilecektir. Bu, gençlik konusunun ne kadar önemli olduğunun, 
Anayasada yer almış olan ifadesidir. 
Sporun geliştirilmesinde de, 59 uncu maddede "Devlet, her yaştaki Türk 
vatandaşlarının beden ve ruh sağlığını geliştirecek tedbirleri alır" 
denilmektedir. 
53 üncü Hükümet de, Hükümet Programının 25 inci sayfasında, bu 
konuyu, aynen kabul etmiş ve programına almıştır. 
Değerli arkadaşlarım, elbette, sporun, sadece bir beden gelişmesi olarak 
değil, bir kafa, kalp ve bir ruh gelişmesi olarak da algılanması gerekir. 
Nüfusumuzun yarıya yakını gençtir; fakat, maalesef, bu gençlerin sportif 
çalışmaları için, beden sağlıkları için tahsis edilen spor salonlarının, 
alanlarının, yüzme havuzlarının hepsinin toplamı sadece 1 200 
civarındadır. Nüfusumuzun yarısının genç olması ve bunun 
karşılığında, onlara tahsis edilen bu alanların küçüklüğü, Avrupa'yla 
kıyaslandığında, yüz misli daha geride olduğumuzu ortaya 
koymaktadır. Maalesef, bu konuda, geçmiş dönemlerde ve bugün de 
söylenen bir tek söz  var: Ödeneklerimiz azdır; bu ödeneklerle ancak, 
bunları yapabiliyoruz. Gerçekten, bugün, Gençlik ve Spor Genel 
Müdürlüğü bütçesi 3,5 trilyon lira olarak geldi, komisyonda 1 trilyon lira 
daha eklendi, 4,5 trilyon lira civarına çıktı. Bunun 2 trilyon lirası 
personel ödemeleri, geri kalanının da yatırım olduğu söylenmektedir. 
Elde şu anda 291 proje vardır; 1996 fiyatlarıyla bunların bitirilmesi için, 
takriben yirmi yıla daha ihtiyaç bulunmaktadır. 
Sporda malî kaynak sorunu, evet, bugün, maalesef mevcuttur. Şu anda, 
hepinizin bildiği gibi, bu malî kaynak sorunlarının bu bütçe 
imkânlarıyla karşılanması mümkün değildir. Sayın Bakan, 
komisyondaki konuşmalarında, yenilikler yapılması gerektiğini, bir 
tüccar gibi düşünülmesi gerektiğini ifade ettiler. Bu konuda, Beden 
Terbiyesi Genel Müdürlüğüne ait olduğu söylenen Falez Otelin 
satışından bahsettiler, aynı zamanda, maç biletlerine reklam 
alacaklarını söylediler. 
Elbette bunlar yerindedir ve doğrudur; ancak, malî kaynakların kesin 
çözümü için, özellikle kanunla sağlanmış olan birtakım kaynakların 
hayata geçirilmesi gerekmektedir. 3289 sayılı Kanunun 14 üncü maddesi 
gereğince, belediyeler gelirlerinin yüzde 1'ini gençlik ve spor il 
müdürlüklerine aktarmak zorundadırlar. Yıllardan beri, maalesef, 
özellikle son on yıldan bu yana, bu kaynak çalıştırılmamaktadır. 
Yine 3289 sayılı Kanuna göre, büyük sanayi kuruluşlarının da spor 
tesisi yapma ve yaptırma zorunluluğu olmasına rağmen, çok büyük 
kuruluşlar -bir kısmını tenzih ediyorum- bu gereğe riayet 
etmemektedirler. Özellikle, amatör spor dallarında kurulan ve 
gençlerimizin tabanda yayılmasına vesile olan birtakım çalışmalar da 
bugüne kadar destek görmemiştir.
Hiçbir sosyal güvencesi olmayan amatör sporcuların sosyal güvenliğe 
kavuşturulmasına, belediyeler ve il özel idarelerinden semt kulüplerine 
ve amatör kulüplere destekte bulunulmasına; hatta, okul salonlarının 
kulüplere zaman zaman tahsis edilerek, okul ve kulüp işbirliğinin 
başlatılmasına da gerek bulunmaktadır. 
Değerli arkadaşlarım, gençlikle ilgili kısma geçmeden önce, spor 
konusunda birkaç cümleyi daha ifade etmek istiyorum. Son yıllarda, her 
sahada sporcularımızın kazandıkları başarılar yüzümüzü 
güldürmektedir. Ancak, spor ve ahlak ilişkisinin de göz önünde 
tutulması gerekir. Sporcunun da ahlaklı olanı elbette iyidir ve güzeldir.
BAŞKAN – Sayın Arınç, 2 dakikanız kaldı.
BÜLENT ARINÇ (Devamla) – Yoksa, birkısım dallarda başarılı olan 
sporcuların, daha sonra, maalesef, içki veya fuhuş yolunda bütün 
enerjilerini kaybettiklerini görmekteyiz. Dolayısıyla, spor sahalarına 
ayrılan miktar kadar, gençlikle ilgili yatırımlara da pay ayrılması ve bu 
konuya fevkalade önem verilmesi gerekir. 
Değerli milletvekilleri, gençlerimizi, istikbalimiz ve geleceğimiz olarak 
görüyoruz; onlara, bayramlar tahsis ediyoruz, onlar için şölenler 
yapıyoruz; ama, çok zaman da şikâyetler ediyoruz ve "gençlerimize ne 
oluyor; annesini, babasını kesenler, anarşi ve teröre karışanlar, 
uyuşturucu yolunda gidenler, birbirlerini boğazlayanlar, üniversiteleri 
kan gölüne çevirenler." diye, zaman zaman üzüntü ve hayretlerimizi de 
ifade ediyoruz. Anayasanın da gösterdiği ölçüler içerisinde, 
gençlerimizin, mutlaka, fikren de müspet yetiştirilmesi gerekmektedir. 
Tüketimin kamçılandığı bir ortamda, baş döndürücü israfın teşvik 
edildiği bir ortamda, lüks hayat özleminin bütün magazin basınına 
yansıdığı bir dönemde, kumar, içki, uyuşturucu gibi pırıltılı bir 
dünyanın gençlerimizin önüne serildiği bir günde, içki tüketiminde ilk üç 
devlet arasına girmiş Türkiye'nin gençlerle ilgili sorunlarının 
bulunmaması elbette mümkün değildir. Bugünkü eğitimin, taklitçi ve 
materyalist bir yönde ilerlemesiyle, bu gençlerimizi inançtan uzak 
tuttuğumuz müddetçe, gençlerimizin fikirlerini, kalplerini, dimağlarını 
doyurmadığımız müddetçe, rüzgâr ekenin fırtına biçtiği gibi, maalesef, 
bu sıkıntıların devam edeceğini ifade etmek istiyorum. (RP 
sıralarından alkışlar)
Böyle, koşar gibi konuşmaya mecburum.
Bugün, maalesef, Türkiye'de, sigaraya başlama yaşı 9'a, içkiyle tanışma 
yaşı 14'e, uyuşturucuyla merhabalaşma yaşı da 17'ye inmiştir...
(Mikrofon otomatik cihaz tarafından kapatıldı.)
BAŞKAN – Sayın Arınç, 1 dakika ek süre veriyorum.
BÜLENT ARINÇ (Devamla) – Böylesine, yaşların küçüldüğü ve bu 
küçük yaşlarda, gençlerimizin, maalesef, birtakım kötü alışkanlıklara 
merhaba dediği bir Türkiye'de, gençlerimizin bu sıkıntılarına uzak 
kalmamız, elbette mümkün olmayacaktır.
1980 öncesi, terörden şikâyet edenlerin, 1980 sonrası depolitizasyon 
uygulamaları sonunda "savaşma, seviş" sloganlarıyla gençlere 
gösterdikleri örnekler de, yeni dünya ve yeni hayatta geçerli olmamıştır. 
Bugün, 1980 öncesinin sıkıntılarını tekrar çekiyorsak, elbette, 
temeldeki bir yanlışlığı, hiç olmazsa bugün görmemiz gerekmektedir.
Söz sürem çok kısıtlı; ancak, üç konu var: Gençlerimizin mutlaka, din, 
dil ve tarih şuuru içerisinde yetiştirilmesi gerekir. (RP sıralarından 
alkışlar) Bu üç konu, zaten, Anayasanın, insanın maddî ve manevî 
varlığının geliştirilmesiyle ilgili hükümlerine de uygundur. 
Gençlerimizi başıboş bir hayatın kurbanı yapamayız; dağ başlarındaki 
otlar gibi köksüz de sayamayız...
(Mikrofon otomatik cihaz tarafından kapatıldı)
BAŞKAN – Sayın Arınç, teşekkür ediyorum.
BÜLENT ARINÇ (Devamla) – Bir selam vermek için 1 dakika 
lütfederseniz...
BAŞKAN – Hiç açmıyoruz.
BÜLENT ARINÇ (Devamla) – Peki efendim.
Değerli arkadaşlarım, söyleyeceklerimin büyük bir kısmını ifade 
edemedim.
BAŞKAN – Sayın Arınç, lütfen...
BÜLENT ARINÇ (Devamla) – Sayın Başkanın ikazı üzerine, hepinizi 
saygıyla selamlıyorum; bütçenin hayırlı olmasını diliyorum. (RP 
sıralarından alkışlar)
BAŞKAN – Teşekkür ediyorum.
Anavatan Partisi Grubu adına ilk konuşma için, Sayın Abdülkadir Baş; 
buyurun efendim. (ANAP sıralarından alkışlar)
ANAP GRUBU ADINA ABDÜLKADİR BAŞ (Nevşehir) – Sayın 
Başkan, sayın milletvekilleri; Vakıflar Genel Müdürlüğü ve Diyanet 
İşleri Başkanlığı 1996 yılı bütçesiyle ilgili olarak, Anavatan Partisi 
Grubu adına söz almış bulunuyorum; Heyetinizi saygıyla 
selamlıyorum.
Bilindiği gibi, Diyanet İşleri Başkanlığı, Anayasamızın 136 ncı 
maddesinde ifadesini bulan anayasal bir kuruluş olarak, İslam dininin 
inançları, ibadet ve ahlak anlayışıyla ilgili işleri yürütmek, din 
konusunda toplumu aydınlatmak ve ibadet yerlerini yönetmekle 
görevlendirilmiştir.
Bu kuruluşumuzun önemi, görev alanına giren konulardan 
kaynaklanmaktadır. Kuruluşun ilgi alanı olan dinin, toplum hayatındaki 
önemini ve yerini izaha gerek yoktur. Din, milleti millet yapan 
unsurlardan biri, belki de en önemlisidir. İnsanın yaradılışında var 
olan inanma duygusunu ortadan kaldırmak mümkün olmadığı gibi, 
toplumda, dinin yerine başka değerler ikame etmek de mümkün değildir.
Bir zamanlar dünyanın yarısına hükmeden komünist ideolojiler, tüm 
baskılarına rağmen, dini ve inanma duygusunu yok edememişlerdir; 
ama, güzel ahlakın, millî birlik ve beraberliğin kaynağı olan dinin baskı 
altında tutulduğu bu memleketlerde, toplumsal değerlerdeki bozulma, bu 
devletlerin dağılmasındaki önemli sebeplerden biri olmuştur. Bu gerçeği 
kavrayarak, dine gerekli önemi vermenin şart olduğu kanaatindeyiz. 
Sayın milletvekilleri, toplumumuzda bir süreden beri dinî konularda 
münakaşalar yaşanmaktadır; ancak, bu, sadece bize mahsus bir tartışma 
da değildir; Batı'da da benzer tartışmalar yapılmakta ve insanlık, bir 
kuşku çağını geride bırakarak, dini yeniden tanımaya ve anlamaya 
yönelmektedir. Ne yazık ki, bizdeki tartışmalar, daha ziyade az okuyan 
bir toplum oluşumuzdan dolayı, dini bilmemekten veya yanlış 
yorumlamaktan kaynaklanmakta ve din mevzuunda netice alınması 
mümkün olmayan bu münakaşalar, zaman zaman millî birlik ve 
beraberliğimiz için zarar veren boyutlara ulaşmaktadır. Bu itibarla, dinî 
gerçekler hususunda toplumu doğru bilgilendirmek ve dini kaynağından 
öğretmek, gereksiz münakaşalara da son verecektir. 
Bilindiği gibi, İslam dini, bir inanç ve amel bütünlüğünü ifade eder. 
Samimî olarak inanan ve inancını yaşamak isteyen insanımıza sahip 
çıkmalıyız; onu istismar etmek isteyenlerin sahiplenmesine meydan 
bırakmamalıyız. 
Bugün, dinî konularda ciddî bir eser okumadan, dinî kavramların ne 
mana ifade ettiğini bilmeden din adına konuşulmakta, dinî kaynaklar 
yerli yersiz kullanılarak toplumda gereksiz münakaşalar 
başlatılmaktadır. Toplumumuzda huzursuzluklar yaratan bu konularda 
medyanın ve maalesef, bazı siyasîlerin de sorumsuzca davrandıklarını 
görmekten büyük üzüntü duymaktayız.
Sayın Başkan, değerli milletvekilleri; laik bir devlette ve özgür bir 
toplumda yaşıyoruz. Düşünce özgürlüğünden de inanç özgürlüğünden de 
vazgeçmemiz mümkün değildir. Aykırı düşüncelere sahip olunabilir; 
herkes aynı inanca sahip olmayabilir; ancak, yüzde 99'u inanan bir 
toplumda yaşıyorsanız, siyasîler olarak, medya olarak, dinî kavramları 
doğru ve yerinde kullanmak zorundasınız; yoksa, toplumda sıkıntı 
yaratırsınız, inanan insanları kırarsınız ve tepki saflarında 
toplanmalarına sebep olursunuz. İşte, bugün, ülkemizde yaşanan 
kargaşanın çoğu bundan kaynaklanmaktadır. 
Bugün, Türkiye'de, ilmî toplantılarda, akademik mekânlarda 
tartışılması ve açıklığa kavuşturulması gereken konular, maalesef, 
rastgele, yetkisiz ve yetersiz kişilerce, uluorta tartışılmakta ve bu 
durum, toplumumuzda huzursuzluklara sebebiyet vermektedir. 
Burada, şu hususa da değinmek istiyorum: Alevî ve Sünnî 
vatandaşlarımız, asırlarca, bu topraklarda beraber yaşamışlardır. Aynı 
Allah'a inanan, aynı Peygamberi rehber edinen, aynı dine inanan bu 
insanlarımız arasında ve ibadet mahallerinde ayrılıklar yaratılmasını 
doğru bulmuyoruz. (ANAP, DYP ve RP sıralarından alkışlar) Alevî ve 
Sünnî cemaatlerin arasını açmayı ve yeni çatışmalar çıkarmayı 
amaçlayan şer mihraklara dikkat etmeliyiz. Bu cemaatler arasında 
düzenlemeler yapmakta zaruret varsa, bunları ilmî mekânlarda ve ehil 
ellerde tartışmalı ve çözüm yolları bulmalıyız. 
Bunun yanında, aynı hassasiyeti din görevlilerinin de göstermesi 
gerekmektedir. Bu görevlilerin, kamu vicdanındaki saygın yerini 
koruyabilmeleri için, her çeşit siyasî anlayışın ve tercihin dışında 
hizmetlerini ifa etmeleri gerekmektedir; görevlerinin kendilerine 
yüklediği sorumluluk bunu icap ettirmektedir. 
Sayın Başkan, değerli milletvekilleri; bu açıklamalarımız karşısında, 
din işlerinin, dinî inanç ve prensiplere uygun tarzda yerine getirilmesi, 
dinin, toplum için manevî bir disiplin olmasının sağlanması, taassup ve 
hurafelerden korunması, din hizmetlerinin yetkili ve ehil kimseler 
tarafından verilmesinin temini bakımından, Diyanet İşleri 
Başkanlığının devlet yapısı içinde yer almasının sağlanması ve bu 
hizmetler için devlet bütçesinden harcama yapılmasının önemi açıktır. 
Bugün, Türk cumhuriyetleriyle, Balkan ve Kafkas ülkelerindeki Türk ve 
Müslüman topluluklarından gelen din hizmetleriyle ilgili talepleri 
karşılama durumunda kalan Diyanet İşleri Teşkilatının, nasıl önemli 
bir millî hizmet gördüğünü izaha gerek yoktur. 
Bunun yanında, eğitim, irşat, hac, yayın, uluslararası ilişkiler, ibadet 
yerleri ve yurtdışı hizmetleri gibi çok geniş bir alanda hizmet veren 
Teşkilatın, mevcut bütçeyle bu işlerin altından kalkmasının zorluğu da 
ortadadır. 
BAŞKAN – Sayın Baş, 2 dakikanız kaldı.
ABDÜLKADİR BAŞ (Devamla) – 20 trilyon 940 milyar TL olan 
bütçenin, yüzde 97,5'i personel giderlerini, yüzde 1,3'ü diğer cari hizmet 
ödemelerini, yüzde 0,8'i yatırım harcamalarını, yüzde 0,4'ü transfer 
harcamalarını teşkil etmektedir. 
Teşkilatın 17 bin kadroya ihtiyacı bulunmaktadır. Verimli hizmet için, 
bu kadro ihtiyacının bir an önce giderilmesi gerekmektedir. Ayrıca, 
teşkilat kanununun bir an önce çıkarılmasında da zaruret 
bulunmaktadır. 
Yine, hac kotası yüzünden hac ibadetini yerine getiremeyen ve bundan 
rahatsız olan vatandaşlarımızın sayısı gittikçe artmaktadır. Hac 
kotalarının artırılması hususunda gerekli gayret gösterilmelidir. 
Ehliyetli din adamı yetiştirilmesi için de hizmet içi eğitime önem 
verilmelidir. Okuma alışkanlığı olmayan toplumumuzda, gerekli olan 
dinî bilgilerin doğru olarak verilebilmesi için, TRT ve özel 
televizyonlarda Diyanet İşleri Başkanlığına yayın tahsisi hususu 
düşünülmelidir.
Sayın Başkan, değerli milletvekilleri; sürenin kâfi gelmemesi sebebiyle, 
Diyanet İşleri Başkanlığı bütçesiyle ilgili konuşmamı burada 
bağlamak ve Vakıflar Genel Müdürlüğü bütçesiyle ilgili görüşlerimizi 
Grubum adına arz etmek istiyorum.
(Mikrofon otomatik cihaz tarafından kapatıldı)
BAŞKAN – Sayın Baş, yalnızca 1 dakika... Sözünüzü toparlamanız 
için...
ABDÜLKADİR BAŞ (Devamla) – Bilindiği gibi, Vakıflar Genel 
Müdürlüğünün en önemli görevi, ecdat yadigârı olan eserleri ihya etmek 
ve vakıfların, maksadına uygun bir şekilde verimli çalışmalarını 
denetlemektir. Bunun yanında, Vakıflar Genel Müdürlüğü, abide ve eski 
eserlerin onarımı, fakir ve kimsesiz öğrenciler için öğrenci yurdu 
yapımı, gelir getirici yatırımlar, vakıf zeytinliklerini işletmek, vakıf 
hastanelerini çalıştırmak, cami yapımı ve yaptırımına yardımcı 
olmak gibi işlerle de uğraşmaktadır. 
1996 yılı hizmetleri için, bütçeye, 2 trilyon 116 milyar Türk Lirası 
ödenek konulmuştur. Bu ödenek, geçen yıla göre önemli miktarda 
artırılmıştır. Vakıf mallarının özenle korunması, vakıf eserlerinin 
restorasyonu için de mutlaka yeni imkânlar bulunmalıdır.
(Mikrofon otomatik cihaz tarafından kapatıldı)
ABDÜLKADİR BAŞ (Devamla) – Değerli üyeler, bütçenin bu 
kurumlara hayırlı olmasını diliyor, hepinize saygılar sunuyorum. 
(ANAP ve RP sıralarından alkışlar)
BAŞKAN – Teşekkür ediyorum Sayın Baş. 
Anavatan Partisi Grubu adına, ikinci sözcü, Sayın Bahri Kibar; buyurun 
efendim. (ANAP sıralarından alkışlar)
Süreniz 10 dakika.
ANAP GRUBU ADINA MUSTAFA BAHRİ KİBAR (Ordu) – Sayın 
Başkan, sayın milletvekilleri; huzurlarınızda Gençlik ve Spor Genel 
Müdürlüğü ve Devlet Meteoroloji İşleri Genel Müdürlüğünün bütçe 
görüşmeleri nedeniyle bulunuyorum. Gündem gereği, önce, Gençlik ve 
Spor Genel Müdürlüğünün bütçesi üzerindeki görüşlerimi ifade etmek 
istiyorum. Sözlerime başlamadan önce, Yüce Meclise en derin sevgi ve 
saygılarımı sunarım.
Sayın Başkan, sayın milletvekilleri; yüksek malumlarınız olduğu üzere, 
bugün, dünyada zafer ve başarılar sonucu olarak, ülkelerin bayrakları 
başka ülkelerde iki nedenle göndere çekilmektedir: Biri askerî zafer ve 
başarılar, diğeri ise, sporda kazanılan başarılardır.
Spor, bugün, kitle iletişim araçlarıyla, bütün dünyada evlerin içine kadar 
girmiş olup, ülkelerin tanıtılmasında ve propagandasında çok önemli 
yer işgal etmektedir; ama, sporun yukarıda arz ettiğim evrensel 
rollerinden çok daha önemli bir rolü vardır, o da, ülkeler arasındaki 
dostluk, barış ve kardeşliği sağlaması ve geliştirmesidir. Ayrıca, 
hepimiz biliyoruz ki, spor, temel olarak ferdin bedenî yeteneklerini 
artırması ve kuvvetlendirmesi yanında, toplu yaşayış, anlaşma, 
kaynaşma, arkadaşlık ve yurt sevgisini geliştirme, kötü alışkanlıklardan 
korunma, sportmenlik ruh ve davranışlarını geliştirme fonksiyonlarını 
kazandırır. 
Görülmektedir ki, spor artık yaşamımızın ayrılmaz bir parçası 
olmuştur. O halde, sorulmalıdır, bu kadar önemli toplumsal olgu 
karşısında Türkiye Cumhuriyeti Hükümetleri ne yapmıştır? 
Cumhuriyet Hükümetleri, cumhuriyetin ilk kurulduğu yıllardan beri 
sporun büyüklüğünü ve önemini kavramışlar ve imkânları ölçüsünde 
spora va sporcuya destek olmuşlardır; ama, bu çabalar, hızla değişen ve 
gelişen dünya sporu karşısında yetersiz kalmıştır.
Sporda ilk büyük ve çağdaş atılımlar, rahmetli Turgut Özal ve Anavatan 
Partisi İktidarları döneminde başlamıştır. Anavatan Hükümetlerinin 
göreve geldiği 1983 yılı sonundan itibaren spora verilen imkân ve 
destekler, gerek Türk Sporunu Teşvik, gerekse Destekleme Fonundan 
aktarılan kaynaklar sayesinde, spor tesisi yapımına hız verilmesi 
suretiyle, bugün elde edilen dünya ve Avrupa şampiyonluklarının 
kazanılmasında büyük pay sahibi olduğunu ifade etmek istiyorum. 1984 
yılı ortalarına kadar gelindiğinde, nizamî zeminli, bir tek İzmir Atatürk 
Stadı varken; bugün, birinci, ikinci ve hatta, üçüncü Türkiye liglerinin 
oynandığı sahaların da yemyeşil çim alanlar haline getirilmesi, 
futbolumuzdaki sıçramanın en etkin sebebi olmuşlardır. 
Sporda tabana yayılma, kaynak yaratma, tesisleşme ve özerkleşmenin 
adımları atılmış, hızla mesafe alınmıştır. Bakınız, hafızalarımızı 
tazelersek, o devirde, Gençlik ve Spor Genel Müdürlüğünün kanunu 
değiştirilmiş ve bu kanunla, özetle; başarılı sporcular ile bunların 
çalıştırıcılarının ödüllendirilmesi, sözleşmeli olarak yerli ve yabancı 
antrenör çalıştırılabilmesi, federasyon faaliyetlerinde sürat ve 
verimliliği artırmak için Federasyonlar Fonu kurulması, federasyon 
başkanlarının seçimle işbaşına getirilmesi, federasyonların 5'er yıllık 
kalkınma planları yapması, belediyeler ve özel idareler ile içki ve 
sigaradan spora pay ayrılması, kulüplere yardım yapılabilmesi, memur 
ve işçi sayısı 500'den fazla olan kuruluşlara spor tesisi yapma 
zorunluluğu getirilmesi, millî takım sporcularının özel sigorta sistemi 
içerisine alınabilmeleri, beden eğitimi öğretmenlerinin ücretli olarak, 
resmî mesailerinin dışında, Gençlik ve Spor Genel Müdürlüğünde 
antrenörlük ve uzmanlık yapabilmeleri, spor eğitimi, sağlık ve araştırma 
merkezleri kurulması yenilikleri getirilmiştir.
1988 yılında, rahmetli Turgut Özal'ın girişimleriyle başlatılan, 
futbolumuzdaki "özerklik" kavramı ve bunun 3461 sayılı Yasayla 
gerçekleştirilmesi sonucu, futbolumuz, bugün, ülkemizdeki çim 
sahaların çoğaltılması da eklenince, Avrupa Kupası finallerine 
katılabilcek seviyeye gelmiştir. 
İşte, sporda, son yıllardaki başarılarımızın temelleri bunlardır; ancak, 
daha sonra, yeniliklerin durması, kaynakların azalması, kuruması ve 
dengeli kullanılmaması nedeniyle hamleler durmuş ve statükocu bir 
döneme girilmiştir. Oysa, sporda reorganizasyon, yeniden yapılanma 
bisiklete binmeye benzer; durursanız, düşersiniz. Bugün, Genel 
Müdürlük, maalesef, sanki, yalnızca ihaleler yapan bir genel müdürlük 
haline gelmiştir. Sporda en büyük temel unsur, insanın, eğitimine, 
malzemesine, kampına, antrenörüne, aşağıdan yenilerini yetiştirmeye 
gereken önemin verilmeyişi nedeniyle, sporun kaynakları kurumak 
üzeredir. İhalesi yapılan tesisleri, bugünkü bütçe imkânlarıyla 
bitirebilmek için otuz otuzbeş sene lazımdır. Genel Müdürlüğün, 
bugünkü yapısı içerisinde geleceği ipotek edilmiştir; ama, yılmamak 
lazımdır. Sayın Bakanımın da, çeşitli vesilelerle belirttikleri gibi, 
yeniden yapılanma şarttır. Bu yapılanmada, kaynak yaratma ve özerklik 
esas olmalıdır.
Sayın Başkan, değerli milletvekilleri; bütün bu olumsuz şartlara ve 
gelişmelere rağmen, yukarıda da ifade ettiğim gibi, atılan tohumlar, 
dikilen fidanlar meyvelerini vermiş ve son yıllarda sporumuzda çok 
önemli başarılar elde edilmiştir. Dünya şampiyonalarında, Avrupa 
şampiyonalarında, Balkan şampiyonalarında ve katıldığımız diğer 
uluslararası turnuvalarda, 1995 yılında, 311 altın, 279 gümüş ve 318 
bronz olmak üzere, toplam 908 madalya kazanılmıştır. Madalyalar 
dışında, bugün, 44 temsilcimiz, uluslararası spor organizasyonlarında 
görev almışlardır. Artık, sporda, yabancı ülkelerde sesimiz daha gür 
çıkmakta, bayrağımız daha sık gönderlere çekilmektedir; Efes Pilsen 
Basketbol Takımımız ile Grekoromen Milli Takımımızın, kendi spor 
tarihlerinde aldıkları ilk ve en büyük başarıları örnek gösterebiliriz. 
Sayın Başkan, sayın milletvekilleri; futbol dışındaki, özellikle ferdî 
spor dallarından güreş, halter ve bokstaki kıpırdanmaya, Doğu Bloku 
ülkelerinin dağılmalarından sonra ülkemize göç eden Türk asıllı 
sporcularımızın katkılarından, burada, övgüyle bahsetmeliyiz. Ancak, 
ferdî spor dallarımızın bu branşları dışında kalan, yüzme, atletizm ve 
jimnastik gibi ana spor dallarındaki gerilemenin sebeplerini 
araştırmalıyız. Bu üç spor dalında başarılı olmayan ülkelerin, sporda 
uzun vadeli bir başarısından bahsetmek de mümkün olamamaktadır.
Bugün, futbol ve basketbol sporlarımızdaki başarıların, bize, yarın için 
bir ümit olmadığı gerçeğini gözardı etmememiz lazımdır. Sporda köklü 
çözüm ve başarının, tesis, işletme, bakım,  onarım, eğitici ve 
çalıştırıcıdan geçtiğinin unutulmaması gerekir. Bu gerçeğe rağmen, 
bahsettiğim bu hususlara temel olarak eğilmek gerekmektedir. Ancak, arz 
ettiğim gibi, artık çok dikkatli olmak zorundayız; yeni yapılanma, yeni 
kaynaklar, kaynakların dengeli dağılımı, eğitim, yeni sporcuların 
yetiştirilmesi gibi hususlar ihmal edildiği takdirde, bu başarıları, uzun 
yıllar, bir daha, görmemiz mümkün olmayacaktır. Bu bakımdan, Sayın 
yeni Bakanımızın düşünce ve hamlelerini yürekten destekliyorum. 
Sayın Bakanımın belirttikleri gibi, artık üçüncü hamle zamanı 
gelmiştir. Birinci hamle, cumhuriyetin ilk yıllarındaki ilk teşkilat 
kanunu -tabiî ki devlet ağırlıklı- ikinci hamle, Anavatan Partisinin ilk 
iktidar yıllarındaki hamlesi -kanunun liberalleştirilmesi ve devlet 
ağırlığının azaltılması- şimdi, artık üçüncü hamle zamanı gelmiştir. 
Devlet, sporda sadece yönlendirici ve destekleyici olmalıdır, 
desteklediği ölçüde de denetlemelidir. Mahallî idarelere çok daha büyük 
görevler verilmelidir, federasyonlar daha da özerkleştirilmelidir. Halkın 
ve mahallî idarelerin, bu yeni yapılanmaya destekleri ve katkıları 
sağlanmalı, yeni ve büyük kaynaklar yaratılmalıdır.
Evet, Sayın Bakanım, bu fikirlerinizi ve hamlelerinizi yürekten 
destekliyoruz. Türkiye Cumhuriyeti Parlamentosu ve siyasî partileri, iki 
ana politikada daima birlikte hareket etmişlerdir: Dış politika ve spor.
BAŞKAN – Sayın Kibar, son dakikanız!.. 
MUSTAFA BAHRİ KİBAR (Devamla) – Sayın Başkanım, müsaade 
ederseniz, Meteoroloji İşleri Genel Müdürlüğü hakkında da  kısaca 
konuşmak istiyorum ve iki dakika da avans rica ediyorum. 
BAŞKAN – Mümkün değil, biliyorsunuz!.. 
MUSTAFA BAHRİ KİBAR (Devamla) – Bu duygu ve düşüncelerle, 
Gençlik ve Spor Genel Müdürlüğünün 1996 bütçesinin, Türk gençliğine 
ve sporuna hayırlı olmasını dilerken, Meteoroloji İşleri Genel 
Müdürlüğü bütçesi üzerindeki görüşlerimi de kısaca arz etmek 
istiyorum.  
Devlet Meteoroloji İşleri Genel Müdürlüğü, özellikle  bilgisayar ve 
telekomünikasyon alanlarında ortaya çıkan gelişmelere paralel olarak, 
özellikle son yıllarda, önemli sayılabilecek bir ilerleme göstermiştir. 
Klimatolojik verilerin kalite kontrolleri, veri bankasının geliştirilmesi, 
hava ve deniz tahminlerinin sayısal analiz yöntemleriyle daha 
mükemmele ulaştırılması yönündeki çalışmalar, titizlikle 
sürdürülmektedir.
Döner sermaye işletmesi ve buradan elde edilen gelirler, Genel 
Müdürlüğün modernizasyonu...
	(Mikrofon otomatik cihaz tarafından kapatıldı)
BAŞKAN – Sayın Kibar, 1 dakika içinde lütfen toparlayınız.
MUSTAFA BAHRİ KİBAR (Devamla) – Teşekkür ederim.
...meteorolojik hizmetlerin daha iyi yapılabilmesi açısından, önemli bir 
adım olmuştur. Gözlem ve araştırma sonuçlarına ilişkin çalışmaların 
büyük bir bölümü, düzenli olarak yayınlanmakta ve kullanıcıların 
hizmetine sunulmaktadır. Bu çalışmaların bir bölümü, bu alanda ortaya 
çıkan yeni ihtiyaçları karşılamaya yöneliktir.
Örneğin, Genel Müdürlüğün, hava, deniz tahminleri konusuyla, 
klimatolojik ve hidrometeorolojik amaçlı olarak hazırlayıp 
kullanıcılara sunduğu bazı hizmetleri, vaktin dar olması nedeniyle 
sıralayamıyorum.
Devlet Meteoroloji İşleri Genel Müdürlüğü bütçesinin de, vatanımıza, 
milletimize hayırlı olmasını diliyorum, Yüce Meclise saygılar 
sunuyorum.
Sayın Bakanıma da, Fatsa kapalı spor salonunun bu yıl bitirilmesi 
nedeniyle, çok teşekkür ediyorum. (ANAP sıralarından alkışlar)
BAŞKAN – Teşekkür ederiz Sayın Kibar.
Beşinci turda, gruplar adına yapılan görüşmeler tamamlanmıştır.
Şahısları adına, lehinde, Sayın Mukadder Başeğmez ?..Yok.
İkinci sırada, Sayın Lütfi Doğan; buyurun. (RP sıralarından alkışlar)
Sayın Doğan, süreniz 10 dakikadır efendim.
LÜTFİ DOĞAN (Gümüşhane) – Teşekkür ederim Sayın Başkan.
Muhterem Başkan, muhterem milletvekilleri; Vakıflar Genel 
Müdürlüğümüz, Gençlik ve Spor Genel Müdürlüğümüz, Devlet 
Meteoroloji İşleri Genel Müdürlüğümüz ile Diyanet İşleri 
Başkanlığımızın bütçeleriyle ilgili, lehte olan görüşlerimi Yüksek 
Heyetinize arz etmek üzere söz almış bulunuyorum. Hepinizi en derin 
saygılarımla selamlıyorum. Bu bütçelerin, milletimize, memleketimize 
ve bu değerli müesseselerimize hayırlı olmasını Allahü Teâlâdan 
diliyorum.
Kıymetli konuşmacılar, Diyanet İşleri Başkanlığı, Gençlik ve Spor 
Genel Müdürlüğü, Devlet Meteoroloji İşleri Genel Müdürlüğü ve 
ayrıca, Vakıflar Genel Müdürlüğü bütçeleriyle ilgili görüşlerini arz 
ederken, hakikaten, çok değerli bilgiler takdim ettiler. İnşallah, bu 
müesseselerimizin değerli mensupları, gruplarımızın takdim ettiği bu 
güzel görüşler içerisinde en güzellerinden yararlanarak, milletimize, daha 
büyük, daha hayırlı ve daha faydalı hizmetler yaparlar.Kendilerine 
başarılar dilerim.
Bendeniz, Vakıflar Genel Müdürlüğüyle ilgili şu cümleleri arz etmek 
istiyorum. Vakıflar Genel Müdürlüğümüzün, şimdiye kadar yaptığı 
hayırlı hizmetlere, şu hizmetleri de ilave etmesinde fayda görüyorum: 
Büyük illerimizde olduğu gibi, küçük illerimizde de, hatta, büyük 
ilçelerimizden küçük ilçelerimize kadar, her birisinde, fakir öğrenciler 
için mutlaka yurtlar yaptırmalı ve köylerden, kentlerden gelen malî 
durumu müsait olmayan müstaid gençlerimiz bu yurtlarda barınmalı ve 
bu yurtlara da, en yetişkin eğitimcilerimizi idareci olarak vermelidir. 
Eğer, diğer hizmetlerinin yanında bunu, Türkiyemizin bütün il ve 
ilçelerinde tamamlayacak olurlarsa, eminim ki, milletimize, 
kendilerinden beklenen büyük hizmetleri yapmış olurlar; birinci 
maruzatım bu.
İkincisi; geçmişte, sosyal hizmetler, içtimaî hizmetler vakıflar yoluyla 
meydana getiriliyordu, mahallî vakıflar kuruluyordu; sonra, vaktiyle 
bakanlık oldu, şu anda Genel Müdürlüktür. Yine, böyle bir sosyal 
hizmetin milletimize verilmesinde, Vakıflar Genel Müdürlüğümüz elden 
gelen gayreti göstermelidir ve bu büyük hayırlı hizmetleri 
omuzlamalıdır. 
Yüksek Heyetinize bir defa daha arz etmiştim; halen bir üniversitemizde 
öğretim görevlisi olan bir profesörümüz, bendenize şu hatırasını 
anlatmıştı: "Amerika'da, küçük bir kasabada -üniversitesi olan bir yerde, 
belki de küçük bir vilayette- ihtisas yapıyordum. Bir hasta geldi, elinde 
bir kâğıt vardı. O kâğıdı, köy idare heyeti vermiş hastanın eline. 
Yazıda, hastane idaresine 'bu yazıyı getiren hastamızı tedavi ediniz; 
sıhhatine kavuşsun. Yapılan masraflar ne ise, faturasını gönderin, 
tarafımızdan sizlere ödenecektir' deniliyordu." Aslında, böyle bir 
hizmeti, Türkiyemizde, her hayır müessesemizin, derneklerimizin; ama, 
başta Vakıflar Genel Müdürlüğümüzün yapmasında, şahsen, bendeniz, 
büyük yarar görüyorum. Biz, onlara örnek olmalıyız, onlar bize değil; 
maruzatım bu.
Efendim, tabiî, vakıf malıyla ilgili herhangi bir şeyi söylemeye gerek 
yok. Hepiniz biliyorsunuz; bir ailenin, bir cemiyetin, bir milletin mahvı, 
vakıf mallarını uhdesine geçirip heder etmesiyle mümkündür. Bu 
itibarla, bu konuda yeterli hassasiyeti göstereceklerinden eminim. Biz de 
kendilerine yardımcıyız.
Diyanet İşleri Başkanlığımıza gelince; Diyanet İşleri 
Başkanlığımız, bu büyük milletimize dinî sahada hizmet vermektedir; 
elbette, verdiği hizmetleri takdirle anmak bizim vazifemizdir. Bununla 
birlikte, devletimiz de, Diyanet İşleri Başkanlığına elden geldiği kadar 
destek olmaktadır. 
Filhakika, bazı olumsuzluklar var. Bu olumsuzlukları bertaraf etmek de, 
Hükümetimizin ve başta da Sayın Bakanımızın görevidir; eminim ki, 
Diyanet İşleri Başkanlığı mensupları, bu husustaki aydınlatmaları 
büyük bir memnuniyetle karşılayacak ve şimdiye kadar olduğu gibi, 
kendilerine emanet edilen mukaddes hizmeti yerine getirmekte fevkalade 
itina göstereceklerdir.
Olumsuzluklar şunlar: Birincisi, mesela, Diyanet İşleri Başkanlığında 
görev yapan din hizmetlileri, 657 sayılı Devlet Memurları Kanununa 
göre memur sayıldığı halde, Sayıştay ve Yargıtayın bir içtihat 
kararıyla, memur sayılmamakta, bir şikâyet üzerine, derhal mahkemeye 
sevkedilmekte. Bu olumsuzluğun giderilmesinde zaruret vardır. 
İkincisi, hac konusuyla alakalı. Elbette, faydalı hizmetler 
yapılmaktadır; ama, bununla birlikte, birtakım sıkıntıların olduğu da 
ortaya konulmaktadır. Mesela, hac -bilemiyorum, devletin; yani, 
Hükümetin düşüncesi olarak- karayoluyla, emniyet olmadığı için yasak 
edilmektedir. Bence, bu durum ortadan kaldırılmalı. Mesela, 
Türkiyemizden, zannediyorum, geçtiğimiz yılda, bin kadar otobüsümüz 
gitti orada hizmet yaptı, işçiler gitti. Onlar için emniyetli olan yol, 
hacılarımız için de elbette emniyetlidir. Ya hepsine vardır ya hepsine 
yoktur... (RP sıralarından alkışlar)
Bir başka konu şu: Diyanet İşleri Başkanlığı hakkında, zannediyorum 
değerli Kesebir arkadaşımız, güzel sözlerinin yanında bazı sitemâmiz 
sözler de söyledi. Müsaade ederlerse, o konuyu, bendeniz, yüksek 
huzurunuza bir daha getirmek istiyorum, hepinizin bildiği hususlar.
Diyanet İşleri Başkanlığı, bir teşkilatın; yani, bir mezhebin, bir 
zümrenin değildir; Diyanet İşleri Başkanlığı bütün Türkiye'nindir; 
Alevîsiyle, Sünnîsiyle hepsinin müessesesidir (RP sıralarından alkışlar) 
Dileyen kardeşimiz, Alevîdir, ehlilbeyte bağlıdır, başımızın üstünde 
taçtır ve Diyanet İşleri Başkanlığı, onlara hizmet vermekle 
yükümlüdür. Sünnîdir, yine öyledir...
Hangi mezhebi, neyi benimserlerse benimsesinler, millet olarak iftihar 
edeceğimiz, hakikaten sevinç duyacağımız bir nokta şudur: Alevisiyle 
Sünnisiyle Kur'an-ı Kerim'in hükümlerine bağlıyız, aramızda hiçbir 
ayırım yok. Kim, Diyanet İşleri Başkanlığının, İslamiyete zıt bir 
beyanda bulunduğunu söylerse veya İslama zıt bir fetva verdiğini 
gösterirse, biz ona birlikte karşı dururuz  "bu yanlışlığı düzelt" deriz, 
yanlışlıktan dönmek de fazilet olur...
BAŞKAN – Sayın Doğan, 1 dakikanız kaldı.
LÜTFİ DOĞAN (Devamla) – Çok teşekkür ederim Sayın Başkanım.
Netice itibariyle, Alevîsi, Sünnîsi, Şafîisi, Hanefisi, hepsi bir bütündür ve 
Kur'an hepsinindir, İslamiyet de hepsinindir. Diyanet İşleri Başkanlığı 
da, İslam dininin itikat, ibadet, ahlak esaslarıyla ilgili, topluma hizmet 
etmekle yükümlüdür... (RP, ANAP ve DYP sıralarından alkışlar)
Sunî ayrılıkları, lütfen ortadan kaldıralım, bunlara imkân vermeyelim. 
Şunu düşünelim: Birliğimizi, kardeşliğimizi bize Kur'an emretmiştir, 
müminlerin hepsi kardeştir. Alevî, benim kardeşim; Sünnî, benim 
kardeşim; Şafîi... Ne olursa olsun... Bir mesele var; biri "Sünnete uymak 
istiyorum" diyor, Peygamber Efendimizin sünnetini yaşıyor; başüstüne... 
Biri de, "Ben Peygamber Efendimizin ehlilbeyti -yani, Hazreti Ali, 
Hazreti Hasan, Hazreti Hüseyin, diğer 12 imamlar- gibi,  temiz bir hayat 
yaşamak istiyorum" diyor; Allah razı olsun... Eğer, o hayatı yaşarsanız -
kim yaşarsa yaşasın- ben, herkesten ziyade, o gibi muhterem insanları 
takdir ederim...
(Mikrofon otomatik cihaz tarafından kapatıldı)
BAŞKAN – Sayın Doğan, 1 dakika içerisinde toparlayın lütfen.
LÜTFİ DOĞAN (Devamla) – Tamamlıyorum Sayın Başkanım... 
Lütfettiniz, çok memnun oldum.
Tek maruzatım şu: Benden önce konuşan arkadaşımız, Diyanet İşleri 
Başkanlığı veya Vakfın, İhlas Holdingle ilgili bir anlaşmasından 
bahsederek, çok haklı bir tenkit yaptı. Diyanet İşleri veya Vakıf, özel 
bir televizyon kursun, dini, bu büyük millete, olduğu gibi anlatsın, 
Alevîsine, Sünnîsine Kur'an'ın hükmünü anlatsın; hepsi kendisini 
takdirle anacaktır.
Saygılarımı arz ediyorum. (RP, DYP, ANAP, BBP ve DSP sıralarından 
alkışlar)
BAŞKAN – Teşekkür ediyorum Sayın Doğan.
Hükümet adına, buyurun Sayın Taranoğlu.
Efendim, herhalde, siz de, konuşma hakkınızı Sayın Bakanla eşit 
paylaşacaksınız...
DEVLET BAKANI ERSİN TARANOĞLU (Sakarya) – Evet Sayın 
Başkan.
BAŞKAN – Konuşma süreniz 10 dakikadır.
DEVLET BAKANI ERSİN TARANOĞLU (Sakarya) – Sayın Başkan, 
değerli arkadaşlarım; bugün, görüşülmekte olan Hükümetimize ait 
Gençlik ve Spor Genel Müdürlüğü ile Devlet Meteoroloji İşleri Genel 
Müdürlüğü bütçeleri üzerinde görüşlerimizi ifade etmek için huzurunuza 
çıktım. Hepinizi saygıyla selamlıyorum. 10 dakikalık bir zaman 
içerisinde bu iki kuruluşla ilgili görüşlerimizi, ancak başlıklar halinde 
ifade edebileceğim. Bu konuda, hoşgörünüze sığınıyorum. 
Öncelikle, Devlet Meteoroloji teşkilatı, aslında, bana göre ve size göre 
de olduğuna inandığım, fevkalade başarılı hizmetler yapan bir 
kuruluştur. Bütçesinin küçüklüğü konusundaki karşı görüşleri, sevgi ve 
saygıyla kabul ediyorum; ancak, başında bulunduğumuz Meteoroloji 
Genel Müdürlüğü, bu konudaki zaafını da aşacak bilgi ve beceriyi 
haizdir; çünkü, kurmuş olduğu döner sermaye teşkilatıyla -şu anda, 
Sayıştayda tasdik edilmek üzere bekleyen bu döner sermaye 
uygulamasıyla- konsolide bütçeden aldığı paranın birkaç katını, kendi 
imkânlarıyla elde edebilecek bir kuruluş haline gelmiştir. Bu yılın 
sonunda, hep beraber göreceğiz, döner sermayeden birkaç trilyon lira 
kaynak sağlayan bir kuruluş olacaktır. Bu kuruluş, önümüzdeki yıllarda, 
denizcilerden, gemicilerden, yat limanlarından, yatçılardan, turizm 
operatörlerinden, 4 ve 5 yıldızlı otellerden, karayollarından, organize 
sanayi bölgelerinin kuruluşu esnasında ve ÇED raporlarından, 
meteoroloji bilgilerinin bedelini tahsil etmek suretiyle kendisine kaynak 
sağlayacak ve dünya çapındaki teknolojik yatırımlarını da kendi 
kendine yapan bir kuruluş haline gelecektir. 
Spor konusundaki görüşlerimi şöyle ifade etmek istiyorum: Gençlik ve 
Spor Genel Müdürlüğünün bugünkü yapısı itibariyle, dünyada partneri 
tek ülkedir; komünizmin yıkıldığı Rusya'da dahi kalmayan bu 
teşkilatın partnerinin tek karşılığı, Castro'nun Kübasındadır. Bu 
yapısı itibariyle, sayın konuşmacıların ifade ettiği sporun ve gençliğin 
meselelerini çözmek mümkün değildir. Bunu, açık yüreklilikle ifade 
etmek mecburiyetindeyim.
İdaeli şudur: Gençlik ve spor ikiye ayrılmalıdır; ayrı ayrı dizayn 
edilmelidir; üzerine, bir gençlik ve spor müsteşarlığı şemsiyesi 
konulmak suretiyle, gençliğe gereken önem verilmelidir. Spor tarafında 
ise, yalnız düzenleyici olan, teknoloji, bilgi transfer eden, bunu 
yönlendiren bir kuruluş olmalıdır. Gençlik ve Spor Genel Müdürlüğü, 
sporun faaliyetiyle uğraşmamalıdır. Devletin, ekonomide, ticarette 
olduğu gibi, kültürde, sanatta olacağı gibi, spordan da elini, ayağını 
çekmesi lazımdır.
Bunun için yapılması gerekenler şunlardır: Öncelikle, Türkiye'de, 
kulüpler yasası, federasyonlar yasası, konfederasyon yasası ve 
sponsorluk yasası çıkmalıdır. 2000'li yıllara yaklaştığımız şu 
günlerde, bizim hayalimizdeki spor dünyası şudur: Devlet, spordan 
çıkmıştır; bütün federasyonlar özerk hale gelmiştir; bu federasyonların 
başında bir Türk spor federasyonu, konfederasyonu kurulmuştur ve 
sivildir; seçimle gelmiştir; kendi malî ve yönetim özerkliği vardır. İşte, 
bu model, Türk sporunu, dünyayla rekabet edebilecek ve Türk 
gençliğinin kabiliyetini de, dünya gençliğiyle yarışabilecek performansa 
ulaştıracak modeldir. Hedefimiz budur; görevimiz müddetince, bu 
hedefe ne kadar yaklaştığımızı hep beraber göreceğiz ve görevimizin 
sonunda da, kamuoyu, bu konudaki takdirini veya tenkitini devam 
ettirecektir; dolayısıyla, sporun yapılanması değişmelidir.
Değerli arkadaşlarım, amatör spora önem vermek mecburiyetindeyiz. 
İlim ve bilim, Batı'da, olmayan kabiliyetleri geliştirmek için kullanılan 
bir yoldur; ancak, bizim kabiliyetli çocuklarımız, Allah'ın kendisine 
verdiği o fıtratla oluşan büyük kabiliyetler, o çamurlu sahalarda yok olup 
gitmektedir. İşte, bizim, Batıyla aramızdaki başarısızlıktaki esas 
sebep de budur. 
Türkiye, aslında, kaynakları olan, imkânları olan; ama, bunu akılcı 
yolla kullanamayan; zenginlikler üzerinde oturup, fukaralık çeken bir 
ülkedir. Bunun için,bazı düşüncelerimiz vardır, inşallah, bunları 
görevimiz içerisinde gerçekleştireceğiz. Bunlardan bir tanesi de, 
üniversitelerin münferiden yaptığı spor tesislerinin, spor 
komplekslerinin, halka açılmasıdır, amatör sporlara açılmasıdır. 
Türkiye'de, 52 tane üniversite söz konusudur. Hepsinin içerisinde olimpik 
yüzme havuzları, futbol sahaları, kapalı salonlar... Hepsi koloni hayatı 
yaşamaktadır. Bunların, halka açılması ve amatör sporlara açılması, 
hedeflerimizden bir tanesidir. 
Ben, Plan ve Bütçe Komisyonunda da ifade ettim; bize verilen kaynak 
azdır; doğrudur; ama, tenkit etmek istemiyorum. Biz yöneticilere düşen 
görev, mazeret üretmek değil, meseleyi çözmektir. Türk sporunu, bu 
kaynaklarla, sizlerin özlediği yere ve sizlerin, illerinizde verdiğiniz 
vaatlerinizi yerine getirmek mümkün değil. Bunun için, üzerimize düşeni 
yapmamız lazım diye düşünüyorum ve ilk fedakarlığa da kendimizden 
başlıyoruz; Refah Partili arkadaşımızın da ifade ettiği gibi, Antalya'da 
Falez Otelin yanındaki Gençlik ve Spor Genel Müdürlüğüne ait oteli 
satıyoruz. Çünkü, benim Partimin siyasî anlayışına göre, devletin oteli 
filan olmaz. Yanında, özel sektörün oteli var, milyarlar kazanıyor; benim 
otelim zarar ediyor... Bunlar, milletin parasıyla yapılmış tesislerdir, 
zarar ettirmeye biz yöneticilerin hakkı yoktur. Bunları satıp Türk 
sporuna kaynak olarak getireceğiz. 
Aynı şekilde, eğitim merkezlerimizi satacağız. Bunları tek tek 
inceledik; doluluk oranları yüzde 5, yüzde 10 gibi... Ben, bunları 
satarsam ve bunları satarken, alan adama "yılda, şu kadar adam, şu 
kadar gün gelip, bu tesiste bedava kalacak" diye şart koşarsam, işletme 
maliyetlerinden kurtulurum, bugünkü zararlardan kurtulurum ve bunları 
da amatör sporlara finans yaparım. 
Aynı şekilde, Spor-Toto'nun, bugünkü haliyle Türk sporuna kaynak 
sağlaması mümkün değildir. Spor-Toto'dan, işin taraftarları olan 
kulüpler, Gençlik ve Spor Genel Müdürlüğü ve bütün kamuoyu 
şikâyetçidir; çünkü, elde ettiği ciro 1.8 trilyon liradır. Bunun az bir 
kısmını, kulüplere, isim hakkı olarak; büyük bir kısmını da sporun 
dışındaki yerlere kaynak olarak aktarmaktadır. Mesele, 1.8 trilyonu 
artırma meselesidir; paylaşma meselesi değildir.
Biz, Bakanlık olarak, görev aldığımız 6 Marttan bugüne kadar hergün, 
Spor-Toto'nun bilgisayara geçmesi, on-line'a geçmesi için gayret 
içerisindeyiz. Tahmin ediyorum, önümüzdeki bir ay içerisinde karar 
verip, Spor-Toto'yu, dünyadaki, Batı'daki emsalleri seviyesine 
getireceğiz. Yani, Spor-Toto, Türkiye'de, maçın başlamasından 5 dakika 
önce oynanabilir hale gelecektir. Bunun bize sağlayacağı fayda şu 
olacaktır: Spor-Toto'nun cirosu 10 trilyona çıkacaktır. Dolayısıyla, 
burada, büyük bir pasta hâsıl olacak, bu da, Türk sporunun kaynak 
meselesini çözecektir. 
Yatırımlar konusunu da hemen ifade ediyim: Şu andaki yatırımlar, 
bizim Hükümetimize, daha önceden hazırlanıp, devredilen bir yatırım 
programıdır.  Açıklıkla ifade edeyim, stratejimiz şu olacaktır: 
Konsolide bütçeden 420 milyar lira para ayrılmıştır, Bütçe ve Plan 
Komisyonu üyeleri teveccüh gösterip, 1 trilyon lira ilave para vermiştir. 
Sizin ve kamuoyunun huzurunda açıklıyorum: Bu 1 trilyon 420 milyar 
lirayı şöyle kulanacağız: 400 küsur tane proje vardır. Bunların bir 
kısmı ihale edilmiş, bir kısmı ihale edilmemiş, bir kısmı yüzde 5, bir 
kısmı yüzde 10, bir kısmı yüzde 15 seviyelerindedir. Gençlik ve Spor 
Genel Müdürlüğü, bir Bayındırlık Bakanlığı görüntüsünü vermektedir. 
Bayındırlık Bakanlığında olmayan proje sayısı...
BAŞKAN – Sayın Bakan, son dakikanız.
DEVLET BAKANI ERSİN TARANOĞLU (Devamla) – Bitiriyorum.
... Gençlik ve Spor Genel Müdürlüğünde vardır. Bu meseleyi, bu şekilde, 
götüremeyiz. Yapacağımız iş şudur: Milletin, 1 trilyon 420 milyar 
liralık parasını, en rantabl şekilde kullanacağız. Yaptığımız iş, 
verdiğimiz karar şudur: Bu sene içerisinde, 400 projeden 62 tanesini 
bitireceğiz. Bu 62 projeyi seçerken de, şöyle  adaletli bir kriter seçtik: 
Yukarıdan aşağıya gerçekleşme oranı yüzde 99'dan geriye düşmek 
suretiyle, nerede kaldıysa, o kadar orandaki projeyi bitireceğiz, geri 
kalanına da, bir kuruş para ayırmayacağız; çünkü, bunlara üçer beşer 
milyar ayırıp, 400 tane projeyi seneye devredeceğimize, hiç olmazsa, 62 
projeyi bu sene bitirip, halkın huzuruna, hizmetine sunmamız lazım. 
Vaktin kısalığı dolayısıyla isimlerini saymak istemiyorum.
Bir de 2004 Olimpiyatlarıyla ilgili bir iki cümle söyleyip, sözlerimi 
bitireceğim.
(Mikrofon otomatik cihaz tarafından kapatıldı)
BAŞKAN – 1 dakika içerisinde lütfen, tamamlayınız Sayın Bakan.
DEVLET BAKANI ERSİN TARANOĞLU (Devamla) – Türkiye, 2004 
Olimpiyatlarına taliptir. Bu talep, hepinizin bildiği gibi, İstanbul İli 
Belediye Başkanı tarafından yapılmıştır. 1997 Mart ayında, müracaat 
eden 11 il, 5'e düşecektir. Türkiye Millî Olimpiyat Komitesi, üzerine 
düşen görevi, şu anda fevkalade yapmıştır. Proje ihalelerini yapmıştır 
ve 1996 Ağustos ayında ilk iş makinelerini sokacaktır. Emsalleri 
içerisinde fevkalade öndeyiz. Bu olimpizm ruhunun ve 2004 meselesinin 
tabana yayılması konusunda, başta medya olmak üzere, Parlamentonun 
bugüne kadar olan desteğinin devamını talep ediyorum. 
Yüce Meclisinizin teveccühüne mazhar olan bu bütçemizi, en son 
kuruşuna kadar helal ettirerek, içerisine tek bir menfaat gölgesi 
düşürmeksizin harcayacağımızı ifade ediyor, güveninizi bekliyor, 
saygılar sunuyorum. (Alkışlar) 
BAŞKAN – Teşekkür ederim Sayın Bakan.
Buyurun Sayın Bakan.
DEVLET BAKANI CEMİL ÇİÇEK (Ankara) – Sayın Başkan, değerli 
milletvekilleri; hepinizi saygıyla selamlıyorum. 
Bugün, hayırlı bir cuma günü, Diyanet İşleri Başkanlığının ve 
Vakıflar Genel Müdürlüğünün bütçelerini konuşuyoruz. Yarın da, 
inşallah, mutlu ve kutlu bir doğumu, Peygamberimizin doğumunu 
kutlamış olacağız. Bu düşüncelerle, Diyanet ve Vakıflar bütçelerinin 
milletimize hayırlı olmasını temenni ediyorum. 
Diyanet İşleri Başkanlığıyla ilgili olarak burada söz alan değerli 
arkadaşlarımızın, gruplar adına bir taahhüdü oldu; onu, şükranla 
burada ifade etmek istiyorum. Bilindiği gibi, Diyanet İşleri 
Başkanlığımızın elinde, halen uygulanabilir, o ihtiyaçlara cevap 
verebilecek bir teşkilat kanunu yoktur. Bunlar, partiler adına verilmiş 
söz ise, taahhüt ise, inşallah, bize düşen, en kısa sürede, Diyanet İşleri 
Başkanlığıyla ilgili bir teşkilat kanun tasarısını Yüce Meclisin 
huzuruna getirmek ve din hizmetlerinin daha verimli bir tarzda 
yürütülmesine imkân verecek bir kanunlaşmayı gerçekleştirmektir. Buna 
şiddetle ihtiyaç vardır; çünkü, din, artık, çağımızın tartışılmaz bir 
gerçeğidir. Geçen iki asırda, bir reaksiyonel fikrî akım olarak, 
rasyonalist ve pozitivist felsefî akımların tesiriyle ve ortaçağda din 
adına ortaya konan olumsuz uygulamaların tesiriyle geçen iki asır, 
insanların, dine karşı biraz şüpheyle baktığı, biraz şaşı gözle baktığı 
bir dönem olmuştur; ama, geldiğimiz noktada, artık, bu, gerilerde 
kalmıştır.
Bütün sosyologların, bütün ilim adamlarının ifade ettiği gibi, 21 inci 
Yüzyıl, kuşku çağından, yeniden, maneviyata dönüş çağıdır. Bu 
gerçeği herkesin çok iyi kavraması lazım gelir.
 Bu geçmiş iki asırlık dönem, kuşku dönemi, genel karakteri itibariyle 
insanların, din ile akıl ve ilim arasında bir tercihe zorlandığı, hatta 
çatıştığı bir dönemdir; ancak, aradan geçen zaman, bu çatışmanın ve 
tercih zorlamasının doğru olmadığını; din ile akıl ve ilmin biribirinin 
yerine ikâme edilemeyeceğini ortaya koymuştur. Çünkü, din, bir ihtimal 
değil, gerçektir; toplumların en önemli dinamiğidir; onu yönlendiren, 
şekillendiren, birbirine bağlayan ya da ayıran sosyolojik, tarihî, fıtrî ve 
aklî bir gerçektir, bütün medeniyetlerin de özüdür. Bizim 
bakımımızdan, bunlara ilaveten, millî bütünlüğümüzün çimentosudur. 
Dini yok farz ederek, hayatı, insanı ve toplumu tanzim etmek mümkün 
değildir, olmamıştır; Çünkü, yokluk, yetersizlikle ikâme edilemez. 
(ANAP, DYP ve RP sıralarından alkışlar)
Bu sebeple, birçok ilim adamı, iki asır sonra gelinen bu noktayı, 
insanlık açısından, sosyolojik bir ifade olarak, bir idrak gecikmesi 
olarak değerlendirmektedir. Toplumumuzun, böyle bir idrak gecikmesine 
de tahammülü yoktur.
Şimdi, üzerinde durmamız gereken bir başka husus, Müslüman 
topluluklar ve özellikle bizim toplumumuz, bir taraftan, küreselleşmenin 
tesirlerini yaşıyor, öbür taraftan da, çağın getirdiği birtakım şartları, 
imkânları ya da zorlukları anlamaya, kendi kültürüyle, kendi inancıyla 
bağdaştırmaya çalışıyor. Yani, bir taraftan, küreselleşme, öbür taraftan, 
sosyolojik anlamda  modernleşmeyi sentez etmenin gayreti içerisindedir. 
Bunun anlamı şudur; böylesine zor bir görevin başarılabilmesi 
açısından, bazı arkadaşlarımın kanaati hilafına, Diyanet İşleri 
Başkanlığına şiddetle ihtiyaç vardır. Yani, Diyaneti, devletin dışına 
çıkarmak yerine, tam tersi bir kanaatle, Diyanete daha fazla rol, daha 
fazla fonksiyon kazandırmak lazımgelir diye düşünüyorum. 
Günümüzün temel meselesi, evvela doğru bilgi -İslam açısından da bu 
böyledir- doğru yorum, doğru kullanım ve İslamileşmiş bilgiden 
geçmektedir. (ANAP ve RP sıralarından "Bravo" sesleri, alkışlar)  Eğer, 
siz, İslamı bilmede, anlamada doğru bilgiye ulaşamıyorsanız, doğru 
yorum yapamıyorsanız, doğru kullanımda bulunamıyorsanız ve çağın 
bilgilerini bu noktada İslamileştiremiyorsanız, o takdirde, din adına 
neye inandığınızı münakaşa etmek gerekir. 
Bu sebeple, bütün bu zaruretlerin yerine getirilebilmesi açısından, 
Diyanet teşkilatına şiddetle ihtiyaç vardır, onun fonksiyon 
kazanmasına,ona daha fazla imkân tanınmasına ihtiyaç vardır. Bu, bizi, 
hem slogancılıktan kurtaracak hem din adına istismardan kurtaracak 
hem de, nihayet, bizi, çift gerçekli toplum olmaktan kurtaracaktır. (RP  
sıralarından alkışlar)
Bir başka husus: Maalesef, din konusu, zaman zaman, siyaset öncesi 
açıklanan bir taban fiyat gibi mütalaa edilmiştir. Halbuki, din, bir 
hayattır; din,  bir inanıştır; din, bir süreçtir. (RP sıralarından 
"Bravo"sesleri, alkışlar) Normal ve sağlıklı  bir insanı ve toplumu 
meydana getirmenin temel unsurudur. Bu nereden çıkıyor; Dünya 
Sağlık Teşkilatının "normal insan nedir, normal toplum nedir" diye bir 
tarifi var -bunun altını özellikle çizerek arz ediyorum- Dünya Sağlık 
Teşkilatı diyor ki, kendisiyle, etrafıyla, aile çevresiyle, milletiyle, bütün 
insanlık âlemiyle, daha sonra da Allah'ı ile uyum içinde olan insan ya da 
toplum normal insandır, normal toplumdur. (ANAP, RP ve DYP 
sıralarından alkışlar) Peki, şimdi, siz, hem kendisiyle hem etrafıyla 
hem milletiyle hem de bütün insanlık âlemiyle uyumlu bir toplum 
meydana getirmek istiyorsanız, Diyanet Teşkilatına ihtiyacınız vardır. 
O halde, Diyanete çok farklı bakmak gerekir; bu bir.
Bir başka husus; Diyanetin, bizim toplumumuza sunduğu hizmetlere yeni 
talepler eklenmiştir. Özellikle Marksizmin iflasından sonra, Sovyetlerin 
dağılmasından sonra, Türk cumhuriyetlerinde, Balkanlarda, Diyanet 
İşlerinin hizmetlerine şiddetle ihtiyaç vardır. Bu ihtiyaçların 
karşılanması, sadece, bir dinî hizmetin yerine getirilmesi açısından 
değil -altını bir defa daha çizerek ifade etmek istiyorum- Türkiye'nin 
güvenliği açısından, Türkiye'nin birlik ve bütünlüğü açısından da önem 
arz etmektedir. Eğer, siz, oralardaki dinî boşluğu dolduramazsanız, 
doğru dolduramazsanız; oralara, doğru İslamî bilgileri, doğru hizmet 
anlayışını, din anlayışını götüremezseniz; İslamı siyasallaştırmış ve 
İslamı bir ölçüde kavga aracı haline getirmeye çalışmış başka 
devletlerin, başka toplumların, o boşluğu doldurmasına fırsat vermiş 
olursunuz. Belki, yirmisene sonra, otuz sene sonra, elli sene sonra 
geldiğimiz bu kötü noktadan, bu kötü gidişten şikâyetle karşı karşıya 
kalırız.
BAŞKAN – Sayın Bakan, 2 dakikanız kaldı.
DEVLET BAKANI CEMİL ÇİÇEK (Devamla) – O sebeple, Diyanet 
konusunda söylemek istediğim şudur: Bizim için temel mesele dine 
karışmak ve onu tartışmak yerine, onunla barışmak ve onu sevmektir. 
(ANAP, RP ve DYP sıralarından alkışlar) Sevmek için bilmek, bilmek 
için de, tanımak gerekir. O halde, hepimizin görevi, bu lâzimeyi yerine 
getirmektir. Diyanet İşleri Başkanlığının temel görevi de budur.
Üzerinde durmak istediğim ikinci husus, Vakıflar Genel Müdürlüğüyle 
ilgilidir. Vakıf kurumu -bir ilim adamının da ifade ettiği gibi- insan 
aklının bulabildiği en hayırlı kurumdur ve tarihte, bunu en güzel 
şekilde gerçekleştiren bizim milletimizdir. Şimdi, o geleneği 
sürdürmemiz lazım. Vakıflar Genel Müdürlüğüne de, bu anlamda 
bakmış olmamız lazım gelir diye düşünüyorum.
Maalesef, toplumumuzda, bir tarafta vakıflaşma gayreti var -bunu, 
şayanı takdir bir gelişme olarak görüyorum- ama, öbür tarafta, vakıf 
eserlerinin korunması noktasında, Türkiye, bir süreden beri, bir 
ilgisizliği, bir sorumsuzluğu da yaşamaktadır. Şu dönem, bu dönem; bu 
mallara hepimizin sahip çıkması lazımdır. Vakıf mallarına sahip 
çıkmak demek, bu vatana sahip çıkmak demektir; buranın, ebedî, bizim 
yurdumuz, bizim vatanımız olduğuna sahip çıkmak demektir; bu 
iddiayı, ebediyete kadar sürdürmek demektir; çünkü, bu mallar, bu 
eserler, bu milletin tapusudur, bizim kültürümüzün, bizim 
medeniyetimizin olaylara insanlara nasıl baktığını gösteren en sağlam 
delillerdir. (ANAP, RP ve DYP sıralarından alkışlar) Dolayısıyla, 
toplumda bu şuurun gelişebilmesi açısından, sadece Vakıflar Genel 
Müdürlüğüne değil, teker teker hepimize, siyasî partilerimize, mahallî 
idarelerimize, özellikle belediyelerimize, bu eserlerin korunması, 
yaşatılması, gelecek nesillere... 
(Mikrofon otomatik cihaz tarafından kapatıldı)
BAŞKAN – Sayın Bakan, lütfen 1 dakika içerisinde toparlayın.
DEVLET BAKANI CEMİL ÇİÇEK (Devamla) – ...aktarılabilmesi 
bakımından böyle bir millî şuurun gelişmesi noktasında hepimize görev 
düştüğü kanaatini taşıyorum.
Bu düşünce ve duygularla, hepinize saygılar sunuyorum. (ANAP, RP ve 
DYP sıralarından alkışlar)
BAŞKAN – Şahsı adına, aleyhte, Sayın İsmail Coşar; buyurun 
efendim. (RP sıralarından alkışlar)
İSMAİL COŞAR (Çankırı) – Sayın Başkan, cuma namazı vaktimize 
15 dakika kaldı. Benim de konuşmam halinde, Yüce Meclis üyeleri 
cuma namazına gitmekten mahrum kalacaklar, yahut da hiç kimse 
kalmayacak. Nasıl olsa ara verilecektir; eğer, mümkünse, o aradan sonra 
konuşmama  başlayayım.
BAŞKAN – Hayır efendim, bu bütçeyi bitireceğiz.
İSMAİL COŞAR (Çankırı) – Mümkün değilse, cuma namazına 
yetişmek için konuşmamdan vazgeçiyorum; ancak, bir istirhamım var. 
Sayın Devlet Bakanına yazılı olarak sormuş olduğum soruların 
okunmasını arz ediyorum.
Teşekkür ediyorum.
BAŞKAN – Konuşmuyorsunuz veya yerinizden konuşmuş kabul 
ediyoruz sizi. 
Sağ olun.
Sayın milletvekilleri, beşinci turdaki görüşmeler tamamlanmıştır.
Sorulara geçiyoruz:
Sayın Hakan Tartan?.. Burada.
Soruyu okutuyorum:
Türkiye Büyük Millet Meclisi Başkanlığına
Aracılığınızla aşağıdaki sorularımın Devlet Bakanı Sayın Cemil 
Çiçek tarafından cevaplandırılmasını saygılarımla arz ve talep ederim.
			Hakan Tartan
			      İzmir
Soru: 
1. Diyanet İşleri Başkanlığı, imam nikaâhının, resmî nikâh yerine 
geçmesi konusuna nasıl bakıyor?
2. Diyanet İşleri Başkanlığının denetimi dışında cami var mıdır?
3. Türk-İslam sentezci bazı vakıflar dışında, hoşgörü ve sevgiyi esas 
alan vakıf ve derneklere de yardım yapılıyor mu?
BAŞKAN – Sayın İsmail Coşar?.. Burada.
HAKAN TARTAN (İzmir) – Sayın Başkan, sorularımıza cevap 
verilecek mi acaba?
BAŞKAN – 10 dakika, soruları okuyacağız, ondan sonra...
Sayın İsmail Coşar'ın sorusunu okutuyorum:
Türkiye Büyük Millet Meclisi Başkanlığına
Aşağıdaki sorularımın Devlet Bakanı Sayın Cemil Çiçek tarafından 
cevaplandırılmasına delaletlerinizi arz ederim.
Saygılarımla.
			İsmail Coşar
			     Çankırı
Sorular:
1. Henüz birçok ilde vakıf öğrenci yurdu yok iken ve Ordu İlinde iki 
yurt mevcut olduğu halde ihtiyaç olmamasına rağmen, Ordu'nun üç 
ilçesine daha yurt yapılmasının sebebi nedir; bu yurtlar kaç liraya ve 
kimlere ihale edilmiştir?
2. Ankara İmam-Hatip Lisesi öğrenci yurdu yüzde kaç indirimle ihale 
edilmiştir; bu kadar düşük fiyatla verilmesinin sebebi nedir?
3. Uzun yıllardır vakıflarda hizmet veren çok iyi yetişmiş kalifiye, 
deneyimli, çalışkan ve dürüst üst yönetici elemanları (idare meclis 
üyeleri, genel müdür yardımcıları, teftiş kurulu başkanı, daire 
başkanları, şube müdürleri) hiçbir sebep ve gerekçe olmadan, sadece, 
devletten yana olmaları ve Vakıflar Genel Müdürlüğüne sahip 
çıkmaları sebebiyle mi bu görevlerden alındılar; yoksa, keyfî olarak 
mı? Bunların hepsi, mahkemelerden müteaddit defalar idare aleyhine 
karar aldıkları halde, bu kararlar neden uygulanmamıştır?
4. Görevden alınan üst yönecilerin yerine son dört yıl içinde atananların, 
maalesef, çoğunun sicilleri bozuk, yüz kızartıcı suçlardan teftiş görmüş, 
mahkemeye gitmiş oldukları halde, bunlar, nasıl ve neden önemli 
görevlere getirilmişlerdir?
5. Hiçbir sebep yok iken, görevden alınmış eski yöneticilerin, görevleri 
olmadığı halde, ne sebeple, Bitlis, Diyarbakır, Gaziantep, Erzurum, 
Trabzon illerinde ve bu illere bağlı yerlerde gereksiz yere 
görevlendirilerek devlete maddî zarar verilmesi ve bu personele eziyet 
edilmesindeki maksat ne idi acaba?
6. Anafartalar Caddesindeki Vakıf İşhanının girişinde bulunan ve 
Öğretmenler Bankasının başlattığı yere, Kuveyt Türk Evkaf Finans 
Kurumu Ankara Şubesi, aylık 100 milyon lira kira teklif ettiği halde, özel 
bir hükmî şahıs olan Pervak'a, bu yer, 5 milyon liraya aylık kira ile ihale 
yapılmadan nasıl verilmiştir; bu usulsüz işlemi yapanlar hakkında ne 
gibi işlemler yapılmıştır?
7. Vakıflar Genel Müdürlüğünün işlerinde, geçen yıllara nazaran bir 
artış olmamasına rağmen, son dört yıl içinde açıktan ve naklen 400 
kadar yeni personel alınmasının sebebi ve hikmeti nedir; alınan bu 
kişiler, neden sadace Ordulu ve Şanlıurfalıdır?
8. Hiçbir devlet hizmeti yokken, imtihan yapılmadan, Sayın Ekrem 
Ceyhun'un yeğeni, Genel Müdür Yardımcısı Enver Çolakoğlu, Devlet 
Memurları Kanununa uymayan bir şekilde açıktan nasıl atanmıştır; 
yoksa, bu kişi, Türkiye Cumhuriyeti kanunlarına tabi değil midir?
9. Vakıflar Eski Genel Müdürü ve Vakıflar Bankası Yönetim Kurulu 
Başkanı Fadıl Ünver, Vakıflar Bankasından yılbaşı hediyesi olarak 
kaç yüz paket hediye yaptırmıştır; kimlere ne sıfatla bu hediyeler 
verilmiştir; Kamu kuruluşu, böyle, milyonlarca liralık hediye dağıtabilir 
mi?
Genel Müdürün, şahsına ait sigaraları dahi Vakıflar Genel Müdürlüğü 
ve Vakıflar Bankasına karşılattığı söylenmekteydi.. Bu iddialar doğru 
mudur? Bu konuda, Bakanlık Teftiş Kuruluna ulaşan şikâyetler üzerinde 
durulmuş mudur?
10. Fadıl Ünver'in bizzat kurduğu Fiyat Tespit Komisyonu tarafından, 
İstanbul Mecidiyeköy'deki bir arsaya 1 trilyon lira, ikinci arsaya 700 
milyar lira değer biçildiği halde, 1995 yılı içinde, bu arsalardan birincisi, 
onda bir bedeli olan 100 milyar liraya, 700 milyar lira değer biçilen diğer 
arsada 37 milyar liraya satılmıştır.. Ayrıca, Üsküdar'daki bir arsaya da, 
Vakıflar Bankası 60 milyar lira teklif etttiği halde, bu arsa da, 
müşterisinin teklif ettiğinden daha aşağı bir fiyat olan 54 milyar liraya 
verilmek üzere mukavele yapılmış ve satış işlemi tamamlanmıştır. 
Vakıflar Genel Müdürlüğü neden böyle bir zarara kasıtlı olarak 
sokulmuştur; bu satış bedelleri tahsil edilmiş midir, bu usulsüz satışlar 
ve idareyi zarara sokan bu fiiller hakkında bir işlem yapılmış mıdır?
11. Bütün bunlardan sonra Vakıflar eski Genel Müdürü Fadıl Ünver, 
siyaset için istifa etmiş iken, eski görevine dönmek istiyor mu; dönerse, o 
teşkilatta, bu iddialara rağmen hizmet verebilir mi; otorite sağlayabilir 
mi?
12. Vakıf taşınmazlarını üçüncü şahıslara ve müteahhitlere, Devlet 
İhale Kanununa aykırı olarak işgal ettiren ve tahsis eden İstanbul 
Vakıflar Bölge Müdürü mezkûr şahıs hakkında tanzim olunan 
tezkerelerden kaç tanesi ilgili idare kuruluna sevkedilmiştir; sevk 
edilmemişse, neden sevk edilmemiştir?
13. Vakıf İnşaat ve Restorasyon A.Ş. Genel Müdürü ve 24 Aralık 1995 
seçimlerinde DYP'den Kars İli milletvekili adayı olan Vehbi Koç'un, 
İstanbul Beyoğlu İlçesi Pürtelaşhasan Mahallesi Cihangir Sokak 
No:32'de kayıtlı vakıf taşınmazı işgal etmesi ve bilahara bu şahsın 
adına, Raşit Erenas adı kullanılarak, aylık 1,5 milyon TL bedel 
üzerinden, İhale Kanununa aykırı olarak tahsis işlemi yapılmasıyla 
ilgili herhangi bir soruşturma açılmış mıdır? Akabinde, adı geçen 
işgalciler hakkında idarece yasal bir işleme tevessül olunmuş mudur?
14. Devletin milyarlarca lira zarara sokulmasına sebebiyet verilen 
Ayvalık Zeytin İşletmeleri ve Taşdelen Vakıf Memba Suları 
İşletmesinin 1994-1995 yılları faaliyetleriyle ilgili olarak, yetkililer 
hakkında adlî ve idarî bir soruşturma açılmış mıdır? Açılmışsa, bu 
soruşturmaların sonucunda düzenlenen fezleke ve raporlar işleme 
konulmuş mudur?
15. Fenerbahçe Spor Kulübüne Vakıflar Genel Müdürlüğünce kaç bin 
metrekare arsa, hangi şartlarla ve kaç yıllığına tahsis edilmiştir?
16. Fadıl Ünver tarafından Vakıflar Genel Müdürlüğünün değişik 
birimlerine, Ünver soyadlı kaç tane akrabası atanmıştır?
BAŞKAN – Sayın Mehmet Bedri İncetahtacı?.. Buradalar.
Sorularını okutuyorum:
Türkiye Büyük Millet Meclisi Başkanlığına
Aşağıdaki sorularımın cevaplandırılmasını saygılarımla arz ederim.
		              Mehmet Bedri İncetahtacı
		               Gaziantep
1. Diyanet İşleri Başkanlığının özerkleştirilmesi konusunda yapılan 
herhangi bir çalışma var mıdır?
2. Din görevlilerine yeni kadroların ihdası söz konusu mudur?
3. Din görevlilerinin statüleri hakkında herhangi bir çalışma var mıdır?
Türkiye Büyük Millet Meclisi Başkanlığına
Aşağıdaki sorularımın cevaplandırılmasını saygılarımla arz ederim.
		               Mehmet Bedri İncetahtacı
		               Gaziantep
1. Her geçen gün boyutları büyüyen futbol terörü hakkında ne gibi 
tedbirlerin alınması düşünülmektedir?
2. Kamuoyunda, gerek Futbol Federasyonunun ve gerekse Futbol Merkez 
Hakem Komitesinin, İstanbul kulüplerini, Anadolu kulüpleri karşısında 
kayırdığına dair bir kanaat vardır. Bu durum, kulüplerin rekabetini 
engellemektedir. Bakanlığımızın bu konuda ne gibi bir düşünce ve 
tedbirleri vardır?
3. Amatör spor kulüplerinin durumlarının iyileştirilmesi konusunda yeni 
bir çalışma var mıdır?
BAŞKAN – Sayın Hasan Dikici?.. Buradalar.
Sorusunu okutuyorum:
Türkiye Büyük Millet Meclisi Başkanlığına
Aşağıdaki sorularımın Devlet Bakanı Sayın Ersin Taranoğlu 
tarafından yazılı olarak cevaplandırılmasını, saygılarımla arz ederim.
			Hasan Dikici
		                                   Kahramanmaraş
1. Kahramanmaraş Spor İl Müdürlüğü binası 1996 yatırım 
programında var mıdır; varsa, hangi tarihte bitirilecektir?
2. 12 Şubat Stadı tribün inşaatına ne zaman başlanacaktır?
3. Merkez ilçeye, gençlik merkezi ile yeni bir kapalı spor salonun 
yapımına hangi tarihte başlanacaktır?
4. Güreş Eğitim Merkezi, ihtiyacı karşılamaktan çok uzaktır. Yatak 
kapasitesinin artırılması ne zaman mümkün olacaktır?
5. 1996 Programında, Afşin, Elbistan, Göksun güreş eğitim merkezleri 
var mıdır; varsa, hangi tarihte bitirilecektir?
BAŞKAN – Sorular için ayrılan süre dolmuştur. 
Sayın Bakanlar, soruları nasıl cevaplayacaksınız?
DEVLET BAKANI CEMİL ÇİÇEK (Ankara) – Sayın Başkan, yazılı 
olarak cevap vereceğiz.
BAŞKAN – Bu durumda, uygulamamız, sürenin bitimine kadar soruları 
okutmak; ama, 86 adet soru var. Benim görüşüm şu; dilerseniz soru 
sahiplerinin sadece isimlerini okuyayım: Sayın Mikail Korkmaz, 2 adet 
soru; Sayın Sıtkı Cengil, 4 adet soru; Sayın Hasan Dikici, Sayın Musa 
Demirci, 2 adet soru; Sayın Abdullah Örnek, Sayın Yakup Budak, 2 adet 
soru; Sayın Kâzım Arslan, 2 adet soru; Sayın Ramazan Yenidede, 
Sayın Boray Baycık 2 adet soru; Sayın Musa Uzunkaya, 3 adet soru; 
Sayın Yakup Hatipoğlu, Sayın İsmail Coşar, Sayın Mehmet Sıddık 
Altay 11 adet soru; Sayın Memduh Büyükkılıç 2 adet soru;  Sayın 
Ertuğrul Yalçınbayır, 5 adet soru Sayın Naci Terzi, Sayın Osman Hazer 
birbiri ardına 3 soru; Sayın Mehmet Salih Katırcıoğlu, Sayın Mehmet 
Altan Karapaşaoğlu 2 adet soru; Sayın Abdulkadir Öncel, Sayın Remzi 
Çetin,  4 adet soru; Sayın Tevhit Karakaya 2 adet soru; Sayın Mustafa 
Yünlüoğlu, Sayın Ersönmez Yarbay  3 adet soru; Sayın Mustafa Kemal 
Ateş, Sayın Muhammet Polat, 2 adet soru; Sayın Bülent Arınç 2 adet 
soru; Sayın Aslan Polat, Sayın Fethullah Erbaş, Sayın Maliki Ejder 
Arvas, Sayın Mehmet Elkatmış 2 adet soru; Bülent Arınç, Sayın Cafer 
Turan Yazıcıoğlu, Sayın Mehmet Aykaç, 2 adet soru; Sayın Abdullah 
Gencer 3 adet soru; Sayın Hüseyin Kansu, Sayın Arif Ahmet 
Denizolgun, Sayın Mahmut Işık, 2 adet soru, Sayın Suat Pamukçu, 
Sayın Kemalettin Göktaş.
MEHMET AYKAÇ (Çorum) – Yazılı cevap verilecek mi efendim?
BAŞKAN – Efendim, sorulara ayrılan süre içerisinde, maalesef, bunları 
işleme koyamadık. Dilerseniz, ayrıca soru önergesi olarak, Bakanlara 
verebilirsiniz.
Sayın milletvekilleri, sırasıyla, beşinci turda yer alan bütçelerin 
bölümlerine geçilmesi hususunu ve bölümlerini ayrı ayrı okutup 
oylarınıza sunacağım. 
Vakıflar Genel Müdürlüğü bütçesinin bölümlerine geçilmesini 
oylarınıza sunuyorum: Kabul edenler... Kabul etmeyenler... Kabul 
edilmiştir.
Bölümleri okutuyorum:
A) VAKIFLAR GENEL MÜDÜRLÜĞÜ
1. – Vakıflar Genel Müdürlüğü 1996 Malî Yılı Bütçesi
A – CETVELİ
	Program
	Kodu	A ç ı k l a m a	Lira
	101	Genel yönetim ve destek hizmetleri	539 561 000 000
		BAŞKAN – Kabul edenler... Etmeyenler... Kabul 
edilmiştir.
	Program
	Kodu	A ç ı k l a m a	Lira
	111	Vakıf işlemlerinin yürütülmesi	117 655 000 000
		BAŞKAN – Kabul edenler... Etmeyenler... Kabul 
edilmiştir.
	112	Sosyal yardım ve kültürel işlemler	1 389 779 000 000
		BAŞKAN – Kabul edenler... Etmeyenler... Kabul 
edilmiştir.
	900	Hizmet programlarına dağıtılamayan transferler	69 006 
000 000
		BAŞKAN – Kabul edenler... Etmeyenler... Kabul 
edilmiştir.
		                                  TOPLAM	2 116 001 000 000
BAŞKAN – Kabul edenler... Etmeyenler... Kabul edilmiştir.
(B) cetvelini okutuyorum :
B – CETVELİ
	Gelir
	Türü	A ç ı k l a m a	Lira
	2	Vergi dışı normal gelirler	1 299 999 000 000
		BAŞKAN – Kabul edenler... Etmeyenler... Kabul 
edilmiştir.
	3	Özel gelirler, Hazine yardımı ve devlet katkısı	816 
002 000 000
		BAŞKAN – Kabul edenler... Etmeyenler... Kabul 
edilmiştir.
	                                  TOPLAM	2 116 001 000 000
BAŞKAN – Kabul edenler... Etmeyenler... Kabul edilmiştir.
	Vakıflar Genel Müdürlüğü 1996 malî yılı bütçesinin bölümleri 
kabul edilmiştir. Hayırlı olmasını temenni ederim.
Şimdi, Diyanet İşleri Başkanlığı bütçesinin bölümlerine geçilmesini 
oylarınıza sunuyorum: Kabul edenler... Kabul etmeyenler... Kabul 
edilmiştir.
Bölümleri okutuyorum:
B) DİYANET İŞLERİ BAŞKANLIĞI
2. – Diyanet İşleri Başkanlığı 1996 Malî Yılı Bütçesi
A – CETVELİ
	Program
	Kodu	A ç ı k l a m a	Lira
	101	Genel yönetim ve destek hizmetleri	3 274 399 000 000
		BAŞKAN – Kabul edenler... Etmeyenler... Kabul 
edilmiştir.
	111	Toplumun dinî konularda aydınlatılması ve ibadet 
yerlerinin
		yönetimi	17 617 601 000 000
		BAŞKAN – Kabul edenler... Etmeyenler... Kabul 
edilmiştir.
	900	Hizmet programlarına dağıtılamayan transferler	73 000 
000 000
		BAŞKAN – Kabul edenler... Etmeyenler... Kabul 
edilmiştir.
                                 TOPLAM	20 965 000 000 000
BAŞKAN - Kabul edenler... Etmeyenler... Kabul edilmiştir.
Diyanet İşleri Başkanlığı 1996 malî yılı bütçesinin bölümleri kabul 
edilmiştir. Hayırlı olmasını diliyorum.
Şimdi, Gençlik ve Spor Genel Müdürlüğü bütçesinin bölümlerine 
geçilmesini oylarınıza sunuyorum: Kabul edenler... Kabul etmeyenler... 
Kabul edilmiştir.
Bölümleri okutuyorum:
C) GENÇLİK VE SPOR GENEL MÜDÜRLÜĞÜ
1. – Gençlik ve Spor Genel Müdürlüğü 1996 Malî Yılı Bütçesi
A – CETVELİ
	Program
	Kodu	A ç ı k l a m a	Lira
	101	Genel yönetim ve destek hizmetleri	2 401 200 000 000
		BAŞKAN – Kabul edenler... Etmeyenler... Kabul 
edilmiştir.
	111	Türk sporunun idamesi ve geliştirilmesi hizmetleri	2 026 
100 000 000
		BAŞKAN – Kabul edenler... Etmeyenler... Kabul 
edilmiştir.
	900	Hizmet programlarına dağıtılamayan transferler	27 100 
000 000
		BAŞKAN – Kabul edenler... Etmeyenler... Kabul 
edilmiştir.
                                 TOPLAM	4 454 400 000 000

BAŞKAN – Kabul edenler... Etmeyenler... Kabul edilmiştir.
(B) cetvelini okutuyorum :

B – CETVELİ
	Gelir
	Türü	A ç ı k l a m a	Lira
	2	Vergi dışı normal gelirler	152 015 000 000
		BAŞKAN – Kabul edenler... Etmeyenler... Kabul 
edilmiştir.
	3	Özel gelirler, Hazine yardımı ve devlet katkısı	4 302 
385 000 000
		BAŞKAN – Kabul edenler... Etmeyenler... Kabul 
edilmiştir.
	                                  TOPLAM	4 454 400 000 000

BAŞKAN – Kabul edenler... Etmeyenler... Kabul edilmiştir.
Gençlik ve Spor Genel Müdürlüğü 1996 malî yılı bütçesinin bölümleri 
kabul edilmiştir. Ülkemiz ve ulusumuz için hayırlı olmasını diliyorum.
Devlet Meteoroloji İşleri Genel Müdürlüğü bütçesinin bölümlerine 
geçilmesini oylarınıza sunuyorum: Kabul edenler... Kabul etmeyenler... 
Kabul edilmiştir.
Bölümleri okutuyorum:

D) DEVLET METEOROLOJİ İŞLERİ GENEL MÜDÜRLÜĞÜ
1. – Devlet Meteoroloji İşleri Genel Müdürlüğü 1996 Malî Yılı Bütçesi

A – CETVELİ
	Program
	Kodu	A ç ı k l a m a	Lira
	101	Genel yönetim ve destek hizmetleri	425 185 000 000
		BAŞKAN – Kabul edenler... Etmeyenler... Kabul 
edilmiştir.
	111	Türk sporunun idamesi ve geliştirilmesi hizmetleri	1 080 
015 000 000
		BAŞKAN – Kabul edenler... Etmeyenler... Kabul 
edilmiştir.
	900	Hizmet programlarına dağıtılamayan transferler	210 
000 000 000
		BAŞKAN – Kabul edenler... Etmeyenler... Kabul 
edilmiştir.
                                 TOPLAM	1 715 200 000 000
BAŞKAN – Kabul edenler... Etmeyenler... Kabul edilmiştir.
Devlet Meteoroloji İşleri Genel Müdürlüğü 1996 malî Yılı bütçesinin 
bölümleri kabul edilmiştir. Ülkemiz ve ulusumuz için hayırlı olmasını 
diliyorum. (Alkışlar)
Saat 14.00'te toplanmak üzere, birleşime ara veriyorum.

Kapanma Saati:12.53



İKİNCİ OTURUM
Açılma Saati : 14.00
BAŞKAN : Başkanvekili H. Uluç GÜRKAN
KÂTİP ÜYELER : Salih KAPUSUZ (Kayseri), M. Fatih ATAY 
(Aydın)



BAŞKAN – Sayın milletvekilleri, Türkiye Büyük Millet Meclisinin 40 
ıncı Birleşiminin İkinci Oturumunu açıyorum. 
III. — KANUN TASARI VE TEKLİFLERİYLE 
KOMİSYONLARDAN
GELEN DİĞER İŞLER (Devam)
1. — 1996 Malî Yılı Genel ve Katma Bütçeli İdareler Bütçe Kanunu 
Tasarıları (1/285, 286) (S. Sayıları : 1, 2) (Devam)
E) ADALET BAKANLIĞI
1. — Adalet Bakanlığı 1996 Malî Yılı Bütçesi
F) YARGITAY BAŞKANLIĞI
1. — Yargıtay Başkanlığı 1996 Malî Yılı Bütçesi
G) ÇEVRE BAKANLIĞI
1. — Çevre Bakanlığı 1996 Malî Yılı Bütçesi 
BAŞKAN – Altıncı tur görüşmelere başlıyoruz. 
Komisyon?..  Buradalar.
Hükümet?..  Buradalar.
Altıncı turda, Adalet Bakanlığı, Yargıtay Başkanlığı ve  Çevre 
Bakanlığı bütçeleri yer almaktadır. 
Altıncı turda, grupları ve şahısları adına söz alan sayın üyelerin 
isimlerini okuyorum:
Cumhuriyet Halk Partisi Grubu adına, Kahramanmaraş Milletvekili 
Sayın Ali Şahin, Ankara Milletvekili Sayın Yılmaz Ateş.
Demokratik Sol Parti Grubu adına, Hatay Milletvekili Sayın Ali Günay, 
Karabük Milletvekili Sayın Erol Karan. 
Refah Partisi Grubu adına, Trabzon Milletvekili Sayın Şeref Malkoç, 
Kocaeli Milletvekili Sayın Osman Pepe. 
Anavatan Partisi Grubu adına, İzmir Milletvekili Sayın Metin Öney, 
Kırşehir Milletvekili Sayın Mehmet Ali Altın.
Doğru Yol Partisi Grubu adına, Adana Milletvekili Sayın Cevher 
Cevheri, Çanakkale Milletvekili Sayın Hamdi Üçpınarlar. 
Şahısları adına; lehinde, Adana Milletvekili Sayın Orhan Kavuncu; 
aleyhinde -sırasıyla okuyorum- Kahramanmaraş Milletvekili Sayın 
Ahmet Dökülmez, İzmir Milletvekili Sayın Sabri Ergül, 
Kahramanmaraş Milletvekili Sayın Mustafa Kamalak, Bursa Milletvekili 
Sayın Ertuğrul Yalçınbayır, Hatay Milletvekili Sayın Atila Sav. 
Cumhuriyet Halk Partisi Grubu adına, ilk konuşma için, Sayın Ali 
Şahin. (CHP sıralarından alkışlar)
Sayın Şahin, sürenizi eşit mi paylaşacaksınız ?
ALİ ŞAHİN (Kahramanmaraş) – Ben, süremi bir iki dakika geçeceğim; 
arkadaşımın haberi var. 
BAŞKAN – Buyurun Sayın Şahin.
CHP GRUBU ADINA ALİ ŞAHİN (Kahramanmaraş) – Sayın 
Başkan, değerli milletvekilleri; Cumhuriyet Halk Partisi Grubu adına, 
Adalet Bakanlığı ve Yargıtay bütçesi hakkında görüşlerimizi bildirmek 
için söz almış bulunuyorum. Bu vesileyle, Yüce Meclise saygılar 
sunarım. 
Devletimizin yeni oluşumu sırasında, hukuksal düzenlemeye özel bir 
önem verilmiştir; çünkü, hukuk sistemi, niteliği ve niceliği itibariyle, bir 
devletin, bir rejimin karakterini; yargılama düzeni de, o devletin sosyal 
ve toplumsal yapısını belirler; bu nedenle, devlet ve rejimle doğrudan 
ilişkilidir.
Cumhuriyet hükümeti, bu konuda, yetmiş küsur yıl önce Batı’ya 
yönelerek, çağdaş hukuk ve onun gerektirdiği yargı sistemini ve düzenini 
seçmiştir. Bu doğru tercih, aslında, sonraki aşamalarda ve 
uygulamalarda, yargının yapılanmasıyla ilgili bütün sorunları çözmek 
anlamına gelmemektedir. Nitekim, cumhuriyetin kuruluşundan 
günümüze kadar, yargının yapısı, işleyişi, yargı bağımsızlığı, yargı 
üzerindeki idarî ve siyasî baskılar konusu, hep konuşulmuştur, 
konuşulmaktadır. 
Sayın Başkan, değerli milletvekilleri; adalet duygusu, insanların insanca 
yaşaması, toplum içerisinde huzur, güven ortamında bulunması, 
devletine ve milletine sahip çıkması için yüce ve manevî bir olgudur. 
Adalet denince akla, hak, hukuk, tek kelimeyle devlet gelir. Adaletin 
güvencesi, hukukun üstünlüğü, hâkim ve savcı teminatıdır. Eğer bir 
hukuk devletinde hâkim ve savcı teminatı yoksa, yargı bağımsız 
değilse, o ülkede haksızlığa ve zulme uğramış kişilerin başvuracakları 
yer adaletin kapısı değil, ihkak yolu veya mafya kapısıdır. 
Eğer, bir ülkede yargı bağımsızlığı, savcı, hâkim ve savunma teminatı 
yoksa, bu haklar kısıtlıysa, hırsızlıkları, rüşvetçiliği, köşe 
dönücülüğünü önlemeniz mümkün değildir. Keza, yargı, bağımsız, 
güçlü, adil ve süratli değilse, yargısız infazları, toplum içerisinde 
karışıklığı, adalete olan güvensizliği asla önleyemezsiniz. 
Ülkemizde yargının sorunları, hiçbir dönemde, bir bütün olarak makro 
düzeyde ele alınmamış; kısa, orta ve uzun vadeli çözümler 
planlanmamış ve programlanmamıştır. Bu nedenle, kurumlar ve 
kurallar eskimiş, yapı hantallaşmış ve gereksinmelere yanıt vermede 
güçlük çeker hale gelmiştir. 65 milyona varan nüfus ve bunun sonucu 
yıldan yıla çığ gibi artan sorunlar karşısında, gerek mahkemenin nitelik 
ve niceliği ve gerekse hâkim, savcı ve yardımcı personel gereksinmeleri 
yönünden acil ve objektif çözümlere gidilmemiş, mevcut düzeni koruma 
anlayışı, yönetimlere egemen olmuştur. Adalette gecikme, hak almada 
güçlük, infazda zorluk, ekonomide yük, yargıya güveni azaltmış; yargı, 
âdeta zenginlerin ve güçlülerin başvuracağı, hak alacağı bir kurum 
görünümüne gelmiştir. 
Sayın Başkan değerli milletvekilleri; Anayasamızın 141 inci maddesi, 
ayrıca Avrupa İnsan Hakları Sözleşmesinin 5 ve 6 ncı maddeleri, 
yargının makul sürede neticeye ulaşmasını öngörmüştür. Amerika 
Barolar Birliği, ceza davalarının yüzde 90’ının işlem ve bitirme 
sürecini, tutuklamadan itibaren 120 gün olarak saptamıştır. Ülkemizde 
ise, yıllardır eleştirilmesine rağmen değiştirilemeyen ceza ve hukuk usul 
yasaları, işlemleri gereksiz yere uzattığından, davaların, 120 günde 
değil 1 200 günde dahi bitirilmesi mümkün olmamaktadır. 
Bütün bunlarla, Türk adaletini, hâkimini ve savcısını eleştirmek 
istemiyorum; sistemin bozukluğundan bahsediyorum; adaletin yürümesi 
için gerekli ortamı hazırlamayanları eleştiriyorum. 
Büyük bir gayretle çalışan, 50-100 dosyayla duruşmalara çıkan, gece 
evinde, gündüz adalet dairesinde davalarla uğraşan hâkim ve 
savcılarımızı, buradan, yürekten kutluyor, saygılar sunuyorum. 
Türkiye’de, bütün eleştirilere, siyasetin ve idarenin müdahalesine rağmen 
ayakta dimdik duran müesseselerimizin başında yargı gelir. 
Anayasamızın, 138 ve 139 uncu maddeleri, mahkeme ve yargıç 
bağımsızlığından, hâkim ve savcı teminatından bahseder; fakat, 
uygulamada, bu bağımsızlık ve teminatı görmek mümkün değildir. 
Anayasamız, yasama, yürütme ve yargıyı birbirinde ayırmıştır. 
Bunların birbirine müdahalesi, hukuk düzeninde kopukluk, toplumda 
sorun yaratır. Anayasamızda olmasına rağmen, uygulamada, Hâkimler 
ve Savcılar Yüksek Kurulunu tam bağımsız saymak mümkün değildir. 
1961 Anayasasıyla oluşturulan  Hâkimler ve Savcılar Yüksek Kurulu 
1982’de değiştirilmiş; hâkim, savcı ve yargının teminatı olan bu 
müessese, idarî bakımdan yürütmenin içinde olan ve siyasî kadrodan 
gelen Adalet Bakanının ve atadığı müsteşarın içinde bulunduğu bir 
kurulun inisiyatifine verilmiştir. Adalet Bakanı, Hâkimler ve Savcılar 
Yüksek Kurulunun başkanı, müsteşarı üyesi, personel genel müdürü de 
sekreteridir. Diğer üyelerden üçü Yargıtaydan, ikisi Danıştayın teklifi 
üzerine Cumhurbaşkanınca seçilir. Bu, son derece yanlıştır; ülkenin her 
köşesinde görev yapan, adalet dağıtan kürsü hâkimlerinin ve 
savcılarının, kendilerini idare edecek kurulun oluşumuna katılmaması, 
son derece sakıncalı ve yanlıştır. 
Yargıda hiyerarşi yoktur. Bu nedenle, Anayasanın ilgili maddesi 
değiştirilmeli ve hâkimler ve savcılar, kendilerini idare edecek kadroyu, 
kendi aralarından, siyasî görüşle değil, tam bir tarafsızlık içinde, bilgi, 
görgü ve çalışma kapasitesine göre seçmeli; hâkimliğe alma, hâkim ve 
savcıların tayin, terfi, özlük işleri, tahkikat ve denetimi bu kurula 
bırakılmalıdır. 
Sayın Başkan, sayın milletvekilleri; her iktidar değişikliği ve bakan 
değişikliklerinde, sübjektif ölçülerle, birtakım suçlamalarla, alelacele, 
yıllardır kamu görevi yapan müsteşarı, genel müdürleri ve bürokrat 
kadroyu değiştirirseniz, bunlara haksızlık yapmış olursunuz. Fakat, 
Türkiye bir hukuk devletidir; noksanları da olsa, hukukun içerisinde, 
hakkın isteneceği merciler vardır. Bu nedenle, idarenin tasarruflarına 
karşı  idarî yargının vereceği karar, kamu görevlilerinin en büyük 
teminatıdır.
Sayın Başkan, sayın milletvekilleri; buradan, Danıştay ve idarî 
mahkemelerden verilen hak ve hukuku korumaya yönelik kararları ve bu 
kararları verenleri kutluyorum.
Öğrendiğimize göre, Adalet Bakanlığı Müsteşarı ve bazı genel 
müdürlerle ilgili atamalar için, Danıştayımızın yürütmeyi durdurma 
kararı verdiği saptanmıştır. Bu kararın acilen uygulanması, Sayın 
Adalet Bakanının, hukukun üstünlüğüne ve yargıya olan saygısını 
gösterecektir. Sayın Adalet Bakanının bu uygulaması, diğer bakanlıklar 
için de örnek teşkil edecektir.
Sayın Başkan, değerli milletvekilleri; günümüz koşulları ve 
gereksinimleri değişmesine ve gelişmesine karşın, adalet mekanizması 
yeni olanaklar ve çözümlerle desteklenmemiştir. Adlî ve idarî yargıda, 
toplam 8 bin civarında hâkim ve savcı kadrosu bulunmaktadır. Bu 
kadrolarda, ancak,  toplam 5 500 hâkim ve savcı fiilen görev yapmakta, 
kadronun yüzde 55’i dolu, yüzde 45’i noksan olarak yürümektedir. Bu ise 
davaları uzatmakta, hâkim ve savcıların verimini düşürmekte, 
hâkimlerin inceleme ve araştırma imkânlarını yok etmektedir.  
Adliyenin yardımcı sınıfı olarak anılan yazı işleri müdürleri, kâtipler, 
mübaşirler ve hizmetliler, adaletin bir düzen içerisinde gelişmesine, 
hâkim ve savcıların en doğru kararları vermesine katkıları olan 
saygıdeğer kişilerdir.
Eldeki istatistikî bilgilere göre, tüm mahkeme ve icra dairelerinin iş 
sayısı 10 milyonun üzerindedir. Bu işi götürebilmek için 40 bin zabıt 
kâtibine ihtiyaç vardır; halbuki, bu iş, 10 bin kâtip tarafından 
yapılmaktadır; bunları kutlamak gerekir. Kutlamak yetmez; ekonomik 
ve sosyal bakımdan bunlara sahip çıkmak, hâkimine, savcısına, 
kâtibine, mübaşirine, hizmetlesine, günün koşullarına göre her türlü 
ekonomik hak ve sosyal imkânları yaratmak gerekir.
Sayın Başkan, sayın milletvekilleri; Türkiye’deki tüm mahkemelerin 
temyiz edilen kararları Yargıtaydan geçmektedir. Yargıtayımızda, bu 
görevi, 10’u ceza, 20’si hukuk dairesi olmak üzere, toplam 30 daire, 
büyük bir özveriyle çalışarak yürütmektedir. İş durumuna göre, 
Yargıtayımızın da, ceza, hukuk ve icra dairesi bakımından, mahkeme 
sayıları bakımından artırılması, yeni hâkim kadrolarıyla 
desteklenmesinde yarar vardır. Memnuniyetle görüyor ve izliyoruz ki, 
Yargıtaya gelen işler, bazı dairelerimizde, bir iki ay içerisinde karara 
bağlanarak mahalline gönderilmektedir. Kadro ve teknik imkânlar 
verildiğinde, Yargıtayımızın en adil ve seri kararları vereceğine bütün 
kalbimizle inanıyoruz. 
Avrupa Konseyinin bir üyesi olan ülkemiz, insan haklarına gereken 
önemi vermiş olup; Anayasamızın 17 nci maddesindeki “kimseye eziyet 
ve işkence yapılamaz, kimse insan haysiyetiyle bağdaşmayan bir cezaya 
veya muameleye tabi tutulamaz” hükmü karşısında, hürriyetten mahrum 
bırakılan insanların dahi cezaevlerinde insanca yaşama hakkı vardır.
Ülkemizde yeni bir infaz sisteminin benimsenmesi ortaya çıkmıştır. Bu 
konuda Türkiye Büyük Millet Meclisine daha önce sunulmuş bulunan 
infaz kanunu tasarısının acilen geçirilmesinde yarar görüyoruz.
Adliye binalarının çoğu kiralık yerler olup, adalete yakışacak nitelik ve 
yapıda değildir. İçindeki döşeme, hâkimlik mesleğine uygun olmayan 
görünümdedir. Bu nedenle, yeni adlî binaların, yapılmasında, 
kiralanacak binaların masraftan kaçmadan, uygun nitelikte olmasında, 
gerekli döşeme ve demirbaşla donatılmasında yarar vardır. 
Hâkim ve savcı, giyimiyle, kuşamıyla ve davranışıyla topluma örnek 
olmalıdır; bu imkân yaratılmalıdır.
BAŞKAN – Sayın Şahin, son 2 dakikanız.
ALİ ŞAHİN (Devamla) – Adaletin geçikmesinde en büyük neden, 
yetmiş yıl önce çıkarılan kanunların bugüne kadar değiştirilmemiş 
olmasıdır. Bu konuda, geçmişte, Adalet Bakanlığımız tarafından 13 
yasa teklifi hazırlanmış, bunlar, hükümetten ve ilgili komisyonlardan 
geçmiş ve Meclisin gündemine girmiştir. Bunların acilen tetkik 
edilmesi, karara bağlanması ve Meclisten geçirilmesinde yarar vardır. 
Adaletin gecikmesindeki en büyük nedenlerden birisi de ödeneklerdir. Bu 
yılki bütçede Adalet Bakanlığına 29 trilyon 848 milyar, Yargıtay’a  611 
milyar 500 milyon ödenek ayrılmıştır. Bu, son derece yetersizdir, birçok 
genel müdürlüğün bütçesinin yarısından daha azdır. Kaldı ki, Maliye 
Bakanlığı, ayrılan ödenekleri dahi zamanında serbest bırakmamak 
suretiyle harcama yaptırmamak gayreti içindedir; mahallî savcılara 
suçüstü tahsisatından ödenek vermediği için keşifler yapılamamaktadır.  
Cumhuriyet Savcılığının, kasaba, bakkala, fırıncıya borcu 
bulunmaktadır, yakıt parası bulamamaktadır. Kendi ilim 
Kahramanmaraş’ta da bunu her gün yaşıyor ve görüyorum. Kaldı ki, 
Adalet Bakanlığı bütçeye yük değildir. Hukuk davalarının masrafı 
taraflardan, ceza davalarının masrafı sanıklardan alınıyor. Ayrıca, 
vatandaş çok büyük harç ödüyor. Kaldı ki, şimdi, dosya, vesair, tüm 
basılı kâğıtların masrafı taraflardan alınıyor. Ayrıca, ceza 
mahkemelerince verilen tüm para cezaları genel bütçeye aktarılıyor. Bu 
nedenle, yargının özelliği de göz önüne alınarak, her türlü ödeneğin 
zamanında ulaştırılmasında yarar vardır. 
Sonuç olarak, adaletin doğumunda yargının ve hâkimlerin en büyük 
yardımcısı olan savunmanın, yani avukatlarımızın yaptıkları kamu 
görevi nazara alınarak, bunlarla ilgili yasaların acilen çıkarılarak, 
bunların ekonomik ve sosyal güvenceye kavuşturulmasında yarar 
görüyoruz. 
Meclisimizin, mahkemelerin kapılarında bekleyen milyonlarca 
yurttaşımızın sorununa çözüm bulunmasını, Adalet Bakanlığı ve 
bağımsız yargıda binbir zorlukla görev yapan değerli hâkim ve 
savcılarımızın, yardımcı personelimizin ekonomik ve sosyal haklarına 
sahip çıkılmasını istiyoruz...
(Mikrofon otomatik cihaz tarafından kapatıldı)
BAŞKAN – Sayın Şahin, lütfen toparlayınız...
ALİ ŞAHİN (Devamla) – “Adalet mülkün temelidir” ilkesine ve bunu 
uygulayanlara sahip çıkmanın hepimizin görevi olduğunu ifade ederken, 
Adalet Bakanlığı bütçesinin ülkemize, milletimize, adalet mensuplarına 
ve adalet bekleyen, adalet kapısında hak, hukuk bekleyen insanlarımıza 
hayırlı uğurlu olmasını diliyor; hepinize saygılar sunuyorum. (CHP 
sıralarından alkışlar)
BAŞKAN – Teşekkür ediyorum Sayın Şahin.
Cumhuriyet Halk Partisi Grubunun ikinci sözcüsü, Sayın Yılmaz Ateş; 
buyurun. (CHP sıralarından alkışlar)
Süreniz 8 dakikadır Sayın Ateş.
CHP GRUBU ADINA YILMAZ ATEŞ (Ankara) – Sayın Başkan, sayın 
milletvekilleri; hepinizi şahsım ve Cumhuriyet Halk Partisi Grubu 
adına, saygı ve sevgiyle selamlıyorum.
Sayın milletvekilleri, en temel hak olarak kabul edilen yaşama hakkı 
kadar, son yıllarda öne çıkan bir başka temel hak da çevre hakkıdır. 
Sağlıklı bir çevre oluşturmadan,  yaşamın olamayacağı bilinci, 
kitlelerin hızla ortak bir tutkusuna dönüşmektedir. İnsanlarımız, 
yaşamak istedikleri, çocuklarına bırakmak istedikleri dünyanın, 
koydukları katkı oranında gerçekleşeceği doğrultusunda hızla 
bilinçlenmektedirler. O nedenle, üretirken kirletmemek; kalkınmayı, 
ekonomik, sosyal, kültürel ve çevresel bütünlük içinde ele almak 
durumundayız. Aksi takdirde, kalkınıyoruz diye, ülkemiz, yaşanmaz 
hale gelecektir. Çevreye önem verilmeden daha hızlı kalkınma sağlanır 
düşüncesi, Türkiye’nin kabul edeceği bir düşünce, bir politika 
olmamalıdır. Enerjiyi bulabiliriz, makineyi bulabiliriz, teçhizatı 
bulabiliriz; ama, bir Gökova’yı, bir Akkuyu’yu, ne ithal etme 
olanağımız ne de yeniden yaratma olanağımız olur. 
Sayın milletvekilleri, 26 Nisan Çernobil faciasının yıldönümüdür. O 
nedenle, -bütün insanlığı yakından ilgilendiren bu olayın, Türkiye’deki 
etkilerini de hepimiz birlikte yaşadık-çevreyi, doğayı tahrip edecek 
böyle bir yatırımı, böyle bir enerji politikasını Türkiye tercih 
etmemelidir. 
Sayın Cumhurbaşkanımız tarafından da zaman zaman sözü edilen ve 
işletmeye açılmayacağı doğrultusunda söz verilen Gökova Termik 
Santralının mutlaka devreden çıkarılmasını bekliyoruz. 
Su kaynaklarımızı, denizlerimizi, akarsularımızı, bitki örtülerimizi, 
kuş türlerimizi, hayvan türlerimizi korumak durumundayız. 
Kentleşmeyi, çevre düşmanı olmaktan kurtarmak durumundayız. 
Sevgili milletvekilleri, istediğimiz çevrede, beklediğimiz çevrede 
yaşamanın olanağını, önce mahallemizde, sokağımızda ve kentimizde 
yürütmek durumundayız. 
Son yıllarda, Ankaramızda, maalesef, üzülerek belirtmek gerekirse, hava 
kirliliği yeniden hortladı. Ankara’daki çevre kirliliği, yalnız hava 
kirliliğiyle değil, 1989 döneminde başlatılan ulaşımı kolaylaştırıcı 
projelerin -her nedendir bilemiyoruz- bekletilmesi, devreye sokulmaması 
da, Ankaralılar için, Ankara’yı yaşanmaz hale getirmektedir. 
Son yıllarda, çok önceden bitmesi gereken Mamak- Çankaya viyadüğü, 
Ankaray, Ankara metrosu, maalesef, halen beklemekte ve beklediği kadar 
da, Ankaralıları, çevre ve sağlık koşullarından ötürü rahatsız 
etmektedir. 
Sayın milletvekilleri, Ankara’nın  en temel sorunlardan biri de, hepimizi 
rahatsız eden çöp sorunudur.  Ankara’da, her gün, 40 bin ton çöp, şehrin 
bir ucundan gidip gidip gelmekte; bu 40 bin ton çöp, her gün, Ankara’da, 
mikrop saçmaktadır. Oysa, başlatılan bu çöp projesi, eğer, süresinde 
tamamlanmış olsaydı, Ankaralılar böylesine bir havayı solumamış 
olacaklardı. 
Sayın milletvekilleri, bir diğer konu da şudur: Hemen Ankara’nın 
burnunun dibinde olan Mogan ve Eymir Göllerimiz var. Bu göllerimiz, 
hastaneye gelmiş, ama, doktorların müdahalesini bekleyen bir konumda 
beklemektedir. Korkuyorum ki, bu müdahalesizlikten, hangi doktorun 
yetki alanına gireceği tespiti yapılana kadar can verme noktasına 
geleceklerdir. Bir yetki kargaşasıdır almış başını gidiyor. Önümüzdeki 
dönem, sanırım, bu yetki sorununa bir çözüm bulunması gerekir. 
Sayın milletvekilleri, Çevre Bakanlığımız çok genç bir bakanlıktır. Bu 
nedenle, Sayın Bakanımıza çok kısaca bir iki önerimi yaptıktan sonra, 
Sayın Başkanın da uyarısını almadan kürsüden inmek istiyorum. 
Çevreyi, Çevre Bakanlığının sorunu olmaktan kurtarıp, bütün 
vatandaşlarımızın sorunu olmaya dönüştürmeliyiz.
Eğitime önemli bir katkı koymak durumundayız. Çevre eğitimini 
geliştirmemiz gerekir.
Doğayı korumayı, yöre insanı için bir gelir alanı olmaya dönüştürmek 
durumundayız. Yöre halkını, doğa ve kültürel zenginliklerimiz 
hakkında rehber ya da kılavuz haline getirmek durumundayız.
Çevre Bakanlığı, yatırımcı bir bakanlık değil, ilkeleri belirleyen, 
denetleyen, organize eden bir işleve kavuşturulmalıdır.
Yerel yönetimlere yapılan yardımlardaki ölçü siyasî olmaktan çıkarılıp, 
çevrenin kendi konumu içerisindeki bir statüde oluşturulmalıdır.
Erozyona karşı bitki ve ağaçlandırmayı teşvik etmeliyiz, 
özendirmeliyiz.
Amerika’da 30 milyon insanın gönüllü kuruluşlara üye olduğunu dikkate 
aldığımızda, Sayın Bakanımızın, mutlaka, gönüllü kuruluşları teşvik 
edici yeni programlar, yeni projeler ortaya koymasını bekliyoruz.
Sayın Bakanımızın lüks otel lobilerinde gösterdiği kongre kazanma 
başarısını, çevre bilinci yaymasında da göstermesini bekliyoruz.
Hepinizi, Cumhuriyet Halk Partisi Grubu adına, sevgi ve saygıyla tekrar 
selamlıyorum. (CHP, DYP ve ANAP sıralarından alkışlar)
BAŞKAN – Teşekkür ediyorum Sayın Ateş.
Demokratik Sol Parti Grubu adına, ilk konuşmacı, Sayın Ali Günay; 
buyurun efendim. (DSP sıralarından alkışlar)
Sayın Günay, süreyi eşit mi paylaşacaksınız?
ALİ GÜNAY (Hatay) – Eşit olarak paylaşacağız.
BAŞKAN – Buyurun. 
DSP GRUBU ADINA ALİ GÜNAY (Hatay) – Sayın Başkan, sayın 
milletvekilleri; görüşülmekte olan Adalet Bakanlığı ve Yargıtay 
bütçeleri üzerinde, Demokratik Sol Partinin görüşlerini sunmak üzere söz 
almış bulunuyorum. Sözlerime başlamadan önce, sizleri, Demokratik 
Sol Parti Grubu adına saygıyla selamlıyorum.
Demokratik Sol Parti, güncel bir sorun olarak sürekli tartışılagelen yargı 
bağımsızlığı ve hâkim teminatı üzerindeki tartışmaların sona 
erdirilmesi için gerekli yasal düzenlemelerin yapılmasını ve adaletin, 
hızlı, adil ve doğru işlemesi için gerekli önlemlerin alınarak, bu 
husustaki eksikliklerin giderilmesini gerekli görmektedir. 
Yargı yetkisi, Türk Milleti adına, bağımsız mahkemelerce 
kullanılmaktadır. Bu mahkemelerden biri olan Yargıtay, adliye 
mahkemelerince verilen ve kanunun başka bir adlî yargı merciine 
bırakmadığı karar ve hükümlerin son inceleme yeridir. 
Vatandaşlarımızın haklarını aramak için başvurabilecekleri en son 
kapı olan Yargıtaya gerekli önemin verilmesi, her türlü kuşkudan uzak 
bir yapıya kavuşturulması gerekir. Yargıtay üyelerini seçen Hâkimler ve 
Savcılar Yüksek Kurulu başkanının Adalet Bakanı olması ve Adelet 
Bakanı müsteşarının da Kurulun tabiî üyesi olması, kuvvetler ayrılığı 
ilkesine aykırılık teşkil etmektedir.
Türkiye Cumhuriyeti, demokratik, laik ve sosyal bir hukuk devleti olup, 
hukuk devletinin teminatını,kuvvetler ayrılığı prensibi 
oluşturmaktadır. Yasama, yürütme ve yargı olarak belirlenen bu 
kuvvetlerden hiçbiri, diğerinin gücünü paylaşmaz. Aksi halde, 
Anayasanın, aralarında aradığı denge bozulmuş olur. 
Kuvvetler ayrılığı ilkesinin benimsendiği ülkemizde, mahkemelerin ve 
hâkimlerin bağımsızlığı ve hâkimlerin özlük hakları konusunda karar 
vermeye yetkili olarak oluşturulan ve Yargıtay üyelerini de seçen 
Hâkimler ve Savcılar Yüksek Kurulunun Adalet Bakanının 
başkanlığında olması, bir çelişkidir. Bu Kurul, hâkim ve savcıların 
özlük hakları konusunda karar vermekte ve Kurul kararlarına karşı 
yargı mercilerine başvurulamamaktadır. Hâkim ve savcıların atanması 
ve özlük işlerinde yetkili tek kurul olan mevcut Yüksek Kurulun 
kararlarının yargı denetimi dışında bırakılmasıyla, bir bakıma, hâkim 
teminatı ve yargı bağımsızlığı ciddî biçimde yara almış olmaktadır. 
Yargı bağımsızlığı, Anayasanın 9 uncu, 138 inci ve 139 uncu 
maddelerinde, hiçbir duraksamaya neden olmayacak bir biçimde yer 
almıştır; ne var ki, güncel bir sorun olarak, sürekli tartışılmaktadır. 
Adalet Bakanının, Hâkimler ve Savcılar Yüksek Kurulunun Başkanı 
olması, Yüksek Kurulun bağımsız bir idarî yapıya, sekreteryaya sahip 
olmaması, Kurul işlerinin doğrudan doğruya Adalet Bakanlığına bağlı 
idarî birimlere gördürülmesi, Yüksek Kurulun bağımsızlığını 
etkilemektedir. 
Yargıçların idarî görevleri yönünden Adalet Bakanlığına bağlı olması; 
Adalet Bakanının yargıçlar üzerinde gözetim hakkına sahip olması; 
yargıçlar hakkında her türlü soruşturmanın Adalet Bakanlığının iznine 
tabi olması ve soruşturmanın, Bakanın atadığı müffettişler eliyle 
yapılması; yükselme, yer ve görev değiştirme, Yüksek Mahkeme 
üyeliğine seçilme kaygısı, yargıçları memurlaştıran etkenler 
olmaktadır. Günümüzde, devletten beklenen ve en önemli görevlerden 
birisi, adalet hizmetlerinin çağdaş hukuk devletine yakışır bir şekilde 
yerine getirilmesidir. Devletin üç temel organından biri olan yargının 
görevi, etkin, doğru ve güvenli yargılama yapmaktır. 
Sayın Başkan, değerli milletvekilleri; bugün, memleketimizde, yargı 
hizmeti, süratli ve etkin biçimde sürdürülememektedir. Yeterli sayıda 
mahkeme kurulamadığından ve kadro eksikliğinden dolayı, bugün için, 
mahkemelerimiz aşırı bir iş yükü altında boğulmuş durumdadırlar. 
Çoğu kere, geciken adalet, adalet olmaktan çıkmakta, bu yüzden de 
insanlar, yargı sistemine başvurma yerine diğer yollara başvurmaktadır. 
Hâkim, savcı, mahkeme sayıları günün gereksinimlerini karşılamaktan 
uzak kaldığı gibi; yargıda, personel eksikliği ve araç-gereç ihtiyacı 
vardır. 
Yargının, fizikî çalışma yeri sorunları da vardır. Birkaç tane adalet 
sarayımız hariç, diğer adalet binaları, hizmete elverişli ve mesleğin 
onuruna yakışır olmaktan uzaktır. 
Bugün, memleketimizde, cezaevlerinde de sorunlar, sıkıntılar vardır. 
Bir yandan, cezaevlerinin belli grupların eğitim alanı haline gelmesini, 
diğer yandan da, tutukluların ve hükümlülerin cezaevlerinde kendilerini 
tutsak olarak görmelerini, cezaevlerini yönetenlerin ve gardiyanların, 
tutukluları ve hükümlüleri insanlık dışı muamelelere tabi tutmalarını 
önleyici tedbirlerin alınması ve cezaevlerinin gerekli olan bütün 
ihtiyaçlarının karşılanması gerekir. 
Bugün yaşanan sıkıntıların nedeni, bugüne kadar adalet hizmetlerine 
gereken önemin verilmemesi ve Adalet Bakanlığı bütçesinin, geçmiş 
yıllara göre, genel bütçe içerisindeki payının sürekli azalmasındandır.
Yargının sorunlarının çözülmesi için, ödeneklerde kısıntıya 
gidilmemesi; yargının, araç-gereç, bina ihtiyaçları ile hâkim, savcı ve 
personel eksikliklerinin acilen giderilmesi; yargının bağımsızlığının 
ve hâkim teminatının sağlanması; adalet mensuplarının özlük 
haklarının iyileştirilmesi; adlî kolluğun kurulması; adlî tıbba gerekli 
önemin verilmesi; cezaevlerinin iyileştirilmesi ve bilgisayara geçilmesi 
konusunda çalışmalar yapılması gerekir. 
Türkiye’de, adlî yargının üç kademeli yapılması ve istinaf 
mahkemelerinin kurularak Yargıtayın iş yükünün azaltılması 
konusunda zaman zaman fikir beyan edenler olmaktadır. Yedinci Beş 
Yıllık Kalkınma Planında da, istinaf mahkemelerinin kurulması 
gerektiği belirtilmiştir; ancak, şimdiye kadar, istinaf mahkemeleri 
hakkında Yargıtaya mal edilebilecek bir görüş mevcut değildir. 
Yargıtayın, bugün için, iş yükü fazladır; ancak, eski yıllarda olduğu 
gibi bir iş birikimi kalmamıştır. Yargıtayın bünyesinde bilgisayar ağı 
kurmak ve hukuk daireleriyle ceza dairelerinin sayısını artırmak 
suretiyle, iş birikimi ortadan kaldırılmıştır. Bununla birlikte, 
Yargıtayın, iş yükünün azaltılması ve tam bir içtihat mahkemesi 
durumuna gelebilmesi için, istinaf mahkemelerinin bir an önce kurulması 
yararlı olacaktır. 
Adalet Bakanlığı bütçesinin Plan ve Bütçe Komisyonunda görüşülmesi 
sonrasında, Sayın Adalet Bakanı, yaptığı konuşmada, yargının 
sorunlarının çözümü hususunda olumlu yaklaşımda bulunmuş ve 
“Hâkimler ve Savcılar Yüksek Kurulunun tam bağımsızlığının 
sağlanması, burada, seçilmişler dışında görev yapan Adalet Bakanı ve 
Müsteşarının Kurul haricinde olması, yargıda görev yapan değerli 
yargı mensuplarımızın, arzu edilen ölçüler içerisinde tam bağımsızlığa 
kavuşmasını sağlama gayreti içinde olacağını” ifade etmiştir. Sayın 
Adalet Bakanının, mahkemelerin bağımsızlığına ve hâkim teminatına 
yürekten inandığını göstermesi için, önünde kaçırılmaması gereken bir 
fırsat durmaktadır. 
BAŞKAN – Sayın Günay, son 2 dakikanız.
ALİ GÜNAY (Devamla) – Peki efendim.
Adalet Bakanının, Hâkimler ve Savcılar Yüksek Kuruluna katılması 
zorunlu bir durum değildir. Bakanın katılmaması halinde, Yargıtay 
veya Danıştaydan seçilen kıdemli üye ile Yüksek Kurul 
toplanabilmektedir. Bu olanak ve mahkemelerin bağımsızlığı, hâkim 
teminatının taşıdığı büyük önem ve Yüksek Kurulda yapılacak 
değişikliğin zaman alacağı dikkate alınarak, Sayın Adalet Bakanının, 
törensel toplantılar dışında, Kurula katılmamasını, bu hususta bir 
gelenek oluşturmasını, Anayasal bir zorunluluk olan, yargı kararlarına 
uyulması hususunda gerekli titizliği göstermesini diliyor, hepinize 
saygılar sunuyorum. (DSP, CHP ve ANAP sıralarından alkışlar) 
BAŞKAN – Teşekkür ediyorum Sayın Günay. 
Demokratik Sol Parti Grubu adına, ikinci sözcü, Sayın Erol Karan; 
buyurun. 
Sayın Karan, 11 dakika süreniz var.
DSP GRUBU ADINA EROL KARAN (Karabük) –  Sayın Başkan, 
değerli milletvekilleri; Çevre Bakanlığı bütçesi üzerindeki görüşlerimizi 
sunmak amacıyla, Demokratik Sol Parti adına söz almış bulunuyorum; 
şahsım ve partim adına, hepinizi saygıyla selamlıyorum.
Hızla artan dünya nüfusu, plansız sanayileşme ve çarpık kentleşme, 
nükleer denemeler, bölgesel savaşlar, verimi artırmak amamcıyla 
kullanılan tarım ilaçları, yapay gübreler ve deterjan gibi kimyasal 
maddeler, giderek çevreyi kirletmeye başlamış, bunun sonucu olarak, 
büyük oranda kirlenen hava, su ve toprak, canlılar için zararlı olabilecek 
boyutlara ulaşmıştır.
Bilindiği gibi çevre, insan ve başka bir canlının yaşamı boyunca 
ilişkilerini sürdürdüğü dış ortamdır. Doğada canlıların kendi 
aralarındaki ve fiziksel çevreleriyle olan ilişkileri, canlıların sağlıklı 
gelişmesine imkân veriyorsa, doğal denge sağlanmış demektir; aksine 
bir durum ise, bu dengenin bozulduğunu gösterir. Özellikle 20 nci 
Yüzyılda, doğal dengeyi süratle bozarak, çevre sorunları yaratan insan, 
bu sorunların kendisine dönmesi ve sağlığını olumsuz yönde etkilemesi 
üzerine, çevre bilincine varabilmiştir. Doğa dengesinin ve çevrenin 
korunması, ülkemizin ve insanlığın geleceğinin korunmasıyla 
eşanlamlıdır; ancak, var olan yasal ve kurumsal düzenlemeler, istenenin 
ve beklenenin çok gerisindedir. Bunun için kısa, orta ve uzun vadeli bir 
ulusal çevre planı yapılarak, çevre sorunlarının ortaya çıkmadan 
engellenmesi sağlanmalıdır.
Yine ülke genelinde, erozyon, çarpık kentleşme ve buna bağlı altyapı 
sorunları yoğun olarak görülmekte, özellikle batı bölgelerimizde, 
sanayileşmeden kaynaklanan çevre kirlenmesi yaşanmaktadır. Yine 
ülkemizin büyük bir bölümünde, bitki örtüsü ve ormanlar hızla 
azalmaktadır. Yapılan araştırmalar, böyle gittiği takdirde, ülkemizin elli 
yıl içinde çölleşeceği gerçeğini vurgulamaktadır. Büyük kentlerimizdeki 
hava kirliliğinin önlenebilmesi için, doğalgazla ısınma yanında, semtler 
halinde toplu ısınma ünitelerinin kurulması özendirilmeli ve 
desteklenmelidir. Bu yöntemle, bir yandan enerji savurganlığı ve 
kayıpları en aza indirilirken, diğer yandan, bilinçli yakmayla, hava 
kirliliğinin ısınmadan kaynaklanan boyutu denetim altına alınacaktır. 
Sanayi projelerinde ise, doğa ve çevre dostu teknolojiler seçilmesi, 
özendirme olanaklarından yararlanmada önkoşul olarak aranmalıdır. 
Ayrıca, işler durumdaki sanayi kuruluşlarının, süratle, doğa ve çevre 
koruyan gereçleri kullanmaları sağlanmalıdır. Örneğin, bacalara filtre 
takılması ve arıtma tesisleri kurulması gibi. 
Sayın Başkan, değerli milletvekilleri; ülkemizde yoğun bir çevre sorunu 
yaşandığı bir gerçektir. Bu konuda, iki yöremizden somut örnekler 
vermeye çalışacağım. Bunlardan birincisi: Muğla’nın Bodrum İlçesi 
Mumcular-Sazköy ve Kurudere mevkiinde bir orman katliamı 
yaşanmaktadır. İçerisinde 15 köyün de barındığı 21 500 dönüm birinci 
sınıf orman arazisine, orman bölge müdürlüğünce fundalık raporu 
tanzim edilerek, komik bir ücret karşılığı (407 milyon Türk Lirası) 
SEM-KUM isimli kum-çakıl firmasına kiraya verilmiş. Güya, “dolomit 
madeni arıyorum” diye, Enerji ve Tabiî Kaynaklar Bakanlığından 9 
Ekim 1995 tarihinde maden arama ruhsatı alınmıştır. Oysa, bu firma 
oradan, yani, turizm bölgemizin tam ortasından kum-çakıl 
çıkarmaktadır. 15 köyün geçimini temin ettiği o genç ormanları yok 
ederek, köylünün feryadını hiçe sayarak, bununla da kalmayıp, eleme-
yıkama tesislerini birinci sınıf sulu tarım arazisi üzerine kurmuş ve 
köylünün diğer geçim kaynağını da böylece hiçe saymıştır. Kaldı ki, 
ikinci bir başvuruyla 43 370 dönümlük bir orman alanının da tahsisini 
talep etmiştir. 
Bunların ötesinde, halen, maden arama ruhsatıyla, Gayri Sıhhî 
Müesseseler Kanunu ve Çevre Kanununa muhalefetten, Valilikçe 
faaliyeti durdurulmak istenmişse de, ilgili maden kanunlarının doğaya 
yaşam hakkı tanımaması dolayısıyla, firmanın başvurduğu Aydın 
İdare Mahkemesinin kararıyla, faaliyetlerine devam etmiştir. Nihayet, 4 
Nisan 1996 günü, polis kalkanlı jandarmalar ile orman köylüleri 
arasında tam bir arbede yaşanmış; 4 jandarma eri atılan taşlarla ve 6 
vatandaş da dipçik darbeleriyle yaralanmıştır. Ayrıca, 20 vatandaşımız 
gözaltına alınmıştır; bunların 6’sı halen tutuklu olarak 
yargılanmaktadır. 
Orman, sadece köyümüzün değil, bütün Türkiye’nin, bütün dünyanın 
malıdır. Yaşama alanları giderek azalan dünyamızın dolomit 
madeninden daha çok, ormana ihtiyacı vardır. Kaldı ki, buradaki esas 
amaç, kum çakıl çıkarmaktır. Zaten, dolomit madeni ekonomik değeri 
fazla olmayan, kullanım alanı az; fakat, tabiatta çok bol bulunan bir 
madendir; bu maden başka yerlerden de çıkarılabilir. Orada yaşayan 
köylülerin, jandarmaya karşı eylemlerinin dışında, gösterdikleri 
duyarlılığa katılmamak mümkün değildir. 
Ancak, şunu da gözardı edemeyiz: Ormanlarımız, Anayasamızın 
koruması altındadır. Anayasa, diğer bütün yasaların üstünde olacağına 
göre, kanaatimce, burada bir çelişki mevcuttur; yani, ya Anayasamıza 
rağmen, verilen ruhsat yanlıştır  ya da, ruhsatta bir yanlışlık yoksa, 
Maden Yasasında bir yanlışlık vardır. O halde, Maden Yasasında 
köklü bir reform yapmalıyız, yapmalıyız ki, Muğla İlimizin Bodrum 
İlçesinin Mumcular Beldesi Kurudere ve Sazköy mevkiindeki 15 köyle 
birlikte, tüm dünyanın malı olan ormanlarımızı, bir kişinin çıkarları 
uğruna feda etmeyelim. Aksi halde, bütün dünyaca turizm yönünden çok 
iyi bilinen başka bir Bodrum bulamayız. 
Bu konuda, Çevre Bakanlığının, Orman Bakanlığının ve Enerji ve 
Tabiî Kaynaklar Bakanlığının dikkatlerini çekiyor, ivedi bir çözüm 
getireceklerini ümit ediyoruz.
İkinci olarak, hava kirliliği konusunda, ülkemizin en büyük ağır sanayi 
tesislerinden birinin bulunduğu Karabük İlimizden de somut bir örnek 
vermek istiyorum. Karabük İlindeki hava kirliliğinin tespit edilmesi 
amacıyla, 13.3.1996 ve 21.3.1996 tarihleri arasında, Çevre Bakanlığı 
Çevre Kirliliği Önleme ve Kontrol Genel Müdürlüğü elemanları 
tarafından hava kalitesi ölçümleri yapılmıştır. Yapılan ölçümler, 
genellikle, birinci uyarı kademesi olan 400 mikrogram/metreküp değerini 
aşmıştır. Özellikle, 1 500 civarında er ve erbaşın eğitim gördüğü tabur 
cıvarında, dördüncü uyarı kademesi olan 1 000 mikrogram/metreküp 
değerinin üstüne çıkılması, sağlık açısından son derece tehlikelidir. 
Ayrıca, Kardemir’in, tarafından, atıklarını yıllardır, Yenice Irmağına 
bırakması sonucu, bu bölge için hayatî önemi olan Yenice Irmağında 
doğal denge bozulmuş ve hiçbir canlı yaşamamaktadır. Sayın Çevre 
Bakanımızın bu sorunlara ciddî olarak eğileceğini ümit ediyoruz. 
Ülkemizde, erozyon dolayısıyla ve çarpık kentleşme nedeniyle yaşanan 
felaketler artmaktadır. Bu felaketlerin ortaya çıkma olasılığı olan 
yerlerde, yerleşim düzeninin ve ağaçlandırmanın buna göre yapılması 
gerekmektedir. Bu düzenlemeler, sel, erozyon ve benzeri çevre 
felaketlerini kader olmaktan çıkaracaktır. 
Çevre kirliliğinin  diğer bir boyutu da gürültü kirliliğidir. Büyük yerleşim 
merkezlerindeki sanayi bölgeleri, taşıt araçları ve müzikli eğlence 
yerleri gürültü kirliliğinin başlıca odak noktalarıdır. Gürültü kirliliğinin 
önlenmesinin yolu ise, Gürültü Kontrol Yönetmeliğini gerektiği şekilde 
uygulamaktır. Çevre Bakanlığı, ilgili kuruluşlarla tam bir koordinasyon 
ve denetim işlevini üstlenmelidir. Yapılacak yasal düzenlemelerle, yerel 
yönetimlerin görevlerini yerine getirip getirmediğini bizzat 
denetlemelidir. Çevre Bakanlığının denetimi sadece yerel yönetimlerle 
sınırlı kalmamalı, gerektiğinde, ormanlarımızı ve bitki örtüsünü 
gereğince koruyamayan Orman Bakanlığına; aşırı gübre kullanımı 
nedeniyle yeraltı sularının kirlenmesine neden olabilecek Tarım 
Bakanlığına karşı da, denetim görevini yerine getirerek yaptırım 
uygulayabilmelidir. 
BAŞKAN – Sayın Karan, son 2 dakikanız.
EROL KARAN (Devamla) – Yeni kurulmuş, örgütlülüğünü 
tamamlayamamış Çevre Bakanlığının, nitelikli personele gereksinimi 
vardır. İyi yetişmiş, işsiz çevre ve ziraat mühendislerine istihdam 
konusunda öncelik verilmelidir diye düşünüyoruz. 
Çevre Bakanlığı bütçesinin ülkemize hayırlı olmasını diler, sağlıklı 
bir çevre ümidiyle, şahsım ve partim adına hepinize saygılar sunarım. 
(DSP ve CHP sıralarından alkışlar)
BAŞKAN – Teşekkür ederim Sayın Karan.
Refah Partisi Grubu adına, ilk konuşmacı, Sayın Şeref Malkoç.
Buyurun efendim. 
Sayın Malkoç, söz hakkınızı eşit mi paylaşacaksınız?
RP GRUBU ADINA ŞEREF MALKOÇ (Trabzon) Evet sayın Başkan.
Sayın Başkan, değerli milletvekilleri; 1996 yılı Adalet Bakanlığı ve 
Yargıtay bütçesi üzerinde, Refah Partisi Grubunun görüşlerini sunmak 
üzere huzurlarınızda bulunmaktayım. Bu vesileyle, Grubum ve şahsım 
adına hepinize saygılarımı sunuyorum.
Hepimizin bildiği gibi, adalet, bir güneştir, onun olmadığı yerde 
karanlıklar, huzursuzluklar, kargaşa, anarşi ve terör vardır. Adalet ve 
hukuk, iç içe olan kavramlardır. İşte, bu sebeple, ilk insan olan ve ilk 
Peygamber olan Hazreti Adem’i, Cenabı Hak dünyaya gönderirken, ona, 
adaletle hükmetmesi için 10 sayfalık bir kitap, bir hukuk metni vermiştir. 
Yani, adaletin tarihi, hukukun tarihi, insanlığın tarihiyle eşittir; adalet ile 
insanlık iç içedir.
Bugün görüştüğümüz Adalet Bakanlığının 1996 yılı bütçesine 29 
trilyon lira ayrılmıştır. Oysa, biraz önce konuşan arkadaşlarımın da 
ifade ettiği gibi, icra dairelerinde, hukuk mahkemelerinde, ceza 
mahkemelerinde ve diğer mahkemelerde görülen 10 milyon dava vardır; 
her bir davanın 1 davalısı 1 de davacısı olduğunu kabul edersek, bu 20 
milyon vatandaş yapar. Bu vatandaşların 1’er de tanığı olduğunu 
düşünürsek, bu davalar, toplam 40 milyon vatandaşımızı ilgilendirir. 
Türkiye’nin nüfusu 65 milyondur, bunun 25 milyonu henüz reşit değildir, 
18 yaşın altındadır; yani, öyle bir yargı sistemimiz var ki, reşit olan 
bütün vatandaşlar adliye kapılarına muhtaç olmuştur.
Bu durumdan, yargının bütün unsurları, hâkimi, savcısı, kâtibi, 
mübaşiri, icra müdürü, avukatı, herkes şikâyetçidir. Hatta, bırakın 
adliyenin unsurlarını, Başbakan bile şikâyetçidir. Ünlü bir yazarımıza 
verilen cezadan dolayı, Başbakan, kendisinden özür dilemiştir. Bu 
davranışı, Başbakanlık makamında bulunan bir arkadaşımıza 
yakıştıramıyoruz; çünkü, Türkiye Cumhuriyeti Başbakanının, hiçbir 
hükümlüden özür dilememesi gerekir; ama, kanunlarda yanlışlık 
olabilir; Başbakana düşen görev, kanunlardaki o yanlışlığı 
düzeltmektir, dolayısıyla özür dilemesine gerek kalmaz. Eğer, 
Başbakan, hükümlülerden, sanıklardan özür dilerse, o memlekette kararı 
veren hâkimlerin, o memleketteki vatandaşın adalete olan güven 
duygusu sarsılır. 
Toplumda, adalete duyulan ihtiyacı, yargı karşılayamazsa, bunu 
karşılayacak başka teşekküller meydana gelir. Maalesef, bugün, 
basından ve medyadan izlediğimiz kadarıyla, adaletin gecikmesi ve 
dosyaların yığılması neticesinde, vatandaş, kendi açısından, adaleti 
aramak için, başka yollara tevessül etmektedir ve bu şekilde, halkımız 
tarafından “mafya” olarak adlandırılan 1 500 tane büro oluşmuştur. 
Eğer, biz, yargıyı güçlendirmezsek, bütçeden gerekli ödeneği 
aktarmazsak, öyle endişe ediyorum ki, çek-senet için oluşan bu yasadışı 
örgütler, yakında, ceza mahkemeleri için de oluşacaktır. İnşallah, 
gerekli çözümü, bu Meclis, bu noktada bulur. 
Bu tespitlerimden sonra, bazı önerilerde bulunmak istiyorum: Birincisi, 
kanunlarımız yeniden gözden geçirilmeli ve Türk Milletinin inancına, 
ruh köküne uygun olan kanunlar çıkarılmalıdır. Örnek vermek 
istiyorum: Biz, ceza kanununu İtalya’dan aldık ve adına Türk Ceza 
Kanunu dedik. 1930’lu yıllarda, Mussolini’nin iktidara gelmesi sonucu, 
İtalya’da, ceza kanununda değişiklikler yapıldı ve buna uygun olarak, 
1936 yılında, Türk Ceza Kanununun 148 maddesini değiştirdik. Bu 
maddeler halen yürürlüktedir; ama, İtalya’da, Mussolini’nin faşist 
yönetimi devrilince, yeni bir ceza kanunu yapılmıştır. Yani, İtalya’nın 
Mussolini dönemindeki faşist ceza kanununa göre, Türk vatandaşlarını 
yargılamaya hakkımızın olmadığı kanaatindeyim; bunu da, bu Meclis, 
inşaallah düzeltecektir.
Adliye sistemimiz, hukuk sistemimiz, sürekli ihtilaf üretmektedir. Bu 
ihtilaf üreten sistemi, yeniden gözden geçirmek gerekir. Örneğin; 
önümüzdeki günlerde Kurban Bayramı var; her yıl olduğu gibi, Kurban 
Bayramında, vatandaş ile devletin polisi karşı karşıya gelecek ve 
kurban postu kavgası verilecektir. Ben, bunu, Türk Milletine yapılmış 
olan bir haksızlık olarak görüyorum. Kurban derisi, bir mülkiyet 
hakkıdır; mülkiyet hakkına sahip olan insan, onu, dilediği gibi tasarruf 
edebilmelidir. 
İkinci önerimiz, Türk Ceza Kanununda bulunan “kanunu bilmemek 
mazeret sayılmaz” hükmünün değiştirilmesidir. Çağdaş ülkeler, artık, 
bu prensipten vazgeçmiştir. 
Diğer bir husus, başörtülü öğrencilerin ve memurların, üniversitelerde ve 
devlet dairelerinde bulunması sebebiyle, haklarında lüzumsuz yere 
soruşturma açılması ve mahkemelerin işgal edilmesidir. Bu hususu, 
inşallah, bu Meclis düzeltecektir.
Üçüncü önerimiz, şu anda görev yapan hâkim ve savcılarla ilgilidir. 
Hâkim ve savcı sayımız 7 042’dir; 2 000’e yakın boş kadro vardır. 
Gelişmiş ülkelerde, bir hâkim, yılda 200 civarında dosyaya bakarken, 
Türkiye’de, maalesef, bir hâkimimiz, 1 000 dolayında dosyaya 
bakmaktadır ve en az 8 000 hâkime ihtiyacımız vardır. Adalet 
Bakanımıza teşekkür ediyorum; bu konuyu, Plan ve Bütçe 
Komisyonundaki konuşmasında açıkyüreklilikle gündeme getirmiştir. 
İnşaallah, bu Meclise, gerekli düzenlemeler için teklifler hazırlar; biz 
de, uygun görülen teklifleri destekleriz; çünkü, adalet, hepimizin ihtiyaç 
duyduğu bir olaydır; herkesin adalete ihtiyacı vardır ve bir an önce 
düzeltilmesi gerekir.
Dördüncü önereceğimiz husus, devletin resmî yargı organlarının 
dışında hukukî ihtilaflarının çözülmesi için, Hukuk Usulü 
Muhakemeleri Kanununun 519 ile 539 uncu maddesi arasında 
düzenlenen tahkim; yani, hakemlik müessesesinin yeniden gözden 
geçirilmesidir. Eğer, bu, yeniden gözden geçirilirse, mahkemeye 
gitmeden, öyle zannediyorum ki, 10 milyon dolayındaki davanın en az 
yüzde 25’i hakem vasıtasıyla halledilebilir; bu inancım, Türkiye’nin 
geleneklerine de uygundur. 
Beşinci önerimiz, hâkimlik müessesesinin yeniden gözden geçirilmesidir. 
Karar hâkimlerinin yanı sıra, mutlaka, raportör hâkimlik müessesesi 
ihdas edilmelidir. 
Altıncı önerimiz ise, adlî polisin kurulmasıdır; bunun, yargıyı 
hızlandıracağı kanaatindeyim ve bu adlî polisin, doğrudan savcılık 
makamına bağlanması gerekir. 
Yedinci önerimiz, adalet meslek yüksekokulları ve adalet meslek 
liselerinin mutlaka açılmasıdır.
Hâkimlerin, savcıların, kâtiplerin ve mübaşirlerin maddî durumunun 
iyileştirilmesi gerekir; çünkü, devlet memurları içerisinde, en çok 
çalışan, en çok yorulan, adliye  mensuplarıdır. Meslek mensubu 
olduğum için biliyorum; sabah 08.00’den, akşam 18.00’e kadar bozuk 
daktilonun başında gününü geçiren, yorulan binlerce kâtibimiz vardır. 
Bunların, maddî durumlarının -hâkimlerin yanı sıra- mutlaka 
düzeltilmesi gerekir. Bilirkişilik müessesesi kanayan bir yara haline 
gelmiştir; bunun da yeniden ele alınması lazımdır.  
Bütün bunları niçin öneriyoruz; çünkü, “bütçede ödenek yok” deniyor; 
belki doğrudur; ama, biraz sonra ifade edeceğim rakamları aktarabilirsek, 
bu düzelir. Belki, Antalya-Alanya yolunu üç sene sonra yapsak fazla 
zarar gelmez; ama, bu önerdiğimiz şeyleri bir an önce ele almazsak, 
yargıyı hızlandırmazsak, toplumun yargıya olan güvenini yeniden 
sağlamazsak, öyle zannediyorum, yasa dışı örgütler, mafya diye 
adlandırılan örgütler daha da güçlenecektir.
BAŞKAN – Sayın Malkoç, son dakikanız.
ŞEREF MALKOÇ (Devamla) – Eskiden, haksızlığa uğrayan kişiler 
“bak sizi mahkemeye veririm” diyerek, haksızlık yapanı tehdit 
ederlerdi; ama bugün öyle değil; maalesef, haksızlığa uğrayan kişi “seni, 
mafyaya veririm” diye tehdit etmektedir. 
Biraz önce yargı bağımsızlığından bahsetti değerli arkadaşlarım; 
aynen katılıyorum. Ancak, Cumhuriyet Halk Partisinin Sayın 
Sözcüsüne, buradan bir cümle söylemek istiyorum: Eleştirdiğiniz 
hususları en çok rencide eden, en çok çiğneyen sizler değil miydiniz? 
Bay-pas yasasını bu ülkeye, bu memlekete sizler getirmediniz mi? (RP 
sıralarından alkışlar; CHP sıralarından “Kanunu oku’’ sesleri) Yani, 
hukukta çifte standart olmaz.
(Mikrofon otomatik cihaz tarafından kapatıldı)
BAŞKAN – Sayın Malkoç, 1 dakika içerisinde lütfen tamamlayınız.
ŞEREF MALKOÇ (Devamla) – Efendim, dört önerim daha var; ancak, 
zaman yeterli değil. 
Parayı nereden bulacağız; hemen ona geçiyorum. Gayet kolay; 
mahkemelerde, binlerce dosya vardır ve bunlardan alınan harçlar vardır. 
Bu harçları, Adalet Bakanlığının bütçesine aktarırsak, meselenin 
önemli bir kısmı hallolur; vatandaş mafyaya gitmez, devletin dairelerine 
daha çok harç öder.
Diğer bir husus; 1,5 katrilyon faiz ödeyen bir ülkenin bütçesinde, Adalet 
Bakanlığı bütçesine 50 trilyon daha ayırmak fazla bir şey değildir; 
bunu, bütün arkadaşlarımın vicdanına ve duygularına seslenerek hitap 
ediyorum. 
Yargıtayımıza da değinmek isterdim; ancak, zamanımız yeterli 
olmadığı için, burada, sözlerimi noktalıyorum ve 1996 yılı Adalet 
Bakanlığı bütçesinin, Yargıtay bütçesinin, memleketimiz için hayırlı 
olmasını diliyor, hepinizi saygılarımla hürmetlerimle selamlıyorum. 
(RP sıralarından alkışlar) 
BAŞKAN – Teşekkür ederim Sayın Malkoç.
Refah Partisinin ikinci sözcüsü, Sayın Osman Pepe; buyurun. (RP 
sıralarından alkışlar) 
RP GRUBU ADINA OSMAN PEPE (Kocaeli) – Muhterem Başkan, 
değerli milletvekillerim; hepinizi hürmetle, muhabbetle selamlıyorum. 
Görüşmekte olduğumuz Çevre Bakanlığı bütçesi, hayırlı olsun 
diyorum.
Çevre, bizim için gerekli; ancak, bu şuur, bu anlayış ailedeki eğitimle 
başlar, okul, medya ve toplumda devam eder. Çevre, dışımızdaki her 
şeydir. Dağ, dere... Tabiat diye tanımladığımız her şey, çevrenin bizzat 
kendisidir. Çevre ve tabiat diye tanımladığımız bu şeyler bize, Allah 
tarafından, bir nimet olarak, bir emanet olarak verilmiştir. Biz, tabiatı, 
çevreyi miras olarak bulmadık; tabiat ve çevre, bizim için, gelecek 
kuşaklara, gelecek nesillere, torunlarımıza devredecek olduğumuz bir 
emanettir. Toplum, bu bilinç içerisinde, bu görüş ve düşünce içerisinde, 
eğitim müessesesini, bütün müesseselerini  tanzim ettiği zaman, işte, 
çevre yaşanabilir olur. Tabiatta bir denge vardır. Havanın yüzde 78’i 
azot, yüzde 21’i oksijen, arta kalanı da diğer gazlardan ibarettir; oksijen 
miktarında sadece yüzde 2’lik bir artış meydana gelse, bu, dünyada 
insan yaşantısını sona erdirir. Diğer bölümlerdeki dengede de aynı 
hassasiyeti görmek mümkündür. Bu muazzam denge, bu muazzam 
ahenk, insan aklının sınırlarını zorlayacak kadar mükemmeldir. 
Çünkü, bugün, kendiliğinden oluşmuş, kurulmuş olan bu dengeyi 
bozacak şekilde fazla avcılık yapılsa, bir hayvan nesli tüketildiği 
zaman, mahsulün azaldığını, tarlalardaki verimin düştüğünü; fazla tilki 
avlandığı zaman farelerin sayısının arttığını, bunun da buğday 
üretimine tesir ettiğini herkes bilir. 
Herkesin sağlıklı bir çevrede yaşaması, anayasal bir haktır. Devletin en 
temel görevi, işte, herkese sağlıklı bir ortamda yaşayacağı bu imkânı 
sağlamaktır. Tabiî, çevre çevre deyince, çevre konusu gündeme çok 
gelince, zannediyoruz ki, insan çevre içindir; halbuki, çevre ve dünyadaki 
her şey insanın bizzat kendisi içindir. Çevrenin, bugün, alabildiğine, 
hoyratça kirletildiğini ve talan edildiğini ne yazık ki, acı bir şekilde 
görüyoruz ve bundan üzüntü duyuyoruz. Bizim elem ve üzüntümüzü 
artıran esas önemli şey, kirleticilerin başında devletin bizzat kendisinin 
gelmesidir; yani, çevreyi koruması gereken devlet, kirleticilerin başında 
gelmektedir. Bunun en çarpıcı örneği İzmit Körfezidir. Bugün, eğer, 
İzmit Körfezinde hayat sona ermişse, bunun sebebini, devletin, bölgede 
arıtma tesislerini kurmadan ve bir sanayi planlamasına başvurmadan 
gerçekleştirmiş olduğu yatırımlarda aramak gerekir. Tabiî, devletin 
yanında, aşırı kâr amacı güden özel sektörün katkısını da, elbette ki, 
burada görmezden gelmek mümkün değildir.
Evsel ve sanayi atıklarının çevre kirliliğine katkısını ve savaşların da 
çevre üzerindeki olumsuz etkilerini, hepimiz, çok yakından bilmekteyiz.
Esas önemli olan, çevreyi ve dünyadaki bütün imkânları israf etmeden 
kullanmasını bilebilmektir. Bu, bir kültür meselesidir; bu, ahlak ve 
eğitimle son derece iç içe olan bir meseledir. Tabiî, bizim, medeniyet ve 
kültür birikimimiz içerisinde, çevreye olan saygının geçmişteki birkaç 
misalini burada zikretmek istiyorum: Fatih Sultan Mehmet’in, İstanbul’u 
fethettikten sonra, çevrenin korunması için, Haliç’e bakan yamaçlarda 
mandıra kurdurmaması; ormanlardan ağaç kesilmesinin önüne geçen 
kanunnameler çıkarılması; yine, bizim, geçmiş medeniyetimiz 
içerisinde sokağa tükürenlerin tükürüklerinin üzerini örtmek için kül 
döken özel bir teşkilatın bulunması, bundan yüzyıllarca önce, çevreye, 
tabiata duyulan saygının bir inançtan kaynaklandığını göstermektedir. 
Tabiî, çevrenin önemini, biz, Sakarya Nehrindeki balıklar öldüğü zaman, 
Çernobil faciası olduğu zaman veyahut da tabiî bir afet olduğu zaman 
ancak fark edebiliyoruz. Heyecanlarımız yükseliyor; ama, birkaç gün 
sonra herşey aslına rücu ediyor. 
Tabiî, bugün esas mantık şudur: Önce kirlet sonra arıtmak, temizletmek  
için trilyonlar harca. Bu mantık çıkış değildir, doğru değildir. Tabiî, 
bugün rantiyecilerin, herşeyde ortaya koymuş oldukları 
vurdumduymazlığı, çevre konusunda da ortaya koyduklarını ifade 
etmekte fayda mütalaa ediyorum. 
Tabiî, çevrenin sınırları, bugün artık, ulusal sınırları aşan bir boyuta 
gelmiştir; çünkü, Almanya’nın sanayi atıkları, Tuna yoluyla, bugün, 
Karadenize, oradan da Trabzon’a, Rize’ye... Yine, Ankara’nın, 
Eskişehir’in kirleri de -sanayi atıkları da, evsel atıkları da- Karadenize, 
Sakarya Nehri vasıtasıyla taşınmaktadır. 
Batıda sadece özel sektörün, Almanya’da yaklaşık 29 milyar dolar, 
Fransa’da 16 milyar dolar, İngiltere’de 13 milyar dolar gibi bir rakamı 
çevre koruma projelerine ayırdıklarını düşünecek olursak ve bunların 
karşısında da Türkiye’de körfezleri, denizleri ve gölleri mahveden 
mantığın, İstanbul’un 2000’li yıllarda su rezervuarı olarak görülen, su 
havzası olarak görülen Melen Nehri kenarına -İzmit Körfezini katleden, 
fabrikalardır- şimdi yeni fabrikalar kuruyorlar....
BAŞKAN – Sayın Pepe, son 2 dakikanız...
OSMAN PEPE (Devamla) – Tabiî, şehirlerin kanalizasyonlarının 
denizlere arıtılmadan bırakılması, nehirlere ve göllere arıtılmadan 
bırakılması, Türkiye’nin kanıksadığı, günübirlik, sıradan olaylardır.  
Tuz Gölüne akan kanalizasyon, Afyon’dan Eber Gölüne akan 
kanalizasyon, Sapanca Gölünün yine çevredeki evsel ve sanayi atıkları 
vasıtasıyla alabildiğine kirletilmesi, hepimizin yüreğini sızlatmaktadır.
Tabiî, denizlerin kirletilmesinde sintinelerin çok önemli katkısı vardır. 
Biz, sadece, sintinesini boşaltan gemilere, ancak yüklü miktarda ceza 
kesmekle  meseleyi çözdüğümüzü zannediyoruz. Ne mobil ne de sabit, 
sintine boşaltabilecek  yeterince istasyonlarımız mevcuttur.
Bir de, tabiî, adam 3 bin mil mesafeden gelmiş; kardeşim, hangi 
limanlara uğradın, ne kadar sintine boşalttın diye soran bir 
mekanizmayı bugün oluşturabilmiş ve bunu da uygulamaya koyabilmiş 
değiliz. Sadece sahile döktükleri sintinelerin hesabını sorabiliyoruz. 
Karadenizin ve  Marmara’nın açığına döküyor; işte o zaman, Marmara 
ve Karadeniz, birer ölü deniz haline geliyor. 
Tabiî, yayla turizmi, şimdi, biraz moda; denizler, göller bitti, sıra, 
memleketin akciğerleri mesabesindeki ormanlarına geldi; betonlaşma 
şimdi buralara sirayet etti. Temenni ediyorum ki, Çevre Bakanımızın ve 
teşkilatının kıymetli gayretleri neticesinde, inşallah, yaylalarımız hiç 
değilse kurtulur.
( Mikrofon otomatik cihaz tarafından kapatıldı)
BAŞKAN – Sayın Pepe, 1 dakika içinde lütfen tamamlayınız.
OSMAN PEPE (Devamla) – Teşekkür ederim Başkan.
Tabiî, çevreyi korumak için, bakanlığıyla, gönüllü kuruluşlarıyla, 
vakıflarıyla, hepimizin elbirliği, gönülbirliği yapma mecburiyeti vardır; 
havza sorumlusu oluşturma, bu müessesenin kurulma  mecburiyeti 
vardır.
Sözlerimi bağlarken, bir konuya dikkatinizi çekmek istiyorum. Çevrenin 
kirliliği kadar, ondan daha tehlikeli olan,  bugün insanımızda meydana 
getirilmiş olan kirliliktir, yönetimdeki kirlenmedir, siyasetteki 
kirlenmedir. Halkımızın Yüce Meclisten beklediği, elbirliği içerisinde, 
toplumdaki, siyasetteki, yönetimdeki kirlenmenin önüne geçmek ve 
milletimizin güvenini kazanan ve  çözümün yeri olan bu Meclisin... (RP 
sıralarından alkışlar)
BAŞKAN – Teşekkür ediyorum Sayın Pepe. 
Sayın milletvekilleri, bir konuda uyarmak istiyorum: Lütfen, 
sorularınızı, görüşmekte olduğumuz turla ilgili olarak gönderin; sonraki 
turlarla ilgili olarak gönderilen yazılı soruları burada kabul etme 
olanağımız yok. Bu konuya dikkat edilmesini rica ediyorum.
Şimdi, ANAP Grubu adına, ilk konuşmacı, Sayın Metin Öney. (ANAP 
sıralarından alkışlar)
Sayın Öney, süreyi eşit mi paylaşacaksınız?
METİN ÖNEY (İzmir) — Evet efendim.
BAŞKAN — Buyurun. 
ANAP GRUBU ADINA METİN ÖNEY (İzmir) – Sayın Başkan, 
muhterem milletvekilleri; 1996 yılı bütçesinin Adalet Bakanlığı ve 
Yargıtaya ait bölümüyle ilgili Anavatan Partisinin düşüncelerini, 
tekliflerini ve tespitlerini sunmak üzere söz almış bulunuyorum; bu 
vesileyle, hem Yüce Meclisi hem de adalet camiasını saygıyla 
selamlıyorum. 
Hukuk, bir toplumun en önemli varlık sebebidir. Bu sebepledir ki, bütün 
ülkeler, eğitim devleti, kültür devleti veya sağlık devleti yerine, en 
azından hukuk devleti olduklarını iddia ederler. Yine, bu sebepledir ki 
“adalet mülkün temelidir” vecizesi hem kalbimizde yer alır hem de 
hâkimlerimizin arkasındaki duvarda yazılı durur. Hukuk temelleri 
sağlam olmayan bir milletin ve devletin, değil hayatta kalması, ayakta 
durabilmesi bile mümkün değildir. İşte, ben, bu düşüncelerle, Türkiye 
Cumhuriyeti Anayasasının, Türk Devleti, bir hukuk devletidir emrine 
rağmen, içinde bulunulan noksanlıkları, eksiklikleri, bu dönemde 
giderileceği ümit ve inancıyla, bilginize sunmak istiyorum.
Öncelikle, binalardan işe başlamak gerekir. Eğitimde okul, sağlıkta 
hastane ne ise, adalette de bina odur. Her ne kadar “adliye sarayı” 
deniyorsa da, ya işhanlarına ya da hükümet konağına sığınmış yerlere 
saray demek şöyle dursun, adaletin bile nasıl dağıtıldığını düşünmek 
en doğru davranış olsa gerektir. Bu nedenledir ki, bilgisayarlı, 
kütüphaneli ve evraklarının korunduğu mahzenleri olan yeni binaların 
yapılmasında zaruret görmekteyiz. İzmir gibi üçüncü büyük vilayette 
bile, yıllar önce temeli atılmış adliye binasının hâlâ o temelde 
kaldığını düşünürsek, meselenin önemi bir kez daha dikkat çekecektir.
Değerli milletvekilleri, yine çok önemli gördüğüm bir başka konu, hiç 
şüphesizdir ki, cezaevleriyle ilgilidir. Bu konuda, arkadaşlarımla birlikte 
bir Meclis araştırması önergesi vermiş bulunuyoruz. Cezaevlerinde olup 
bitenler herkesçe biliniyor. Şimdiki Adalet Bakanımızın bu konudaki 
hassasiyetini ve gayretlerini de takdirle karşılıyoruz. Üzülerek ifade 
ediyorum ve meslekten gelmiş biri olarak söylüyorum ki, cezaevlerinde 
can ve mal güvenliği yoktur. Cezaevleri ıslah edici nitelik taşıması 
gerekirken, suçluları daha iyi eğiten bir yer haline dönüşmüştür; hem 
yöneticiler hem tutuklular hakkında ciddî sorunlar vardır. 
Unutulmamalıdır ki, orada bulunan insanların hürriyetleri, 
mahkemelerin kararlarıyla bağlanmıştır. Bu insanların hak ve 
hürriyetlerinin, mal ve can güvenliklerinin sağlanması da, hiç şüphesiz, 
devletin önemli görevlerindendir. İlk çare olarak, koğuş sisteminden 
vazgeçilmesi de doğru bir hareket olsa gerektir.
Değerli arkadaşlarım, bir başka konu -benden önce konuşan 
arkadaşlarımız da temas ettiler- hâkim ve savcılarla ve onların 
teminatıyla ilgilidir. Bana sorarsanız, hâkim ve savcılarımızın her biri, 
bir Di Pietrodur. Hatta, çalışma şartlarını dikkate alarak, Di Pietro, 
bizim hâkim ve savcılara benziyor desek, daha doğru bir söylemde 
bulunmuş oluruz. Teminatları, içinde bulundukları maddî ve manevî 
şartların düzeltilmesi, Hükümetimizin ve Adalet Bakanlığımızın 
görevi olsa gerektir. Anayasal bağımsızlık ve teminat, mutlaka ruha 
uygun olarak yerine getirilmelidir. 
Adliye personelini de bu cümlenin ve duygunun içinde düşünmenin 
gerektiğine inanıyorum.
Önemli bir konu, savunma meselesidir. Bakın, dünyanın her yerinde 
iktidar vardır, sadece demokrasilerde muhalefet vardır. Dünyanın her 
yerinde iddia ve yargı vardır; ama, müdafaa, sadece adaletin olduğu 
yerde vardır. Ancak, bizim adliye binalarına bakın, iddia makamı 
kürsüdedir, savunmayı temsil eden avukat ilkokul sıralarında durur. Bu 
çelişki bile, savunmaya verdiğimiz önemi gösteriyor. Bu itibarla, 
Avukatlık Yasası, Adalet Bakanlığı, hukukçular, hukuk fakülteleri ve 
barolarla birlikte yeniden düzenlenmelidir.
Yine, bir başka önemli konu, hiç şüphesiz, yavaş adalettir. Aylarca, 
yıllarca, hele tezyîdi bedel gibi parasal müddea bihe dayanan davaların 
sürüp gitmesi, hak ve adalet duygularını da önemli ölçüde sarsmaktadır. 
Bu itibarla, asliye-sulh ayırımı kaldırılmalı, temyiz müddeti bir 
müddet şekline dönüştürülmeli ve tahkim sistemi, hakem sistemi 
getirilmelidir diye düşünüyoruz.
Yine, pahalı yargı da, adalete, önemli ölçüde gölge düşürmektedir.
Sayın Başkan, sayın milletvekilleri, bir de, ekonomik enflasyon gibi, 
Türkiye’de, kanunlar enflasyonu vardır. Bir sade vatandaşın değil, 
hukukçunun bile takip edemeyeceği kadar çok kanun yığılmıştır. 
Bakanlığın, bu konularda bir tedvin hareketi başlatarak, 
uygulanamayanları, uygulama alanı kalmayanları, metrukiyete 
uğrayanları ortadan kaldırmak suretiyle, kanunları, anlaşılır bir dille, 
topulumun hizmetine tekrar sunulması hususunda ciddî gayret 
göstermesinde zaruret görüyoruz.
Yine bir başka mesele, ceza infaz yasasıyla ilgili düşüncelerimizdir. 
Şimdi, ceza infaz yasaları, bütün modern ülkelerde ve çağdaş hukukta 
vardır; ancak, Türkiye’de bu sistem, artık, cezanın tesir kabiliyetinin 
azalmasına yol açmaktadır. Suç işleyen, ne kadara mahkûm olacağını 
değil, kaç sene yatacağını düşünmektedir. Hal böyle olunca, kanunda 
yazılı olanla uygulanan arasındaki büyük fark, ciddî bir biçimde 
cezanın müessiriyetini ortadan kaldırmaktadır.
Sayın Başkan, değerli milletvekilleri; son olarak temas edeceğim konu, 
işkenceyle ilgilidir. Bu konu, Türkiye’nin gündeminde ne yazık ki, 
sürekli yer almaktadır. İşkence, bir insanlık suçudur; işkence, hukuka 
da, ahlaka da, inançlara da, insanlığa da aykırı bir durumdur. Bu 
sebepledir ki, bu konuda, yasal düzenlemeler daha müessir hale 
getirilmeli, Cumhuriyet savcıları, böylesine iddialar üzerine, başkaca bir 
prosedüre bakmadan doğrudan gidebilmelidir. 
Yargıtayımıza gelince: Anayasamıza göre, adlî yargılamanın son 
mercii olarak tarif edilir; ancak, 79 vilayet ve yüzlerce ilçeden gelen 
dosyalar, Yargıtayda, fevkalade ciddî bir sorun teşkil etmektedir. Bu 
husus, yeniden düzenlenebilmeli, daireler artırılmalı ve benden önceki 
arkadaşlarımızın da ifade ettiği gibi, istinaf mahkemeleri kurulmak 
suretiyle, adliyeye, adalete daha güzel bir işlev kazandırılmalıdır.
Sonuç olarak, adliye ve adalet üzerine, 10 dakika içinde ve çok süratli 
konuşmak suretiyle, ancak bunları söyleyebiliyorum; ama, son cümlem 
şudur: Adalet, herkese ve her zaman gereklidir. 
Adalet Bakanlığı bütçesinin hayırlı olmasını diliyor; Grubum adına, 
Yüce Meclisi saygıyla selamlıyorum. (Alkışlar)
BAŞKAN – Teşekkür ediyorum Sayın Öney.
Anavatan Partisi Grubunun ikinci sözcüsü, Sayın Mehmet Ali Altın... 
Yok.
MUSTAFA CUMHUR ERSÜMER (Çanakkale) – Sayın Altın’ın yerine 
Sayın Ünal Yaşar Bey konuşacak efendim.
BAŞKAN – Buyurun Sayın Ünal.
ANAP GRUBU ADINA ÜNAL YAŞAR (Gaziantep) – Sayın Başkan, 
değerli milletvekilleri; Çevre Bakanlığının 1996 malî yılı bütçesine 
ilişkin görüşlerimizi arz etmeden önce, hepinizi saygılarımla 
selamlarım. 
21 inci Yüzyıla yaklaştığımız bu dönemde, dünyanın gelişmiş 
toplumları “21 inci Yüzyılda ne yapacağız” sorusuyla ilgileniyorlar, 21 
inci Yüzyıldaki yaşam için başlatılan hazırlıkları ara vermeksizin 
sürdürüyorlar. 
21 inci Yüzyıla ilişkin olarak ülkemize bakarsak, 2000 yılında, 
yaklaşık 70 milyon nüfusu, kişi başına 3 500 dolar düzeyinde millî 
geliri , kişi başına 2 bin kilovatsaat elektrik enerjisi tüketimi olan bir 
Türkiye görüyoruz; ihtiyaçları artmış, bu ihtiyaçlarının yiyeceklerle 
ilgili bölümünü ithal etmek zorunda olan bir Türkiye ile karşılaşıyoruz; 
artan ithal ihtiyaçlarını karşılamak için, giderek daha fazla ihracat 
yapmak zorunda olan bir Türkiye görüyoruz. 2000 yılındaki Türkiye, 
eğer, 70 milyona ulaşacak nüfusunu, bu toplum içinde mutlu olarak 
yaşatmak istiyorsa, mevcut sorunlarına, daha da ağırlaşmadan, çözüm 
bulmak zorundadır. 
Ben, 21 inci Yüzyılın başında şu sorunların çözüme kavuşmasını 
arzuluyorum: Nüfus artış hızının düşürülmesi gerekmektedir. Nüfus 
artış hızının yüzde 2’ler düzeyinden, yüzde 1’ler düzeyine indirilmesini 
diliyorum. Diğer ülkelerde görülen, gündem oluşturan işsizlik, gençlik 
ve çevre gibi sorunlar, ülkemizde de büyük ölçüde vardır. Türkiye, 
maalesef, bu sorunların bir kısmını henüz tribünden seyrediyor. 
Türkiye’nin, 21 inci Yüzyılın başında bu sorunları çözüme 
kavuşturmuş olduğunu görmek istiyorum. 
Türkiye’nin -gündeminde olması gereken; ancak, bulunmayan- bir  
dengesizlik sorunu var: Orman, mera ve tarım toprakları arasındaki 
dengesizlik dolayısıyla akıp giden topraklar; yani, erozyon. Bu sorunlara 
da, önümüzdeki yüzyılın başlarında büyük ölçüde çözüm getirmiş 
olmamızı ümit etmek istiyorum. 
Günümüzün sıkça kullanılan sihirli sözcüğü, teknoloji -nedir- çok 
yanlış anlaşılan bir kavramdır; daha doğrusu, eksik anlaşılan bir 
kavramdır. Teknoloji, her türlü üretim bilgisinin, her türlü araç ve 
gerecin ve insan ögesinin bir arada olduğu üretim olgusudur; dolayısıyla, 
sadece, bilgiler kümesi, araştırma geliştirme sonuçları ya da bilgilerin 
üretime yöneltilmesi değildir.  
Neyi, hangi teknolojiyle üretelim sarmalını çözebilmek için, araştırma 
geliştirmenin maliyetini işin hemen başında belirlemeliyiz. Günümüz 
büyük kuruluşları, ticarî sanayi kuruluşları, firma bazında, yılda, 
onlarca milyon dolar, ülke bazındaysa onlarca milyar dolar ölçeğindeki 
fonları araştırmaya ayırabilmektedirler. Söz gelimi, Japonya’nın bir 
yılda araştırma geliştirmeye ayırdığı para, Türkiye’nin millî gelirinin 
üçte biri oranındadır; dolayısıyla, araştırma geliştirme çalışmaları, 
günümüzde, büyük harcamaları gerektiren boyutlara ulaşmıştır.
2000 yılında, 70 milyon Türk’ün ihtiyaçları öylesine büyüyecektir ki, 
bunları, ancak ve ancak, yurtdışındaki pazarlara yönelik üretim yapan 
bir sanayinin ihracat potansiyeliyle karşılayabiliriz. Bu nedenle, Türkiye 
gibi ülkelere ve Türkiye’ye “küçük güzeldir” şeklindeki reçeteleri 
çıkarmak, Türkiye’nin çıkarları doğrultusunda değildir.
Aynı zamanda, teknoloji seçiminde giderek büyük önem kazanan “nasıl 
üretirsen üret; ama  kirli, ama  temiz. Varsın kirli olsun, yeterki üret” 
düşüncesi de, geri kalmış bir teknoloji reçetesidir. Bu da, bizim 
önümüze sunulan bir teknoloji türüdür. 70 milyon Türk’ün, kirleterek 
üretim yapmasını düşünemeyiz ve düşünmemeliyiz.
Teknoloji seçimine geçmeden evvel, bir de, uygun teknolojiyle uygun 
ürün arasında bir ayırım yapmak zorundayız. Uygun ürün nedir; uygun 
ürün, pazarın her türlü ihtiyacına optimum düzeyde cevap veren 
üründür. 
Neden temiz teknolojiyi seçeceğiz; neden temizlik üzerinde duracağız? 
Bunun cevabı çok basit: Çünkü, kirli teknolojiyle üretim yaparsak -itiraf 
etmek gerekir ki- kirliliği temizleyecek paramız yok. Oysa, Amerika 
Birleşik Devletlerinin, kirliliği temizleyecek yıllık bütçesi 20 milyar 
dolar. Amerika Birleşik Devletlerinde olduğu gibi, bir taraftan kirletelim, 
bir taraftan temizleriz diyemeyiz; çünkü, temizleyecek paramız yok.
Türkiye gibi ülkeler, sanayi devriminin birçok aşamasını gerilerden 
seyretmiş, ondan sonra birden uyanmışlardır. Bugün de, dünyada temiz 
teknolojiyle üretim yapma yönünde bir gelişme vardır. Bugün, her ne 
pahasına olursa olsun üretim değil, çevreyi en az ölçüde kirleten üretim 
geçerli olmaya başlamıştır. Türkiye bu gelişmeyi de tribünlerden 
seyrettiği takdirde, temizleyecek parası olmayacağı için, kirletilen, kirli 
olarak karşımızda kalacaktır. İşte, bu nedenle “her ne pahasına olursa 
olsun üretelim” sloganından kesinlikle vazgeçmek durumundayız.
Bir örnek  arz etmek istiyorum: Yatağan Termik Santralı gibi bir termik 
santralın tek ünitesi, 220 megawatt kapasitededir; maliyeti, 220 milyon 
dolar dolayındadır. Eğer, bu bacalara kükürtdioksit yıkama tesisleri 
inşaat esnasında kurulursa, bunun 30 milyon dolarlık bir maliyeti 
vardır; eğer, iş işten geçtikten sonra, baca inşa edildikten ve bir miktar 
kirlilikle karşılaşıldıktan sonra kurulursa, 30 milyon dolara mal olacak 
tesis, 75 milyon dolara mal olacaktır. 
2000 yılının yolundayız, 2000 yılına bir soluk mesafe kalmıştır. Bu 
bir soluk mesafede, bahsettiğim sorunlara çözüm aramak zorundayız. 
Bunları, teknoloji seçimi ve çevre ilişkisi açısından özetlersek, kısaca, 
rekabetçi teknoloji ve temiz üretim şeklinde algılayabiliriz. 
Dışarıdan ülkemize gelen bazı telkinler, teknoloji seçiminde 
emek/yoğun teknoloji kullanılması, modası geçmiş teknoloji 
kullanılması, kirliliğe yeteri kadar önem vermeyen teknoloji 
kullanılması şeklinde olmaktadır. Aynı zamanda, ülkemize çevreyle 
ilgili birtakım telkinler de gelmektedir, gelecektir. Gerek teknoloji seçimi 
gerekse çevre ilişkileri konusunda, yerleşik siyasî partilere görev 
düşmektedir. Bu görevin özeti de şudur: Bu konular, özellikle çevre 
konuları, uç kuruluşlara bırakılmamalıdır, yerleşik siyasî partiler 
tarafından benimsenmelidir. Çözümü, uç kuruluşlarda değil, kendi 
içimizdeki yerleşik siyasî partilerin gündeminde aramak gibi bir arayış 
içinde bulunmamız gerekmektedir. 
Sayın Başkan, değerli milletvekilleri; önümüzdeki yüzyıla 
aktaracağımız bir başka önemli olgu da, kentleşme konusudur. 
Ülkemizde kırk yıldan beri hız kazanarak süregelmekte bulunan 
kentleşme olgusu, temel bir kültür değişimi sorununu da gündeme 
getirmiştir.
BAŞKAN – Sayın Yaşar, 2 dakikanız kaldı.
ÜNAL YAŞAR (Devamla) – Tamam Sayın Başkanım.
Kente göç eden nüfusun kent yaşamına uyum sağlayamaması, 
kentleşememe sorunları, farklı bir kültüre geçişte yaşanan gecikme ve 
direnişler, kalkınma ve gelişme çabalarını yavaşlatan sosyal sorunları 
doğurmaktadır. Bu bakımdan, konuyu, kentlerin artan hizmet ve altyapı 
yatırım ihtiyaçlarının ötesinde, çok daha geniş kapsamlı bir geçiş 
sürecinin yapısal sorunları olarak algılamak ve bu yönüyle konuya 
çözüm aramak gerekmektedir. 
Kentlerimize, ekonomilerinin talep ettiğinden daha fazla nüfusun göç 
etmesiyle, işsizlik, gecekondu, altyapı eksiklikleri, çevre kirliliği, arsa ve 
arazi spekülasyonu oluşmuş, bunların yanı sıra, yeni bir kültürle 
karşılaşmanın yarattığı sarsıntılar, iç çatışmalar, bunalımlar gibi, 
birey ve toplumları derinden etkileyen sorunlar da bunlara eklenmiştir. 
Bu oluşumlar, kente göç edenleri, özellikle gençleri, içlerine kapanmaya 
ya da tam tersine radikal örgütlenmelere, yasadışı işlere ve suça eğilime 
yöneltmektedir. Hiç kuşkusuz, konunun bu yönüne de mutlaka eğilmek 
ve özellikle genç neslin kentsel kültüre geçişini kolaylaştırıcı önlemleri 
geliştirmek ve uygulamak, yaşamsal bir zorunluluktur. 
Büyük ümitlerle başlatılan çalışmalar ve gösterilen çabalar, kırsal 
kalkınmanın süreklilik ve kalıcılık temellerine kavuşturulmasını 
sağlayamamış, olumsuz gelişmeler, kır-kent arasındaki refah düzeyi 
farkının giderek açılmasına ve kırsal nüfusun büyük kentlere 
yığılmasına neden olmuştur. Böylece, kentlerde yaşama arzusu artmış, 
sanayi, ticaret ve hizmetler metropollerde yoğunlaşmış ve dolayısıyla, 
iş bulma olasılığının metropollerde daha yüksek olması, bu kentlerde 
aşırı nüfus birikimine yol açmıştır. Metropol özelliği taşıyan kentlerin 
mevcut sorunlarından arındırılması ve özellikle İstanbul’un 
uluslararası düzeyde bir metropol haline getirilmesi ihtiyacı doğmuştur.
(Mikrofon otomatik cihaz tarafından kapatıldı)
BAŞKAN – Sayın Yaşar, ek süreniz 1 dakika.
ÜNAL YAŞAR (Devamla) – Bu yönüyle, sürdürülebilir kalkınma 
yaklaşımı çerçevesinde, çevre politikalarının tüm ekonomik ve sosyal 
politikalara entegrasyonunun önemi giderek artmaktadır; ancak, 
ülkemizde, gerek 2872 sayılı Çevre Kanununun gerek bu kanun 
doğrultusunda yürürlüğe giren yönetmeliklerin ve çevreyle ilgili mevcut 
diğer mevzuatın uygulanmasında ilgili kuruluşlar arasındaki yetki ve 
sorumluluk paylaşımındaki belirsizlik ve yetersizlikler, maalesef, çevre 
yönetiminde etkinliği azaltmaktadır. 
Aynı konuyla ilgili olarak, birden fazla kuruluşun yetkili olması, 
koordinasyon ve işbirliği konusunda yaşanan sorunlar bir araya 
geldiğinde, hizmetin etkili bir şekilde yerine getirilmesi güçleşmektedir. 
Bu nedenle, çevre alanında, mevcut mevzuattaki uyumsuzlukların 
giderilmesine ihtiyaç vardır. Çevre Kanunu ve diğer çevre mevzuatıyla 
öngörülen denetimlerin yapılması ve yaptırımların uygulanması 
konusunda, mülkî amirlik ve yerel yönetimler, kendilerine verilen 
yetkileri tereddütsüz kullanmalı ve bu yönetimlere, bu...
(Mikrofon otomatik cihaz tarafından kapatıldı)
Bitiriyorum efendim... Bağlıyorum...
BAŞKAN – Hiç yapmadık, hiç uygulamadık... 
İzninizle Sayın Yaşar.
A.HAMDİ ÜÇPINARLAR (Çanakkale) – Bir önceki konuşmacıdan 1 
dakika alacağı var Sayın Başkan.
BAŞKAN – Yok efendim, tutuyoruz...
ÜNAL YAŞAR (Devamla) – Genel Kurula saygılar sunuyorum. (ANAP 
sıralarından alkışlar)
BAŞKAN – Teşekkür ediyorum Sayın Yaşar.
Doğru Yol Partisi Grubu adına, Sayın Cevher Cevheri; buyurun. (DYP 
sıralarından alkışlar)
Sayın Cevheri, süreyi eşit mi paylaşacaksınız?
İ. CEVHER CEVHERİ (Adana) – Süre artarsa, bir sonraki sözcüye 
ilave etmenizi istirham ediyorum.
BAŞKAN – Tabiî, onu ilave ediyoruz. 
DYP GRUBU ADINA İ. CEVHER CEVHERİ (Adana) – Sayın 
Başkan, sayın milletvekilleri; Adalet Bakanlığı ve Yargıtay Başkanlığı 
bütçeleri üzerinde, Doğru Yol Partisi Grubunun görüşlerini ifade etmek 
üzere söz almış bulunuyorum. Şahsım ve Grubum adına, Yüce 
Heyetinize saygılarımı sunarım.
Demokratik hukuk devleti olma iddiasını ısrarla sürdüren, millet 
iradesinin, Anayasanın, kanunların üstünlüğünü ve devlet dahil herkes 
için bağlayıcılığını vazgeçilmez bir hayat tarzı olarak benimseyen 
Türk Milleti, içinde yaşadığı bölgeye ve bütün dünyaya karşı bir 
demokrasi imtihanı vermektedir. 
Bir yandan “adalet mülkün temelidir” düsturundan ilham ve feyiz 
alırken, bir yandan da gecikmiş adaletin, insanların hukuk devletine olan 
inancını sarsacağının idraki içerisindeyiz.
Geciken adaletin, hak arayışında olan vatandaşları, başka kişiler 
nezdinde çare aramaya ya da bizzat ihkakı hak yoluna iteceği aşikârdır. 
O halde, yargı reformundan söz ederken, adalet mekanizmasının 
işleyişindeki aksaklık ve eksikliklerin ele alınması gerekir. 
Mahkemelerimizin, bina, araç ve yardımcı personel bakımından 
yetersizlikleri apaçık ortadadır. Bu fizikî eksikliklerin, mevcut bütçe 
imkânları içinde mutlaka giderilmesi icap etmektedir. Adliye 
binalarının, bilgisayarlarla donatılmış, özlük haklarından doğan 
sıkıntılarını çözmüş ve güler yüzle hizmet edebilen personelin 
bulunduğu adliye sarayları haline getirilmesi öncelikli 
hedeflerimizdendir. 
Hâkimlik ve savcılığın yeniden özenilen bir meslek haline getirilmesi, 
yargı mensuplarının gelir ve sosyal hakları bakımından kamu 
çalışanlarının en iyilerinden olması büyük bir zarurettir. 
Ceza Muhakemeleri Usulü Kanunu, Hukuk Muhakemeleri Usulü Kanunu 
ve İcra İflas Kanunundaki bazı hükümlerin sebep olduğu gecikmeler 
giderilmeli, bilirkişilik müessesesinin adlî mekanizma içerisindeki 
önemine binaen, başta, Adlî Tıp Kurumu olmak üzere, uzman 
kadroların eksiklikleri süratle telafi edilmelidir. Birçok hukukî ihtilafın 
mahkemeler dışında tahkim yoluyla çözülebilmesi için, usul hukukuyla 
ilgili revizyonların gerçekleştirilmesini teklif etmekteyiz.
Değerli milletvekilleri, birçoğumuzun mensubu olduğu ve yargı 
mekanizmasının vazgeçilmez unsuru olan avukatlık mesleği önemli 
sıkıntılar içindedir. SSK topluluk sigortasının primlerini dahi ödemekte 
zorlanan pek çok meslektaşımız, hastalık ve analık sigortasından 
yararlanamamaktadır. 
Hayat standardı esasının getirdiği ağır vergi külfetinin azaltılması bir 
zorunluluk haline gelmiştir. 
Devletin trilyonlarca liralık hukukunu savunmaya çalışan kamu 
avukatlarının ücret ve özlük hakları bakımından birçok kamu 
personelinin gerisinde olduğunu itiraf etmemiz gerekir. 1136 sayılı 
Avukatlık Kanunuyla yaptıkları görevin kamu hizmeti olduğu vazedilen 
avukatların, hizmetin bu niteliği göz önünde tutularak, hak ettikleri 
itibara kavuşturulması elzemdir. Unutulmamalıdır ki, herkesin, bir gün, 
bir avukata ihtiyacı olabilir. 
Sayın Başkan, sayın milletvekilleri; cezaevleri ve ceza infaz sistemi, 
yeni baştan ele alınması gereken bir konu olarak karşımızda 
durmaktadır. Cezaların İnfazı Hakkındaki Kanunun getirdiği 
uygulamalarla, cezanın caydırıcılığı hususunda çok ciddî tereddütler 
vardır. 
Elbette ki, tutuklu ve hükümlüler de, bizim insanlarımızdır. Gerek iç 
hukuktan gerekse beynelmilel hukuktan kaynaklanan hakları, devletin 
himaye ve teminatı altındadır. 
Cezalandırma müessesesinin, suçlunun ıslah edilip topluma yeniden 
kazandırılması amacına yönelik olmasına rağmen, birçok 
cezaevimizin, mevcut yapısıyla, bu fonksiyonunu yerine getirmesi 
mümkün değildir. 
Herhangi bir suça feri nitelikte iştirak etmiş bir tutuklu veya hükümlü 
bile, cezaevinden, ıslah edilmiş olarak değil de, daha da bilenmiş olarak 
çıkabilmektedir. 
Çocuk tutuklu ve hükümlülerinin şartları, önemli bir problem olarak 
karşımızda durmaktadır. 
Bütün bu konularda gerekli her türlü idarî düzenlemeler yapılacak, kanun 
değişikliğini gerektiren hususlar, Yüce Meclisin önüne getirilecektir. 
Sayın Başkan, saygıdeğer milletvekilleri; Yargıtayımız, Türk yargı 
sisteminin gözbebeğidir; hakkını arayan, savunma hakkını kullanan kişi 
ve kurumların kapısını çalabileceği en son mercidir. Hukukî ihtilafların 
çok büyük bir bölümü adlî yargıya ilişkin olduğundan, bu 
uyuşmazlıkların varacağı son nokta olan Yargıtay’ın önemi, 
kendiliğinden ortaya çıkmaktadır. Ülkenin en seçkin hâkimlerinin görev  
yaptığı bu kurumun, üzerine düşeni layıkı veçhile yerine getirebilmesi 
için ne gerekiyorsa yapılmalı, ne talep ediliyorsa, her türlü bütçe 
kaygılarının dışında, karşılanmalıdır. Onbinlerce dosya arasında ve 
fizikî şartlarındaki yetersizliklere rağmen, en ufak bir kuşkuya yer 
vermeden görevini yapan Yargıtayımız, her türlü  siyasî tartışmanın da 
dışında kalabilmeyi başarmıştır.
İlk derece mahkemeleri ile temyiz mahkemesi arasında görev yapacak 
olan istinaf mahkemeleriyle ilgili kanun ve kanun değişiklikleri Yüce 
Meclise getirilecek, bu suretle, Yargıtay, asıl yapması gereken içtihat 
mahkemesi görevini ifa etme imkânına kavuşacaktır. 
Yargının bağımsızlığı ve hâkim teminatı, hukuk devletinin en önemli 
unsurudur. Adalet Bakanı ve müsteşarının bulunmadığı bir Hâkimler 
Yüksek Kurulunun yeniden ihdası, Hükümetimizin önemli projeleri 
arasındadır. 
Sayın Başkan, sayın milletvekilleri; gerek bu kürsüde gerekse Plan ve 
Bütçe Komisyonunda söz alan bütün grupların sözcülerinin, adalet 
camiasının sorunlarının tespitinde ve çözüm yollarında ciddî bir 
mutabakat içinde olduklarını, memnuniyetle  müşahede ediyoruz; ancak, 
burada asıl olan, bunların hayata geçirilmesi, uygulamaya 
konabilmesidir. İşte, tespit ve ikrar ettiğimiz bu aksaklıkları, 53 üncü 
Hükümet olarak, Yüce Meclisin de desteğiyle, Adalet Bakanlığının 29 
trilyon 848 milyarlık, Yargıtay Başkanlığının 611 milyarlık ödeneği 
çerçevesinde, reformcu bir anlayışla ve ihlasla çözmek üzere yola 
çıkmış buluyoruz. 
Bütçemizin, adalet camiasına ve memleketimize hayırlara vesile 
olmasını diler; şahsım ve Doğru Yol Partisi Grubu adına, Yüce Meclisi 
saygıyla selamlarım. (DYP ve ANAP sıralarından alkışlar) 
BAŞKAN –Teşekkür ediyorum Sayın Cevheri. 
Sayın Hamdi Üçpınarlar.
Süreniz 11 dakikadır; arkadaşınızın süresinden 1 dakika kaldı. 
Buyurun. 
DYP GRUBU ADINA A. HAMDİ ÜÇPINARLAR (Çanakkale) – 
Sayın Başkan, değerli milletvekili arkadaşlarım ve televizyonları 
başında bizleri dinleme imkânı bulunan değerli vatandaşlarım; Çevre 
Bakanlığının bütçesi üzerinde, Grubum adına konuşma yapmak üzere 
görevlendirilmiş bulunuyorum. Konuşmalarıma başlarken, hepinize 
saygılar sunuyorum. 
Üzerinde yaşamış olduğumuz dünyanın tek olduğunu düşündüğümüz 
zaman, çevre konusunun da, tüm dünyamızı ve bu dünya üzerinde 
yaşayan tüm insanlığı ilgilendirdiğini kabullenmemek mümkün değildir. 
O nedenle, günümüz dünyasında çevre konumunun, doğrudan insan 
sağlığıyla bağlantılı olması nedeniyle, en önemli bakanlıklardan birisi 
olması gereğini de kabullenmemiz gerekmektedir. 
Nitekim, teknolojinin ilerlediği, sanayinin geliştiği bir dünyada, 1972 
yılında Stockholm’de ve 1992’de Rio’da yapılan zirvelerde, devlet 
başkanları seviyesindeki bu toplantılarda çevrenin önemi ve konumu 
gündeme getirilmiş ve dünya devletlerinin birbirleriyle de yardımlaşarak 
çevre konusunu en ön plana almaları gereği ifade olunmuştur. 
1991 yılına kadar Çevre Müsteşarlığı adı altında faaliyet gösteren ve 
1991 yılında Çevre Bakanlığı olarak ihdas olunan bakanlığımızın 
bugüne kadar yaptığı faaliyetlerin yeterli olduğunu iddia etmek mümkün 
değildir. Ama, artık, sanayinin, günümüzde ekonomimizin merkezi ve 
büyümenin itici gücü olduğunu kabul edersek ve  getirmiş olduğu  
ekonomik katılımların yanında çevreye verdiği zararları göz önüne 
alırsak çevrenin -biraz evvel de ifade ettiğim gibi- tüm insanlarca ele 
alınması gerektiğini ve bugüne kadarki çevreci-sanayici, gönüllü 
kuruluşlar - yatırımcılar savaşını bir tarafa bırakıp, Türkiye’nin, el ele 
vererek birlikte üretim yapma ve çevreyi temiz tutma mecburiyetinin 
ortaya çıktığını kabul etmemiz gerekir. 
Nitekim, 1993 yılında, Çevre Bakanlığı, otomotiv ve çimento 
sanayiiyle uyum protokolleri yapmış ve bu protokollerin diğer alanlarda 
da tahakkuk etmesi ihtiyacı ortaya çıkmıştır. Temennim, Çevre 
Bakanlığımızın, bundan sonraki çalışmalarda, diğer kuruluşlarla da bu 
uyum protokollerini yaparak, çalışmalarına hız vermesidir. 
Sanayi kuruluşlarımızın dikkat etmesi gereken bir konum, şudur: Hiç 
kimse, para kazanma işini, insan ve diğer canlıların sağlığı üzerine 
kurmamak; bazı kişiler, doğayı tahrip ederek, doğayı kemirerek, doğayı 
yok ederek gelirlerine gelir katma gafletinden vazgeçmek 
mecburiyetindedir. 
Bunların yanında, buradan, yerel yönetimlere de seslenmek istiyorum. 
Maalesef, Türkiyemizde, gecekondu ve çarpık yapılaşmalara karşı 
önlem alınamamaktadır. Biz, siyasîler ve yerel yönetimlerdeki belediye 
reisleri, maalesef, önümüzdeki seçimlerde alacağımız oyun hesabını 
yapınca, o çarpık yapılaşmalara müsaade edilmekte, hatta,  altyapıların 
götürülmesi temin edilerek oralarda doğabilecek felaketlere izin 
verilmektedir. Nitekim, İstanbul’da vuku bulan çöplük hadisesinin ve 
İzmir’de vuku bulan sel hadisesinin altında yatan gerçek, bu felaketlerin 
ihmallerden doğduğudur. Felaketler başımıza geldikten sonra önlem 
almak, bir işe yaramamaktadır. O nedenle, yerel yönetici 
arkadaşlarımızın, bilhassa şehirleşmede ve çarpık yapılaşmadaki 
hassasiyetlerinin gereğini burada vurgulamak istiyorum.
Değerli arkadaşlarım, şurada bir iddiada daha bulunmak istiyorum: 
Türkiye’de, bugün, insan başına, günde aşağı yukarı 1 kilograma yakın 
çöp üretilmektedir. Nüfusumuza oranladığınız zaman, Türkiye’deki çöp 
üretimi günde 60 milyon kilograma yakındır. Bütün kuruluşlarımız, 
bütün bakanlıklarımız ve bilhassa Çevre Bakanlığımız, çöp konusunda 
gerekli tedbirleri almadığı takdirde, Türkiye, çok yakında, önümüzdeki 
beş on yıl zarfında, çöplerden doğacak felaketleri önleme imkânına 
sahip olamayacaktır.
Dünya üzerinde, çöp sorununa, Avrupa ülkeleri, düzenli depolama, 
yakma ve kompost şeklinde çare aramaktadır. Türkiyemizde de en 
yaygın olan tedbirlerden bir tanesi düzenli depolama olmasına rağmen, 
maalesef, Çevre Bakanlığı ile Orman Bakanlığı arasındaki 
uyuşmazlıktan dolayı, yeterli derecede yerine getirilememektedir. Bazı 
ülkelerde kompost formülüyle çareler aranmaktadır... Bunların, Çevre 
Bakanlığı tarafından, en kısa süre içerisinde araştırma yapılmak 
suretiyle, Türkiye’ye de uygulanması zarureti olduğunu buradan ifade 
etmek istiyorum.
Söylemiş olduğum bu konularla ilgili, Çevre Bakanlığı yaptığım çok 
kısa bir devre zarfında, gerekli çalışmaları ve araştırmaları 
yaptırmıştım. Şimdi, önerim, görevi devralmış olan Sevgili 
Bakanımın bu konuları bir an evvel gündeme getirerek hayatiyete 
geçirmesi olacaktır. 
İnsan sağlığıyla çok yakinen ilgili olduğunu ifade ettiğimiz çevre 
konumunda, Türkiye’nin en fazla dikkat etmesi gereken konulardan bir 
tanesi de, dünya üzerinde ve bilhassa Türkiye’de, son zamanlarda çok 
vuku bulan erozyon hadisesidir. Bu yönde tedbir alan ve çok ciddî 
çalışmalar yapan kuruluşlarımız mevcuttur. Ben, buradan, bu gönüllü 
kuruluşlarımızın bugüne kadar yapmış oldukları çalışmalardan ve 
bundan sonraki yapacakları çalışmalardan dolayı, bu kuruluşlarda görev 
alan gönüllü insanları kutlamak istiyorum, tebrik etmek istiyorum.
BAŞKAN – Sayın Üçpınarlar, 2 dakikanız kaldı.
A.HAMDİ ÜÇPINARLAR (Devamla) – ... ve, bakanlığım döneminde 
gönüllü kuruluşlarla, sanayicilerle müşterek başlatmış olduğum diyalog 
çalışmalarının, şu anda görev yapan arkadaşım tarafından da 
devamında fayda mülahaza ettiğimi ifade etmek istiyorum. 
Ve, bu konuda benden evvel konuşmalarını ifa eden arkadaşlarımın da 
ifade buyurdukları gibi, en önemli unsurlardan bir tanesi, eğitim 
konusudur. Bakanlığın, belediyelere çöp arabası, vidanjör ve traktör 
dağıtan bakanlık unvanını bir kıyıya bırakıp, gerekli çalışmalara ve 
bilhassa eğitim çalışmalarına büyük önem vermesini buradan bir kez 
daha ifade etmek istiyorum ve diyorum ki, Peygamber Efendimizin 
buyurduğu gibi “Kıyamet anını hissettiğiniz an dahi elinizde bir fidan 
varsa, onu dikiniz.” 
ALİ OĞUZ (İstanbul) – Bravo!..
A.HAMDİ ÜÇPINARLAR (Devamla) – Ve diyorum ki, solunabilir 
hava, içilebilir su ve ekilebilir toprak aradığımız günlere muhtaç 
olmayalım. Bunları aramamamız için de, geliniz, çevre bilincini, yeni 
yetişen nesillerimize ve tüm insanlığa...
(Mikrofon otomatik cihaz tarafından kapatıldı)
BAŞKAN – Sayın Üçpınarlar, 1 dakika içinde lütfen toparlayın...
A. HAMDİ ÜÇPINARLAR (Devamla) – ...eğitim vermek suretiyle, 
onlara insanoğlunun hoşuna gidecek tarzdaki eğitim tarzlarını 
uygulamak suretiyle aşılamaya çalışalım. 
Allah hepimizin yardımcısı olsun; bütçemiz hayırlı uğurlu olsun 
diyorum. Saygılar sunuyorum Sayın Başkan. (DYP, ANAP ve RP 
sıralarından alkışlar)
BAŞKAN – Teşekkür ediyorum Sayın Üçpınarlar.
Gruplar adına konuşmalar tamamlandı.
Şahısları adına, lehinde, Sayın Orhan Kavuncu; buyurun.
Sayın Kavuncu, süreniz 10 dakikadır.  
ORHAN KAVUNCU (Adana) – Sayın Başkan, değerli milletvekilleri; 
Çevre Bakanlığı bütçesiyle ilgili kişisel görüşlerimi açıklamak üzere 
söz almış bulunuyorum. Konuşmama başlarken, Büyük Birlik Partisi ve 
şahsım adına, hepinizi hürmetle selamlarım.
Sevgili Çevre Bakanımızın sunuş konuşmasında ifade buyurduğu, 
sürdürülebilir kalkınma ve kalkınmayı engellemeyecek çevre duyarlığı 
konusundaki ilkelerine destek veriyor, bunları hayata geçirmek için 
elinden gelen gayreti göstereceğini biliyor, kendisine, bütçesinin 
azlığıyla ilgili şikâyetlerinde de hak vererek başarılar diliyorum. Ancak, 
Maliye Bakanımızın sunuş konuşmasında, yatırım programları 
içerisinde çevre projelerinin payının ifade dahi edilmemiş olması, hatta 
“çevre’’ kelimesinin, bir tane dahi geçmemiş olması, Hükümetin çevre 
duyarlığı bakımından hassasiyetinin olmadığı noktasında da, beni 
tereddüte sevk ediyor. 
Küreselleşme kavramı içerisinde çevre meselesini ele almak gerekiyor. 
Çevre meselesi, bilhassa ekolojik bozulmayı  ön plana çıkararak 
düşündüğümüzde, ulusal bir mesele olmaktan ziyade, dünya 
boyutlarında, insanlığı, tabiatı tehdit eden bir mesele olarak karşımıza 
çıkıyor. 
Bu küreselleşme kavramı içerisinde çevre problemini düşündüğümüzde, 
iki boyutlu olarak tezahür ettiğini görüyoruz. Çevreyi bugünkü durumuna 
sokan ülkeler, şimdi, çevre koruma endüstrisinde yaptıkları ihracatla 
dünyayı sömürmeye devam ediyorlar. Çevre koruma endüstrisinin 
toplam ihracattaki payı, Almanya’da 27 milyar dolar, Amerika Birleşik 
Devletlerinde 80 milyar dolar, Japonya’da 30 milyar dolar, Fransa’da 12 
milyar dolar, İngiltere’de 9 milyar dolardır.
Çevre meselesinin küreselleşme kavramı içerisinde ikinci boyutu ise, 
biraz önce de ifade ettiğim gibi, çevre kirliliğinin bizzat kendisinin dünya 
boyutlarında bir problem olmasıdır. Bu noktada, Çevre Bakanlığının, 
Kafkasya ve Orta Asya Bölgesel Çevre Merkezinin TİKA’yla birlikte bir 
an önce hayata geçirilmesi konusunda yeterli duyarlılığı göstereceğini 
ümit ediyorum. 
Gelecek bütçelerde, uluslararası kuruluşlara ve ülkemizdeki gönüllü 
kuruluşlara yapılacak ödemeler, imkânlarımız ölçüsünde elbette 
artırılmalıdır. 
Sayın Bakanın bir tereddütü var; katılmamak elde değil. Sayın Bakan 
“Orta Asya ve Balkanlar için Gündem-21’in ilgili ülkeler tarafından 
benimseneceğini ümit ediyorum” diyor. Bu ümit ifadesinin arkasındaki 
endişeye katılıyorum; uluslararası kuruluşlara ayırdığımız payla, biz, 
bu endişeyi taşımakta haklıyız. 
Sevgili arkadaşlar, küreselleşme boyutlarıyla ele aldığımız zaman, 
ekolojik bozulmalar, yeryüzünde, en fazla Türk dünyasını tehdit eden 
boyutlarda bir tehlikedir. Türkistan’da, ekolojik bozulma, tam bir 
insanlık faciasıdır. Türkistan, Asya’nın ortasında bir coğrafyadır. Orta 
Asya diye, kasıtlı olarak, Türklükle bölgenin ilgisini unutturmak 
maksadıyla ifade edilen bölgenin Herodot’tan beri nomadik ismi 
Türkistan’dır. Sıkıntılar, insanlara, suya, toprağa ve diğer canlılara 
verilen zararlar, Birleşmiş Milletler ve başka uluslararası kuruluşların 
gündemindedir. 
Kazakistan’ın Semipalatinski yöresinde yapılan yeraltı nükleer 
denemeler, Türkistan’ın münbit arazilerinde pamuk monokültürünün yol 
açtığı çoraklaşma ve zehirlenme, Aral’ın suyunun azalması, Hazar 
Denizinde petrol endüstrisi, Lop Nor’da Çinlilerin yaptığı nükleer 
denemeler, Kazakistan’da Baykonur Uzay Üssünden atılan roketlerin 
yaptığı tahribat; yine, insan ve canlı hayatını hiçe sayan  acımasız ve 
sorumsuz bir merkezî planlamanın  meraları tarla arazisi yapma 
kararıyla çobanlığın ve Kazakların neredeyse tamamı demek olan 
çobanların yok olması, Türk ülkelerini, Türkistan cumhuriyetlerini 
mahvetmiştir.
Kazakistan’da nükleer denemeler, çocuk ölümlerini, kanserli oranını, 
genetik bozuklukları çok artırmış; Semey Vadisinde, gerek tarla arazisi 
gerek koyun ve yılkı -yani, at- sürülerinin beslendiği geniş meralar 
tamamen çoraklaştığı için, ekincilik ve hayvancılık tamamen ölmüştür.
Özbekistan ve Türkmenistan, bugün, bir yaşından küçük ölümlerin, 
düşüklerin ve ölü doğumların en yüksek oranda olduğu ülkeler 
arasındadır.  
Pamuk ziraatı, çok su, gübre, ilaç ve sık çapalanma gerektirir, entansif 
bir ziraattır; toprağı ve insanı yoran bir ziraat kültürüdür. Kullanılan 
gübre ve bilhassa tarlada pamuk hasat eden kadın ve çocuk işçiler 
varken, bunların üzerine, hasatı kolaşlaştırsın diye uçakla atılan 
kimyevî çözücülerle, insanlarda sürekli rahatsızlıklar meydana gelmiştir. 
Hiç ara vermeden yıllardır süregelen pamuk ekimi toprağı yormuş, 
sulama için kurulan dev barajlar -Kazak soydaşlarımız “su koyması’’ 
Özbek soydaşlarımız “su ambarı’’ diyorlar; ne güzel değil mi- ve 
sulama kanalları, Seyhun ve Ceyhun’un Aral’a ulaşmadan kurumasına 
yol açmış ve Aral’ın derinliğinde 14 metre, sahillerinde 114 kilometre 
çekilmeye yol açmıştır. 
Değerli milletvekilleri, Türkiye, yaşlı dünyanın 21 inci Yüzyıla girmek 
üzere olduğu şu günlerde, değişme trendlerini yakalamak, daha doğrusu, 
nelerin değişmesi gerektiğini belirleyerek, bu değişme trendlerini kontrol 
altına almak mecburiyetindedir. Türkiye, cihanşümul politikalar 
uygulamak zorundadır. Belli bir büyüklüğe gelinceye kadar ayakta 
durmak için, kendi kabuğumuza çekilmemiz gerekiyordu; ama, artık o 
kabuktan çıkacak büyüklüğe geldiğimizi fark etmek mecburiyetindeyiz.
BAŞKAN – Sayın Kavuncu, son 2 dakikanız...
ORHAN KAVUNCU (Devamla) – Elzem değişikliklerin başında, 
ekonomik değerlendirme ile ekolojik değerlendirmenin önem sırası 
gelmektedir. Bugüne kadar, modern dünyanın insanı ve kurumları, bir 
endüstriyel veya ziraî faaliyeti planlarken “bu işten ne kadar kâr ederim” 
sorusunu öncelikle cevaplamaya çalışmış ve hatta, bu tür faaliyetlerin 
ismi “iktisadî faaliyet” olarak anılagelmiştir. Bu arada, ekolojik 
duyarlılığı olan insanların “aman, ekolojiye zarar vermeyelim” 
şeklindeki ikazları, çok nadir zamanlarda ciddiye alınmıştır. 
Bugün, artık, iktisadî faaliyetleri, ekolojiyi bozmayacak şekilde değil, 
ekolojiyi düzeltmek şeklinde düzenlemeliyiz. Bugün, sürdürülebilir 
üretim (sustainable production), sürdürülebilir kalkınma (sustainable 
development) gibi kavramlar, aslında, işte, bunu ifade etmektedir; yani, 
mesela, tabiat ana, o topraktan neyin ne kadar zamanda yetişmesini 
organize edecekse, toprağı yormadan, o şekilde planlanan bir tarımsal 
faaliyet. Türkiye, cihanşümul politikalarını, bu tip meselelerin üzerine 
inşa etmelidir. 
(Mikrofon otomatik cihaz tarafından kapatıldı)
BAŞKAN – Sayın Kavuncu, eksüreniz 1 dakikadır.
ORHAN KAVUNCU (Devamla) – Teşekkür ederim Başkan.
20 nci Asırda, bir yanda, daha fazla kazanma hırsıyla teneffüs ettiğimiz 
havayı, bir yanda balıkların ve çocuklarımızın yüzdüğü suyu, 
yediğimiz ekmeği ve domatesi besleyen, bağrında olgunlaştıran toprağı 
kirleten zenginlerin kapitalist düzeni; öbür yanda, süper güç olduğunu 
ispatlama hırsıyla havayı, suyu ve toprağı en umursamaz ve en utanmaz 
tavırlarla kirleten komünist sistem. Rusya’nın işi şimdilik bitmiş 
görünüyor. 
Şimdi “küreselleşme” yani “yeni dünya düzeni” diyorlar. Ben, şahsen, 
daha çok kazanma hırsıyla kirletmeye devam edeceklerine, dolayısıyla, 
nimet ve külfetlerin paylaşılmasındaki dengesizliğe, bu yeni dünya 
düzeninin de son vermeyeceğine inanıyorum; buna “dur” diyecekse, 
cihanşümul politikalarla, sadece Türk dünyasına değil, bütün ezilen 
ülkelere mesajlar veren bir Türkiye “dur” diyecektir.
Hepinize saygılar sunuyorum. (BBP ve RP sıralarından alkışlar)
BAŞKAN – Teşekkür ederim Sayın Kavuncu.
Hükümet adına Çevre Bakanı Sayın Mustafa Taşar; buyurun efendim. 
(ANAP sıralarından alkışlar)
Süreniz 10 dakikadır. 
ÇEVRE BAKANI MUSTAFA R. TAŞAR (Gaziantep) – Sayın Başkan, 
değerli milletvekilleri; çevreyle ilgili konuların 10 dakikada 
konuşulmasının zorluğunu takdir edersiniz. Bu konudaki, 
Bakanlığımızın ve Hükümetimizin görüşlerini bir kitapçık halinde 
bastırarak, Başkanlığımıza ve sayın milletvekili arkadaşlarımıza 
dağıtmış bulunuyoruz.
Bakanlığımızın 1996 malî yılı bütçesinin görüşülmesi nedeniyle 
huzurlarınızda bulunuyorum; konuşmama başlamadan önce hepinizi 
saygıyla selamlıyorum.
Bilindiği gibi, çevre konusu, bizim, önem, öncelik ve duyarlılıkla ele 
aldığımız bir konudur. Nitekim, bu yaklaşım doğrultusunda, daha önce, 
Başbakanlığa bağlı müsteşarlık olarak teşkilatlandırılan kurum, 1991 
yılında, -benim de üyesi bulunduğum- Sayın Mesut Yılmaz 
Başbakanlığındaki Anavatan Partisi Hükümeti tarafından bakanlık 
düzeyine yükseltilmiştir. 
Konuya verdiğimiz önemin gereği, Anavatan Partisi olarak, çevre 
konusundaki çalışmalarımıza muhalefet döneminde de devam ettik. 
Muhalefet döneminde, Pamukkale’de düzenlediğimiz “2000’e Beş Kala 
Türkiye’nin Hedefleri ve Yeniden Yapılanma’’ konulu siyaset belirleme 
ve geliştirme toplantısında, çevreyi, başlıbaşına bir konu olarak ele 
aldık ve irdeledik; bu çalışmaların sonucunu da bir kitap halinde 
yayımladık. 
Şimdi, 53 üncü Türkiye Cumhuriyeti Hükümetinin Programında, 
“çevrenin korunmasının ekonomik, ticarî, sosyal ve siyasî açılardan, 
birbiriyle uyumlu ve bütünleşmiş bir yaklaşımla ele alınacağı; çevrenin 
kirletilmesi sonucunda alınacak onarıcı politikalar yanında, öncelikle, 
kirletilmeden korumasını sağlayacak önleyici politikalar tercih edileceği 
ve çevre politikalarının tüm ekonomik ve sosyal politikalarla 
bütünleştirilerek, ekonomik araçlardan azamî düzeyde istifade edileceği, 
toplumda çevre bilincinin geliştirilmesi ve yaygınlaştırılması için, 
kamu kurum ve kuruluşları, gönüllü kuruluşlar ve yerel yönetimler 
arasında koordinasyon sağlanarak eylem planları yapılacağı, kent 
planlamasının çevre düzeni, imar planlarına uygun olarak 
hazırlanacağı” hususları temel politikalar olarak belirlenmiştir. 
Sayın Başkan, sayın milletvekilleri; çevre, ihtiyaçlarımızı 
karşıladığımız, her canlının neslini devam ettirdiği, sürekli olarak 
tükettiği ve ürettiği, gezdiği, dinlendiği, yaşamını geçirdiği doğal, 
kültürel sınırları her zaman kontrol edilemeyen büyük bir ortamdır. 
İnsanoğlunun yaşamı, bu mekân içerisinde, bazen kolaylaştırılmış, 
bazen de -elde olmayan nedenlerle- zorlaştırılmış vaziyette 
geçmektedir. İnsanoğlu, hayatın ilk yıllarından beri çevreyle beraber 
olmasına karşın, 19 uncu Yüzyıla kadar bu ortamın önemini pek 
kavrayamamış; çevre de, kendi doğal yapısı içerisinde şekillenmiştir. 
20 nci Yüzyılda ülkelerin temel hedefi, ekonomik kalkınma olmuş. Bu 
hedefe ulaşılmasında, sanayileşme başlıca araç olarak görülmüştür. 
Başka bir ifadeyle, birçok ülke için kalkınma sanayileşmeyle özdeş 
kabul edilmiş ve bütün çabalar bu yönde yoğunlaştırılmıştır. 
Ülkemiz, kalkınma sürecinde belli düzeye ulaşmış, sanayileşme ve 
kentleşme çabalarını sürdüren bir ülke olarak, ciddî çevre sorunlarına 
sahiptir. Bu sorunlara, bir sistem dahilinde, kısa, orta ve uzun vadeli bir 
programla yaklaşılması gerekmektedir. Burada vurgulamamız gereken 
husus, yaşadığımız çevrenin önemi yanında, yapılanları ve yapılması 
gerekenleri yapmak, uygulamak, uygulamaya yardımcı olmak ve bu işte, 
her şeyden önce samimi olmaktır. Kural ve kaideleri, nerelere, nasıl 
yazarsanız yazınız, uygulamalardaki aksaklık ne çevreyi korur, ne tabii 
zenginlikleri korur.
Çevre, bir hükümet, bir bakanlık işi diye geçiştirilecek bir şey değildir; 
çevre, hem devletin, hem hükümetlerin, hem de en başta bizlerin, yani 
vatandaşların, çevreyi kullananların, insanların, koruması altında  
olabilecek bir olgudur. Bu amaçtan yola çıkarak, siyasî parti 
liderlerimizin, çevreyle ilgili konularla yakinen ilgilenmelerini sağlamak 
üzere, demokratik siyasî hayatın vazgeçilmez unsurları olan siyasî 
partilerde de, çevre komisyonları oluşturulması için çağrıda bulundum 
ve bu konuda bir yönetmenlik taslağını da kendilerine takdim ettim. 
Buna, bütün siyasî partilerimizin duyarlılıkla yaklaşacağını ümit 
ediyorum.
Yine, aynı şekilde, hepinizin yakinen içinde yaşadığınız olaylar 
olmaktadır;  bunlardan en basit birisini burada söylemek istiyorum: 
Sayın genel başkanlar, sayın bakanlar, sayın milletvekilleri, siyasî 
geziler yaptıkları zaman, dinimizce de uygun olmayan şekilde kurbanlar 
kesilmektedir -halbuki, kurban Allah’a kesilir, kullara kesilmez- böylece 
orada bir cinayet işlenmekte, vahşice hayvanlar katledilmektedir. Bunun 
önlenebilmesi için sayın genel başkanlarımıza bir mektup göndererek, 
karşılamalarda ve uğurlamalarda, kurban kesme hadiselerine son 
verilmesi hususunda yardımlarını talep ettim; ilk uygulamayı 
Gaziantep’e yaptığım gezide ben başlattım. Benim Bakan olarak 
yapacağım ziyaretlerde, kurban kesmek isteyen vatandaşlardan, valilik 
kanalıyla Çevre Koruma Vakfında, tam 310 milyon Türk Lirası bağış 
toplandı; böylece hem hayvanlar telef edilmemiş oldu hem de çevrenin 
güzelleştirilmesi ve ağaçlandırılması için -bir miktar da olsa- para 
toplanmış oldu. Gaziantep’deki bu uygulamanın, diğer illerimize de 
örnek olmasını diliyorum.
Yine aynı şekilde, yarın, basın toplantısıyla açıklayacağım bir husus 
var: Hepimiz, birbirimize yılbaşlarında ve bayramlarda tebrik kartı 
gönderiyoruz. Bu tebriklerin tamamını topladığınız zaman, maliyeti 
tam 2,8 trilyon lirayı bulmaktadır. Ben, bana gelen kartlardan ve 
gönderdiğim kartlardan gördüğümü söylüyorum; bu gelen kartları ne biz 
okuruz ne de gönderdiğimiz okur, altına imza bile atmayız, imzalar 
matbaada basılır, sekreterler yorulur sadece burada, bir de onları 
dağıtan postacılar. Bu bir kanun meselesi değildir; bu meselenin sona 
erdirilmesi için de, herkesi duyarlılığa davet ediyorum. En azından, 
binlerce ağacın kesilmesine ve oksijen ihtiyacımızı karşılayan orman 
varlığımızın yok olmasına neden olan bu fuzuli uygulamanın sona 
erdirilmesi gerekmektedir.  Bu konuda, zaten, çok yakın dostlar 
telefonla, bayramlarda birbirlerini ziyaret ederek veya mektuplaşarak 
meseleyi halletmektedirler. Onun için, bu meseleye de bir son verilmesi 
gerekir diye düşünüyorum. (Alkışlar) 
Ülke genelinde erozyon, çarpık kentleşme ve buna bağlı altyapı 
sorunları yoğun olarak görülürken, batı bölgelerimizde, sanayileşmeden 
kaynaklanan hızlı bir çevre kirlenmesi yaşanmaktadır. Türkiye’nin 
büyük bir bölümünde bitki örtüsü ve ormanlar hızla azalmaktadır. 
Erozyon nedeniyle yılda 500 milyon ton verimli toprak heba olmaktadır. 
Bu topraklar heba olmakla kalmayıp aynı zamanda, barajlarımızın 
dolmasına da sebebiyet vermektedirler... Ülkenin ekonomik büyüme 
sürecinde, gerekli önlemlerin alınmaması ve çevre koruma 
politikalarının ihmal edilmesi, bu sorunları, maalesef, gündeme 
getirmiştir. 
Ülkemizin gündeminden hiç inmeyen bir diğer konu, hava kirliliğidir; 
yoğun yerleşim merkezlerinde ve sanayi bölgelerinde, kömüre dayalı 
enerji tesislerinin yer aldığı yörelerde görülmektedir. Taşıtlardan 
kaynaklanan hava kirliliği ise, apayrı bir içler acısıdır ve büyük 
şehirlerimizde önemli boyutlara ulaşmıştır. Gölleri, akarsuları, yeraltı 
su kaynakları ve sulak alanları zengin ve üç tarafı denizlerle çevrili 
ülkemizde, su kirliliği ve hava kirliliğinde olduğu gibi, çarpık yerleşme 
ve arıtma tesisi kullanılmadan yapılan atık deşarjlarından da 
kaynaklanan bu kirliliklere son verilmesi için gerekli çalışmalar 
yapılacaktır. 
BAŞKAN – Sayın Taşar, son dakikanız içerisindesiniz.
ÇEVRE BAKANI MUSTAFA R. TAŞAR (Devamla) – Sayın 
Başkanım, daha okuyacak ve söyleyecek çok şeyim var; yalnız, son 
dakikada şunu söylemek istiyorum: Benden önce bu Bakanlık görevinde 
bulunmuş olan Sayın Çevre Bakanımız, biraz önce “Çevre 
Bakanlığının  bir, itfaiye, çöp aracı dağıtan kurum haline geldiğini” 
ifade etti; aynen katılıyorum, eğer bu uygulamalar ileriye doğru devam 
edecek olursa,  Çevre Bakanlığının adını, “çevre malzeme ofisi’’ 
olarak değiştirmek gerektiğine inanıyorum; çünkü, çevre fonunun 
işlevleri arasında, çevre kirliliğini önleyici araştırma faaliyetleri, 
çevrenin temizlenmesi için yapılacak faaliyetler, çevre kirliliğini 
önlemeye yönelik eğitim faaliyetleri ve personel yetiştirilmesi... 
	(Mikrofon otomatik cihaz tarafından kapatıldı)
BAŞKAN – Sayın Bakan, ek süreniz 1 dakikadır.
ÇEVRE BAKANI MUSTAFA R. TAŞAR (Devamla) – ...çevre 
kirliliğinin giderilmesi ve önlenmesiyle ilgili teknoloji ve projelerin satın 
alınması, çevre kirliliğini önleyici ve çevreyi iyileştirici faaliyetlerde 
kullanılacak olan araç ve gereçlerin satın alınması, hayvan ve bitki 
ıslahı ve çevre kirliliğini önlemeye yönelik ağaçlandırma faaliyetleri ve 
arıtma tesisleri yapılması için, gerçek ve tüzelkişilere kredi yardımları 
konuları vardır; ama, bunlardan hiçbirisi yapılamamaktadır; sadece, 
belediyelere arozöz, çöp kamyonu vermekle yükümlü bir Bakanlık 
halindedir, bir imkânsızlıklar Bakanlığıdır, bütçesi, Türkiye bütçesinin 
onbinde yedisidir. Onbinde yedi bütçeyle, bu Bakanlıkta,  ne 
yapılabilecekse azamîsini yapmaya gayret edeceğiz ve Bakanlar Kurulu 
içerisinde, ben, kendimi Bakanlar Kurulunun bir üyesi gibi değil, çevre 
gönüllülerinin bir temsilcisi olarak görüyorum; çevre kirliliğinin 
önlenmesinde, çevrenin  kirletilmeden korunmasında ve çevreyle ilgili 
her türlü çalışmada onlarla birlikte olacağım.
Beni dinlediğiniz için, hepinize sevgi ve saygılar sunuyorum; bütçemiz 
hayırlı olsun. (Alkışlar)
BAŞKAN – Teşekkür ediyorum Sayın Bakan.
Adalet Bakanı Sayın Mehmet Ağar; buyurun.  
ADALET BAKANI MEHMET AĞAR (Elazığ) – Sayın Başkanım, çok 
değerli milletvekilleri; hepinizi içten saygılarımla selamlıyorum.
Sayın Başkanım ve değerli milletvekillerimiz; müsaadeniz olursa, 
sözlerime, Türkiye’nin her tarafında büyük sıkıntılar içerisinde hizmet 
üretmeye gayret eden, insanlarının tasasına, sıkıntısına koşan; kendi 
bütün problemlerini bir kenara itmiş, küçük yerlerde yok denilebilecek 
binalarda, büyük yerlerde de bodrum ve merdiven altlarına ilave edilmiş 
odalarda görev üretmeye çalışan hâkim ve savcılarımıza, Yüce 
Meclisimizin selam, saygı ve  şükranlarını sunmak suretiyle başlamak 
istiyorum.
Çok değerli grup sözcüleri, gerçekten, hepimizin, tespitte ve bilgi sahibi 
olmada müştereklik içerisinde olduğumuz birçok konuyu, büyük bir 
vukufiyetle dile getirdiler. Türkiye’de, yıllardan beri, adalet 
mekanizması konusunda sadece konuşulmuştur; konuşulan da, 
eksikliklerin, sıkıntıların, problemlerin dile getirilmesi olmuştur. 
Bunlar, zaten, bilinen gerçekler; sokakta, günlük yaşam içerisinde bu 
problemlerle karşı karşıya olan insanlar bunu biliyor, görevliler biliyor, 
parlamento biliyor... Peki, bu arada, hiçbir şey yapılmadı mı; elbette, 
birçok mesafe alındı, cumhuriyetin kurulduğundan bu yana 
bakıldığında, gelinen nokta içerisinde çok şeylerin yapıldığını 
görmemek mümkün değil; ama, görünen o ki, toplumun gelişmesine, 
büyümesine ayak uyduracak süratte ve aynı paralellikte değil. O zaman, 
aradaki mesafenin giderek -özellikle, Türkiye’nin büyük bir kentleşme 
süreci içerisinde olduğu göz önüne alındığında- büyük ölçüler içerisinde 
açılması, artık, baş edilemez noktaya doğru geldiğini göstermekte; yani 
tıkanmıştır. Bunun, bu dönem içerisinde -inşallah, bu Parlamentoya 
nasip olacaktır- önemli meselelerinin mutlaka çözülmesi gereği vardır. 
Tabiî, meseleyi, bir seçim dönemi perspektifi içerisinde ele aldığınız 
vakit, dönem dönem yetiştirilecek, yapılacak işler vardır; aciliyeti 
olanların, öncelikle, değerli Parlamentomuzun gündemine getirilmesi 
mecburiyeti vardır. Hiç şüphesiz ki, bütün bu meselelerin başta geleni, 
fiziksel anlamda söylediğimiz -binaydı, araçtı, gereçti, teçhizattı, 
bilgisayardı- modern teçhizatlanma dediğimiz,  modern teknoloji 
dediğimiz olayın gerçekleşmesidir; bunun için kaynağın büyük 
boyutlarda olması mecburiyeti var; ki, bütün arkadaşlarımız da bunu 
söylüyor. Bunun için, kaynak bulucu bir kanuna ihtiyacımız var. Bu 
kaynakları, süratle gündeme getirip bulmak ve kullanmak 
mecburiyetimiz vardır. Geçmiş dönemde hepinizin yakinen hatırladığı 
Yetki Kanunu çerçevesi içerisinde çıkarılmış bir kanun hükmünde 
kararname vardı, bunun iptali sonucu, bu kararnameden istifade etme 
imkânı kalmamıştır. O zaman, yakın bir zaman içerisinde getireceğimiz 
bu iptal edilen kararnameyle ilgili redakte çalışmaları, son aşamadadır. 
Çok kısa bir zaman içerisinde, muhtemelen hemen bütçeden sonra, 
herkesin burada büyük bir içtenlikle şikâyet ve sıkıntılar içerisinde 
bulunduğunu söylediği adalet camiamızı, bu sıkıntıdan kurtaracak 
çözümü, Yüce Meclisimizin gündemine getireceğiz. Eksikler, 
yanlışlıklar olabilir, Parlamento, hiç şüphesiz ki, ona son şeklini 
verecektir. Kaldı ki, konu gündeme gelmeden evvel, değerli grup 
başkanvekillerimizle ve komisyon üyelerimizle görüşülecektir ve 
bildiğiniz prosedür içerisinde Genel Kurula getirilmesi sağlanacaktır. 
Bugün, devletin temeli olan bir müessesedeki böylesine sıkıntılar ve 
problemler, insanların, bu müesseseye karşı var olan büyük saygı ve 
güvenlerini âdeta aşınmaya tabi tutmaktadır. Bunun, hepimiz için 
üzerinde çok ciddiyetle düşünülmesi, önemle ve süratle çözülmesi lazım 
gelen bir problem olduğunu söylemenin fazla olacağı kanaatindeyim.
Şüphesiz, bunun arkasından, hemen süratle gündeme gelecek diğer bir 
olay, İnfaz Kanunudur. Bugün, kamu vicdanını ciddî şekilde rahatsız 
eden, cezaların caydırıcılık vasfının kaybolduğu, infaz sisteminin, 
âdeta infaz etmeme sistemi biçimine döndüğü şeklindeki şikâyetler ve 
bundan dolayı bizatihi yargının içerisinde hizmet eden insanlarımızın 
son derece rahatsız olmaları, artık bizim için dayanılmaz boyutlara 
geldiği aşikârdır. Verilen ceza mutlaka infaz edilmelidir ve bu infaz 
edilme içinde, hiç şüphesiz, yine gözden ırak tutmayacağımız bir başka 
önemli ölçü de, bu infaza tabi kılınan insanın, bizim insanımız olduğu 
ve onun yeni baştan topluma kazandırılması konusunda, sistemin içinde 
gerekli mekanizmaların var olması sonucunun doğurulmasıdır.
Tabiî ki, suçlu da insandır, onun da insan haklarının bütün 
güvencelerinden istifade etmek hakkı vardır da, peki mağdur ne 
olacaktır?!. Mağdurlar, âdeta korunamaz hale gelmiş ve bir suçun 
işlenmesinden dolayı mağduriyeti olan insanların, devlete duymuş 
olduğu güven, güvence ve adalet mekanizmasına karşı duymuş 
oldukları güvencede, maalesef, aşınmalar meydana gelmektedir.
Bunları, şunun için sıralamaya tabi tutuyorum: Çok şey söyleyip de 
hiçbir şey yapmamak gibi bir eylemin sahibi olabilmemiz mümkün 
değildir; konuştuklarımızı mutlaka yapmak durumundayız. 
Parlamentonun iş trafiğini, çalışma tekniğini de göz önüne getirdiğimiz 
vakit, bu sorunları tek tek çözebilmek için -tabiî sizin tasvibinize 
sunulacaktır- keşke zamanımız daha fazla olsa, bunları, süratlendirerek 
çıkarabilsek. Hukukumuzda, adlî sistemimizde, gerçekten, bugün, 
herkesin ihtiyaç duyduğu reform dediğimiz olayı, ardı ardına, mutlak 
gerçekleştirmek, realize etmek durumundayız. Hukuk sistemimizdeki 
bütün bu gelişimler, elbette ki, milletimizin örf, âdet ve gelenekleri 
yanında -dünyanın bugün bir bütünleşme süreci içerisinde olduğu bu 
yüzyılımızda- dünya standartlarını da gözden ırak tutmamız mümkün 
değildir. Bütün bunları meczederek, günümüze, yaşayışımıza ve 
toplumumuzun gelişimine ayak uyduracak yeni bir yapılanmayı ortaya 
koyacağız.
Cezaevleri meselesi, tabiî ki çok konuşulan, çok spekülasyona neden 
olan bir konudur. Çok açıkça ifade etmek gerekiyor ki, bugün, hakikaten 
kanayan bir yara; dünün, evvelki günün, bugüne getirmiş olduğu bir 
konudur. Çok net bir tespitle diyebilirim ki, -ki, arkadaşlarımızın bütün 
ifadelerine katılmamak mümkün değil- devlet eliyle, bugün, örgütlere, 
sıfır maliyetle bir yeni üs kazandırılmış durumdadır. Bütün faaliyetler 
hızla devam etmektedir; bunların, masrafı da devlet tarafından 
karşılandığı için, örgütler açısından maliyeti sıfır haline gelmiş ve 
iddia edildiği gibi, burada yaşayanlara, devletin veya onun görevlilerinin 
değil, bizatihi örgüt mensuplarının baskıları sonucu, cezaevleri, bazı 
insanlar için yaşanılmaz hale gelmiştir. İşte, insan hakları ihlali, bence, 
bu noktada başlamaktadır. 
Tabiî, hangi şartlar içerisinde olursa olsun, bu sınırlar içerisinde yaşayan 
herkes, bu ülkenin vatandaşıdır. Dolayısıyla, bundan doğan  -gerek 
beynelmilel hukukta gerek millî hukukumuzda- varolan hakları neyse, 
bunlar da, hiç şüphesiz ki, devlet tarafından titizlikle korunacaktır; 
ancak, bütün buralara ait olan, kanun, tüzük ve yönetmelik neyse, bunlar 
da uygulanacaktır; bunları da uygulamadığımız takdirde, buraların, o 
zaman, özelliği olan bir cezaevi olabilmesi, bir tutukevi olabilmesi 
imkânı ortadan kalkmıştır;  bu, yerli yerine konulacaktır.
BAŞKAN – Sayın Bakan, son dakika içerisindesiniz.
ADALET BAKANI MEHMET AĞAR (Devamla) – Sayın Başkan, 
teşekkür ederim.
Tabiî, dar bir zamanda, bütün bunların hepsini anlatabilmek mümkün 
değil; ancak, bir konu var -tabiî, tenkite uğradığımız- bu, malum, 
tayinler konusu. Her zaman söylediğim gibi, memurlarla ilgili bir 
meseleye girmem; konu, hukuk çerçevesi içerisinde halledilecektir. 
Yargı kararları vardır; bunlara karşı bizim itiraz haklarımız vardır; 
bütün hepsi, kanunî zaman süreleri içerisinde yapılmıştır. Bir de, 
elbette, takdir hakkı vardır. Bugüne kadar burada konuşan insanlar, bu 
işlerin pek düzgün gitmediğinden şikâyet etmektedirler. Ben, yine, en 
halisane niyetimle söylüyorum ki, bu konularda hizmet etme durumunda 
olan herkes, mutlaka iyi niyet içerisinde olmuş; ancak, bu noktaya da 
gelmiştir. O zaman, bu noktada artık bir ekip değişikliğine ihtiyaç 
olduğu da, açık ve mantıklı bir gerçektir.
	(Mikrofon otomatik cihaz tarafından kapatıldı)
BAŞKAN – Sayın Bakan, ek süreniz 1 dakikadır.
ADALET BAKANI MEHMET AĞAR (Devamla) – Burada yapılan iş, 
olaya siyasî bir gölge düşürmek değil, tam tersine, eğer, böyle bir zehap 
var ise, onu kaldırmak, tamamıyla teknik seviyede ehliyetini, kariyerini 
tespit etmiş insanlarla, bu hizmeti, cesaretle ve kararlılıkla yüklenmek 
meselesidir. Aksi takdirde, bu görevlilerin hiç değişmez olduğunu kabul 
etmek, bu Bakanlık bünyesinde, her noktada büyük bir başarı ve 
feragatla hizmet etme durumunda olan insanların hiç birisinin, bu 
görevlere gelememesi sonucunu doğurur ki, dünyadaki hiçbir memuriyet 
sisteminde de böylesine bir olayın varlığı ve olasılığı da kabul 
edilemez gibi bir yorumla meseleyi ortaya koymak istiyorum. 
Sonuç olarak, konu, halen idarî yargıdadır; daha derinlemesine girmek 
istemiyorum; ama, söyleyeceğim şudur ki, her şey hukuk kuralları 
içerisinde cereyan etmektedir; zamanaşımı neyse, zaman süreleri 
neyse...
	(Mikrofon otomatik cihaz tarafından kapatıldı)
ADALET BAKANI MEHMET AĞAR (Devamla) – ...onlara dikkat 
edilir ve kanunî hakları, şahıslarda olduğu gibi idare de kullanır.
Derin saygılarımla, tekrar, teşekkür ederim. (DYP ve ANAP 
sıralarından alkışlar)
BAŞKAN – Teşekkür ederim Sayın Bakan.
Şimdi son söz, bütçenin aleyhinde, Sayın Ahmet Dökülmez.
Buyurun. (RP sıralarından alkışlar)
Sayın Dökülmez, süreniz 10 dakikadır. 
AHMET DÖKÜLMEZ (Kahramanmaraş) – Sayın Başkan, değerli 
milletvekilleri; Adalet Bakanlığı, Yargıtay ve Çevre Bakanlığı bütçesi 
üzerinde, şahsım adına söz almış bulunuyorum; sözlerime başlarken 
hepinizi hürmetle ve sevgiyle selamlarım.
Ben, aslında, sadece Adalet Bakanlığı bütçesi üzerine konuşacaktım; 
ancak, Çevre Bakanımızı biraz önce burada dinlerken, ister istemez, bir 
cümle de olsa Çevre Bakanlığı konusunda bir şeyler söyleyeyim istedim. 
Geçen dönemde değerli bir bakanımız, Kahramanmaraş’a çöp aracı 
olarak 9 tane traktör gönderdi; baktık, tamamı da Doğru Yol Partisine 
mensup belediyelere ait; Refah Partili 18 belediye var. Bakan beye gittim 
-çok şık olmuyor- ve “Niye böyle yapıyorsunuz?” dedim. “Sayın 
milletvekilim, bundan sonra size de gönderelim, bir yanlışlık olmuş” 
dediler; ama, o fırsat bir türlü eline geçmedi; temenni ediyorum ki, 
bundan sonra, bu türlü haksızlıklar yapılmaz. (RP sıralarından 
alkışlar)
Şimdi, Adalet Bakanlığı bütçesi üzerindeki düşüncelerime, mümkün 
mertebe, zamanımın elverdiği ölçüde değinmeye çalışacağım. Kırsal 
kesimde -nüfusu 5 bin olan bir ilçede- hâkimlik yapan bir hâkim arkadaş 
diyor ki “Fen memuru yok, orman mühendisi yok, inşaat mühendisi yok; 
üç senedir bir tezyidi bedel davasının keşfini yapamıyorum. Odalar, 
gönderdikleri tarifelerde, bilirkişiler için çok yüksek rayiç istiyorlar; 
yoksa gelmiyorlar. Bu rayici vermeme rağmen, bilirkişileri çoğu zaman 
müzekkerelerle zorla getirtiyorum.”
 Odalar derken, bilirkişi tarifeler derken, çoğu kimsenin dikkatini 
çekmedi; ama, ben, pratikten gelen bir kişi olarak, özellikle 
karşılaştığım bir durum olarak söylüyorum; meslek odaları, illere ve 
ilçelere gönderdikleri bilirkişi listelerinde, genellikle, kendilerine en iyi 
aidat ödeyen bilirkişileri teknik bilirkişi olarak gösteriyorlar. Bir süre 
sonra, arazide, keşif mahalinde ve yargılama aşamasında, gelen 
dosyada, raporda bakıyorsunuz ki, gelen bilirkişiler çok yetersiz; bu 
yüzden yargıtay dosyaları bozuyor, kararları bozuyor; dünya kadar 
yargılama masrafı, vatandaşın sırtına biniyor. O açıdan, bilhassa, 
Yargıtaydaki değerli arkadaşların dikkatini çekmek istiyorum, odaların 
bilirkişileri, karar vermede, tek bir kaynak olarak ele alınmasın 
değerlendirmeye tam olarak alınmasın; onun dışında, mesleğini çok 
güzel yapan, mahkemedeki çekişme olayını en sağlıklı şekilde çözecek, 
buna uygun şekilde rapor verecek insanlar da gözönünde tutulsun 
istiyorum. 
Davalı olmak, davacı olmak, artık, bugün, kimsenin kendi elinde değil. 
Şuradan çıkarsınız, bir trafik kazasına uğrarsınız, davalı olursunuz; 
yahut  da, oturduğunuz bir eve, bir gayrî menkule veya herhangi bir 
eşyaya biri sahip çıkar “bu benim” der; senelerce sizi, mahkeye götürür, 
getirir... Böyle bir durumda, malî bakımdan müsait olan insan, avukat 
tutuyor veya başka imkânlarla kendini savunuyor; ama, durumu müsait 
olmayan insanların muhatap oldukları ıstıraplara küçük bir paragraf 
halinde değinmek istiyorum.
Bugün, yargılama masrafları, maalesef, çok yüksek. Harçlar, onun 
dışında, keşif ücretleri... Bakın, bugün, bir mahkeme heyetinin şehir 
dışındaki yolluğu 1 milyon 800 bin lira. Hele, birtakım teknik uzman 
gerektiren, birkaç tane bilirkişi gerektiren dosyalarda -her birini en 
azından 5-6 milyon liradan hesap ederseniz- bir keşfin, 20 milyon 
liranın altında yapılması mümkün değildir. Ortalama aylık ücreti 10 
milyon lira civarında olan bir insanın, yıllık kazancının altıda birini, 
arzu etmediği, gönlünden geçirmediği halde muhatap olduğu bir dava 
uğruna, harcaması da mümkün değil; onun için ben, bu yargılama 
ücretlerinin düşürülmesi konusunda, elde ne imkân varsa  
kullanılmasını istiyorum. 
Değerli arkadaşlar, yine, taşrada bir vatandaş, hâkim arkadaşa diyor ki 
“Hâkim bey, ne olur, keşfi altı ay sonra yapalım, şu kış geçsin, Kurban 
Bayramında birkaç tane davar satacağım, koyun satacağım, keşfi 
yaptıracak güce ancak ondan sonra ulaşırım.” Ben, bu acı manzarayı, 
özellikle sizlere anlatmak zorunda kaldım.
Bilhassa, kırsal kesimlerdeki adliyelerde fotokopi ve bilgisayarın 
olmaması ciddî sıkıntılara sebep oluyor. Araçlar yok; savcıların 
genellikle araçları var; ama, adliyenin bir aracı yok; bu açıdan, hâkimler 
piyasadan araç tutmak zorunda kalıyorlar, piyasadan tutulan araçlar 
günlük rayiç üzerinden gitmek istemiyor, diyor ki “ben, paramı beş-altı 
ay sonra alacağım, beş-altı ay sonra bu parayı aldığımda, bundan zarar 
edeceğim; onun için, ne yapalım, mutlaka, bir hile yapalım, bunu biraz 
yüksek gösterelim.” Hem dürüstlüğün timsali olması gereken bir 
mercideki insanlara böylesine yanlışları yaptırıyorlar hem de devletimiz 
bu yönden zarara uğruyor.
Değerli arkadaşlar, 647 sayılı Yasanın 4 üncü maddesinde, 
biliyorsunuz, birkısım cezaların paraya çevrilmesi öngörülüyor -ben, 
bir-iki kere Genel Kurul salonundan dışarı çıktığım için, belki, değinen 
arkadaşlardan haberim olmamıştır- ama, bugün, paraya çevrilen cezalar, 
günlüğü 5 000 lira üzerinden çevriliyor. Günlük 5 000 lira ne demek; 365 
gün çarpı 5 000, 1 825 000 lira yapıyor. Zaman zaman duyuyoruz, 
birkısım suça muhatap olan ve bu yüzden cezaları paraya çevrilen 
kişiler “üstü kalsın’’ demek suretiyle adliyemizi, adalet 
mekanizmamızı, rencide edecek birkısım tavırlara muhatap yapıyorlar. 
Onun için, trafik cezası dahil birçok ceza artırılıyor; ama, bu paraya 
çevrilmede esas alınan ceza miktarları, günün koşullarına uygun, her 
gün değişmesine gerek kalmayacak şekilde otomatik bir sisteme 
bağlanırsa, sanıyorum, yargıda müeyyide denen olay daha iyi 
karşılığını bulmuş olur.
Özel Dedektiflik Kanunu, 19 uncu Dönemde komisyonumuzu ve Meclisi 
bir süre işgal etti; ama, hayata geçirilemedi. Meslek hayatım sırasında 
birçok dosyayı elime aldığımda, âdeta saçlarımı yolardım, derdim ki 
“şu noktayı niye araştırmamışlar, şu insanı niye çağırıp sormamışlar” 
arkasından, bakardık ki, ya güçlü bir insan yahut da başka bağlantısı 
olan bir insan... Neticede, olay ya faili meçhul olur yahut da başka bir 
noktaya çekilir; dosya sürüncemede kalır, netice de biterdi.
BAŞKAN – Sayın Dökülmez, son 2 dakikanız.
AHMET DÖKÜLMEZ (Devamla) – Teşekkür ederim Sayın Başkan.
Onun için, Özel Dedektiflik Yasası, adlî mekanizmanın içerisine, 
kısmen, özel sektörün girmesi manasında faydalı olacaktır 
kanaatindeyim.
Adalet çok yavaş işliyor; onun için, yargı reformunun yapılması ve 
hızlandırma işlemlerinin bir an önce hayata geçirilmesi lazım. 
Almanya’da otobanda bir trafik kazası yaparsanız, 3,5 saat içerisinde her 
türlü dava biter; tüm masraflar, alacak verecekler, hesabınıza geçer, 
ondan sonra da herkes işine gücüne gider. Türkiye’de ise, bir trafik 
kazası, taraflar davaya asılmışsa, maalesef, 3,5 seneden önce bitmiyor.
Bazı arkadaşlarımız bahsetti, adlî kolluğun bir an önce devreye girmesi 
lazım. Sayın Bakanımızın da söylediği gibi, maalesef, cezaevleri, 
yasadışı örgüt merkezleri haline gelmiş, cinayet talimatlarının verildiği 
yer haline gelmiş. Bunun için, 38 kişilik koğuşlar yerine, 3 kişilik, 8 
kişilik koğuşlar, ilk aşamada bir çözüm olacaktır diye düşünüyorum.
Geçen dönemde, bir değerli bakanımız  “2 bin hâkim alındığını, 
bunların hepsinin de parti teşkilatlarından gelen talimatlara göre 
alındığını’’ ifade eden birtakım sözler söyledi; basından duyduk. 
Bunlar, ülkemizi, bizleri, sizleri, hepimizi rencide ediyor; ülkemizdeki 
otoriteyi ve devleti zaafa uğratıyor ve halkın, bu konudaki güven 
duygusunu rencide ediyor.
Bu arada, geçen hâkimlik sınavlarında, imam hatip mezunu olanların, 
özellikle, adlî yargıda hâkim sınıfına alınmamak için özel gayret 
sarfedildiğine muhatap olduk. Bunlardan dolayı da çok üzüntü 
duyuyoruz, bunlar yanlış şeylerdir. Bir devlet, küfürle yaşayabilir; ama, 
zalimlikle asla yaşayamaz.(RP sıralarından “Bravo” sesleri, alkışlar)
Değerli arkadaşlar “Adalet, Kutup Yıldızı gibidir’’ der büyüklerimiz, 
“yolunu kaybedenler o yıldıza bakmak suretiyle, yolunu bulur’’ derler. 
Adalet, bu ülkede her şeyden çok dikkat etmemiz gereken bir şey. Her 
şey bozulabilir, her mekanizma ve her müessese bozulabilir; ama, adalet 
bozulduğu anda, ondan sonra o işin düzeltilmesi, bir düzene girmesi 
mümkün değildir. 
	(Mikrofon otomatik cihaz tarafından kapatıldı)
BAŞKAN – Sayın Dökülmez, 1 dakika içinde lütfen toparlayınız.
AHMET DÖKÜLMEZ (Devamla) – Ben bu duygular içinde, yeni 
bakanlarımızın geçmişte gördüğümüz birkısım yanlışları 
tekrarlamamaları hususunda temennilerimizi, ümitlerimizi burada ifade 
ederek, hepinizi hürmetle selamlıyorum.(RP sıralarından alkışlar)
BAŞKAN – Teşekkür ediyorum Sayın Dökülmez. 
Altıncı turdaki görüşmeler tamamlanmıştır; sorulara geçiyorum.
Şimdi isimlerini okuyacağım sayın milletvekilleri tarafından 51 soru 
kâğıdı gönderilmiştir Başkanlığa: Atila Sav, Boray Baycık, Şerif Çim, 
Hasan Gülay, Ertuğrul Yalçınbayır, Yaşar Canbay, Mehmet Bedri 
İncetahtacı, Fikret Uzunhasan, Sacit Günbey, Cafer Tufan Yazıcıoğlu, 
Hüseyin Arı, Ersönmez Yarbay, Mustafa Yünlüoğlu, Osman Hazer,  
Mahmut Işık, Metin Perli, Mustafa Yünlüoğlu, Mustafa Kemal Ateş, 
Turhan Güven, Necati Albay, Necdet Tekin, Sema Pişkinsüt, Salih 
Katırcıoğlu, Ekrem Erdem, Kahraman Emmioğlu, Remzi Çetin, Atilla 
Mutman, Güven Karahan, Ahmet İyimaya, Sıddık Altay, Musa 
Uzunkaya ve son olarak Mustafa Köylüoğlu.
Süresi içinde okunabilen sorular işileme konulacaktır.
Sorular, çok uzun olduğu için ve 20 dakika süreceğinden soruları Divan 
Üyemizin oturarak okuması hususunu oylarınıza sunuyorum: Kabul 
edenler... Kabul etmeyenler... Kabul edilmiştir. 
Soruları işleme koyuyorum: 
Sayın Atila Sav?... Burada. 
Buyurun.
Sayın Sav’ın iki sorusunu birleştirerek okuyacağız.
Türkiye Büyük Millet Meclisi Başkanlığına
Adalet Bakanlığı Bütçesinin görüşülmesi sırasında yanıtlanması 
dileğiyle aşağıdaki sorularımın Sayın Adalet Bakanına yöneltilmesini 
arz ederim.
Saygılarımla.
		 Atila Sav
		  Hatay 
Soru : Ankara Kapalı Cezaevinde çocuk tutukluları bulunduğu ve 
“sübyan koğuşu’’ diye anılan bölümün yetersizliği nedeniyle birden çok  
(üç hatta dört) çocuğun bir yatağı paylaşmak zorunda kaldığı 
belirtilmektedir. Hem insan haklarına hem de infaz hukukuna aykırı bir 
durumun önümüzdeki dönemde önlenmesi için ne gibi girişimlerde 
bulunulacaktır? Bu meyanda, tutukluların da ıslahevinde tutulması 
olanağı düşünülemez mi?
Soru : 2802 sayılı Hâkimler ve Savcılar Kanununda 3825 sayılı 
Kanunla Yapılan Değişiklik Anayasa Mahkemesince iptal edildiği halde, 
Hükümetçe, uygulanmasına gidilmiş ve Adalet Bakanlığı Müsteşarıyla 
Bakanlığın yüksek aşamalı 8 görevlisi ikili kararnameyle görevden 
alınmıştı. Bu işlemin hukuka aykırılığı, idarî yargı kararıyla da belli 
olmuştur. 
Öğrendiğimize göre, Müsteşardan sonra, Hukuk İşleri Genel Müdürü 
de, yürütmenin durdurulması kararı almıştır. Bakanlığın bu işlemleri 
düzeltmesi için tümünün yargı kararına bağlanmasını beklemesi 
zorunlu mudur? Yanlış idarî işlemin, bir başka idarî işlemle onarılması 
ve atamaların düzeltilmesi düşünülemez mi? Bunun, Bakanlıkla 
bürokrasi arasındaki davaları ortadan kaldırmasına ve çalışmanın 
verimliliğine yol açacağı  düşünülemez mi?
BAŞKAN – Sayın Boray Baycık?..Burada.
Sayın Baycık’ın da iki sorusunu birleştirerek okuyacağız.
Türkiye Büyük Millet Meclisi Başkanlığına
Aşağıdaki sorularımın ilgili Sayın Bakan tarafından yazılı olarak 
cevaplandırılmasını saygılarımla arz ve talep ederim. 
		T.Boray Baycık
		Zonguldak
Zonguldak İli, Alaplı İlçesinde, kiralık binada ve eksik kadroyla 
hizmet vermekte olan, 1993 yılından bugüne kadar hiçbir kırtasiye 
ödeneği dahi verilmeyen, bir fotokopi makinesi dahi bulunmayan adliye 
ve ihtiyaçları hakkında düşünceleriniz nedir?
Diğer soru :
1.  Zonguldak Belediyesinin, 12.03.1996 tarih ve 172 sayılı yazısıyla 
talep ettiği 3 adet itfaiye aracı,
2.  Kozlu Belediyesinin, 16.01.1995 tarih 92 sayılı yazıyla talep ettiği 1 
adet traktörün,
3.  Armutçuk Belediyesinin, 07.04.1993/103-16/03/1995/84 tarih ve 
sayıyla talep ettiği 1 adet itfaiye aracı,
4.  Gökçeler Belediyesinin talep ettiği 1 adet itfaiye aracı,
5.  Sivriler Belediyesinin talep ettiği 1 adet çöp kamyonu,
6.  Kilimli Belediyesinin talep ettiği 2 adet çöp kutusu,
7.  Gülüç Belediyesinin 27/3/1996 tarih 81 sayılı yazısıyla talep ettiği 1 
adet çöp kamyonu,
8.  Elvancık Belediyesinin talep ettiği, vidanjör ve çöp kamyonu 
isteklerinin, 1996 yılı içinde karşılanıp karşılanmayacağının tarafıma 
yazılı olarak bildirilmesini istiyorum.
BAŞKAN – Sayın Şerif Çim?.. Burada. Türkiye Büyük Millet Meclisi 
Başkanlığına
Aracılığınızla, aşağıdaki soruların Çevre Bakanı Sayın Mustafa Taşar 
tarafından yanıtlanmasını bilgilerinize arz ederim.
Saygılarımla.
		Şerif Çim
		Bilecik
1.  Bilecik’teki fabrikaların çevreye zarar vermesinin önlenmesi için bir 
çalışma düşünülüyor mu?
2.  Sakarya Nehri ve Karasu Çayı çevresinde tarımsal etkinlik yapılamaz 
hale gelmiştir; bu konuda ne tür önlemler alıyorsunuz?
BAŞKAN – Sayın Hasan Gülay?.. Burada.
Türkiye Büyük Millet Meclisi Başkanlığına
Görüşülmekte olan Çevre Bakanlığı bütçesi hakında, seçim çevrem 
Manisa İli dahilinde, aşağıda belirteceğim sorulara yazılı olarak cevap 
verilmesini arz ederim.
Saygılarımla.
		Hasan Gülay
		Manisa
1.  Sizden önceki dönemde, Hacırahmanlı, İshakçelebi, Beyoba, 
Alibeyli Beldeleri Belediyelerine, Bakanlığınızdan sıkıştırmalı çöp 
kamyonu, vidanjör, çöp konteynırı yardımı hiç yapılmamıştır. Diğer 
belediyelere yapılan, ancak, adı geçen belediyelere yapılamayan 
yardımları, neyle, hangi mantıkla izah ediyorsunuz?
2.  Bakanlığınızın bu yeni döneminde Hacırahmanlı, İshakçelebi, 
Beyoba, Alibeyli Beldeleri ile bu yardımları alamayan diğer 
belediyelere, Bakanlığınızdan yardım yapacak mısınız, yardım 
yapmayı düşünüyor musunuz?
BAŞKAN – Sayın Ertuğrul Yalçınbayır?.. Burada.
Üç sorusu birleştirilerek okunacak.
Türkiye Büyük Millet Meclisi Başkanlığına
Çevre Bakanına aşağıdaki sorularımın yöneltilmesini arz ederim.
		Ertuğrul Yalçınbayır
		Bursa
1.  Mevzuatımızın en demokratik ürünü olan Çevresel Etki 
Değerlendirme Yönetmeliği hükümleri, her nedense gereği gibi 
uygulanamamaktadır. Bu dönemde, il çevre müdürlüklerini ve 
teşkilatınız birimlerini daha etkin biçimde harekete geçirecek misiniz?
2.  Bursa İli Demirtaş Belediyesi sınırları içerisinde kalan Bursalı 
Devlet eski Bakanlarından birinin eşine ait olan arazi üzerinde “yeşil 
şehir’’ kurulması için, belediyeden, 4.10.1995 tarihinde ruhsat 
alınmıştır. Ruhsat alınan faaliyet, ÇED uygulanacak faaliyetler 
listesinde olduğu halde, Bakanlığınız, ruhsatın dayanağı düzenleyici 
işlem olan imar planının yapılma tarihini esas alarak, faaliyetin ÇED 
Yönetmeliğinin çıkış tarihi olan 7.2.1993 tarihinden önce olduğunu 
kabul ederek, faaliyet hakkında Yönetmeliğin geçici 1 inci maddesinin 
uygulanmasına ve bu suretle faaliyetin ÇED raporuna tabiî olmadığına 
karar vermek suretiyle bazı kişilere imtiyaz sağlamıştır. Geçici 1 inci 
maddede düzenleyici işlem mi, yoksa ruhsat işlemi mi esas alınır? 
3. Bursa Barosu, Tabip Odası, Mühendis Odaları, Çevre Derneği gibi 
kuruluşlar, sağlıklı ve dengeli çevrede yaşama hakkını tehdit eden 
Orhaneli Termik Santralının, baca gazı kükürt arıtma tesisi kurulup 
çalıştırılmadan faaliyete geçmemesi için dava açmışlar ve dava, tüm 
derecelerden geçerek 7.12.1995 tarihinde kesinleşmiştir. Davalılar 
arasında Çevre Bakanlığı da bulunmaktadır. 
Mahkeme kararı gereği santral, 24.6.1994 tarihinden beri 
çalışmamaktadır. Hukuk devletinin ve Anayasanın gereği budur. Ancak, 
son zamanlarda diğer davalılar ve ayrıca Sayın Başbakan Mesut 
Yılmaz, mahkeme kararına rağmen santralı çalıştıracaklarını beyan 
etmiş ve bu konuda çalışmalara başlandığını ifade etmiştir. 
Çevreyi kirleteceği ilmen ve yargı kararıyla tespit edilen bu durum 
karşısında siz, santralın açılması kararına uyacak mısınız? Çevre 
kirliliğinin yanında, mahkeme kararına uymamak suretiyle, siyasal 
kirliliğe ortak olacak mı sınız?
BAŞKAN – Sayın Yaşar Canbay?.. Burada.
Soruyu okutuyorum: 
Türkiye Büyük Millet Meclisi Başkanlığına
Aşağıdaki sorumun Adalet Bakanı tarafından cevaplandırılmasını 
delaletlerinizi arz ederim.
		Yaşar Canbay
		Malatya
Soru: 2 Haziran 1996 mahallî araseçimlerinin yapılacağı yerlere başka 
bölgelerden seçmen transferi yapılmaya çalışılmaktadır. Bu işlemin 
mümkün olmadığını belirten hâkimler olduğ gibi, olabileceğini belirten 
hâkim ve seçim müdürleri de bulunmaktadır. 
Bu konuya açıklık getirilmesini arz ederim.
BAŞKAN – Sayın Ertuğrul Yalçınbayır’ın, sıradaki bir başka sorusunu 
okutuyorum:
Türkiye Büyük Millet Meclisi Başkanlığına
Adalet Bakanına aşağıdaki sorularımın yöneltilmesini saygılarımla arz 
ederim.
		Ertuğrul Yalçınbayır
		Bursa
Soru: Anayasamız, mahkeme kararlarının, yasama, yürütme ve idare 
organlarıyla herkesi bağlayacağını amirdir. Bu hükme rağmen, zaman 
zaman, anılan kurumların yargı kararlarını neticesiz ve tesirsiz hale 
getirmeleri, örneğin, Orhaneli Termik Santralı, yargı kararına rağmen, 
açılmak istenmektedir. Yasama, Anayasa Mahkemesince iptal edilen 
kanun veya kanun hükmünde kararnameleri yeniden çıkarmaktadır. 
İdarî yargı kararları özüyle ve sözüyle uygulanmamaktadır. Bu 
iddiaların yoğunlaştığı bu dönemde mahkeme kararlarının 
bağlayıcılığını sağlamak için ne gibi tedbirler 
BAŞKAN – Sayın Mehmet Bedri İncetahtacı?.. Burada.
Türkiye Büyük Millet Meclisi Başkanlığına
Aşağıdaki sorularımın cevaplandırılmasını arz ederim.
		Mehmet Bedri İncetahtacı
		Gaziantep
1.  Geçen dört yıl içerisinde Adalet Bakanlığı kadrolarına ilave edilen 
personel sayısı kaçtır?
2.  Bu personelin alımında takip edilen yolun meşruiyeti konusunda 
Bakanlığınızın fikri nedir?
BAŞKAN – Sayın Bakanlar, nasıl yanıtlamak istersiniz; yazılı olarak 
mı, yoksa, şu an, sözlü olarak mı?
ÇEVRE BAKANI MUSTAFA R. TAŞAR (Gaziantep) – 1996 malî yılı 
bütçesiyle ilgili, sayın milletvekillerine dağıtmış olduğum kitapçıkta, 
bu sorulan soruların çoğunun cevabı bulunmaktadır; ancak, yine de, 
soru soran sayın milletvekillerine, ayrıca, yazılı olarak cevap takdim 
edeceğim.
Arz ederim.
ADALET BAKANI MEHMET AĞAR (Elazığ) – Sayın Başkanım, 
bazı konular, tabiî, buradan cevaplandırılabilir; ama, bazısı da detayı 
gerektiyor. Bu bakımdan, biz de yazılı cevap vereceğiz.
BAŞKAN – O zaman, süremiz dahilinde soruları okumaya devam 
ediyoruz.
Sayın Fikret Uzunhasan?.. Yok.
Sayın Uzunhasan’ın sorusunu işleme koyamıyoruz.
Sayın Sacit Günbey?.. Burada.
İki soru birleştirilerek okunacak.
Türkiye Büyük Millet Meclisi Başkanlığına
Aşağıdaki sorumun Sayın Çevre Bakanı tarafından 
cevaplandırılmasını arz ederim.
		Sacit Günbey
		Diyarbakır
Yıllardan beri Diyarbakır’da üretim yapan Shell Firmasının, çevreyi ve 
Diyarbakır içme suyunu kirlettiğinin Greenpeace tarafından tespit 
edildiği basına yansıtıldı.
Bu konuda, Bakanlığınızın aldığı ve uyguladığı tedbirleri bildirmenizi 
istirham ediyorum.
Yıllardan beri yapımı devam eden Diyarbakır adliye sarayı ne zaman 
bitirilecektir?
BAŞKAN – Sayın Ertuğrul Yalçınbayır’ın bir sorusu daha var:
Türkiye Büyük Millet Meclisi Başkanlığına
Adalet Bakanına aşağıdaki sorularımın yöneltilmesini arz ederim.
		Ertuğrul Yalçınbayır
		Bursa
Sorular:
1.  Anayasamızda veya mevzuatımızda “mevzuatın, hak ve ödevlerin 
anlatımı” hususunda düzenlemeler yoktur. Bu hususta yaygın bir eğitim 
programının düzenlenmesinde yarar umar mısınız? Çalışmalarınız 
var mı?
2.  Adliye binalarımız, imar mevzuatı gereğince, halkın, içinde uzun 
süre birlikte kalamayacakları yerlerdendir. Bu nedenle, birçoğu 
belediyelerce mühürlenecek niteliktedir. Bursa’da adliye hizmetleri 9 
ayrı ve gayri sıhhî yerlerde yürütülmektedir. Bursa adliye binası ne 
zaman bitirilecektir?
3. Adliye hizmet binalarıyla ilgili olarak -Milî Eğitimde olduğu gibi- 
gönüllü katılım kampanyası düzenlemeyi düşünüyor musunuz?
BAŞKAN – Sayın Cafer Turan Yazıcıoğlu?.. Burada.
2 soru birleştirilerek okunacaktır, soruları okutuyorum:
Türkiye Büyük Millet Meclisi Başkanlığına
Aşağıdaki sorumun Sayın Adalet Bakanı tarafından yazılı olarak 
cevaplandırılmasını saygılarımla arz ve talep ederim.
		Cafer Tufan Yazıcıoğlu
		Bartın
Soru: Bartın İli Amasra İlçe Adliyesinde mübaşir ve kâtip kadrosunda 
belediye geçici işçileri çalıştırılmaktadır. Bu ilçemiz adliyesine ne 
zaman kadro verilecektir?
Türkiye Büyük Millet Meclisi Başkanlığına
Aşağıdaki sorumun Sayın Çevre Bakanı tarafından yazılı olarak 
cevaplandırılmasını saygılarımla arz ve talep ederim.
		Cafer Tufan Yazıcıoğlu
		Bursa
Soru: Çevre Kirliliğini Önleme Fonundan Bartın İli dahilinde 
belediyelere 1996 yılında aynî ve nakdî ne gibi yardımlar yapılması 
planlanmaktadır?
BAŞKAN – Sayın Ertuğrul Yalçınbayır’ın müteakip sorusunu 
okutuyorum:
Türkiye Büyük Millet Meclisi Başkanlığına
Çevre Bakanına aşağıdaki sorumun yöneltilmesini arz ederim.
		Ertuğrul Yalçınbayır
		Bursa
Soru: 1992 Haziran Rio Çevre ve Kalkınma Konferans sonuçlarından 
olan Gündem 21’in Türkiye’de Urla ve Bursa Büyükşehir Belediye 
Başkanlığınca “Yerel Gündem 21’’ olarak uygulandığını biliyoruz. 
Çevre hakkının vardığı en üst düzeydeki çalışmalardan olan Gündem 
21’in yaygınlaştırılması konusunda çalışmalarınız var mı? 
Bursa Büyükşehir Belediyesince uygulanan Gündem 21’e özel 
katkılarınız olacak mı?
BAŞKAN – Sayın Hüseyin Arı?.. Burada.
Soruları okutuyorum: 
Türkiye Büyük Millet Meclisi Başkanlığına
Aşağıdaki sorumun Çevre Bakanı Sayın Mustafa Taşar tarafından 
cevaplandırılmasına delaletlerinizi saygılarımla arz ederim.
		Hüseyin Arı
		Konya
Soru: Konya-Ereğli Şeker Fabrikası 1989 yılında üretime başlamıştır. 
Maalelesef aynı yıl arıtma  tesisinin de devreye girmesi gerekirken, bu 
konu, -bilmiyorum hangi zihniyetledir ki- çevre ihmal edilerek 
yapılmamıştır. 
Altı yıldan beri, fabrikanın atık ve pis kokulu suları 3 köyümüzün 
(Sazgeçit, Alhan ve Kargacı) başta meralarına zarar vermiştir ve aynı 
zamanda, pis koku da insan sağlığı için olumsuz neticelere sebep 
olmaktadır. Bir an evvel bu tesisin yapılabilmesi için, ilgili bakanlıkça 
gerekli ödeneğin gönderilmesi zorunludur. Bakanlığımızın, çevre ve 
insan sağlığı için, bu konuda ne gibi bir tedbir alacağını, yöre insanları 
merakla beklemektedir.
BAŞKAN – Sayın Ertuğrul Yalçınbayır’ın diğer sorusunu okutuyorum:
Türkiye Büyük Millet Meclisi Başkanlığına
Çevre Bakanına, aşağıdaki sorumun yöneltilmesini arz ederim.
		Ertuğrul Yalçınbayır
		Bursa
Soru: Tarım alanlarının, tarım dışı amaçlarla kullanılmamasını 
öngören mevzuat hükümleri yeterince uygulanmamaktadır. Belirtilen 
konuda, daha sert hükümler taşıyan yasal düzenlemeler, 2863 sayılı 
Kültür ve Tabiat Varlıklarını Koruma Kanunu benzeri, tarım alanlarını 
ve tarımsal varlıkların korunması kanununun çıkarılması hususunda, 
ilgili diğer bakanlarla birlikte çalışmalarınız var mı?
BAŞKAN – Sayın Bakanların, şu ana kadar yöneltilen sorulardan 
cevaplandırmak istedikleri var mı?
ÇEVRE BAKANI MUSTAFA R. TAŞAR (Gaziantep) – Sayın Başkan, 
sorulara yazılı cevap vereceğiz.
BAŞKAN – Peki.
Sayın Ersönmez Yarbay?.. Buradalar.
Sorusunu okutuyorum:
Türkiye Büyük Millet Meclisi Başkanlığına
Aşağıdaki sorularımın, Adalet Bakanlığında sorumlu Bakan tarafından 
cevaplandırılmasını delâletlerinizle, saygılarımla arz ederim.
		Ersönmez Yarbay
		Ankara
Sorular:
1. Önceki Hükümet döneminde, Adalet Bakanlığı Teşkilat ve Görevleri 
Hakkında Kanunda değişiklik yapılarak kurulan genel müdürlük ve 
daire başkanlıkları halen mevcut mudur? Çünkü, bunlar Anayasa 
Mahkemesince iptal edilmişti. Bunlar halen kadrolarını muhafaza 
etmekte midirler?
2. Halen varlığını devam ettiren Uluslararası Hukuk ve Dışilişkiler 
Genel Müdürlüğündeki işlerin aksaması nedeniyle, mahkemelerin 
işlerini zamanında bitiremediği ve adaletin istenilen ölçüde 
gerçekleştirilemediği yakınmaları doğru mudur? Bazı evrakların, bir 
yıl gibi beklediği yakınmaları duyulmaktadır.
3. Adalet Teşkilatını Güçlendirme Vakfı tarafından, önceki İktidar 
zamanında kaç daire alınmıştır?  Lojmanda oturduğu halde, yeni alınan 
bu lojmanlara kaç hâkim ve savcı  taşınmıştır? 
BAŞKAN – Sayın Mustafa Yünlüoğlu?.. Burada.
Sorusunu okutuyorum: 
Türkiye Büyük Millet Meclisi Başkanlığına
Aşağıdaki sorularımın, Çevre Bakanı Sayın Mustafa Taşar tarafından 
cevaplandırılmasını arz ve talep ederim
		Mustafa Yünlüoğlu
		Bolu
Sorular:
1. Bolumuzda bulanan meşhur Abant, Yedigöller ve Gölcük gibi 
göllerin, içerisinde bulunduğu kirlilikten kurtarılması için, Çevre 
Bakanlığınca ne yapılabilir?
2. Yaylaların betonlaşması, ormanlarımızın tahribatı karşısında 
Çevre Bakanlığının fonksiyonu nedir?
3. Geçmişte Çevre Bakanlığı Fonundan belediyelere dağıtılan para, 
adilane bir şekilde mi dağıtılmış; hangi belediyelere ne miktarda 
verilmiştir?
BAŞKAN – Sayın Osman Hazer?.. Burada.
İki sorusu vardır; birleştirerek okutuyorum:
Türkiye Büyük Millet Meclisi Başkanlığına
Aşağıdaki soruların, Adalet Bakanı Sayın Mehmet Ağar tarafından 
cevaplandırılmasına delaletinizi saygıyla arz ederim.
		Osman Hazer
		Afyon
1. İki yıldır boş olan Afyon’un  Sincanlı, İscehisar ve İhsaniye 
İlçelerinin İcra Müdürlüklerine ne zaman tayin yapılacaktır?
2.  İscehisar’daki kâtip eksikliği ne zaman giderilecektir?
3. Afyon merkez ve ilçe adliyelerinde mescit yoktur; adliye personeli ve 
adliyede işi olan halk, namaz kılmakta zorluk çekmektedir. Bu eksiğin 
giderilmesi düşünülmekte midir?
Türkiye Büyük Millet Meclisi Başkanlığına
Aşağıdaki sorularımın Çevre Bakanı Sayın Mustafa Taşar tarafından 
yazılı olarak cevaplandırılmasına delaletinizi saygıyla arz ederim.
		Osman Hazer
		Afyon
1. Afyon Eber Gölünde, SEKA için hammadde olan kamış ve saz 
üretildiği malumdur; ancak, artan çevre kirliliğiyle, kamış ve saz üretimi 
düşmüştür. Bunun ne gibi tedbirleri düşünülmektedir?
2.  Yine bu bölge, kaymağıyla meşhurdur; ancak, gölün kirlenmesiyle 
manda yetiştiriciliği azalmıştır. Bu olumsuz durumun çaresi 
düşünülmekte midir?
3.  Eber Gölüne, Afyon ve çevre ilçelerden gelen evsel ve atık suları 
kirlilik yükünün azaltılması için tedbirler düşünülmekte midir?
4.  Bölgenin evsel ve endüstriyel atıklarının başka alanlara 
kaydırılması düşünülmekte midir?
5.  Eber Gölü çevresinde, iklimsel, jeolojik, hidrojeolojik ve yeraltı suyu 
yapısı açısından özel bir havza çalışması düşünülmekte midir?
BAŞKAN – Sayın Yaşar Canbay?.. Burada.
Türkiye Büyük Millet Meclisi Başkanlığına
Aşağıdaki sorumun Sayın Çevre Bakanı tarafından 
cevaplandırılmasına delaletinizi arz ederim.
		Yaşar Canbay
		Malatya
Soru: Malatya’nın bütün kanalizasyonu, doğrudan Karakaya Baraj 
Gölüne akmaktadır. Çevreyi çok feci şekilde kirleten bu durumu ıslah 
etmek için bir çalışmanız var mıdır? Malatya Belediyesinin bu 
konudaki projesine Bakanlığınızın desteği olacak mıdır?
BAŞKAN – Sayın Mahmut Işık?.. Burada.
Türkiye Büyük Millet Meclisi Başkanlığına
Aşağıdaki sorumun Sayın Çevre Bakanı tarafından 
cevaplandırılmasını arz ederim.
		Mahmut Işık
		Sıvas
Soru: Sıvas Divriği İlçesinde bulunan Demir-Çelik İşletmeleri Divriği-
Pelet tesislerinin atıkları, Çaltı Irmağına verilmektedir. Yıllarca 
yazılıp söylenmesine rağmen, maalesef, ırmak, atıkların 
arıtılmadığından kirlenmektedir. Kredilendirerek, bir arıtma tesisi 
düşünüyor musunuz? Yazılı arz ediyorum.
BAŞKAN – Sayın milletvekilleri, soru işlemleriyle ilgili süremiz 
tamamlanmıştır.
Şimdi, sırasıyla, altıncı turda yer alan bütçelerin bölümlerine 
geçilmesini ve bölümleri ayrı ayrı okutup, oylarınıza sunacağım. 
Adalet Bakanlığı bütçesinin bölümlerine geçilmesini oylarınıza 
sunuyorum: Kabul edenler... Kabul etmeyenler... Kabul edilmiştir.
Bölümleri okutuyorum:
E) ADALET BAKANLIĞI
1. — Adalet Bakanlığı 1996 Malî Yılı Bütçesi
A — CETVELİ
	Program
	Kodu	Açıklama	Lira
	101	Genel Yönetim ve Destek Hizmetleri	3 377 453 000 
000
		BAŞKAN — Kabul edenler... Etmeyenler...
		Kabul edilmiştir.
	111	Yargılama İşleri	13 597 552 000 000
		BAŞKAN — Kabul edenler... Etmeyenler...
		Kabul edilmiştir.
	112	Hükümlülerin Eğitimi, Cezalarının İnfazı
		ve Tutukluların Muhafazası	10 174 935 000 000
		BAŞKAN — Kabul edenler... Etmeyenler...
		Kabul edilmiştir.
	113	Resmî Bilirkişilik Hizmetlerinin Yürütülmesi	423 
066 000 000
		BAŞKAN — Kabul edenler... Etmeyenler...
		Kabul edilmiştir.
	114	Yüksek Seçim Kurulu	1 014 994 000 000
		BAŞKAN — Kabul edenler... Etmeyenler...
		Kabul edilmiştir.
	900	Hizmet Programlarına Dağıtılamayan Trans-
		ferler	1 260 000 000 000
		BAŞKAN — Kabul edenler... Etmeyenler...
		Kabul edilmiştir.
		                          TOPLAM	29 848 000 000 000
		BAŞKAN — Kabul edenler... Etmeyenler...
		Kabul edilmiştir.
Adalet Bakanlığı 1996 malî yılı bütçesinin bölümleri kabul edilmiştir; 
ülkemiz ve ulusumuz için hayırlı olmasını diliyorum. (Alkışlar) 
Yargıtay Başkanlığı bütçesinin bölümlerine geçilmesini oylarınıza 
sunuyorum: Kabul edenler... Kabul etmeyenler... Kabul edilmiştir.
Bölümleri okutuyorum: 
F) YARGITAY BAŞKANLIĞI
1. — Yargıtay Başkanlığı 1996 Malî Yılı Bütçesi
A — CETVELİ
	Program
	Kodu	Açıklama	Lira
	101	Genel Yönetim ve Destek Hizmetleri	259 800 000 
000
		BAŞKAN — Kabul edenler... Etmeyenler...
		Kabul edilmiştir.
	111	Yargı  Hizmetleri	337 450 000 000
		BAŞKAN — Kabul edenler... Etmeyenler...
		Kabul edilmiştir.
	112	Cumhuriyet Başsavcılığı Hizmetleri	10 250  000 
000
		BAŞKAN — Kabul edenler... Etmeyenler...
		Kabul edilmiştir. 
	900	Hizmet Programlarına Dağıtılamayan Trans-
		ferler	4 000 000 000
		BAŞKAN — Kabul edenler... Etmeyenler...
		Kabul edilmiştir.
		                          TOPLAM	611 500 000 000
		BAŞKAN — Kabul edenler... Etmeyenler...
		Kabul edilmiştir.
Yargıtay Başkanlığı 1996 malî yılı bütçesinin bölümleri kabul 
edilmiştir; ülkemiz ve ulusumuz için hayırlı olmasını diliyorum. 
(Alkışlar) 
Çevre Bakanlığı bütçesinin bölümlerine geçilmesini oylarınıza 
sunuyorum: Kabul edenler... Kabul etmeyenler... Kabul edilmiştir.
Bölümleri okutuyorum:
G) ÇEVRE BAKANLIĞI
1. — Çevre Bakanlığı 1996 Malî Yılı Bütçesi
A — CETVELİ
	Program
	Kodu	Açıklama	Lira
	101	Genel Yönetim ve Destek Hizmetleri	895 166 000 
000
		BAŞKAN — Kabul edenler... Etmeyenler...
		Kabul edilmiştir.
	111	Çevre Hizmetlerinin Yürütülmesi	339 400 000 000
		BAŞKAN — Kabul edenler... Etmeyenler...
		Kabul edilmiştir. 
	900	Hizmet Programlarına Dağıtılamayan Trans-
		ferler	3 036 700 000 000
		BAŞKAN — Kabul edenler... Etmeyenler...
		Kabul edilmiştir.
		                          TOPLAM	4 271 266 000 000
		BAŞKAN — Kabul edenler... Etmeyenler...
		Kabul edilmiştir.
Çevre Bakanlığı 1996 malî yılı bütçesinin bölümleri kabul edilmiştir. 
Ülkemiz ve ulusumuz için hayırlı olmasını diliyorum. (Alkışlar)
Sayın milletvekilleri, altıncı tur görüşmeler tamamlanmıştır.
Yedinci tur görüşmelere başlıyoruz.
H) MİLLÎ SAVUNMA BAKANLIĞI
1. — Millî Savunma Bakanlığı 1996 Malî Yılı Bütçesi
I) SANAYİ VE TİCARET BAKANLIĞI
1. — Sanayi ve Ticaret Bakanlığı 1996 Malî Yılı Bütçesi
BAŞKAN – Bu turda, Millî Savunma Bakanlığı ile Sanayi ve Ticaret 
Bakanlığı bütçeleri yer almaktadır.
Komisyon ve Hükümet hazır.
Yedinci turda, grupları ve şahısları adına söz alan sayın üyelerin 
isimlerini okuyorum.
Gruplar: Demokratik Sol Parti Grubu adına Karabük Milletvekili Sayın 
Erol Karan, Edirne Milletvekili Sayın Mustafa İlimen; Refah Partisi 
Grubu adına Ankara Milletvekili Sayın Ahmet Bilge, Gaziantep 
Milletvekili Sayın Kahraman Emmioğlu; Anavatan Partisi Grubu adına 
İstanbul Milletvekili Sayın Bülent Akarcalı, İstanbul Milletvekili 
Sayın Refik Aras; Doğru Yol Partisi Grubu adına Kırklareli Milletvekili 
Sayın Sezal Özbek, Kayseri Milletvekili Sayın Osman Çilsal; 
Cumhuriyet Halk Partisi Grubu adına Muğla Milletvekili Sayın Zeki 
Çakıroğlu, Sıvas Milletvekili Sayın Mahmut Işık. 
Şahıslar: Lehinde, Ankara Milletvekili Sayın Mehmet Ekici, Konya 
Milletvekili Sayın Hüseyin Arı. 
Aleyhinde, Bursa Milletvekili Altan Karapaşaoğlu. 
Sayın milletvekilleri, gruplar adına konuşmalara başlıyoruz.
Lütfen, tebrikleri kuliste yapalım. 
Demokratik Sol Parti Grubu adına, Sayın Erol Karan; buyurun efendim. 
(DSP sıralarından alkışlar)
Sayın bakanlar, lütfen, tebrikleri kuliste kabul edin.  
Sayın Karan, süreyi eşit mi kullanacaksınız?
EROL KARAN (Karabük) – Evet efendim.
BAŞKAN – Süreniz 10 dakikadır.
EROL KARAN (Devamla) – Sayın Başkan, değerli milletvekilleri; Millî 
Savunma Bakanlığı bütçesi üzerinde görüşlerimizi sunmak üzere, 
Demokratik Sol Parti Grubu adına söz almış bulunuyorum. Şahsım ve 
Partim adına hepinizi saygıyla selamlıyorum. 
Bilindiği gibi, birkaç gündür, Meclisteki bütçe görüşmelerinde, en çok 
duyduğumuz sözcükler içborç, dışborç, enflasyon ve devalüasyondur. 
Özellikle, 1980 sonrasında, gelen hükümetler, enflasyonu düşürmek, 
pahalılığı yok etmek, yolsuzlukları önlemek gibi sloganlarla işbaşına 
gelmişler, ancak, tam tersini yaparak, ülkeyi bu hale getirmişler ve daha 
önceki hükümetleri suçlamışlardır. 
Türkiye Cumhuriyetinin, kurulduğu yıllarla, bugün, içerisine düşülen 
durum arasındaki farkı ortaya koymakta yarar olduğunu düşünüyoruz. 
Hepimizin bildiği gibi, Birinci Dünya Savaşından ve Ulusal Kurtuluş 
Savaşından yıkık ve perişan çıkan, aynı zamanda, büyük bir asker ve 
devlet adamı olan Atatürk’ün önderliğinde kurulan genç Türkiye 
Cumhuriyeti, dışborç ve yardım olmadan, temel sanayiini kurmuş ve 
üstelik, Osmanlı Devletinin borçlarını ödemiştir.  
Atatürk’ün başkanlığındaki Türkiye Cumhuriyeti, bugün, yaşantımızın 
bir parçası olan enflasyon, devalüasyon ve hayat pahalılığı sözcüklerini 
hiç kullanmamıştır. Aksine, 1923-1938 yılları arasında, Amerikan 
Doları, Türk Lirası karşısında yüzde 30 değer kaybetmiştir; yine, bu 
sürede, fiyatlar, yüzde 32 oranında düşmüştür. Bunu başaran Atatürk ve 
silah arkadaşları askerdi; ekonomist değildi. Gerek ekonomik gerekse 
siyasî olarak bağımsızlığı savunmuşlardı. Atatürklü Cumhuriyet 
yıllarıyla, bugün düştüğümüz durum arasındaki farkın yorumunu, Yüce 
Meclise ve halkımıza bırakıyoruz. 
Değerli milletvekilleri, ülkemiz, konumu gereği, önemli bir stratejik 
coğrafyada bulunmaktadır; Batı ile Doğu arasında, adeta bir köprü 
görevini görmektedir; Doğunun, Avrupa’ya açılan kapısıdır. Bununla 
birlikte, bize çok yakın olmayan ülkelerle de komşuluk ilişkilerimiz 
sürmektedir. Kuzeyde Rusya, güneyde Suriye ve Irak, doğuda İran, 
batıda Yunanistan... Bu ülkelerle dostane bir ilişkiden söz edilemez. Son 
günlerde basında çıkar yazıları gözden geçirdiğimizde, bunların 
birçoğunun, ülkemize terör ihraç eder duruma geldiğini görürüz. 
Ulusumuz, doğal güzellikleriyle ve zengin  kaynaklarıyla iyi bir alana 
sahip olmasına karşın, sorunların yoğun olarak yaşandığı, birçok 
belalarla, her an karşı karşıya gelebileceği coğrafyada bulunmaktadır. 
Böyle sorunlu bir bölgede var olmak ve varlığını sürdürebilmek için 
silahlı kuvvetlerin önemi artmaktadır. Ayrıca, 1974 Kıbrıs Barış 
Harekâtından sonra uygulanan ambargo nedeniyle de, kendi iç 
dinamiklerimizi geliştirmemiz zorunluluğu gündeme gelmektedir; yani, 
savunma sanayimizi geliştirmek için sürekli yatırımlar yapmak, 
öncelikli konular arasında yer almalıdır. 
Değerli milletvekilleri, temel amacımız, Türkiye’nin tüm sorunlarının 
barışçı yollarla çözümlenmesidir. Dünyada ve çevremizde gelişmekte 
olan olaylar karşısında, ulusal güvenliğimizi geliştirmek amacıyla 
atılan adımlardan ödün vermeksizin, ulusal Önderimiz Atatürk’ün 
“Yurtta barış, dünyada barış” anlayışına, dün olduğu gibi, bugün de 
sahip çıkılmalıdır. Barış adına atılan tüm adımlara sahip çıkılmalı, 
savaşa hayır denilmelidir. 
Türkiye, dış güvenliğini sağlarken, dünya barışına yönelen tehlikeleri 
artırmayan; azaltan, böylece bölge ve dünya barışına katkı sağlayan bir 
tutum izlemelidir. Uluslararası silahlanma yarışının önlenmesi sürecine 
sürekli katkı sağlanmalıdır. Dış güvenliğin önemli bir gereği de, bütün 
komşu ülkelerle karşılıklı güvene dayanan dostluk ilişkilerinin 
geliştirilmesidir. Bu yönde çaba harcanmalı, dış yardıma ve desteğe 
bağımlı olunmamalıdır. 
Bu amaçla, ülke güvenliğinin sağlanmasının temel ilkeleri şunlar 
olmalıdır: Yurt savunması bir bütündür. Yurdun her yöresi, ulusal ortak 
duyarlılıkla her an hazırlıklı ve duyarlı olmalıdır. Ulusal güç, ulusal 
güvenlikle olanaklıdır. Onun için, ekonomik gücümüz, eğitim, bilgi ve 
teknolojik düzeyimiz dış güvenliğimizi sürekli geliştirecek düzeyde 
olmalıdır. Dış güvenlik kavramımız, ekonomimize bilgi ve teknolojik 
birikimimize etkin katkılar sağlamalıdır. 
Değerli milletvekilleri, Anayasamızın 2 nci maddesi, Türkiye 
Cumhuriyetinin niteliklerini belirtmektedir. Cumhuriyetimizin nitelikleri 
de kısaca; demokratik, laik, insan haklarına saygılı, Atatürk 
milliyetçiliğine bağlı, sosyal hukuk devleti olarak tanımlanmaktadır. 
Türk Silahlı Kuvvetleri, Anayasanın 2 nci maddesinde tanımlanan bu 
Cumhuriyetin Silahlı Kuvvetleridir. Dolayısıyla, bu ilkelere bağlı 
olmasını, bu ilkeleri sürdürebilmek için de, kendi iç yapısında gerekli 
önlemleri almasını çok doğal karşılamak gerekir. Kendi iç 
dinamiklerini oluştururken, anayasal düzenlemeye göre hareket etmesi 
yadsınamaz; en doğal ve yaşamsal hakkıdır. 
Sayın Başkan, değerli milletvekilleri; 1996 bütçesinin yaklaşık yüzde 
10’u Millî Savunmaya ayrılmış durumdadır. Bu sınırlı kaynağın en 
verimli bir şekilde kullanılacağından eminiz. Şimdiye kadarki 
uygulamalar -gerek yurtiçi ve gerek yurtdışı- bunu açıkça 
kanıtlamıştır. Kıbrıs ve Bosna’da olduğu gibi.
Ülkemizde, devlet örgütü ve kamu kurumları yeterince örgütlenmemiş 
olduğundan, Türk Silahlı Kuvvetleri, birçok alanda, kendi temel 
işlevinin ve görevinin dışına çıkmaktadır; bu da, zorunluluktan 
kaynaklanmaktadır; örneğin, depremlerde, orman yangınlarında, sel 
felaketlerinde hemen görev üstlenmektedir. 
Ulusal sınırlar içindeki terörle mücadele de, silahlı kuvvetlerin temel 
işlevlerinin dışındadır. Terörle mücadele, özel eğitilmiş birimlerin 
oluşturulmasıyla olanaklıdır. Terörle mücadele etmiş ya da etmekte 
olan bütün ülkeler, ayrı birimler oluşturarak bu sorunun üstesinden 
gelmeye çalışmaktadırlar. En akılcı yolun da, bu olduğunu 
düşünmekteyiz.
Bu nedenle, Silahlı Kuvvetlerimizi, dünyadaki gelişmelere paralel 
olarak, küçük; fakat, çok etkin bir güç haline getirmek zorunluluğu 
ortadadır. Temel amacımız, Silahlı Kuvvetleri, dışa bağımlılıktan 
kurtararak, kendi gereksinmelerini karşılayacak duruma getirmek 
olmalıdır. Umudumuz, devletin, bütün bu görevleri yerine getirebilecek 
düzeyde örgütlenmesi ve Türk Silahlı Kuvvetlerinin de, aslî görevini 
yapmasıdır. 
BAŞKAN – Sayın Karan, son 2 dakikanız...
EROL KARAN (Devamla) – Ayrıca, millî savunma işkolunda çalışan 
30 bin kadar işçi ve 20 bine yakın sivil memurun, çalışma yaşamından 
kaynaklanan sorunları vardır. Çalışanlar arasında büyük faklılıklar ve 
ücret dengesizliği, yetersizliği vardır. Bunların düzeltilmesi 
gerekmektedir. Bunun için de, ayrıca bir çalışma yapılması, 
Bakanlığın saygınlığını daha da artıracaktır. 
Sayın Başkan, değerli milletvekilleri, laik, çağdaş, demokratik Türkiye 
Cumhuriyeti Devletinin sınırları içerisinde, günün yirmidört saati, 
insanların özgür ve mutlu olması temel amacımız olmalıdır. 
Bu duygularla, Millî Savunma Bakanlığı bütçesinin ülkemize yararlı 
olmasını diler, Partim ve şahsım adına hepinize saygılar sunarım. 
(DSP sıralarından alkışlar)
BAŞKAN – Teşekkür ediyorum Sayın Karan.
Demokratik Sol Parti Grubu adına ikinci sözcü, Sayın Mustafa İlimen; 
buyurun. (DSP sıralarından alkışlar)
Sayın İlimen, 11 dakika süreniz var.
DSP GRUBU ADINA MUSTAFA İLİMEN (Edirne) – Sayın Başkan, 
değerli milletvekilleri; Sanayi ve Ticaret Bakanlığı bütçesi üzerinde, 
Demokratik Sol Parti Grubunun görüşlerini açıklamak üzere söz almış 
bulunuyorum. Bu nedenle, Yüce Meclisi ve televizyonları başında 
bizleri izleyen yurttaşlarımızı, Grubum adına saygıyla selamlıyorum.
Değerli milletvekilleri, sanayi üretimi, hepimizin gayet iyi bildiği gibi, 
kendi başına olan bir olgu değildir; hammaddeden pazara kadar uzanan 
bir zinciri kapsar; tarladan, fabrikalara kadar uzanan bir zinciri 
gözetmemiz gerekir.
Bugün, sanayileşmenin ulaştığı boyutlar itibariyle ve yeryüzündeki 
doğal kaynakların mevcut rezervleri dikkate alındığında, dengeli ve 
uzun vadeli politikalar oluşturulmadığı takdirde, sanayileşme sürecini 
yakalamış ülkelerin sanayilerinin ayakta kalması mümkün değildir. O 
nedenle, sanayi politikalarımızı oluştururken, dünyanın bugüne kadar 
uyguladığı politikaların uygulanış biçimi ve felsefelerinden ders almak 
zorundayız. Bugüne kadar yaptığımız hatalardan ders almazsak, 
özellikle, gümrük birliği içerisinde ve onun ötesinde, giderek keskinleşen 
uluslararası rekabet piyasalarında Türk sanayiinin yer edinebilmesi, 
edindiği yeri koruyabilmesi mümkün değildir.
Sanayi ve Ticaret Bakanlığının temel işlevi, yatırımların gelişmesi ve 
dengeli bir şekilde dağılımı için temel altyapı yatırımlarını 
gerçekleştirmektir. Bakanlık, yönlendirici altyapı yatırımlarını 
gerçekleştirip, sanayi yatırımlarını yönlendirecek yerde, olayların 
gerisinde kalmıştır. Bakanlığın ismi ve konumuyla paralellik 
taşımayan görüntüler vardır. Bunlara zaman içerisinde sahip çıkılıp, 
sığınmış, birtakım himayelere muhtaç görüntülerden kurtulmak gerekir.
Yıllardır, ulusal politika oluşturma bakımından, sanayide ciddî 
hataların işlendiği yerlerden bir tanesi de, küçük ve orta büyüklükteki 
işletmelerimizdir. Kısaca KOBİ’ler olarak adlandırılan bu kuruluşlar, 
gelişmiş ekonomilerin omurgasını teşkil eder. KOBİ’lerimizin ve 
sanayi sitelerimizin çoğu, yirmi yıl, otuz yıl öncesinin makine ve 
teçhizatıyla donanımlıdır. Sıfır hata marjıyla çalışan bilgisayar 
destekli makineleri alıp, koyabileceği imkânlar yoktur. İstihdamda 
yüzde 50’yi aşan boyutta, imalatlar arasında, sanayiler arasındaki mal 
akımında çok önemli boyuta sahip olan KOBİ’lerin, kredilerden aldığı 
pay yüzde 3,6’dır.
Gümrük birliği görüşmeleri sırasında, bu konuda, Türkiye’nin 
çıkarlarına yönelik bir müzakere yapılmamıştır. KOBİ’lerin, gümrük 
birliği sürecine uyum sağlayabilmeleri için alınabilecek kaynaklar 
alınmamıştır. Bu aşamada Türkiye’nin aldığı kaynaklar 3,5 milyar 
dolar civarındadır ve büyük bir kısmı kredi şeklindedir. Oysa, Avrupa 
Birliği ülkelerinde bu rakam 50 milyar olup, KOBİ’lere aktarılacak pay 
tamamen hibe şeklindedir. 
Demokratik Sol Parti olarak, gümrük birliği antlaşmalarını eleştirirken 
bu gerçekleri görerek eleştirdik “Türkiye’nin çıkarlarına tam hitap eden 
antlaşma olarak imzalanmamıştır; aceleye getirilmiştir” dememizin 
altında yatan unsurlar bunlardı. 
KOBİ’lerin sorunlarına, özellikle finansman, teşvik, teknoloji yenileme 
ve işgücü kapasitesini artırmayla ilgili olanlara ciddî yaklaşılmalıdır. 
KOSGEB için ayrılan fon tamamen bu kuruma aktarılmalıdır. Devleti 
yöneten insanların KOSGEB yönetiminde yer almaması gerekir; 
sanayiciler, ticaret erbabı, küçük işletmeciler ve esnaf olmalıdır. 
Organize sanayi bölgeleri ve küçük sanayi sitelerindeki yapım artık 
siyasî çekişmelerin çok ötesinde kalmalı; ihtisaslaşmaya yönelik 
organize sanayi bölgesi ve küçük sanayi sitelerine önem verilmelidir; 
fizikî olarak desteklenirken, eğitim-öğretim yönünden de 
desteklenmelidir. 
Değerli milletvekilleri, devlet, özel sektörün kârsız ve güvensiz bulduğu 
için yatırım yapmaktan kaçındığı bazı bölgelerde, gelişmeyi ve 
sanayileşmeyi bütün yurda dengeli bir biçimde ve hızla yaygınlaştırmak 
amacıyla, gerektiğinde zararı da göze alarak öncü ve doğurgan 
yatırımları yapmak zorundadır. İleride ortamın değişmesiyle birlikte 
bu fabrikalar kâr edebilir duruma gelince de, devlet, bunları, özel 
girişimcilere ya da yöre halkının kuracağı ortaklıklara sunabilir.
Değerli milletvekilleri, Türkiye’de, gerçekten değerini bulmayan, 
sahipsiz bir kesim vardır; esnaf ve sanatkârlar... Ülkemizin ekonomik, 
sosyal ve çalışma hayatında, nitelik itibariyle en dinamik ve ağırlıklı 
kesimini oluşturmaktadır. Sayıları yaklaşık 4 milyondur. Geçen yasama 
döneminde geçmeyen ve kadük olan 507 sayılı Esnaf Yasamızla ilgili 
teklif, bir an evvel, değişiklikleriyle hayata geçirilmelidir. Bunun 
destekçisi olacağız. 
Peşin vergi nedeniyle, sayısı yüzbinleri bulan esnaf ve sanatkârlar, 
icralık olmuş, malına, tezgâhına ve evine haciz konulmuştur. 
Esnafımız kredi faiz borçlarının affını isteyecek duruma gelmiştir. 
Peşin vergi ve hayat standardı esası kaldırılmalıdır. 
Bu kesimin toplam kredilerden aldığı pay yüzde 4’ler düzeyindedir. Bu 
oran, Hindistan’da dahi yüzde 15’tir. Esnaf ve sanatkârlara verilecek 
işyeri, işletme, ticarî ve pazarlama gibi çeşitli uzun süreli krediler, günün 
koşullarına uygun, düşük faizle verilmelidir. Türkiye Halk Bankası, 
esnaf ve sanatkârlar yönetimine devredilmelidir. 
Değerli milletvekilleri, tüketicinin korunması konusundaki uygulamalara 
hız kazandırılmasında sayısız fayda vardır. Bu konuda, sivil toplum 
örgütlerini desteklemeliyiz. 
Aralık 1994’te Rekabet Kanunu Meclisten geçti; ama, rekabet kurulu 
hâlâ oluşturulamadı. Bu kurulun, gerçekten uzman kişilerle yönetilmesi 
gerekir. İlk defa kurulacak ve ülkedeki tekelleşmeyi, rekabeti disiplin 
altına alacaktır. Bu bakımdan, kurulun, uzman, yetişkin kişilerden 
oluşmasına özen gösterilmelidir. 
Bakanlığın bünyesinde yer alan KİT’lerin kendine özgü özellikleri 
vardır; hem üreticiyi doğrudan ilgilendirir hem tüketiciyi. Örnek; gübre 
ve şeker gibi... Bu müesseselerin kısa vadede özelleştirilmeleri söz 
konusu olmadığına göre, bunların daha verimli çalışmaları için, 
bakım, onarım, makine ve teçhizat yenilenmesine ihtiyaçları vardır.
Gübre konusunda, İGSAŞ, ürenin yüzde 50’si dolayındaki ihtiyacı tek 
başına karşılamaktadır. Özel sektör veya kamu sektörü aracılığıyla üre 
yatırımlarına şiddetle ihtiyaç vardır. Yine, TÜGSAŞ, yüzde 25-30 
dolayında, ülke ihtiyacını karşılıyor. Gübreye zam, bu aşamada 
düşünülmemelidir. Hatta, destekleme iade ödemesi altı aya kadar uzayan 
gübre satış politikası derhal terk edilmelidir. 
Sayın Başkan, değerli milletvekilleri; Türkiye’nin yıllık şekerpancarı 
ihtiyacı 15 milyon tondur. 1994-1995 yıllarında şekerpancarına verilen 
fiyat, ülkemizi, ithalatçı ülke konumuna getirmiştir. Şeker ihtiyacı 2 
milyon tondur. Geçmiş yıllardan ders alınarak, Türk çiftçisinden 
esirgenen 18-20 trilyonu, Amerika, Avrupa çiftçisinin cebine, 1996 
yılında da koymamamız için, ekim öncesi açıklandığına sevindiğimiz 
pancar taban fiyatının, avans fiyat ve bunun da en az 5 500 lira olması 
gerekirdi. 
BAŞKAN – Sayın İlimen, son 2 dakikanız...
MUSTAFA İLİMEN (Devamla) – Havaların yağışlı gitmesi 
nedeniyle birçok yörede pancar ekimi yapılmamıştır. Geç ekilen 
pancarda verim az olur. Bu nedenle, bu yıl ekim alanlarının 
artırılmasından başka çare yoktur. Bu da, ancak, fiyatın cazip 
olmasıyla gerçekleşir. Hasatta, tekrar bir fiyat açıklanmalı ve ödemeler, 
hasattan başlayarak, yeni yıla girmeden tamamlanmalıdır. 
Değerli milletvekilleri, şimdi, önemli bir konuyu biraz ağırlıklı bir 
şekilde açıklamak isterim: Ülkemizde, 725 bin aktif ortağı ve 20 bin 
dolayında çalışanı olan 16 adet tarım satış kooperatifi birlikleri 
konusunda, bilen bilmeyen herkes bir şeyler söylüyor. Hatta, geçmişte, 
bunların özelleştirilmesi gerektiğini söyleyen Başbakanımız vardı. 
Değerli milletvekilleri, bunlar özel kanunla kurulmuş birer kooperatif 
kuruluşudur; devletin değildir. Devletin olmayan bir kurumu, devlete, 
sattırmaya kalkmak, bilgisizlikten başka bir şey değildir. (DSP 
sıralarından alkışlar) 
Bu kuruluşlar, son iki yıla kadar, 1969 yılından beri destekleme 
kapsamındaydı. İki yıldır, devlet, tarım satışlara destek yapmıyor; 
ama, bu kuruluşlar, yirmiye yakın ürünün altından kalkıyor. Bu yıl, 25 
trilyonun üzerinde para ödeyerek ürün aldılar. Seçim atmosferine 
girildiğinde, hibe değil, borç olarak, devlet, faizle, bu kuruluşlara 3,5 
trilyonluk kaynak kullandırabildi. Bazı birlik ortakları çok mağdur oldu. 
Ürün tesliminden altı ay geçmesine rağmen, parasını alamayan ayçiçek, 
fındık ve pamuk üreticileri perişan olmuştur. 
(Mikrofon otomatik cihaz tarafından kapatıldı)
BAŞKAN – Sayın İlimen, 1 dakika içerisinde lütfen toparlayın.
MUSTAFA İLİMEN (Devamla) – Hükümetler, bu kuruluşları yıllarca 
arpalık gibi kullanıp siyasî çıkarlarına alet ettiler. Destekleme 
alımlarıyla görevlendirilmelerinden dolayı, Ziraat Bankasına olan ve 
konsolide edilmesi gereken borçların anaparası 8-9 trilyon olmasına 
rağmen, 1992 yılından beri sağlıklı bir tahkim yapılamaması 
nedeniyle, yüzde 130’lara varan faiz tahakkuklarıyla, borçlar, 138 
trilyona ulaşmıştır. 
Hükümet Programında yer alan, birliklerin demokratikleşmesi 
gerçekleşirken, bu kuruluşların çiftçimize hizmet ettikleri göz önüne 
alınarak, muhakkak surette, tarım kredi kooperatiflerine sağlanan ucuz 
kredi imkânları bu kuruluşlara da sağlanmalı, konsolide edilmesi 
gereken, Ziraat Bankasına olan borçları ile özel banka borçları Hazinece 
tasfiye edilmeli, personel kadrosunun şişkin olmasında hükümetlerin de 
etkisi olduğu gerçeğinden hareketle, ayrılacak personelin 
tazminatlarının bir bölümü ödenmelidir. Ayrıca, çiftçimizin mağdur 
olmaması için, Avrupa Birliği ülkelerinde olduğu gibi, ürün bazında 
destekleme devam etmelidir. Bu, pamukta...
(Mikrofon otomatik cihaz tarafından kapatıldı)
BAŞKAN – Teşekkür ediyorum Sayın İlimen. 
MUSTAFA İLİMEN (Devamla) – Saygılar sunarım Sayın Başkan. 
(DSP ve ANAP sıralarından alkışlar)
BAŞKAN — Refah Partisi Grubu adına, Sayın Ahmet Bilge; buyurun. 
(RP sıralarından alkışlar)
Sayın Bilge, sürenizi eşit mi paylaşacaksınız?
AHMET BİLGE (Ankara) – Evet efendim.
BAŞKAN – Buyurun.
Süreniz 10 dakika.
RP GRUBU ADINA AHMET BİLGE (Ankara) – Sayın Başkan, 
değerli milletvekilleri; 1996 malî yılı Millî Savunma Bakanlığı bütçesi 
hakkında Refah Partisi Grubu adına yapacağım konuşmaya başlamadan 
önce, Yüce Heyetinizi ve televizyonları başında bizi izleyen aziz 
milletimizi en derin saygılarımla selamlıyorum ve vatan savunmasında 
şehit olan güvenlik kuvvetleri mensuplarımıza Allah’tan rahmet, 
ailelerine başsağlığı diliyorum.
Bilindiği gibi, bütçe, hükümetin bir yıllık faaliyet planının özetidir.
Sayın milletvekilleri, Türkiye’nin savunma politikasının bir yansıması 
olan savunma bütçesini değerlendirirken, dünyada ve bölgemizdeki 
askerî ve siyasî gelişmeler ile ülkemizin jeopolitik ve jeostratejik 
konumunu gözden uzak tutmamak gerektiğini düşünüyoruz.
Sovyetler Birliğinin dağılmasıyla kurulan yeni cumhuriyetlerde yaşanan 
ekonomik, yapısal ve sosyal problemler, Dağlık Karabağ sorunu ve 
Azerî topraklarının yüzde 25’inin Ermeniler tarafından istila edilmiş 
olması, Osmanlı Devletinin Avrupa’daki son kalesi olan Bosna-
Hersek’te üç yıl boyunca yaşanan insanlık dramı sonrasında 
oluşturulmaya çalışılan barış, Arnavutluk ve Makedonya’nın tehdit 
altında bulunması, Ortadoğu’da barışa indirilmeye devam edilen 
darbeler ve silahlanma yarışı, Türkiye’yi çevreleyen risk ve potansiyel 
tehdidin bir bölümüdür.
Rusya’nın, arka bahçesi olarak gördüğü Kafkasya’yı, AKKA kararlarına 
rağmen silah deposu haline getirme girişimleri karşısında, Türkiye’nin 
yeterince caydırıcı olmamasına dikkatleri çekmek isterim.
Körfez Savaşı sonrası Irak’ın durumundaki belirsizliğin devam etmesi, 
bölge ülkelerinin, uzun menzilli füzeler ve kitle imha silahları dahil, 
silahlanma yarışı, Türkiye’nin, sürekli, dikkatli ve tedbirli olmasını 
gerektirmektedir. 
Yakın komşumuz ve NATO müttefikimiz olan Yunanistan’ın, en son, 
Kardak krizinde olduğu gibi, Türkiye’ye karşı politikasını sürdürmesi 
ve kendisine yönelik tehdidin Türkiye’den geldiğini her fırsatta ileri 
sürmesi karşısında, gerekli tedbirlerin, zaman kaybedilmeden alınması 
gerekmektedir. 
Kısaca arz etmeye çalıştığım gibi, dünyanın en problemli, Balkanlar, 
Kafkasya ve Ortadoğu bölgelerinin ortasında yer alan Türkiye’nin, 
bunlara ilave olarak, iç barış ve Misakımillî hudutlarını korumak 
amacıyla, PKK terör örgütüyle yaptığı mücadeleye ve dünya barışına 
katkıda bulunmak üzere, gerek Birleşmiş Milletler gerekse NATO Barış 
Gücü içerisinde yer almakta olması durumları göz önünde tutulduğunda, 
güçlü, caydırıcı, moral düzeyi yüksek bir orduyu idame ettirmesindeki 
zorlukları, kolaylıkla ortaya koyabiliriz. 
Bir taraftan, jeopolitik konum, diğer taraftan, sadece sınırların 
korunmasına dayanan savunma politikası yerine, bölgesel bir güç 
olmanın gereklerini yerine getirmek durumunda olan Türkiye’nin, 
Balkanlarda, Kafkasya’da, Ortadoğu’da askerî ve politik bir güç 
olmasının, Türk Silahlı Kuvvetlerinin yüksek teknoloji ürünü silah 
sistemleriyle, iyi eğitilmiş personele sahip olmasıyla mümkün olacağı, 
bu özelliğin kazanılmasının da, yüksek maliyet gerektirdiği aşikârdır.
Ancak, 1985 yılından bu yana, Türk Silahlı Kuvvetlerine bütçeyle 
sağlanan malî kaynaklara baktığımızda, ihtiyaçları ölçüsünde 
artırılmadığı, aksine, gayri safî millî hâsıla ile konsolide bütçeden 
ayrılan pay itibariyle, azaldığı görülmektedir. Son on yılda, Millî 
Savunma Bakanlığı bütçesinin gayri safî millî hâsıla içerisindeki payı, 
yüzde 3’lerden yüzde 2’lere düşmüştür. Ayrıca, Millî Savunma 
Bakanlığı bütçesinin, konsolide bütçe içerisindeki payı yüzde 18’lerden, 
maalesef yüzde 9’lara kadar gerilemiştir. Bu nedenle, bu bütçeyle, Türk 
Silahlı Kuvvetlerinin, modernizasyon programında belirtilen hedeflere 
ulaşabilmesi ve harbe hazırlık gücünü teknolojik gelişmeler paralelinde 
yürütebilmesi mümkün olmayacaktır.
Borç, anapara ve faiz ödemeleri girdabına giren Hükümete, ordumuzun 
modernizasyonunun gecikmesinden doğacak büyük riski hatırlatmayı bir 
görev biliyorum.
Sayın milletvekilleri, Türk Silahlı Kuvvetleri personeli hakkında bazı 
hususları belirtmek istiyorum: Silahlı Kuvvetler personelinin özlük 
haklarında, ivedi olarak, günümüzün sosyal ve ekonomik şartlarına 
uygun iyileştirmeler yapılması gerekmektedir. Türk Silahlı Kuvvetleri 
personelinin zor görev şartları karşısında aldıkları maaşların 
yetersizliği hepimizin malumudur. Maaşlarda meydana gelen reel 
azalışı açıklamak amacıyla, dolar cinsinden bir mukayese yaparsak, bir 
albayın 1993 yılı temmuz ayında eline geçen aylığı 1 217 dolara 
karşılık gelirken, 1996 yılı mart ayında 672 dolara; bir teğmenin 
aylığı ise, 649 dolardan 381 dolara düşmüştür. 
Her geçen gün artan iç ve dış tehlikelere karşı, büyük özveriyle, canı 
pahasına görev yapan Türk Silahlı Kuvvetleri personeline, yaptıkları 
ağır görevlerle mütenasip ve statülerine uygun bir hal sağlayacak 
seviyede maaş verilmesi, hizmet etkinliğinin artırılması bakımından 
elzem görülmektedir.
Subay ve astsubayların mecburî hizmet yükümlülüklerinin, günün 
şartlarına uygun bir şekilde, sürelerinin indirilmesi, hizmetlerin daha 
etkin bir şekilde ifa edilmesini sağlayacaktır.
Ayrıca, 205 sayılı Ordu Yardımlaşma Kurumu Kanununun, Kurumun, 
kendinden beklenen hizmetleri yapabilmesi için, günümüzün ekonomik 
şartlarına uygun olarak yeniden tanzimi ve OYAK emeklilik sisteminin 
ihdası bir zaruret olarak görülmektedir.
Askerî okullarımızda eğitim gören kardeş Türk cumhuriyetleri 
öğrencilerinin, sadece teknik bilgi ve becerilerle değil, müşterek millî ve 
manevî değerlerle de mücehhez kılınması, ilişkilerimizin 
kuvvetlendirilmesinde önem arz etmektedir. 
Sayın milletvekilleri, bütün dünya ordumuzun iman gücünü bilmektedir. 
En son teknolojiye sahip, asker sayıları bizden daha fazla olan ordular 
karşısında, geçmişte müteaddit defalar kazandığımız zaferlerin 
temelinde, ordumuzun disiplini, moral değerleriyle, onun iman ve inancı 
bulunmaktadır. Erinden en büyük komutanına kadar, Türk Ordusunun 
her mensubu, dinimizin en büyük rütbe olarak kabul ettiği şehitlik 
mertebesine inanmaktadır. Bu inanç ve iman, dünyanın hiçbir ordusunda 
mevcut değildir. Bunun için, erimize “Mehmetçik” bu kutsal ocağa da 
“peygamber ocağı” demekteyiz. (RP sıralarından alkışlar) 
BAŞKAN – Sayın Bilge, son dakikanızı kullanıyorsunuz.
AHMET BİLGE (Devamla) – Bu sebeple, ordumuzla ne kadar iftihar 
etsek azdır. 
Sayın milletvekilleri, güvenlik ihtiyaçlarımız için, savunma 
harcamalarından fazla fedakârlık yapmamız mümkün olmamakla 
birlikte, tahsis edilen kaynakların, rasyonel şekilde, verimli alanlarda ve 
projelerde kullanılmasının da takipçisi olmak mecburiyetindeyiz.
Netice itibariyle, Millî Savunma Bakanlığının 1996 malî yılı 
bütçesinin, bu şekliyle, Silahlı Kuvvetlerimizin modernizasyonunun 
gerçekleştirilmesinde, yurtiçi ve yurtdışında üstleneceği görevlerin 
ifasında zorluklarla karşı karşıya geleceğini, Millî Savunma Bakanlığı 
bütçesinin yeterli seviyeye çıkarılması ve Silahlı Kuvvetler 
mensuplarımızın özlük haklarının iyileştirilmesi yönünde, Hükümet 
tarafından yapılacak düzenlemelere, tam destek vereceğimizi belirtmek 
istiyorum. 
Millî Savunma Bakanlığı 1996 yılı bütçesinin, aziz milletimize ve 
kahraman ordumuza hayırlı olmasını Yüce Allah’tan diliyor, heyetinize 
saygılar sunuyorum. (RP ve ANAP sıralarından alkışlar) 
BAŞKAN – Teşekkür ediyorum Sayın Bilge. 
Sayın Kahraman Emmioğlu; buyurun efendim. (RP sıralarından 
alkışlar)    
Grubunuz adına kalan süreniz 10 dakikadır.
KAHRAMAN EMMİOĞLU (Gaziantep) –  2 dakika da ilave var, 12 
dakika...
BAŞKAN – İlave, 1 dakikadır efendim.
Buyurun.
RP GRUBU ADINA KAHRAMAN EMMİOĞLU (Gaziantep) – Sayın 
Başkan, saygıdeğer milletvekili arkadaşlarım; sizleri ve ekranı başında 
bizleri seyreden değerli vatandaşlarımı, saygı ve muhabbetle 
selamlıyorum. Refah Partisi Grubu adına, Sanayi ve Ticaret Bakanlığı 
bütçesi hakkında, görüşlerimi arz ediyorum. 
Artık, herkes tarafından, klasikleşen bir deyimle kabul edilen gerçek 
şudur: Bir ülkenin gücünü, üretim; üretimler içinde ise, sanayi üretimi 
tayin etmektedir. Tabiatıyla, hizmet ve tarım sektörlerinin değerini inkâr 
etmiyoruz, ancak, gelişmenin, sanayileşme ile eşanlamlı kullanıldığını 
da hepimiz biliyoruz.
Diğer önemli bir husus da şudur; yıllara göre sanayi mamüllerinin fiyat 
artışı, neredeyse, diğer sektör fiyat artışının iki misli olmaktadır. 
Bilhassa tarıma nispet edildiğinde, bu, açıkça görülmektedir. Böylece 
de, ülkeler arası yarış tarımda değil, kim ne derse desin, esas, sanayide 
olmaktadır.
 Peki, biz bu yarışta ne noktadayız; hangi noktadayız?.. Maalesef, sahip 
olduğumuz durum, coğrafyamızın, insanımızın, tarihimizin hak 
etmediği bir noktadır. 
Birkaç misal vermek istiyorum: Bizimle beraber, 1870’lerde sanayileşme 
hamlesine başlayan İsveç’te, yıl içi sanayi üretimi hâsılası, fert başına 
8 bin doları bulmaktadır; bu rakam, Japonya’da 16 bin doları geçmek 
üzeredir. Bizden çok sonra başlayan ve 1970’lerde sanayileşme 
hamlesine girişen Güney Kore’de bu rakam 3 bin, Tayvan’da 3 500 
dolardır; Türkiye’de ise bu rakam çok zavallıdır ve 800 dolar 
civarındadır.
Ne yazık ki, 1938’lerden sonra, sanayi yatırımları ya durdu veya çok 
yavaş devam etti. Bu durum 1965’lere kadar sürdü. 1965-1970 arası bir 
heyecan vardı ve birçok sanayi tesisi teşviklerle kuruldu. 1970-1974 
arası, yine, yavaş bir gidişe sahne oldu.
1974’te eğer, o zamanki koalisyonda bulunan Millî Selamet Partisinin 
sanayi heyecanına koalisyon ortağı da iştirak etseydi, -o sırada, ülke 
konjonktürü böyle bir sanayi atılımının yapılmasına çok müsait bir 
konumdaydı- çok ciddî atılımlar yapılırdı; ama, maalesef olmadı. O 
devirde, Millî Selamet Partisinin elinde olan KİT’lerin kârda olduğunu 
da bu münasebetle aktarmak istiyorum. 
1977 yılında, Millî Selamet Partisinin Sanayi Bakanlığı dönemi, 
Türkiye tarihinde en şuurlu sanayileşme atılımlarının yapıldığı 
dönemlerden biri olmuştur. Bu dönemde 200 büyük proje hedeflenmiş, 
ülkenin ihtiyaçlarına cevap verecek tesisler, birbirleriyle ilgisi de dikkate 
alınarak, bölgeler arası gelişmişlik dengesizliğini giderecek şekilde 
yaygın bir planlama yapılmıştı. O zaman bu atılım olmasaydı, bugün, 
belki, şekersiz ve çimentosuz kalacaktık. 
Şunu da belirtmek istiyorum, ne yazık ki, 200 projeden ancak 70’i o 
devirde bitirilebildi ve 1978 sonlarında koalisyon bozuldu; sonraki 
hükümetlerde de kahrolası meşhur bir hastalık “benim başlamadığımı 
ben bitirmem” hastalığı, bu tesisleri öksüz bıraktı. Halbuki, özellikle, 
güneydoğuya sanayi havasını getirmek ve ora halkını kalkındırmanın 
yolu, mutlaka ve mutlaka sanayiden geçmekteydi ve bu konuda, şu anda 
da başka yolumuz yoktur. Güneydoğuyu kalkındırmanın yolu, oraya 
sanayii taşımamızdır; ancak, bunu, yeni moda akımıyla özel sektöre 
nasıl yaptırırız; devlet olmaksızın oraya nasıl sanayi gider? Bu konuda 
ciddî çalışmaların, Hükümet canibinden yapıldığı konusunda bilgimiz 
yok. İnşallah, yanılıyoruz ve inşallah, ciddî bir çalışmaya 
girişmişlerdir.
Bakınız, güneydoğuya, özellikle Diyarbakırımıza getirdiğimiz bir 
kuruluş, kurucusu ve genel müdürü olduğum Türkiye Elektromekanik 
Sanayii -ki, bu kuruluş, türbinleri, jeneratörleri, şalt cihazlarını, 
kazanları, büyük motorları imal edecekti- eğer, ithalatla ceplere girecek 
masa altı paraların cazibesi olmasaydı, bu kuruluş  imalatını, artırarak 
devam edecekti. (RP sıralarından alkışlar) Bugün de, enerji diye bir 
problemimiz olmayacaktı; çünkü, bugünkü enerji problemi, yapılacak 
olan yatırımların Türk parası cinsinden olmayışından 
kaynaklanmaktadır. Eğer, TEMSAN, yatırımlarını tamamlamış 
olsaydı, bugün, bütün enerji makineleri yurtta imal ediliyor olacaktı. 
Ben, buradan hemen sesleniyorum: Bu fabrikaya sahip çıkınız; eğer, 
Diyarbakır’dan Ergani’ye giderken, 6 ncı kilometrede göreceğiniz 8 500 
dönüm arazide kurulmuş olan bu fabrikaya güç verirseniz ve zaman 
içerisinde, oraya bir sanayi atmosferi getirirseniz, emin olun, oradaki 
eşkıyanın beli o zaman kırılacaktır. (RP sıralarından “Bravo” sesleri, 
alkışlar) Geçmişte olmadı, inşallah, bundan sonra olur.
Sanayileşmeyi, Gaziantebimizden hareketle, Şanlıurfa’ya, buradan 
Batmanımıza, Şırnakımıza, Vanımıza, Muşumuza, Hakkârimize, 
diğerlerine taşımamızın birinci şartı, asayişi süratle sağlamak ve 
paralelinde de, Irak amborgosunu kaldırmaktır. Böylece, kalkınmış bir 
bölgeye sahip olunması, diğer birçok şehirleri de altüst eden göç 
olgusunu önleyecektir. 
Tabiî, yeni kuruluşların ayakta kalması ve yeni kuruluşların hayata 
geçirilmesi için, gümrük birliğinin çok ciddî engeller oluşturacağını 
söylemem lazım; zira, gümrük birliği kararınca, teşviklerin, artık, oraya 
gitmesi kolay olmayacaktır. Zaten, 1996 yılı bütçesiyle böyle bir 
yatırım hamlesini ne özel ne de devletin yapması mümkündür. Neden 
mi; geçenlerde, Hocamızın gösterdiği aysbergin üzerindeki bütçenin 
açığı bile, bildiğiniz gibi, 861 trilyon Türk Lirası olarak ifade ediliyor; 
bunun gerçek değeri, nereden baksanız 1,2 veya 1,4 katrilyon Türk 
Lirasına ulaşacaktır. 
BAŞKAN – Sayın Emmioğlu,  2 dakikanız kaldı.
KAHRAMAN EMMİOĞLU (Devamla) – Anaparaları hariç, yalnız faiz 
ödemelerine 1,2 katrilyon Türk Lirası ve yeni gelecek faizlerle de 2 
katrilyon lirayı bulacak. Sen, borcu borçla ödeyeceksin başka çaren yok 
ve özel sektörün elinde olan bütün imkânları da, bu borcun ödenmesi 
için yeni bonolar çıkararak alacaksın. Bir taraftan sıcak para 
operasyonunun cazibesiyle, bir taraftan da bonolardaki cazip faizlerle 
özel sektörden aldığınız bu kaynak, sanayie değil, doğrudan doğruya 
faiz ödemelerine gidecek. 
Evet, sanayicilerimizin içerisinde helal para kazanmak isteyenlere 
buradan selam göndermek, onları tebrik etmek istiyorum; zira, bu kadar 
cazip gelirlere rağmen, bunlar, sanayinin çilesine talip olmuşlardır ve 
yatırım yapacaklardır. Bunları, ben, şu zamanımızın kahramanları 
olarak ilan ediyor ve tebrik ediyorum. 
Özelleştirme rezaletimize, son günlerde, Özelleştirme İdaresi 
Başkanlığı teşhisini iyi koymuştur; tebrik ediyorum. Keşke, daha önce 
akılları başlarına gelseydi; tabiî, ulus çıkarını kollayan aklı 
kastediyorum. Böylece, işçilerimizi kollayan, şeffaflığı sağlayan, gerçek 
bedeli tahsil eden bir özelleştirme yapılırdı. Geçen birbuçuk aya yakın 
zamanda, bu konuda da ciddî bir şey yapılamadı. Artık yeter.. 
Özelleştirilecek müesseselerimizi daha fazla hasta etmeyin, hasta 
kuruluşlar haline getirip, kelepir satışlar yapmayın; ya bitsin bu iş ya da 
vazgeçin...
Sayın Başkan, değerli milletvekilleri; bu bütçeyle ciddî yatırımlar 
yapılamayacağı hepimizce malum. Mesela, organize sanayi ve küçük 
sanayi hizmetleri için 3,7 trilyon lira ayrılmıştır. Hiç değilse, bu eldeki 
kıt imkânları savup savurmayalım ve bunları, mesela, Gaziantepimizin 
yarım kalmış olan ikinci...
	(Mikrofon otomatik cihaz tarafından kapatıldı)
KAHRAMAN EMMİOĞLU (Devamla) – 2 dakikam daha var herhalde 
efendim.
BAŞKAN – Sayın Emmioğlu, 1 dakika içinde sözlerinizi tamamlayın.
KAHRAMAN EMMİOĞLU (Devamla) –Öbür arkadaştan kalan 1 
dakikamı da almak istiyorum.
BAŞKAN – Sayın Emmioğlu, o, Grubunuz için hak edilmiş bir süre 
değildir, Başkanlığın toleransıdır ve kişiye özeldir...
KAHRAMAN EMMİOĞLU (Devamla) – O toleransı lütfetmenizi 
istirham ediyorum.
BAŞKAN – Hayır, o tolerans kişiye özeldir.
Lütfen... 1 dakika içinde konuşmanızı tamamlayın.
KAHRAMAN EMMİOĞLU (Devamla) – Efendim, öyleyse, müsaade 
edin; bunu izah etmem lazım.
BAŞKAN – Hayır efendim... Lütfen...
KAHRAMAN EMMİOĞLU (Devamla) – Zira, siz, bütün partilere, hep, 
2 dakika, yani, yüzde 10 ek süre verdiniz, bize de yüzde 10 ek süre 
vermeniz lazım.
BAŞKAN – Sürenizden harcıyorsunuz Sayın Emmioğlu.
KAHRAMAN EMMİOĞLU (Devamla) – Peki efendim, biz, yüzde 
10’un yüzde 5’ini kaybetmiş oluyoruz; teşekkür ederiz.
Bu paralar, mutlaka, Gaziantep’in, bilhassa eksik olan organize sanayi 
bölgelerine -ikinci ve yapılacak olan üçüncü organize sanayi bölgelerine-
aktarılmalı ve bilhassa küçük sanayi sitelerinin -mesela, Kunduracılar, 
25 Aralık ve KOSGEB gibi-  ihyasına harcanmalıdır.
Evet, sanayileşme ve sanayi ile ilgili birçok meselelerimiz var; 
KOBİ’lerimiz var, KOSGEB’in ciddî problemleri var, eğitimi var... 
Bütün bunlarla ilgili çalışmalara, yeni Bakanımızın çok ciddî şekilde 
eğileceğini ümit ediyor ve kendilerine başarılar da diliyorum; ama, şunu 
söyleyeyim...
	(Mikrofon otomatik cihaz tarafından kapatıldı)
BAŞKAN – Teşekkür ediyorum Sayın Emmioğlu.
KAHRAMAN EMMİOĞLU (Devamla) – Peki efendim, teşekkür 
ederim.  
BAŞKAN – Anavatan Partisi Grubu adına Sayın Bülent Akarcalı; 
buyurun efendim.
Sayın Akarcalı, süreyi eşit mi kullanacaksınız?
ANAP GRUBU ADINA BÜLENT AKARCALI (İstanbul) – Evet Sayın 
Başkan.
Sayın Başkan, değerli üyeler, Millî Savunma Bakanlığının değerli 
mensupları, bizleri izleyen sevgili vatandaşlarım; hepinizi en içten 
duygularla selamlarım. 
Ulusumuzun hür ve bağımsız olması, ülkemizin tek ve bütün kalması 
uğruna bu topraklar için şehit olmuş bütün vatan evlatlarımızı da 
saygıyla anıyor, kendilerine Allah’tan rahmet diliyorum. 
Değerli arkadaşlarım, Millî Savunma Bakanlığı bütçesi demek, Türk 
Silahlı Kuvvetlerinin bütçesi ve askerî politikalarımız demektir. Bunun 
da, ülkemizin içinde bulunduğu coğrafî konumu ve siyasî rejimiyle direkt 
bir bağlantısı vardır; şöyle ki, ülkemiz, bir yandan, hassas coğrafî 
konumu; yani, Doğu ve Batı arasında bir geçiş noktası olması  
itibariyle, diğer yandan da demokratik, hür ve laik düzeninden rahatsız 
olan komşu ve bölge ülkelerinden kaynaklanan, saldırgan, taciz ve tehdit 
edici bir ortamda yaşamaktadır.
Türkiye, Balkanlarda, Kafkaslarda, Ortadoğuda kaynayan bir kazanın 
ortasındadır. Dün Bosna’da, bugün Lübnan’da, Kahire’de katledilen 
insanlar, bu acı gerçeği, maalesef belgelemektedir.
 Bütün bunlara karşın, Türkiye, hiçbir zaman, hiçbir komşu veya bölge 
ülkesine bir devrim, siyasî yapı ihraç etmeye kalkmamış, terör 
organizasyonları kurmamış, barındırmamış, mütecaviz olmamıştır. 
Bir ülkenin siyasetçisine, diplomatına, gazetecisine, yazarına ve buna 
benzer temsilcilerine menfur cinayetler düzenlememiş, 
düzenlettirmemiştir. Türkiye, hiçbir zaman, bir komşu ülkenin 
zaaflarından yararlanmaya da kalkmamıştır.
Türkiye’nin ciddî devlet anlayışına, cumhuriyetimizin ve demokratik 
rejimimizin tüm hoşgörüsüne ve iyiniyetlerine karşın, maalesef, sürekli 
olarak karşı karşıya kaldığımız tehdit ve tacizlere karşı, tedbirli ve 
hazırlıklı olmak durumundayız. Bu da, ancak ve ancak, güçlü bir ordu 
sayesinde mümkündür. Bir ordunun gücü de, iyi yetişmiş subay, astsubay 
ve askerinden oluşmuş insangücü, çağdaş teknolojilerle donatılmış 
silah ve teçhizatından oluşur.
Son onbeş yıl içerisinde, her iki yönde de, iyileşmelerin sağlanması için 
çok büyük çabalar harcanmış ve Türkiye, denizaltısından, F-16 uçağına 
kadar ihtiyaçlarını, kendi üretimini gerçekleştiren ender ülkeler arasına 
girebilmiştir; ancak,tüm bu gelişmelere rağmen, meseleye basit bir 
şekilde yaklaştığımızda, örneğin; kara ve deniz sınırlarımızın 
uzunluğuna, ülkemizin büyüklüğüne bakınca ve diğer ülkelerle 
kıyaslayınca, korunması gereken sınır uzunluğu ve toprak 
bütünlüğünün, kilometre ve kilometrekareye düşen asker, tank, uçak 
vesaire gibi araç-gereç açısından kıyasladığımızda, ihtiyaçlarımızın 
çok daha büyük olduğunu görmekteyiz.
Yine, bunun yanında, askerî teçhizat ve silah temininde  her türlü gayret 
ve fedakârlıklara rağmen, haddini bilmeyen bir Kıbrıs Rum Kesiminin 
dahi nasıl silahlandığına bakınca, ister istemez, yaptıklarımızla 
yetinemeyeceğimizi görüyor ve eksikliklerimizi, daha titiz bir incelemeye 
almak gerektiğine inanıyoruz. 
Ayrıntılara girmeden, akıllarda kalsın diye, temel bir iki noktayı 
belirteceğim: Tanklarımız eskimiştir; F-4 ve F-5 uçaklarımız 
yaşlanmıştır. Son dört beş yıldır da, Savunma Sanayi Müsteşarlığı, iç 
üretimi teşvik etme yerine, dışalımlara yönelmiştir; yani, ihtiyaçların 
kalıcı değil, geçici tatminine yönelmiştir; dolayısıyla, harcamaların 
çoğu da dışarıya gider olmuştur; ancak, son zamanlarda, yerli sanayii 
buraya çekmek için yapılmış olan çabaları da takdirle karşılamak 
gerekir.
Değerli arkadaşlarım, ordumuzun, bu dış kaynakta olan tehdit ve 
tacizlere karşı hazır olması yanında, aslında, Türkiye’ye yönelik bir 
dış saldırının iç uzantısı olan PKK terörüne ayırdığı ve ayırması 
gerektiği personel, teçhizat ve diğer silah ihtiyaçlarını da ayrı bir şekilde 
mütalaa etmek gerekir.
Bu arada, geçmişte kalan bir kavramı hatırlatmak isterim: Beşinci kol 
kavramı... Düşman, bir ülkeyi yıkmak için, o ülkenin içerisinde kendine 
yarayacak adamları yetiştirirdi. PKK, aslında, komünistlerin, İspanya iç 
savaşında ortaya çıkardıkları beşinci kolun, Türkiye’de yeni bir 
formülünden başka bir şey de değildir.
Bu ihtiyaçlara karşın, bizim neler yapılabileceğine dair önerilerimiz 
şunlardır:
Değerli arkadaşlarım, 1997 bütçesinde savunma harcamalarımızda 
önemli bir artış için, şimdiden gerekli hazırlıklara başlanmalıdır. 
1997 bütçesinin hazırlıkları, ister istemez, yakın bir süre sonra 
başlayacaktır ve yeni kaynakların yaratılması için ciddî zekâ pırıltısı 
gerektiren çalışmalar başlatılmalıdır. 
Savunma Sanayi Müsteşarlığı yeniden yapılanmalıdır ve geleceğin 
askeri sanayii için yeni hedef ve politikalar geliştirilmeli; yüksek 
teknoloji gerektiren projeler için, yerli girişimcilere, araştırma-
geliştirme ve yatırımlar için imkânlar tanınmalı, destekler 
oluşturulmalıdır. 
Silahlı Kuvvetlerin faaliyetleri, yapısı, ihtiyaçları ve sorunları 
hakkında kamuoyunu bilgilendirmek için, Dışişleri Bakanlığında olan 
bakanlık sözcüsü ve sürekli bilgi verme uygulamasının, Millî Savunma 
Bakanlığınca örnek alınmasında yarar olacağına inanmaktayım. 
Bu arada, her beldemizde, şehit ailelerine, gazilere ve gazilerin ailelerine 
devlet yardımı konusunda yapılabilecek bazı işlemler olduğuna 
inanmaktayım. Aslında, devletimiz, gerek şehit ailelerine gerekse 
gazilere ve gazilerin ailelerine çok geniş kapsamlı bir şekilde yardım 
yapmaktadır. Ben, son üç yıldır, bu konuya, gerek yazılı soru 
önergeleriyle gerekse diğer çalışmalarla epey eğildim.
Değerli arkadaşlarım, buradan sizlere şu broşürleri göstermek istiyorum. 
Bunlar, Kara Kuvvetlerinin, şehit olanların vârislerine sağlanan hakların 
broşürleri; bu da, yine, Kara Kuvvetlerinin, yaralanan, sakatlanan 
gazilerin kendilerine ve ailelerine, devletin sağladığı imkânların 
broşürleridir. Devletimizin, bu imkânları, halka daha çok duyurmasında 
yarar vardır; çünkü, çocuğu şehit olmuş, kocası şehit olmuş ailelerimiz, 
o acısını vatan için gönlüne gömerken, gidip devlettten para istemenin 
zül olduğunu, ayıp olduğunu düşünmektedir. Bu, onun haysiyetinden 
ileri gelmektedir; ama, bize düşen görev, devletin sağladığı imkânların, 
vârislere ve gazilere, en ayrıntılı bir şekilde, en adil bir şekilde 
dağıtılmasıdır.
BAŞKAN – Sayın Akarcalı, 1,5 dakikanız kaldı.
BÜLENT AKARCALI (Devamla) – Burada, gerek TRT’nin gerekse 
diğer televizyon kuruluşlarının önemli bir görevi olduğuna 
inanmaktayım. 
Diğer bir husus; Silahlı Kuvvetlerdeki sivil personelin, askerî personelin 
haklarına sahip olmadan; cezaî açıdan, askerin tabi olduğu hükümlere 
göre yargılanma zorunda kalmaları düzeltilmelidir. Ta, 1930’lardan 
kalan, yargı anlayışına aykırı bu durumu düzeltmekde yarar olacaktır. 
Değerli arkadaşlarım, bildireceğim son husus da şudur: Subay ve 
assubayların maaş durumları da diğer memurlarınki gibi hızla 
bozulmuştur. Devlet memuru olan subay ve assubaylar, durumlarını 
kamuoyuna duyurmak için eylem yapmıyorlarsa, aldıkları maaş veya 
diğer yan gelirlerin yeterli olduğu sanılmamalıdır. Bugün, sivil kesimde, 
4 ilâ 5 bin dolar olan bir pilot aylığı, 25-30 milyon dolarlık bir askerî 
uçağı teslim ettiğimiz askerî pilot için 500-600 dolar mertebesindedir. 
Deniz Kuvvetlerinden bir örnek vereyim: Burada, 4 500 subay, 9 500 
assubay vardır; son bir yıl içerisinde 1 200’ e yakın subay ve assubay 
geçim sıkıntısından dolayı istifa etmek zorunda kalmıştır. 
İşte, yakında hazırlamamız gereken ve 1997 bütçesinde ele almamız 
gerekeceğine inandığım temel hususları da burada belirtiyorum. 
1996 Millî Savunma bütçesinin, ülkemize ve aziz milletimizin en değerli 
müessesesi olan şanlı ordumuza hayırlı olmasını dilerim. 
Saygılar sunarım.(ANAP ve DYP sıralarından alkışlar)
BAŞKAN – Teşekkür ederim Sayın Akarcalı.
Sayın Refik Aras; buyurun.
Süreniz 10 dakikadır.
ANAP GRUBU ADINA REFİK ARAS (İstanbul) – Sayın Başkan, 
Türkiye Büyük Millet Meclisinin değerli üyeleri; hepinizi saygılarımla 
selamlıyorum.
Sanayi ve Ticaret Bakanlığı bütçesi üzerinde Anavatan Partisi Grubunun 
görüşlerini arz etmek için huzurlarınızda bulunuyorum. 
Bugün, bütçesini görüşmekte olduğumuz Sanayi ve Ticaret Bakanlığı, 
1957 yılında kurulan ve şimdiye kadar oniki defa isim değiştirmiş olan 
bir bakanlıktır. Bakanlığın kuruluşundan bugüne kadar, Türk 
ekonomisini sadece tarıma bağlı olmaktan kurtarıp, sanayi ekonomisine 
geçmesini sağlamaya çalışan gelmiş geçmiş tüm hükümetleri, sayın 
bakanlarını ve çalışanlarını saygıyla selamlıyorum.
Sayın Başkan, sayın milletvekilleri; işsizliğin ve fukaralığın önlenmesi, 
zengin milletin ve zengin devletin oluşturulması, ancak, sanayileşmeyle 
gerçekleşecektir. 
Bakanlığın ana görevi; ülkenin sanayi politikasını belirleyerek sanayiin 
geliştirilmesini temin etmek, gelişen dünya şartlarına uygun teknolojiyi 
sağlamak, kişilerin kendi işlerini kurmalarını, küçük esnaf ve 
sanayicinin desteklenmesini, küçük ve büyük sanayi ile ticaretin 
bütünleşmesini sağlayarak, ülke ekonomisine hizmet etmektir.
Bakanlık, bu ana görevlerini yerine getirirken, evvela çevreyi, sonra, 
4054 sayılı Yasanın gereği olarak rekabet şartlarını ve 4077 sayılı 
Yasanın gereği olarak da tüketiciyi koruyacaktır. 
21 inci Yüzyıla girerken ve gümrük duvarları kalkarken, dünya 
ülkeleriyle ticaretinizi artırabilmeniz için, rekabet edebilir kaliteye ve 
fiyata sahip olacaksınız; bunun için de, teknoloji üreteceksiniz ve bu 
teknolojiyi, özel sektör eliyle hizmete sokacaksınız. 
Türkiye olarak biz, her türlü üretimimizi, katlayarak büyütmek 
zorundayız. Sanayi üretimini, büyük ve rantabilitesini kaybetmiş 
kuruluşlar yerine, çok dinamik ve esnek küçük ve orta boy işletmelerin 
müthiş uyum ve süratiyle yapmak zorundayız. 
Türkiyemizin müteşebbis ve yaratıcı insan gücü ve potansiyeli -devletin 
önünü açması halinde- bütün zorlukları aşabilecek güçtedir.
Küçük ve orta ölçekli sanayii geliştirmek ve desteklemek için kurulmuş 
olan KOSGEB’e ve KOBİ’lere, mutlaka, destek sağlanmalıdır. Küçük 
işletmelerin, kredilerden alabildiği yüzde 3,5’lar civarındaki pay 
fevkalade yetersizdir. Eğer, sanayi ve üretim istiyorsak, bu payı, mutlaka 
artırmamız gerekiyor.
Bakanlık, mutlaka, sanayi ve üniversite ilişkilerini güçlendirerek, Ar-Ge 
çalışmalarını çoğaltmalı ve hızlandırmalıdır; 551 sayılı Patent 
Haklarının Korunması Hakkında Kanun Hükmündeki Kararnamenin 
gereklerine uyulmalıdır. 
Sayın Başkan, değerli milletvekilleri; 1930’lu yıllardan itibaren 
kurulmuş olan kamu iktisadî teşebbüsleri, elbette, Türk sanayiine çok 
büyük faydalar sağlamışlardır. Bakanlığa bağlı İGSAŞ, Makine 
Kimya, SEKA, TUGSAŞ ve Türkiye Şeker Fabrikaları gibi beş adet 
KİT bulunmaktadır. Ülkemiz sanayi ve ticaretinin bugünlere 
ulaşmasında en büyük pay, millî bir heyecanla, seneler senesi büyük 
çabalar sarf eden KİT’lere ait olmuştur.
Bir yandan dünya ekonomik şartlarının değişmesi diğer yandan 
siyasîlerin sebep olduğu yanlış politika ve uygulamalar, artık, bu dev 
kuruluşların belli bir zaman diliminde ve makul şartlar içerisinde 
özelleştirilmesini gerektirmektedir. Bu güzide kuruluşlar, Türk sanayiine 
ve ekonomisine, bundan böyle, herhalde, özel sektörün yönetiminde 
hizmet edebileceklerdir.
Türkiye, bugün, içine düşürüldüğü ve Türk halkını bezginliğe düşüren, 
büyük halk kitlelerinin mutlu olmadığı bu ekonomik şartlardan bir an 
evvel kurtarılmalıdır ve de kurtarılacaktır. Ülkenin ekonomik alandaki 
kurtuluşu, ancak borç-faiz girdabından çıkıp, yatırım-üretim sürecine 
girmesiyle mümkün olacaktır. Üretim için, devlet, küçük ve orta boy 
işletmelere, organize sanayi bölgeleri ve küçük sanayi sitelerini kurmak 
suretiyle yön vermelidir. 
Sayın Başkan, sayın milletvekilleri; Sanayi ve Ticaret Bakanlığımızın, 
kanunun kendisine yüklediği bu görevleri yürütebilmesi, tabiî ki, 
Bakanlığa vereceğimiz bütçe imkânlarıyla mümkün olacaktır. Bakınız, 
bu Bakanlığın öngörülen 1994 yılı bütçesi 1,946 trilyon, o yılki 
bütçenin yüzde 2,2’si; 1995 yılı bütçesi 2,588 trilyon, o yılki bütçenin 
1,9’u; 1996 yılı bütçesi 6,025 trilyon, bu yılki bütçenin 1,7’si. 
Görüldüğü gibi, Bakanlığımızın bütçesi giderek küçülüyor. Kaldı ki, 
bu yılki önerilen 6,025 trilyonluk bütçenin 1,138 trilyonluk bölümü 
transfer harcamalarına, 1,12 trilyonluk bölümü cari harcamalara tahsis 
edilmiş olup, ancak 3,875 trilyon yatırım harcamalarına ayrılmış 
bulunmaktadır. İşte, bu rakamlarla Bakanlık, hizmet üretmeye 
çalışacaktır. 
Sayın Başkan, değerli milletvekilleri; bizim görüşümüze göre, Bakanlık, 
bütçesine yeni yatırımlar koymak yerine, yarım kalan sanayi bölgeleri 
ve küçük sanayi sitelerini tamamlamalıdır. Mesela, yüzde 75’lik bölümü 
gerçekleşmiş bulunan Erzincan Organize Sanayi Bölgesi bunlardan 
biridir ve acilen tamamlanması gerekmektedir. Bu cümleden olarak, 
Sayın Sanayi ve Ticaret Bakanımızın da her safhasını yakından takip 
ettiği, Türkiye’de GAP’tan sonra ikinci büyük proje olan İstanbul 
İkitelli Organize Sanayi Bölgesini sizlere bir nebze hatırlatmak 
istiyorum.
1986 yılında, 33 adet kooperatifin 18 750 ortağına ait 30 000 işyerinde, 
250 000 işgücü sağlayacak olan ve 6 milyon metrekarelik sahada 6,5 
milyon metrekare kapalı alan, 1,5 milyon metrekare açık ve kapalı 
sosyal tesis ve iç yollar uzunluğu 125 kilometre olan ve senede 900 
milyon kilovat enerjinin kullanılacağı Avrupa’nın en büyük sanayi 
sitesi, gereksiz birtakım inatlaşmalar ve formalitelerin ihmalinden sonra, 
nihayet, 1994 yılında sonuçlandırılan revize projenin artıkson 
aşamasına gelinmiştir. Kooperatiflere 1986 yılında başlanmıştır, 
üzerinden on  yıl geçmiştir.
Sayın Cumhurbaşkanımız başta olmak üzere, tüm devlet ve hükümet 
kadrolarının yakından bildiği ve takip ettiği bu İkitelli Projesinin, 
kooperatif alanları dışındaki altyapı ve bağlantı yollarının ikmali için 
İstanbul Valisi başkanlığında kurulan müteşebbis heyetin, ihtiyaç 
gösterdiği 600 milyar liralık ödeneğin, 1996 yılı bütçesinden mutlaka 
sağlanması gerekmektedir.
BAŞKAN – Sayın Aras, son 2 dakikanız.
REFİK ARAS (Devamla) – Teşekkür ederim.
Gümrük birliğine girmiş olmamız nedeniyle başka türlü teşvik etme 
imkãnı da kalmadığına göre, destek verilebilecek tek teşvik, organize 
sanayi bölgeleridir. 
Türkiye ve İstanbul sanayiinin gözbebeği olan bu İkitelli Projesinin bir 
an önce ikmalinin, 53 üncü Hükümetin yatırım anlayışının göstergesi 
olacağını burada önemle vurguluyorum. Ayrıca, şahsen, her aşamada, 
bu projenin takipçisi olacağımı da özenle belirtiyorum.
Sayın Başkan, değerli milletvekilleri; Anavatan Partisi Grubu adına, 
Sanayi ve Ticaret Bakanlığı bütçesinin milletimize ve ülkemize hayırlı 
olmasını diliyor, Yüce Meclisin siz değerli üyelerini saygılarımla 
selamlıyorum efendim. (Alkışlar)
BAŞKAN – Teşekkür ediyorum Sayın Aras. 
Doğru Yol Partisi Grubu adına Sayın Sezal Özbek, buyurun.
DYP GRUBU ADINA AHMET SEZAL ÖZBEK (Kırklareli) – Sayın 
Başkan, değerli milletvekilleri; 1996 yılı Millî Savunma Bakanlığı 
bütçesi üzerinde Doğru Yol Partimiz Grubunun görüşlerini arz etmek 
için söz almış bulunuyorum. Yüce Heyetinizi, televizyonları başında 
bizleri izleyen tüm vatandaşlarımızı, Bakanlığımızın değerli 
bürokratlarını, değerli komutanlarımızı en derin saygılarımla 
selamlıyorum.
Bir hususu, müsaade ederseniz, açıklamak istiyorum. Burada, gruplar 
adına ayrılan 10’ar dakikalık süre içerisinde, gönlümüz öyle arzu ederdi 
ki, sırasıyla, önce 10’ar dakika, Millî Savunma Bakanlığı bütçesi 
üzerinde görüşler arz edilsin, bilahara da, aynı zaman dilimi içerisinde 
Sanayi ve Ticaret Bakanlığı bütçemiz üzerinde konuşulsun. Benden 
önce söz alan çok değerli milletvekili arkadaşlarımızın tüm 
düşüncelerine aynen katılıyorum; ama, takip etmekte de hakikaten 
zorlandığımı ve bu nedenle de, verdikleri çok değerli bilgileri eğer 
tekraren verirsem, kusurumuzu bağışlamanızı arz ediyorum. 
Gönül arzu eder ki, tüm dünya ülkeleri dostluk, kardeşlik ve karşılıklı 
saygı içerisinde olsun ve bu suretle, savunma ve silahlı kuvvetler 
ihtiyaçlarına harcanan milyarlarca dolar, tüm dünya insanlarının refahı 
ve gelişimi için harcanabilsin; ama, ne mümkün.. Bugün, ülkemizin 
sınır komşuları olarak bilinen devletler başta olmak üzere birçok devlet, 
maalesef, ülkemizin kalkınmasına ve gelişmesine balta vurabilmek için 
âdeta birbirleriyle yarışmaktadırlar. 
Bu bağlamda, Varşova Paktı ve Sovyetler Birliğinin dağılmasıyla, 
çevremizde arzu ettiğimiz kalıcı barış ve güvenliğimiz, maalesef, tesis 
edilememiştir. Birleşmiş milletlerin dünya barışı için arz ettiği önem 
inkâr edilemez; ancak, artan etnik ve bölgesel çatışmaların 
durdurulmasında, bu teşkilat, son zamanlarda, kendisinden beklenen 
etkinliği gösterememektedir.
Çevremizdeki ülkeleri incelediğimizde; Balkanlar, Ege ve Kıbrıs’ta hak 
ve menfaatlarımızın en çok çatıştığı ülke olan Yunanistan, her alanda 
ülkemize karşı hasmane davranışlarını planlı bir şekilde 
sürdürmektedir. 
Bulgaristan ile, mevcut gelişmelerin ışığında ilişkilerimizin daha da 
gelişeceği umudunu taşımaktayız. 
Rusya Federasyonu, Batı’dan da gördüğü anlayış sonucu, Türkiye’nin 
doğusunda azaldığı düşünülen Rus askerî tehdidini yeniden oluşturma 
gayretindedir. 
İran, büyük bir silahlanma çabası içerisinde olup, maalesef, 
Balkanlardan Orta Asyaya kadar uzanan bölgede, ülkemizin menfaatlerini 
olumsuz yönde etkilemeye çalışmaktadır.
Irak, Amerika Birleşik Devletleri ve Batı’nın ekonomik ve politik büyük 
bir baskısı altındadır. Kuzey  Irak’taki 3,5-4 milyonluk Kürt 
potansiyeli, ülkemizi yakından ilgilendirmektedir.
Suriye, ihanet şebekeleriyle âdeta kuçak kucağa, yarın büyük bir 
pişmanlık duyacağını tahmin ettiğim tutum ve davranışlarını devam 
ettirmektedir.
Bunlara bir de, hızlı bir silahlanma sürecine giren Güney Kıbrıs’ı dahil 
ederseniz, dünyada hiçbir ülkenin Türkiyemiz kadar etrafı çepeçevre 
tehdit altında olduğunu göremezsiniz. 
Sayın Başkan, değerli milletvekili arkadaşlarım; çok kısa olarak arz 
etmeye çalıştığım nedenlerle, Millî Savunma Bakanlığı bütçemiz, 
daima güçlü, caydırıcı bir Silahlı Kuvvetlere sahip olmamız 
bakımından hayatî bir önem taşımaktadır. Bu mecburiyet, Türk Silahlı 
Kuvvetlerinin, modern silah sistemleri ve iyi eğitilmiş personele sahip 
olmasını kaçınılmaz kılmaktadır. Böyle bir güce sahip olmak da, doğal 
olarak, yüksek maliyet gerektirmektedir. 
Millî Savunma Bakanlığının son on yıllık bütçelerini incelediğimizde, 
son senelerde Bakanlık bütçemiz oransal olarak artmış gibi 
gözükmesine rağmen, maalesef, ekonomik dalgalanmalar nedeniyle reel 
olarak aynı düzeyde kalmıştır. 
Bir de buna, Türk Silahlı Kuvvetlerine tahsis edilen Amerika Birleşik 
Devletleri güvenlik yardımı, Alman dilim yardımı ve NATO altyapı 
fonlarındaki büyük azalmalar eklendiğinde, bu durum, hesaplarımızı 
daha da işin içinden çıkılmaz hale getirmiştir. Bütün temennimiz, 
ülkemiz kaynaklarının, giderlerimizi tamamen karşılayacak düzeye 
getirilebilmesidir.
Şehit kanlarıyla sulanmış ülkemizin korunmasında ve savunmasında 
üstün gayret sarf eden Silahlı Kuvvetlerimize her türlü imkânın 
sağlanmasını, boynumuzun borcu olarak kabul ediyoruz. Bu nedenle, 
bütçe gelirlerimizi artıracak tedbirlerle, 1997 Millî Savunma Bakanlığı 
bütçemizin daha tatmin edici bir düzeye getirilmesini Hükümetimizden 
bekliyoruz.
Malumlarınız olduğu üzere, Türk Silahlı Kuvvetlerinin modernizasyon 
projeleri, yüksek teknoloji ve yüksek maliyet gerektirmektedir. Genelde, 
iki yılda bir, on yıllık planlanan bu projelere ayrılan ödenekler bu 
düzeyde seyrederse, projelerin tamamlanması yirmibeş otuz yıla 
sarkacak, bu suretle, modernize edilmeye başlanılan silah sistemleri, 
modernize edilemeden demode duruma düşecektir. Bu nedenle, gerekli 
hassasiyetin gösterilmesini önemle rica ediyoruz. 
Önemli diğer bir husus da, son yıllardaki uluslararası askerî ve politik 
gelişmelere bağlı olarak, Türkiyemizin, askerî açıdan yardım alan bir 
ülke konumundan çıkıp, yardım yapan ülke statüsüne girmeye 
başlamasıdır. Bu durum, uluslararası ilişkilerin geliştirilmesi açısından 
olumlu bir adımdır; ancak, Türkiye’nin çeşitli ülkelere sağladığı askerî 
yardımlar için, Millî Savunma Bakanlığımız bütçesinde özel bir kaynak 
bulunmamaktadır. 
Bosna-Hersek’te barışı tesis etmek üzere oluşturulan Güç’e, tugay 
seviyesinde katkı veren Türk Silahlı Kuvvetlerimize, bu gayretleri için 
de şükranlarımızı sunuyoruz. 
Yurt savunmasında canlarını feda eden kahramanlarımıza, aziz 
şehitlerimize, Cenabı Allah’tan rahmet niyaz ediyoruz, yaralılarımıza 
acil şifalar temenni ediyoruz. 
Konuşmamın son bölümünde -Sayın Bakanımızın da malumları olan- 
önem verdiğim bir iki konuyu arz etmek istiyorum.
Sayın Bakanım, biliyorsunuz, geçen dönem, Meclis İçişleri Komisyonu 
Başkanlığı görevini ifa etmeye çalıştım. O dönemde, yurtiçinde birçok 
polisimiz ve polis şefimiz, gerek maaş durumlarını dile getiriyorlar ve 
gerekse, özellikle de, sayıları 40 bine yaklaşan, askerliğini yapmamış; 
ama, yine, belinde ve elinde silahla yurt savunmasında görev yapan 
polislerimizin, askerlik hizmetinde özel bir statü kazanmalarını; örneğin, 
er öğretmenlik gibi, bir hakkın kendilerine verilmesini ısrarla arzu 
ediyorlardı.  Milli Savunma Komisyonuna -lütfetti arkadaşlarımız- 
Başkanvekili seçilmemden sonra, birçok emekli subay ve 
astsubayımızın, ordumuzdan -Sayın Bülent Akarcalı’nın da ifade ettiği 
gibi- erken emeklilik; yani, zamanını doldurur doldurmaz hemen 
ayrılma, hatta, üzülerek ifade edeyim, istifalarla, Silahlı Kuvvetlerimiz 
ve emniyet teşkilatımızda hızlı bir boşalma olduğunu müşahede ettim.
Bu konudaki gayretlerinizi yakinen biliyoruz ve Bakanımız olarak 
sizlere de güveniyoruz.  Hükümetimizde yaptığınız çalışmalara ilaveten 
-buradaki değerli komutanlarımızın da- bu işe pratik bir çözüm 
getirmek için gayret sarf edeceğinize olan inancımızı ve güvenimizi 
yineliyoruz.
BAŞKAN – Sayın Özbek, son 1 dakika içerisindesiniz... 
AHMET SEZAL ÖZBEK (Devamla) – Teşekkür ederim Sayın Başkan.
Bu, hakikaten çok önemli bir konu. Bu polislerimiz askerlik görevini 
şerefle yapmaya hazırlar. Evli barklı, birçoğu da kirada oturan bu 
polislerimizi er olarak askere gönderdiğimizde, maaşları kesiliyor ve 
oradaki süre içerisinde, kendi hayatlarını ve geride bıraktığı ailelerinin 
hayatlarını idame ettirme imkânları, maalesef ellerinde kalmıyor. Çok 
hayatî bir konu... 
Diğer meslek grupları da (mühendislerimiz, memurlarımız, 
öğretmenlerimiz) bütünüyle hepsi de bu işin içerisinde olmak üzere -
gönlümüz, tabiî, bütçemizin bütün yurt ihtiyaçlarına yeterli düzeyde 
olabilmesi- inşallah, 1997 yılı bütçesinde, Hükümetimizin de alacağı 
tedbirlerle bu gelirlerimiz artar ve polisimize ve askerimize...
(Mikrofon otomatik cihaz tarafından kapatıldı)
BAŞKAN – Sayın Özbek, 1 dakika içerisinde tamamlarsanız...
AHMET SEZAL ÖZBEK (Devamla) – Sağ olun Sayın Başkanım.
Bu düşüncelerimi tekrar etmek durumunda kalıyorum; polisimizin ve 
Türk Silahlı Kuvvetleri mensuplarımızın günün şartlarına göre uygun 
bir maaşla aileleriyle,  hayatlarının idamesin,de sıkıntı çekmeden, 
huzur içerisinde görev yapmasını temenni ediyorum.
Değerli Başkanıma hoşgörüsünden dolayı teşekkür ediyor; Yüce 
Heyetinize saygılarımı arz ediyorum. (DYP ve ANAP sıralarından 
alkışlar)
BAŞKAN – Ben de  teşekkür ederim Sayın Özbek.
Doğru Yol Partisi Grubunun ikinci sözcüsü, Sayın Osman Çilsal; 
buyurun efendim. (DYP sıralarından alkışlar)
Sayın Çilsal, Grubunuzun10 dakika süresi kaldı.
DYP GRUBU ADINA OSMAN ÇİLSAL (Kayseri) – Sayın Başkan, 
değerli milletvekilleri; Doğru Yol Partimizin, Sanayi Bakanlığı 
bütçesiyle ilgili görüşlerini arz etmeden önce, Yüce Heyetinizi ve sayın 
izleyicilerimizi en derin saygılarımla selamlıyorum.
Dünyada çok önemli değişikliklerin meydana geldiği bir dönemde 
yaşıyor ve tarihî dönemeç olarak vasıflandırılabilecek bir dönemden 
geçiyoruz. Ekonomik, sosyal ve kültürel yapılardaki yavaş seyreden 
değişimler son beş on yıl içinde yeni bir ivme kazanmış, dünya, âdeta 
birbirine zorunlu bağlarla bağlı, aşağı yukarı aynı değerler ve 
anlayışları taşıyan, karşılıklı etkileşim içerisinde bulunan 
toplulukların bir arada yaşadığı bir bütün haline dönüşmüştür. 
Dış dünyaya bu kadar duyarlı hale gelmiş olan Türkiyemizde, bugün, 
vatandaşlarımızın çeşitli kesimlerinin, bu dinamik ortama kendi 
canlılıklarını da katarak, devletten birçok bağın kaldırılmasını, çeşitli 
alanlarda yeni örgütlenmeler geliştirilmesini, yeni destekler verilmesini 
bekler hale geldiklerini görüyoruz. 
Tanımlamaya çalıştığımız bu ortamda hükümet olmanın getirdiği 
sorumlulukların ne kadar büyük olduğunu da takdir ediyoruz; ancak, bu 
canlı ortam, bize bir karmaşa ve belirsizlik duygusu vermemektedir. 
Gerek partimizin demokrasi deneyimi, siyasî geçmişi, gerekse 
Türkiyemizin eğitimli, kültürlü, birikimli, dinamik nüfusu ve dinamiği,  
ilerideki 2000’li yıllara, 2001’lere giden ülkemizin sanayi alananında 
yapacağı atılımların en büyük işareti, habercisi kabul etmekteyiz .
Bugün, Sanayi ve Ticaret Bakanlığımızın da, ülke sanayiine önderlik 
edecek yeni grişimlerin içerisinde olduğunu memnuniyetle görüyoruz. 
Yüksek teknolojiye dayalı bir rekabet gücü olgusunu değerlendirerek 
hazırlanmış olan teknoloji geliştirme bölgeleri kanun tasarısının, ülke 
sanayii için yararlı olduğuna inanıyoruz.
Günümüzde, bilim ve teknolojinin, pazar ekonomisinin sürekliliği için 
mutlak bir şart haline geldiğini hepimiz bilmekteyiz. İleri teknolojilerin, 
mevcut teknolojilerle kaynaşarak, üretim ve organizasyon metotlarında 
köklü yenilikler doğurduğunu, teknolojinin, artık, bütün ekonomik 
süreçlere etkide bulunduğunu, gelişmiş ülke örneklerinden izlemekteyiz. 
Yeni bilgi ve teknolojinin -ekonomik hayata ne kadar kısa sürede 
aktarılırsa- getirdiği ucuz maliyetlerle, ekonomiyi o kadar rekabete hazır 
hale getirdiğini görmekteyiz. 
Hazırlanmış olan kanun tasarısının, Yüce Meclisimizde tartışılarak, 
daha uygulanabilir bir hale getirilerek, memleket sanayiine yarar 
getireceğinden en ufak bir kuşku duymamaktayız. 
Bu vesileyle, Sanayî ve Ticaret Bakanlığımızın, ülke sanayiinin 
yönlendirilmesi konusunda gerekli araçlardan yoksun bırakıldığı 
yolundaki genel kanaatin de, hazırlanmış olan bu kanun tasarısının 
Mecliste görüşülmesi safhasında, daha yakından irdelenme imkânını 
bulacağına inanıyoruz. 
Bilindiği gibi, girişimci Anadolu insanımızın zekâ ve becerisiyle var 
olan sanayi kuruluşlarımızın verimliliklerinin artırılması amacıyla, 
devletimiz, organize sanayi bölgeleri ile, küçük sanayi sitelerini, otuz 
yıldan beri kaynak tahsis ederek desteklemeye çalışmaktadır. Bu 
desteğin yeterli olmadığını, hemen hepimiz biliyoruz. Ancak, Hükümet 
Programımızda da belirtildiği gibi, bu kesime verilen desteğin, gümrük 
birliği görüşmeleri sonucu, KOBİ’lere tahsisi öngörülen kaynaklarla ve 
oluşturulacak risk sermaye şirketleri kanalıyla, yatırıma dönük, kârlı ve 
verimli projeleri hayata geçirerek, kolay kredi teminine imkân veren 
Kredi Garanti Fonu uygulamasıyla ve bu işletmelerin çok ortaklı 
şirketler halinde örgütlendirilmesi yoluyla sürdürülmesi gerektiğini tespit 
etmek istiyorum. 
Bu amaca yönelik olarak, Bakanlıkça hazırlanan organize sanayi 
bölgelerinin, birer tüzelkişilik olarak çalışmalarına imkân tanıyacak 
olan ve bu kuruluşlara kolaylıklar getiren organize sanayi bölgeleri 
kanunu tasarısını da destekliyoruz. Belirtilen konuda, Kayserimizin 
İkinci Organize Sanayi Bölgesinin kurulduğu TAKSAN yöresindeki, 
TAKSAN ile bağlantılı olarak, hem bir tesisin aktif hale gelmesi hem de 
savunma sanayiine uygun olan bölgede bir ihtisas sanayi bölgesi 
oluşturulması, en güzel örneklerden birini teşkil edecektir. 
Bakanlığımızla ilgili konularda, Sayın Bakanımızın, kendisinin 
bugüne kadarki tecrübesi ve birikimi, bizlerin güvenini, daha fazlasıyla, 
memnuniyet haline dönüştürmektedir. Önümüzdeki dönemde, 
Bakanlığımızdan isteğimiz, sanayiyle ilgili temel stratejilerimizin 
belirlenmesiyle, bu kesime sürekli temel stratejik hammadde sağlayacak 
uzun süreli anlaşmaların yapılması gibi önemli konularda etkin bir 
çalışma içine girilmesidir. 
Bu temel politikalar dışında, özelleştirme çalışmalarında gereken önem 
ve dikkatin gösterilmesi, özellikle millî savunmamızı ilgilendiren kritik 
madde üretimi yapan kuruluşlarımızın özelleştirilmesinde, ülke 
menfaatının mutlaka gözetilmesi, ayrı bir temennimiz, inancımız ve 
güvencimizdir. 
Sayın Başkan, sayın milletvekilleri; Bakanlığın, ülke ticaretinin 
geliştirilmesi için yaptığı çalışmalarda, tarımsal üretime ilişkin 
konularda da bazı önlemler alması gerektiğini düşünmekteyiz. Tarımsal 
ürün fiyatlarının devletin destekleme fiyat uygulamalarıyla belirlenmesi 
politikalarının, bütün dünyada terk edildiği bir dönemdeyiz. Ayrıca, 
Türkiyemizde uygulanan politikaların esas amacı olan tarımsal gelirdeki 
dalgalanmaları azaltmada etkili olduğunu söylemek de güçtür. 
Destekleme politikalarının, kısa dönemli siyasal hedeflerden çok 
etkilendiği bilinmektedir. Bu uygulamalar sonucunda, bir yandan 
tarımsal gelirlerde arzulanan istikrar sağlanamazken, öte yandan da 
tarımsal desteklemenin maliyeti giderek yükselmektedir. 
Tarımda sağlıklı bir fiyat oluşumunu sağlayacak olan ihtisas 
borsalarının, tarım kesiminde gelirlerin istikrara kavuşması için tek 
başına yeterli olmayacağını bilmemize rağmen, bu kuruluşların 
varlığının, ilgili kamu otoritelerinin, üreticilerin gelirlerindeki 
dalgalanmaları daha yakından izlemesine, bu amaçla alınacak 
önlemlerin realist politikalara dönüşmesine ve bütçe yükünü azaltmaya 
yarayacağını düşünüyoruz.
Bu nedenle, Bakanlığın, tarımsal ürün borsalarının geliştirilmesi 
çalışmalarını destekliyor ve bu amaçla yapılan ihtisas borsacılığı 
çalışmalarının devamını bekliyoruz. Özellikle, pamuğa dayalı, vadeli 
ve opsiyonlu işlemler kuruluş ve işleyişine ilişkin çalışmaların, bu 
konuda yeni açılımlar sağlayacağını umut ediyoruz.
Dünya Ticaret Örgütünün, tarımsal üretim ve ticaretinde giderek piyasa 
mekanizmasını egemen kılma mantığının söz konusu olduğu bir 
dönemde, bu çalışmaların bilinçli bir biçimde yönlendirilmesi, özellikle 
önem arz etmektedir. 
Ayrıca, ülkemizin, gümrük birliğinin gereği olarak, tarım politikalarını, 
ortak tarım politikasıyla uyumlaştırma yükümlülüğü bulunduğu göz 
önüne alındığında, GATT ülkelerinin, Türkiye tarımı açısından önemi 
açıkça ortaya çıkmaktadır.
Belirttiğimiz nedenlerden dolayı, ticarete açılmış tarım kesimimizin 
önemli örgütleri olan tarım satış kooperatifleri ve birliklerinin, serbest 
ticaret düzeni içerisinde, kendi kaynaklarını sağlayan ve kullanan yapıya 
kavuşturulmaları amaçlarını da içeren tarım satış kooperatifleri 
birliklerinin özerkleştirilmesi kanununun, bir an önce çıkarılması 
gerektiğini, buradan vurgulamak istiyorum.
BAŞKAN – Sayın Çilsal, son dakikanızın içerisindesiniz.
OSMAN ÇİLSAL (Devamla) – Teşekkür ederim Başkanım.
Sayın Başkan, sayın milletvekilleri; ülke işletmelerinin yüzde 98’ini, 
toplam istihdamın yüzde 50’sini ve üretimin yüzde 37’sini gerçekleştiren 
ve toplam katma değere yüzde 30 katkı sağlayan esnaf ve 
sanatkârlarımızın önemini hepimiz bilmekte ve çalışmalarını, 
üretimlerini takdirle izlemekteyiz. 
Bu kesimin sorunlarını çözmeye yönelik olarak, 507 sayılı Esnaf ve 
Küçük Sanatkârlar Kanununda 3741 sayılı Kanunla yapılan 
değişikliklerin yeterli görülmemesi üzerine, Bakanlıkça hazırlanan yasa 
tasarısının desteklenmesi yanında, bu kesime daha kapsamlı 
politikalarla el uzatılması gereğine inanıyoruz. Daha önce yapılan pek 
çok çalışmayla sorunları aşağı yukarı tespit edilmiş olan bu değerli 
insanlarımıza, esnafımıza...
(Mikrofon otomatik cihaz tarafından kapatıldı)
BAŞKAN – Sayın Çilsal, 1 dakika içerisinde toparlamanızı istiyorum.
OSMAN ÇİLSAL (Devamla) – Bitiriyorum Sayın Başkan.
... daha etkin çözümler üreterek el uzatmamız, kaçınılmaz bir borçtur. 
Bu konuda ve belirttiğimiz diğer konularda yapılacak hizmetlerin 
destekçisi ve takipçisi olacağız. 
Bu görüş ve başarı dileklerimizle, Sanayi ve Ticaret Bakanlığımızın 
1996 yılı bütçesinin, milletimize, Bakanlığımıza hayırlı ve uğurlu 
olmasını diliyor; Yüce Heyetinizi en derin saygılarımla selamlıyorum. 
(DYP ve ANAP sıralarından alkışlar)
BAŞKAN – Teşekkür ediyorum Sayın Çilsal.
Cumhuriyet Halk Partisi Grubu adına, Sayın Zeki Çakıroğlu. (CHP 
sıralarından alkışlar)
Buyurun efendim.  
CHP GRUBU ADINA ZEKİ ÇAKIROĞLU (Muğla) – Sayın Başkan, 
sayın milletvekilleri; Cumhuriyet Halk Partisi Grubu ve şahsım adına, 
hepinizi saygıyla selamlıyor; tüm yurttaşlarımıza saygılar sunuyor, 
esenlikler diliyorum. Türkiye Cumhuriyeti Devletinin vatanı ve 
milletiyle bölünmez bütünlüğünü koruma görevini yürütürken şehit olan 
vatan evlatlarımıza rahmet, ailelerine başsağlığı diliyorum; yaralanan, 
sakat kalan gazilerimize geçmiş olsun diyor, acil şifalar diliyorum. 
Sorunlarının çözümlenmesinin, Hükümetimiz tarafından yerine 
getirilmesini bekliyoruz. 
Millî Savunma Bakanlığı 1996 malî yılı bütçe tasarısı üzerinde 
Cumhuriyet Halk Partisinin görüşlerini sunmak üzere 
huzurlarınızdayım. Teknik ve rakamsal boyutuna girmeden, ana ilkeler 
üzerindeki görüşlerimizi belirteceğiz.
Millî Savunma Bakanlığı, ulusal güvenliğimizin sağlanması, dünya ve 
bölgesel barışa katkı verilmesi amaçlarıyla kurulmuştur. Yapısal 
özelliği ve işlevleri gereği, ülkemizin diğer sektör ve kurumlarıyla çok 
yakından ilgili ve etkilidir. 
Sayın Başkan, sayın milletvekilleri; ulusal güvenliğimizin sağlanması 
ve ödünsüzce yerine getirilmesi, partilerüstü kavram ve değerler 
taşımaktadır. Ulusal güvenliğin barışçı yollarla çözümlenmesi ana 
ilkemizdir. Mustafa Kemal Atatürk “yurtta sulh cihanda sulh” 
özdeyişiyle, bu ilkemizi en canlı bir biçimde yaşama geçirmiş, 
anlatmış, tüm dünya ülkelerine duyurmuş ve gelecek nesillere yol 
göstermiştir. Ülke güvenliğimizin sağlanmasında en etkili yöntemin, 
komşularımızla, bölgesel ve dünya ülkeleriyle iyi ve dostça 
ilişkilerimizi sürdürmek, ulusal yararlarımızı onurlu bir şekilde, 
barışçıl yolla savunmak olduğu görüşündeyiz. Silahlanma girişimlerinin 
tırmanışını durdurmak, silahsızlanma çalışmalarına katkı sağlamak, 
yön vermek temel ilke olmalıdır. Gündemde bulunan ve taraflarının 
birisi Rusya Federasyonu olan AKKA silahsızlanma anlaşmasının, 
ülkemizi ilgilendiren yönüyle, müzakere aşamasına gelinmeden, ikili 
görüşmelerle çözümlenmesinin önemini belirtiyor ve hükümetimizden 
bunun yerine getirilmesini bekliyoruz.
Barıştan yana olan ülkemiz, bağımsızlığını ve haklarını korumada, 
gerektiğinde, savaşçı yeteneklerini kanıtlamıştır. Kahramanlıkla 
insanlığı bağdaştıran ulusal ordumuz, ülkemizin bağımsızlığını ve 
güvenliğini korurken, dünya barışına da katkıda bulunmaya özen 
göstermiştir. Varşova Paktının dağılması, soğuk harbin sona ermesi, 
dış güvenlik sorunlarının boyutunu azaltır beklentisi getirmiştir. Ne var 
ki, takip eden süreçte, mikro milliyetçilik ve etnik duyarlılık 
akımlarından kaynaklanan sürtüşme, savaş ve belirsizlik odaklarının 
oluşması, beklenen rahatlığın yerine, yeni kaygılar ortaya çıkarmıştır. 
Barışın egemen olduğu bir dünyada yaşamak en büyük isteğimizdir, 
idealimizdir; çünkü, savaş, insanları, canından, vücut bütünlüğünden, 
yakınlarından, malından, evinden yurdundan etmekte, insanları 
yoksullaştırmaktadır; ancak, ne yazık ki, bu idealin gerçekleşmesi 
sağlanamamıştır. 
Ülkemizin jeopolitik konumu nedeniyle, ne yazık ki, komşularımızla 
ilişkilerin, istenilen düzeyde sürdüğünü söylemek pek mümkün değildir. 
Batı komşumuzun ve güney komşumuzun, bugüne kadar ürettiği 
siyasetler ve ülkemiz üzerinde oynamaya çalıştığı oyunlar tüm 
kamuoyunca bilinmektedir. Yakın tarihte, bu iki komşumuz, karşılıklı 
askerî yararlanma anlaşması yaparak, ülkemizi kuşatma emellerini su 
yüzüne çıkarmıştır. 
Öte yandan, laik ve demokratik tek İslam ülkesi olan devletimizin, bu 
özelliğini hazmedemeyen bazı ülkeler de, beslediği terör örgütleriyle, 
içgüvenliğimizi tehdit edici davranışlarda bulunmaktadır. Kafkasyada, 
Balkanlarda, Bosna-Hersek’te yaşanan acı olayları, dikkatle izlemek ve 
barışçıl katkı yapmak durumundayız. 
Türkiye, tüm bu gelişmeler ve olumsuz tablo karşısında, ulusal güvenlik 
açısından, riskli olmadığı söylenemez konumdadır. Bu nedenle, 
dikkatli ve tedbirli olunması gereklidir. Savunmamız için, ulusal 
güvenliğimiz için gerekli olan, savunma ve caydırıcılık gücü yüksek, 
ateş ve manevra yeteneği üstün, teknolojik donanımlı bir sistemi 
mutlaka gerçekleştirmek zorunluluğu vardır. Bunun gerçekleşmesinde, 
kendi öz gücümüzü, sanayimizi oluşturmak zorundayız. Savunma 
sanayimiz, teknolojik yenilik ve dönüşüme uygun, savunma 
gereksinimini karşılayacak nitelikte, ulusal eğitim, bilgi ve teknolojik 
birikimimizi sürekli geliştirecek ve sağlamlaştırmaya altyapı 
oluşturacak şekilde planlanmalıdır.
Sayın Başkan, değerli milletvekilleri, dış güvenliğimiz için kurulmuş 
bulunan ordumuz, ne yazık ki, son zamanlarda, dıştan destekli, ülkemiz 
içinde faaliyet gösteren terörle mücadele etmek durumunda kalmıştır. 
Terör ve iç barış kanayan bir yara halinde devam etmektedir. Bu yolda 
ülke ekonomisi darda kalmış, daha da önemlisi vatan evlatları 
canlarından olmaktadır. Doğu ve güneydoğuda akan kanın mutlaka 
durdurulması zorunludur. Yaşanan deneyler, çözümün, sadece askerî 
tedbirlerle gerçekleşmeyeceğini göstermiştir.
BAŞKAN – Sayın Çakıroğlu, son 2 dakikanın içerisindesiniz.
ZEKİ ÇAKIROĞLU (Devamla) – Bu gerçeği kavrayarak, askerî 
harekâtın mutlak başarıya ulaşması yanında, toplumsal, sosyo 
ekonomik ve kimlik sorunlarının yasama ve yürütme organlarınca 
çözüme kavuşturulması gerekmektedir. Güvenlik gerekçesi, terör 
baskısı, ortamın getirdiği ekonomik darlık nedeniyle boşaltılan 
köylerden ayrılmak zorunda kalan vatandaşlarımızın sorunlarının 
mutlaka çözümlenmesi gerekmektedir. 
Tüm bu çözümlerin, sosyal hukuk devleti ilkesi göz önünde tutularak 
gerçekleştirilmesi gereklidir. Ulusal barış ve uluslararası 
saygınlığımız açısından buna özen göstermeliyiz. 
Sayın Başkan, sayın milletvekilleri, demokratik, laik cumhuriyetin 
korunması ve kollanmasında üzerine düşen görevi yapan ordumuza, 
laiklik karşıtı köktendinci güçlerce dil uzatılmasını ve bunun Çetin 
Emeç cinayetinin katilinin yakalandığı tarihlerde yapılmasını, 
düşündürücü bulmaktayız. Ordumuz, bu tür polemiklere konu edilemez, 
bundan kaçınılmalıdır. Bir olay ve araştırma nedeniyle elde edilen 
bilgileri, ilgili makamlarca gereği yapılması yaklaşımını, maksadı 
aşan bir tutumla kavranılmasını önyargılı bir davranış olarak 
niteliyoruz. 
Ülkemiz, yurttaşları, tüm kurum ve kuruluşlarıyla bölünmez bir 
bütündür. Devletimiz...
(Mikrofon otomatik cihaz tarafından kapatıldı)
BAŞKAN – Sayın Çakıroğlu, 1 dakika ek süreniz var. 
ZEKİ ÇAKIROĞLU  (Devamla) – Teşekkür ederim Sayın Başkan. 
...siyasî bilinç devletidir. Bu gerçeği gözden kaçırmamalıyız. Barış 
ortamında, laik ve demokrasi içinde, yaşamamız dileğiyle saygılar 
sunuyorum. 1996 malî yılı bütçesinin, ülkemize, ülke güvenliğimize ve 
görev yapan ordumuza hayırlı, uğurlu olmasını diliyorum. 
Saygılarımla. (Alkışlar)
BAŞKAN – Teşekkür ederim Sayın Çakıroğlu.
Sayın Mahmut Işık; buyurun efendim.  
CHP GRUBU ADINA MAHMUT IŞIK (Sıvas) – Sayın Başkan, değerli 
milletvekili arkadaşlarım, bizi, televizyonları başında izleyen sevgili 
yurttaşlarım; Cumhuriyet Halk Partisinin Sanayi ve Ticaret Bakanlığı 
bütçesi üzerindeki görüşlerini arz etmek üzere huzurlarınızdayım. 
Sanayileşme, bir ülkenin kalkınmasında en önemli sektörlerin başında 
gelmektedir. Sanayileşen bir ülke, bunu, ticaretiyle de tamamladığında, 
işte, o zaman, o ülke, istikrarlı, itibarlı, kalkınmış demektir. Bunu 
sağlayacak bakanlık da, Sanayi ve Ticaret Bakanlığımızdır. 
Bakanlığı, bu çerçevede değerlendirecek olursak, iki fonksiyonunun var 
olduğunu görürüz. Bunları kısaca açmak gerekirse, Bakanlığın 
düzenleyici, yönlendirici fonksiyonları olarak, sanayide düzenleme ve 
yönlendirme yapacak genel müdürlükleri.  
Sanayi Genel Müdürlüğü; kuruluşunda belirtilen birçok görev elinden 
alınarak, Devlet Planlama Teşkilatına verilmiş ve bu Genel 
Müdürlüğün, âdeta, içi boşaltılmıştır. Bugün, sadece, sanayi sicil 
belgeleri vermenin ötesinde bir işlevi kalmamıştır. 
Sanayi Araştırma ve Geliştirme Genel Müdürlüğü; Bakanlıkta, âdeta, 
sürgün yeri olan, kuruluş yasasında çok işlev sayılmasına rağmen, bu 
Genel Müdürlük de araştırma yapamaz duruma gelmiştir. Halbuki, 
araştırmanın sonu sınırsızdır; sayısız da faydaları vardır. 
Ölçüler ve Kalite Kontrol Genel Müdürlüğü de, kanunla verilen benzer 
hizmetleri yapmaktadır. 
İçticaret Genel Müdürlüğü: 70 bin anonim, 250 bin civarında limited 
şirketin ve 5590 sayılı Kanuna göre, 236 adet meslek odası ve bunların 
üyelerine, Türkiye Odalar ve Borsalar Birliğinin kuruluş ve sair iş ve 
işlemlerine bakmaktadır. Ticaret Sicil Memurlukları da, yapılan bir 
düzenlemeyle, Adalet Bakanlığından alınarak, bu birime bağlanmış; 
ancak, maalesef, çok ilkel bir çalışma düzeninde olup, kısa sürede 
bilgisayar sistemine geçmesi gerekmektedir; çünkü, ticaret sicili, en az 
tapu kadar geçerlidir. Ne yazık ki, şirketlerin iş ve işlemleri, bu Genel 
Müdürlük kanalıyla, çok eski olan Ticaret Kanununa göre 
yürütülmektedir; bu Yasa da, yine, günün koşullarına göre, derhal, 
yeniden düzenlenmelidir. 
Teşkilatlandırma Genel Müdürlüğü, Türkiye çapında, 1995 yılı sonu 
verilerine göre, kurulmuş 61 bin kooperatifin ve 4 milyon ortağının hak 
ve menfaatını korumakla görevli bir Genel Müdürlüktür. Ayrıca, bu 
Genel Müdürlüğe, 13 genel müdürlük konumundaki birlik, 3 de  tarım 
satış kooperatifleri genel müdürlükleri bağlı olup, icra kuruluşları gibi 
görev yapmaktadırlar. Bir kısmı, bizzat üretim yapmakta, bir kısmı da 
düzenleyici ve yönlendirici görevler yapmaktadırlar. Bu tarım satış 
kooperatifleriyle ilgili düzenleme, 3186 sayılı Yasayla, kooperatiflere 
demokratiklik getirmelidir. 
Patent Enstitüsü, yine, yasayla verilen görevleri yapmaktadır; o da, 
düzenleyicidir. 
Esnaf ve Sanatkârlar Genel Müdürlüğünün kuruluş yasası çıkmamış 
olup, 507 sayılı Kanuna göre kurulmuş, 4 bine yakın meslekî kuruluş 
ve Türkiye Esnaf ve Sanatkârlar Konfederasyonunun iş ve işlemlerine 
bakmaktadır. Yani, Türk esnaf ve sanatkârı, kuruluş yasası olmayan bir 
Genel Müdürlüğe bağlı olarak yönetilmektedir. Halbuki, Sayın 
Başbakanın, benim de olduğum Dedeman Otelinde yapılan bir 
toplantıda esnaf ve sanatkârlar bakanlığı kurulacağını vaat etmesini, 
ben de tutanaklara geçmiştim. Ondan vazgeçtik de, bu Genel 
Müdürlüğün kuruluş yasasını çıkarın lütfen, yeter diyoruz.  
Bakanlığın icracı fonksiyonlarını yürüten genel müdürlükleri:
Küçük Sanayi Siteleri-Küçük Sanatlar ve Organize Sanayi Bölgeleri 
Genel Müdürlüğü, küçük sanayi sitelerine, küçük sanatlara bakmaktadır.
Makine Kimya Genel Müdürlüğüne toplam 19 genel müdürlük bağlı 
olup, genelde harp sanayi ağırlıklı bir genel müdürlüktür.
Türkiye Gübre Sanayiine, yine 4 genel müdürlük iştirakler şeklinde 
bağlıdır.
Türkiye Şeker İşletmeleri Genel Müdürlüğüne, 2 genel müdürlük, 25 
müessese bağlıdır.
SEKA Genel Müdürlüğü toplam 8 müesseseden oluşmaktadır.
KOSGEB, fonları elinden alındıktan sonra, icracı mı, yoksa 
yönlendirici mi olduğu belli olmayan bir konuma büründürülmüştür.  
Sayın milletvekilleri, yukarıda tek tek ve kısaca değindiğim yönlendirici 
ve icracı kuruluşlar adı altında küçük büyük, sorunlu sorunsuz genel 
müdürlük olarak, 47 genel müdürlük ve bu genel müdürlükler 
büyüklüğünde de 2 enstitü, 3 birlik, 6 daire başkanlığı bir tek Bakana 
bağlı olarak görev yapmaktadır. Bu kadar fazla genel müdürlüğü ve 
bağlı birimleri olan bir Bakanlığımız daha yoktur. Sayın Bakan bunlara 
günde 20’şer dakika zaman ayırsa, mesaisinin tamamı yetmiyor. 
Soruyorum, bu bakanlık verimli çalışabilir mi? 
Ayrıca, bakınız, bu genel müdürlüklerin bir kısmı yönlendirici, bir 
kısmı düzenleyici, bir kısmı da çeşitli dallarda icracı kuruluşlardır. 
Tabiî, bunlar yetmiyormuş gibi, 4 bin civarında esnaf ve sanatkâr 
teşkilatı, 336 civarında Tükiye Odalar ve Borsalar Birliğine bağlı 
meslek kuruluşu, 300’ün üzerinde de şirket ve kooperatifin bağlı olduğu 
bir bakanlığımızdır. Görünürde herşeyi yapıyor; ama, maalesef, esnaf, 
tüccar ve sanayici iç içe girmiş, şirket ile kooperatifin işi birbirine 
karışmış, yönlendirme ile icra yer değiştirmiş; sonuçta, ortaya neyin ne 
zaman yapılacağı, hangi kesime hizmet verileceği belli olmayan bir 
tablo ortaya çıkmıştır. 
Peki, bu durumda ne yapılmalıdır: 
Esnaf ve Sanatkârlar Genel Müdürlüğünün kuruluş yasası kısa sürede 
çıkarılarak, bu Genel Müdürlüğün kuruluş yasa taslağında belirtilen 
“sermaye kurulu araçlarından istifade etmek” hükmünden yararlanarak, 
bakanlığın tasdiki, Türkiye Esnaf ve Sanatkârlar Konfederasyonunun 
kefaleti ile esnaf ve sanatkârdan alınacak senetlerle oluşturulacak 
sermayeyle, esnaf bankasının -yönetimi meslek teşkilatında olmak 
üzere- kurulması, 
Küçük Sanayi Siteleri Genel Müdürlüğünün, Organize Sanayi Bölgeleri 
Genel Müdürlüğünden ayrılarak, bunların, iki genel müdürlük olarak 
yeniden düzenlenmesi,
KOSGEB’in, fonları ve kendi içinde oluşturulacak döner sermayeyle 
genel müdürlük haline getirilmesi,
Halk Bankasının yüzde 50’si esnaf ve sanatkâra devredilerek, banka 
statüsünün geçici bir süre öyle muhafaza edilmesi, 
Çıraklık Eğitim Genel Müdürlüğünün de dahil edilmesiyle, bir esnaf ve 
sanatkârlar bakanlığının kurulması gerekmektedir.
Ayrıca, İçticaret Genel Müdürlüğünün Kuruluş Yasasına bir madde 
eklenerek, Bakanlığın tasdiki, Türkiye Odalar ve Borsalar Birliğinin 
kefaletiyle, sermaye kurulu araçlarından yararlanarak, Türkiye Odalar ve 
Borsalar Birliği yönetimi ağırlıklı TOBB-Bank, yine, bu Bakanlık 
Kuruluş Yasasına bir madde ilave edilerek, Teşkilatlandırma Genel 
Müdürlüğüne, sadece idarî yönden bağlı olacak şekilde, kooperatifler 
bankası kurulmalıdır. Böylelikle, esnaf ve sanatkârlar bakanlığıyla, 
teşkilat yasasında yeni düzenlemeler yapılacak Sanayi Bakanlığı ve bu 
bakanlıklara bağlı olarak kurulacak bankalar, üretimde, kredide, kendi 
meslekî eğitimlerinde, birbirleriyle rekabet eder duruma getirileceklerdir. 
BAŞKAN – Sayın Işık, son 2 dakikanın içindesiniz. 
MAHMUT IŞIK (Devamla) – Sayın milletvekilleri, Almanya’da, esnaf 
ve küçük sanatkâra, çeşitli aşamalarda kredi veren 341 kredi bankası, 11 
ciro merkezi, 771 tasarruf sandığı, 4 kooperatif sermayeli merkez 
bankası, 3 392 kredi kooperatifi, 36 ipotek bankası, 18 kredi enstitüsü, 
20 yapı tasarruf kuruluşu ve 16 posta ciro ve tasarruf şubesi 
bulunmaktadır. 
Bu yeni düzenlemeler yapılınca, inanıyorum ki, esnaf ve sanatkârlar 
bakanlığının temelinden yetişen esnaf ve küçük sanatkâr, tacir ve 
sanayici olduğunda daha başarılı olacak ve ülkemiz, çekirdekten 
yetişme çok Vehbi Koç’lar yetiştirecektir. Çünkü, her iki Bakanlığa da 
bağlı büyük sivil toplum örgütlerimiz vardır; bu örgütler, iki bakanlığı 
da en iyi şekilde, baskı gruplarıyla yönlendireceklerdir. Yönetimin 
kendilerinde olacağı 4 banka da, bu sivil toplum örgütlerince kısa sürede 
desteklenerek büyüyecek ve hem esnafı ve küçük sanatkârı hem 
sanayiciyi hem de kooperatifçiyi kredilendirecek, kalkındıracak; kendi 
kaynaklarının tamamı, kendi yönetiminde üretime yansıyacak, istihdam 
ve yatırım da o oranda artacaktır. Kendi kuracakları bankalarla, 
toplumumuzun diğer katmanlarına da örnek olacaklardır.
Ayrıca, Bakanlıkta kurulan sendikanın örgütlü bir şekilde büyümesini 
ve tüm memurlarımıza, toplusözleşmeli grevli sendika hakkının da 
verilmesini istiyor ve bekliyoruz.
(Mikrofon otomatik cihaz tarafından kapatıldı)
BAŞKAN – Sayın Işık, 1 dakikalık ek süreniz var.
MAHMUT IŞIK (Devamla) – Hay hay Sayın Başkan.
Bu duygu ve düşüncelerle, 1996 yılı Sanayi ve Ticaret Bakanlığı 
bütçemizin ve Millî Savunma Bakanlığı bütçemizin, her iki Bakanlığın 
bürokratlarına, çalışanlarına, milletimize hayırlı olmasını diliyor, 
Yüce Meclisi saygıyla selamlıyorum. (CHP, DYP ve ANAP 
sıralarından alkışlar)
BAŞKAN – Teşekkür ediyorum Sayın Işık.
Gruplar adına görüşmeler tamamlanmıştır.
Hükümet adına söz talebi vardır.
Önce siz mi konuşacaksınız Sayın Bakan?
MİLLÎ SAVUNMA BAKANI MAHMUT OLTAN SUNGURLU 
(Gümüşhane) – Evet...
BAŞKAN – Millî Savunma Bakanı Sayın Oltan Sungurlu; buyurun 
efendim. (ANAP ve DYP sıralarından alkışlar)
Sayın Bakan, Hükümetin süresini 10’ar dakika olarak eşit 
paylaşıyorsunuz her halde.
MİLLÎ SAVUNMA BAKANI MAHMUT OLTAN SUNGURLU 
(Gümüşhane) – 
10 dakikadan önce bitirirsem, kalan süreyi arkadaşım kullanacak; ama, 
azamî 10 dakika...
BAŞKAN – Tabiî efendim. 
MİLLÎ SAVUNMA BAKANI MAHMUT OLTAN SUNGURLU 
(Gümüşhane) – Sayın Başkan, Yüce Meclisin değerli üyeleri; Millî 
Savunma Bakanlığı bütçesi üzerinde konuşurken, Yüce Meclisi 
saygılarımla selamlıyorum.
Muhterem milletvekilleri, gerek dün gerek bugün, ülkemizin gerek iç 
gerek dış güvenliğinde, canları pahasına çarpışan ve  bu ülkenin 
selameti için hayatlarını feda eden şehitlerimizin manevî huzurunda 
saygıyla eğiliyorum; şehitlerimize Allah’tan rahmet diliyorum; 
yaralılarımıza şifa,, ailelerine sabır diliyorum; gazilerimize 
huzurlarınızda teşekkür ediyorum ve bütün bu duygularımı sizin 
adınıza da yapıyor ve sizinle paylaşıyorum. 
Muhterem milletvekilleri, Millî Eğitim Bakanlığı Bütçesinin Plan ve 
Bütçe Komisyonunda görüşülmesi esnasında, muhterem 
milletvekillerinin konuşmalarıyla yaptıkları fikrî desteğe ve daha sonra 
bütçeye ilave ettikleri 25 trilyonluk ek için huzurunuzda, Plan ve Bütçe 
Komisyonu Başkanı ve üyelerine teşekkür ediyorum.
Bugün, Yüce Meclisteki konuşmalarıyla bize ışık tutan, yol gösteren 
sayın parlamenterlerimize de teşekkür ediyorum.
Muhterem arkadaşlar, Millî Savunma Bakanlığının problemleri, 
ülkemizin etrafındaki riskler, genellikle milletvekillerimiz tarafından 
dile getirildi. Ben de konuşma yerine küçük bir kitapçığı sizlere 
dağıttım. Burada arkadaşlarımızın dokunduğu, dokunmadığı birkaç 
hususa zaman çerçevesinde değinmeye çalışacağım. 
Muhterem milletvekilleri, bölgemizdeki tehlike ve risk bellidir. Dünyada 
riskin, tehlikenin, savaş ihtimalinin azaldığı her ne kadar söyleniyorsa 
da, yine, birçok bölgede sıcak çatışmalar devam ediyor. Batı Avrupa’da 
silahların azaltıldığı veya silahlara yatırılan paraların azaltıldığı 
söylenebilirse de, ülkemizle kıyas edildiğinde, Batı Avrupa’nın en 
küçük ülkesinin dahi silahlara yatırdığı paranın çok yüksek miktarda 
olduğunu görürüz. İşin enteresan tarafı, dünyanın her tarafındaki 
ülkeler silahlanma merakını âdeta salmış; Pasifik’e kadar varan 
ülkelerde, çok astronomik rakamlarla, silahlanma yarışı âdeta 
başlamıştır. Dünyada risk azaldı derken, hepinizin de belirttiği gibi, 
Türkiye’deki riskin azaldığından bahsetmemiz mümkün değildir. 
Aksine, çevremizdeki olaylara baktığımızda, Türkiye’deki riskin, 
tehlikenin arttığını çok çıplak gözle bile görebilecek durumdayız. 
Maalesef, bizim irademiz dışında, bizim arzumuz dışında, çevremizde 
bu oluşum olmuş; Balkanlarda, Kafkasya’da, Orta Asya’da, hatta 
müttefikimiz Yunanistan’da ve Kıbrıs’ta.
Bütün bu meselelere baktığımızda, bizim de, ülkemizin emniyeti ve 
savunmamız açısından, Silahlı Kuvvetlerimize çok değer vermemiz, 
kıymet vermemiz ve güçlendirmemiz lazım geldiğini bir daha idrak 
ediyoruz; ama, hemen, burada, şuna dokunmak istiyorum: Bizim, 
Atatürk’ten beri “yurtta sulh, cihanda sulh” esasına bağlı 
dışpolitikamıza dayalı olarak, komşularımızın üzerinde hiçbir 
emelimiz olmadığını, hiçbir kötü niyetimiz olmadığını belirtmek 
istiyorum. Bizim bu niyetimize mukabil, komşularımızdan da aynı 
niyeti, aynı garantiyi, aynı emniyeti gördüğümüzde, mutlak ki, 
ülkemizdeki risk, ülkemizdeki tehlike azalacaktır; ama, son günlerde, en 
çok emin olmamız gereken, aynı ittifakın içerisindeki komşumuz 
Yunanistan’la   olan meselelerin Kardak Krizinde hangi noktaya kadar 
geldiğini hep birlikte gördük. 
Biz, bütün bunlara rağmen, gerek Türk kamuoyuna gerek 
komşularımıza sükunet tavsiye ediyoruz ve diyoruz ki, biz, sizlerle, 
meseleleri, barış içinde çözüme götürmeye ve bugün, bir başka ülkeyle 
yaptığımız askerî anlaşmanın çok ötesinde olanı, diğer 
komşularımızla yapmaya hazırız ve onlara, bu emniyeti vermek 
istiyoruz...
Sanayi Bakanlığıyla birlikte, bizim Bakanlığın politikası, bütçesi 
görüşülürken “sanayi ile millî savunmanın ne alakası var” denildi. 
Bazıları bu soruyu sordular. Dünyadaki gelişmeler, sanayi ile millî 
savunmayı yan yana getirmiş. Bakınız, iki müsteşarı olan 
Bakanlığımızın, müsteşarlarından birisi klasik Bakanlığımız 
müsteşarıyken, diğeri Savunma Sanayi Müsteşarıdır; yani, 
savunmamız, tamamen sanayiyle ve yüksek teknolojiyle iç içedir ve bu 
da çok yüksek bedellere baliğdir, çok yüksek teknoloji istemektedir. 
Bunun için, ülkemiz, şu anda, kısmen dış kaynaklara mahkûmdur ve 
dış kaynaklardan silah temin etmektedir. Ama, savunma sanayimizin de 
çok gelişmiş olduğunu kabul etmemiz lazım. Bir ülke, eğer, kendi 
savunmasını kendisi yapabiliyorsa, başkasına muhtaç değilse, 
savunması açısından emniyette demektir. Bizim de ülkemiz olarak, 
savunmamızı kendi sanayimizle yapmak için bir çaba içerisindeyiz. 
Ümit ediyorum ki, bugüne kadarki gelişmeler müspet olduğu gibi, 
bugünden sonra da Türkiye, kendi savunmasını, kendi silahlarını yüzde 
yüze varan bir ölçüde değilse bile, ona yaklaşan bir ölçüde kendi 
sanayiiyle yapmak şansına sahip olacaktır. 
Silaha bunca para veriliyor. Savunma için bunca para harcanıyor. Bütün 
bunların ülke ekonomisine verdiği zararlar meydanda; ancak, 
biliyorsunuz ki, atalarımızdan gelen bir sözümüz var “hazır ol cenge, 
eğer istersen sulhü salah” diyoruz. 
Türkiye, bu kadar riske, bu kadar tehlikeye, etrafındaki bunca 
silahlanmaya rahmen, bütün hudutlarını koruyacak, ülkeyi her 
istikamette muhafaza edebilecek bir güce, bir Silahlı Kuvvetlere 
mensuptur. Bu bakımdan, Silahlı Kuvvetlerimizle iftihar ediyoruz ve 
Yüce Meclisimize, bu noktada teminat vermekten haz duyduğumuzu 
ifade etmek istiyoruz. 
Muhterem milletvekillerimiz, iki hususa daha dokunup, konuşmamı 
bitireceğim. Şehit aileleri mevzuunda, muhterem arkadaşlarımızdan 
Bülent Akarcalı, bilgi verilmesi, televizyonlarda program yapılması 
lazım geldiğini söyledi; doğrudur. Bakanlığımız, o noktada broşürler 
hazırlamış, bütün şehit ailelerine ve gazilere, nerelere, nasıl 
başvurabileceklerini, nelerden istifade edebileceklerini bildirmiştir. Yine, 
Bakanlığımızda, sırf şehit ailelerine bu meseleyi götürmek için bir 
birim oluşturulmuştur; kendilerine bilgi verilmekte, müracaatları halinde 
her türlü yardım yapılmaktadır; ama, televizyonlarda bu hususta 
program yapılması da yeni bir düşüncedir; onu da değerlendirmek lazım 
geldiğini biz de kabul ediyoruz. 
Diğeri polis meselesidir; o meselenin gündeme gelebileceğini 
düşündüğüm için onun tablosunu getirdim. Bizdeki bilgilere göre, 23 360 
polis -polis ve amirleri- askerlik görevini yapmamıştır. Şu anda, askerlik 
görevini yapan 2 005 kişi silah altındadır. Ayrıca 517 yoklama kaçağı,  
224 de bakaya vardır. Bunları da dahil edersek, demek ki, silah altında 
olması lazım gelen miktar 2 750 civarındadır. Bu, her defasında aynı 
şekilde tekrar edilirse, polisimizin gücüne acaba zarar verir mi vermez mi 
meselesi var. Parlamentomuza verilmiş kanunlar var. Şimdi, bütün 
meslek erbaplarının da aynı istikamette talepleri var; yani, onlar da 
askerliklerini kendi mesleklerinde yapmak istiyorlar. Türkiye’nin bunca 
kritik bir bölgede ve bunca tehlikeyle karşı karşıya olduğu bir günde, 
asker kaynağımızı artırmak zarureti varken, bu kaynakları meslek 
gruplarına göre azaltmanın doğru olup olmayacağını takdirlerinize 
bırakıyorum.  
Biz, bu meseleyi Hükümet içinde de çözmeyi düşünüyoruz; çünkü, her 
ikisi de, Hükümetin iki Bakanlığı da, bu ülkenin meselelerine bakan 
Bakanlıklardır ve güvenlikle ilgili Bakanlıklardır. Yarın mesele 
Parlamentoya da gelecektir. Bu meselelerin şu anda münakaşasına 
girmek istemiyorum... 
(Mikrofon otomatik cihaz tarafından kapatıldı)
BAŞKAN – Sayın Bakan, 1 dakikalık ek süre var.
MİLLÎ SAVUNMA BAKANI MAHMUT OLTAN SUNGURLU 
(Devamla) – ... ancak, Silahlı Kuvvetlerin de iç güvenlikte görevli 
olduğunu, Silahlı Kuvvetlerimizin, bu ara, üzerine, ayrıca, Türkiye’nin 
dışında görevler de yüklendiğini, birçok görev yüklendiğini ve bunları 
da gerek ekonomik açıdan gerekse asker gücü açısından karşılamak 
zorunda olduğunu bilgilerinize sunmak istiyorum. Türkiye için, 
yurtdışında Silahlı Kuvvetlerimizin görev yapması, mutlak ki, bir şeref 
meselesidir; ama, bunun getirdiği yükler de vardır. Biz, bu yükleri seve 
seve kabul ediyoruz, Silahlı Kuvvetlerimiz kabul ediyor.
Ben, Yüce Parlamentonun Silahlı Kuvvetlerin bütçesine gösterdiği 
alakadan ve bütün milletvekillerinin Silahlı Kuvvetlerimize gösterdiği 
destekten dolayı Parlamentonun tümüne teşekkür ediyor, hepinize 
saygılar sunuyorum. (Alkışlar)
BAŞKAN – Teşekkür ediyorum Sayın Bakan.
Sanayi ve Ticaret Bakanı Sayın Yalım Erez; buyurun efendim. (DYP, 
ANAP ve RP sıralarından alkışlar) 
SANAYİ VE TİCARET BAKANI ENİS YALIM EREZ (Muğla) – 
Sayın Başkan, Yüce Meclisimizin değerli milletvekilleri; Bakanlığımın 
bütçesi üzerindeki sözlerime başlamadan, hepinizi saygıyla 
selamlıyorum.
Bakanlığımın bütçesiyle ilgili olarak, gerek Plan ve Bütçe 
Komisyonunda olsun gerek Genel Kurulda olsun, konuşan milletvekili 
arkadaşlarımın hepsine teşekkür ediyorum. Arkadaşlarımın tüm 
görüşleri, bu yıl içerisindeki çalışmalarımızda yerine getirilen hususlar 
olacaktır; bundan emin olmalarını istiyorum.
Değerli arkadaşlarım, bilindiği üzere, Bakanlığıma verilen ödenekler 
çok sınırlıdır. Biraz evvel, değerli arkadaşım Sayın Refik Aras Beyin 
de belirttiği gibi, geçen yılki ödeneklerimiz tüm bütçenin binde 19’u 
iken, bu oran, bu yıl daha da düşmüştür. Bu durumu, yine de bir eksiklik 
ve engel olarak görmüyorum. Zor yıllar yaşıyoruz. Önemli olan, böylesi 
zor yıllarda görev yapmaktır. Mevcut koşullarla, güç olanı, sizlerin 
desteğiyle başarmaya çalışacağız. Her şeyden önce, kıt ödeneklerimizin 
tek bir kör kuruşu bile israf edilmeyerek, en uygun şekilde 
harcanacaktır; buna emin olmanızı istiyorum. Özellikle bitirilme 
aşamasına gelen iş ve yatırımlarımıza öncelik tanınarak, bunlardan bir 
an önce verim alınmaya çalışılacaktır.
Bakanlığımın bazı yetkilerinin geçmiş yıllarda, başka kuruluşlara 
dağıtılmış olması da, eleştirilere konu olmuştur. Bu eleştirilere 
katılıyorum; ancak, bu durum, bizim, sanayi ve ticaret konularında 
yaratıcı çalışmalarımızı engellemeyecektir. Bakanlığımız kuruluş 
yasasının bize verdiği 18 görev arasında, özellikle ilk 2’si, 
Bakanlığıma geniş görev ve yetkiler tanımaktadır. Diğer görevlerimizi 
aksatmadan, bu geniş ufuklu, iki ana hedef içerisinde yürüyeceğiz. 
Önümüzdeki aylarda, Sanayi ve Ticaret Bakanlığının, işlevsiz, eli kolu 
bağlı bir Bakanlık olmadığını herkes görecektir. 
Değerli arkadaşlarım, ülkemizde, yeni sanayileşme politikalarına, yeni 
sanayi stratejilerine büyük ihtiyaç bulunmaktadır. Yeni sanayileşme 
politika ve stratejileri, Türkiye’nin ekonomik potansiyelini artıracak, 
sanayinin Anadolu’ya yayılarak  sermayenin tabana yayılmasını, 
bölgelerarası kalkınma farklılıklarını azaltarak  sanayimizin dünyayla 
rekabet etmesi olanağını sağlayacaktır. 
Bugün, ülkemizin en temel sorunu, üretimin azlığıdır. Bunun da, 
başlıca nedenleri, üretime yeterli kaynağın ayrılmaması, ayrılan 
kaynakların bir kısmının verimli kullanılmaması, emek ve sermayenin 
faize mahkûm edilmesidir. Türkiye, bir an önce, bu çemberi kırmak 
zorundadır. Bunun en önemli çözüm yolu önümüzde durmaktadır. 
Anadolu’yu gezen herkesin gördüğü gibi, Anadolu, yeni bir sanayi 
devrimini yaşamaktadır. Buradaki sanayicilere, küçük ve orta boy 
işletmelere verilecek destekler ve önlerindeki bürokratik engelleri 
azaltmak bile, bu sanayi devrimi hamlesini hızlandırmaya yetecektir. Bu 
konularda, sanayicilerimize yardımcı olarak, diğer bakanlıklarla 
ilişkilerinde de koordinasyonu sağlamaya çalışacağız. 
Küçük ve orta boy işletmeler konusunda, arkadaşlarımızın bütün 
görüşlerine katılıyorum. Gerçekten, bugün, gelişmiş olan Japonya, 
Kore, hatta İtalya gibi ülkelere baktığımızda, bunların, küçük ve orta 
boy işletmelere verdikleri destekle, şimdiki gelişmişlik seviyelerine 
gelmiş olduklarını görüyoruz. Biz de, aynı politikaları uygulamak ve 
bunlara gerekli desteği vermek zorundayız; ancak, burada, üzülerek ifade 
edeyim ki, bugüne kadar, bırakın destek vermeyi, küçük ve orta boy 
işletmelerin ekonomiden hak ettikleri kaynakları bile almaları mümkün 
olmamıştır. İşte, bu nedenle, önümüzdeki dönemde, KOSGEB’le daha 
yakından ilgileneceğiz; KOSGEB’in gerçekten daraltılmış olan 
kaynaklarını artırmaya ve yeniden yapılanmasına çaba göstereceğiz.
Organize sanayi bölgeleri ve küçük sanayi siteleri için de, 
Bakanlığımıza verilen ödenek sınırları içerisinde, en verimli şekilde 
ne yapılacaksa o yapılacak; bitirilme aşamasına gelenlere öncelik 
tanınacak ve kaynaklar dengeli bir şekilde dağıtılacaktır.
Değerli arkadaşlarım, bundan sonra, KİT’lere ve bana bağlı birliklere 
siyasetin girmeyeceğinden emin olmanızı istiyorum. Bunlar, en verimli 
şekilde çalıştırılacaktır. 
Ayrıca, tarım satış kooperatifleri ve birliklerinin, ortaklarına daha iyi 
hizmet verebilecek, kooperatifçilik faaliyetlerini daha etkin bir biçimde 
yerine getirecek demokratik bir yapıya kavuşturulabilmeleri için de, 
3186 sayılı Yasadaki değişiklikler yeniden hazırlatılarak birliklere 
gönderilmiştir. Onlardan gelecek görüşler de göz önünde tutularak, ilgili 
yasa teklifi en kısa sürede Yüce Meclisimize sunulacaktır. Böylece, 
ülkemizde demokratik kooperatifçilik yapamayan tek tür olarak kalmış 
bu kooperatifler de, serbest ticaret düzeni içerisinde, kendi kaynaklarını 
yaratıp, bizzat kullanan kuruluşlar olarak, ekonomideki gerçek yerlerini 
alacaklardır. Bu yolla, istihdam yükleri azaltılacak, devlete yük olmaları 
da önlenecektir.
Bakanlığıma bağlı KİT’ler en verimli şekilde çalıştırılarak, kaynak 
ve iş olanağı yaratan, yarattığı kaynağı yatırıma dönüştüren, 
özelleştirilecekse, bu şekliyle özelleştirilecek olan KİT’ler durumuna 
getirilecektir, yoksa, hurdalık haline sokulup özelleştirilecek KİT’ler 
olmayacaklardır. 
Değerli arkadaşlarım, tekelleşme, yıllarca mücadele ettiğim bir 
konudur. Bakanlıkta bulunduğum sürece, ne devlet tekelline ne özel 
tekelleşmeye izin verilmeyeceğini bilgilerinize sunmak istiyorum. 
Rekabet kurulu en kısa sürede oluşturulacak, kuruluş ve personel seçimi, 
tümüyle, objektif ölçüler içinde yapılacaktır. 
Değerli milletvekilleri, gazete promosyonları konusu, Bakanlığım 
tarafından yeniden ele alınmıştır. Gazetelerin satışlarını yükseltmek 
amacıyla başlattıkları girişimler, kabul edilebilir düzeyin çok ötesine 
geçmiş, basın kuruluşlarımızı, âdeta, birer dayanıklı tüketim malları 
pazarlayıcısı yapmıştır. Bu durum, ticaret özgürlüğü diye 
savunulamaz. Bu kampanyalar, halkın ana haber kaynaklarından biri 
olan basını, ana işlevinden uzaklaştırmaktadır. 
BAŞKAN – Sayın Bakan, son 2 dakikanız..
SANAYİ VE TİCARET BAKANI ENİS YALIM EREZ (Devamla) – 
Teşekkür ederim Sayın Başkan. 
Bu, Anayasamızın “Basın hürriyeti” başlıklı 28 inci maddesiyle güven 
altına alınan, önceden izin alınmaksızın, malî teminat da yatırılmadan 
yerine getirilecek bir görev  değildir. Konu, aynı zamanda haksız rekabet 
yönüyle, promosyon konusu malları üreten Türk sanayicisini, bunların 
ticaretini yapan tacirimizi de yakından ilgilendirmektedir.
Gazeteler arasındaki promosyona dayalı bu rekabeti, daha fazla 
büyümeden, düzen altına almak istiyoruz; çözüm getirici gerekli hukukî 
düzenlemelerin hazırlığına başlanmıştır; bu konuda yardım ve 
desteklerinize ihtiyacım vardır.
Sayın Başkan, değerli milletvekilleri; özetle belirtmem gerekirse, 
Bakanlığımız, esnaf ve sanatkârdan tacire, çiftçiden sanayiciye, 
tüketiciden şirket ve kooperatif ortaklarına kadar, tüm kesimlere, tüm 
vatandaşlara hizmet sunmaktadır. Biz, bütün bu kesimlerin gerçek 
bakanlığı olmak istiyoruz; üretken, yepyeni, geçmiş yıllardaki gibi 
güçlü bir Sanayi ve Ticaret Bakanlığı olmayı hedefliyoruz; partizanlığa 
son vermeyi istiyoruz. Verimlilik, dengeli kalkınma, dürüstlük ana 
hedefimiz olacaktır. Bakanlığım ve bağlı kuruluşlarımızda 
çalışanların, siyasî görüşleri değil, bilgi, deneyim ve başarıları esas 
alınacaktır. Bunlar, sadece benim kişisel düşüncelerim değil, çağdaş 
uygarlığın ilkeleridir. Hepimizin çağdaş bürokratlara, çağdaş sanayici 
ve tüccara, çağdaş esnaf ve sanatkâra ihtiyacı vardır.
Bu gerçekler, bugünkü gümrük birliği, önümüzde duran Avrupa Birliği, 
Dünya Serbest Rekabet Piyasası, demokratik ve özgür bir dünya düzeni...
	(Mikrofon otomatik cihaz tarafından kapatıldı)
BAŞKAN – Sayın Bakan, 1 dakikalık ek süreniz var.
SANAYİ VE TİCARET BAKANI ENİS YALIM EREZ (Devamla) –
...büyük Türkiye için de bir zorunluluk olarak bizleri beklemektedir.
Sayın Başkan, sayın milletvekilleri; sözlerime son verirken, şunları 
içtenlikle tekrarlamak listiyorum: Yurdumuzun dört bir yanından feyiz 
alan, önemli bilgi ve birikimleriyle tarihsel boyutlu değişik bakış açıları 
olan sizlerin eleştirilerine ve desteğine ihtiyaç duyuyorum. Sizlerin 
buradaki görüşlerinizin, Bakanlığımı ve ülkemizi zenginleştireceğini 
biliyorum. Her türlü sözlü ve yazılı katkılarınızı bekliyor, hepinizi en 
içten saygılarla selamlıyor, Bakanlık bütçesinin hayırlı olmasını 
diliyorum. (Alkışlar)
BAŞKAN – Teşekkür ediyorum Sayın Bakan.
Şahıslar adına görüşmelere geçmeden önce, birleşime, saat 19.30’a 
kadar ara veriyorum.

(Kapanma Saati : 19.10)

ÜÇÜNCÜ OTURUM
Açılma Saati: 19.30
BAŞKAN : Başkanvekili Kamer GENÇ
KÂTİP ÜYELER : Ünal YAŞAR (Gaziantep), M. Fatih ATAY (Aydın)



BAŞKAN – Türkiye Büyük Millet Meclisinin 40 ıncı Birleşiminin 
Üçüncü Oturumunu açıyorum.
III. – KANUN TASARI VE TEKLİFLERİYLE 
KOMİSYONLARDAN
GELEN DİĞER İŞLER (Devam)
1. – 1996 Malî Yılı Genel ve Katma Bütçeli İdareler Bütçe Kanunu 
Tasarıları (1/285, 286) (S. Sayıları : 1, 2) (Devam)
H)  MİLLÎ SAVUNMA BAKANLIĞI (Devam)
1. – Millî Savunma Bakanlığı 1996 Malî Yılı Bütçesi
I)  SANAYİ VE TİCARET BAKANLIĞI (Devam)
1. – Sanayi ve Ticaret Bakanlığı 1996 Malî Yılı Bütçesi
BAŞKAN – Sayın milletvekilleri, programımız gereğince, 1996 Malî 
Yılı Genel ve Katma Bütçeli İdareler Bütçe Kanunu Tasarılarının 
müzakerelerine kaldığımız yerden devam ediyoruz. 
Komisyon ve Hükümet yerlerini aldılar.
Millî Savunma Bakanlığı ile Sanayi ve Ticaret Bakanlığı bütçeleri 
üzerinde, gruplar ve Hükümet adına yapılan konuşmalar bitmişti.
Şimdi, kişisel konuşmalara geldik.
Şahısları adına; lehinde, Ankara Milletvekili Mehmet Ekici; buyurun.
Sayın Ekici, süreniz 10 dakika.
MEHMET EKİCİ (Ankara) – Sayın Başkan, değerli Genel Kurul 
üyeleri; sözlerime başlarken, hepinizi saygı ve hürmetle selamlıyorum; 
aynı zamanda, inançları uğruna, vatanları ve bağımsızlıkları uğruna 
şahadet şerbetini içmiş tüm kahramanlarımızı rahmetle yâd ediyorum. 
Türkiye Cumhuriyeti Devletinin en eski ve isminin başında “millî” 
sıfatını taşıyan bir bakanlığının bütçesini görüşüyoruz. Millî savunma 
kavramının önemini, ülkemizin jeostratejik önemini dikkate alarak çok 
ciddî bir şekilde incelemeli ve gelip geçen her hükümete göre değişen 
politika ve doktrinlerden uzak tutmanın gayreti içerisinde olmalıyız. 
Bölgemizde, bölgenin ekonomik ve stratejik konumundan dolayı 
meydana gelen ve kısmen değişiklikler gösteren askerî ve siyasî dengeler 
çok iyi takip edilmelidir. 
Aslında, bugün, Millî Savunma Bakanlığı ile Dışişleri Bakanlığı 
bütçeleri bir arada görüşülmeliydi. Zira, bugün, dış politika ve millî 
savunma ilişkileri, bir arada değerlendirilmesi gereken unsurlar haline 
gelmiştir; millî güvenlik politikası da budur. 
Bir NATO ülkesi olmamıza rağmen, savunma politikalarımızı, Batı 
ülkelerinin savunma politikalarına bağlamadan, dünya dengelerini, bölge 
dengelerini ve Türk menfaatlarının elli ve yüzyıllık planları 
noktasındaki hesaplama ve öngörüleri kapsayacak bir savunma 
politikasına ihtiyacımız vardır. Bu nedenle, ülkemizin dört bir tarafını 
düşmanla çevrili kabul ederek, ekonomik gerçekliklerimize de 
uymayacak bir savunma konsepti meydana getirmemiz son derece güç 
olacaktır. Potansiyel olarak var olan, ancak enerjiye dönüşmemiş 
düşmanca hareketlere karşı politikaları oluştururken, askerî kuvvet 
kavramını en son planda ele almak gerektiği kanaatini taşıyoruz. 
Dört tarafımızı elbette kollayacağız; ancak, bunu yaparken, özellikle 
siyasetçilerimiz dikkatli olmalı ve yeni tehlike unsurları meydana 
getirmemeye özellikle dikkat etmelidirler. İç siyasette prim yapma 
adına, Kasr-ı Şirin Antlaşmasından beri, savaş manasında hiçbir 
münasebetimizin olmadığı, Türk-İran ilişkilerindeki son zamanlardaki 
tırmanma eğilimi, Türk Devletinin geleceği açısından son derece 
abartılı ve tehlikelidir... (RP sıralarından alkışlar)  Bu nedenle, 
Türkiye’deki siyasetçiler, bu anlamda, askerî kuvvete gerek kalmaksızın 
politika üretmek ve bu tehlikeleri askerî kuvvete gerek kalmaksızın 
bertaraf etmek zorunda olduklarının şuurunda ve bilincinde 
olmalıdırlar.
Avrupa ve NATO’nun, tehdit unsuru olarak, gözlerini kuzeyden güneye, 
Ortadoğu’ya çevirmiş olması, bizim millî savunma doktrinlerimizde 
benzer ve eşdeğer değişikliklere neden oluyorsa, -ki bunu hiç temenni 
etmem- ileride doğabilmesi her zaman muhtemel olan tehlikeleri, 
şimdiden yaşayacağımız gibi bir noktaya gelmiş oluruz. Rusya, Suriye, 
İran, hele hele Yunanistan ve Suriye ile ilgili politikalarımızı 
oluştururken, tamamen, dış oluşum ve askerî doktrinlerin tesiri dışında 
meseleler ele alınmalı ve millî savunma politikalarımız, tamamen kendi 
ölçülerimize göre halledilmelidir. 
Bu bakımdan, İsrail ile akdedildiği söylenen, ancak bugüne kadar 
muhtevasının ne olduğunu anlayamadığımız, bu konudaki bilgi ve 
belgeleri de bir türlü elde edemediğimiz bir anlaşmanın varlığının, 
komşu ülkeler ve gelecekte oluşturulabilecek politikalar noktasındaki 
zararlarının şimdiden ortaya çıktığı dikkate alınırsa, olayın 
vahametini kavramış oluruz. Bu anlaşmayı kim imzalamıştır, anlaşma 
maddeleri nelerdir ve anlaşmayı imzalayan Türk tarafı, Türkiye Büyük 
Millet Meclisinin onayına gerek duyacak mıdır; bu konularda, Millî 
Savunma Bakanlığının, daha duyarlı ve dikkatli olmasını temenni 
ediyorum. Ayrıca, bu anlaşma, Anayasamızın 90 ıncı maddesine göre, 
bir anayasa ihlali de meydana getirmektedir. (RP sıralarından alkışlar)
Sayın Başkan, değerli milletvekilleri; coğrafyamızın, uluslararası 
müdahale bölgelerinden biri olması, bölgedeki olayların önceden de 
mevcut olduğu bilinen bir gerçektir; ama, şu anda, bölgemizde, Türk, 
Arap, Fars ve Yahudi unsuru dışında, yabancı etkenler hadiseye 
karışmaktadır; çünkü, önemli bir enerji kaynağı bölgesi, gizli kapaklı 
da olsa, Batılıların kontrolüne bırakılmış durumdadır. Yine, önemli 
bir enerji kaynağı olan Çeçenistan için, insan hakları ve saldırmazlık 
kavramlarının geçerli olmaması ve Batı’nın kılını kıpırdatmaması, 
böyle bir paylaşımın varlığını destekler. Ayrıca, Kuzey Irak’ta görülen 
odur ki, Türkiye’nin çıkarlarıyla Batı’nın çıkarları aynı değildir; 
çünkü, Türkiye, bölgeye komşudur; çünkü, bölge, Türkiye 
hinterlandıdır. Batı çıkarları anlamında doğru olan her şeyin, Türkiye 
için doğru olduğu anlamını kabul etmemiz mümkün değildir. Bu 
nedenle, bizler, yeni istikrarsızlık unsurlarının ortaya çıkmasını 
engellemeli ve istikrarı engelleyen unsurları ortadan kaldırmaya yönelik, 
belirleyici rol oynamalıyız ve bu belirleyici politikaları, mutlaka ortaya 
koymalıyız. Türkiye’nin komşularıyla iyi geçinmesi, aynı zamanda, 
kendi askerî, siyasal ve ekonomik gücüyle de doğru orantılıdır. Türkiye, 
güçlendikçe, komşularıyla ilgili problemleri azalacak, bu da, yine, bölge 
için, sağlıklı sonuçlar doğuracaktır. Tarih boyunca, bölgemizde, 
Türkiye’nin güçlü ve istikrarlı olduğu dönemlerde, bölge istikrarlı 
olmuştur. 
Bu konuyu böyle kapattıktan sonra, bir şeyi daha söylemek istiyorum: 
Kahraman ordumuz ve askerimiz adına çok fazla spekülasyon vardır. Bu 
spekülasyonların ortadan kaldırılması için, özellikle, bütün dünya 
ülkelerinde olduğunu tahmin ettiğimiz gibi, Millî Savunma Bakanlığı- 
Genelkurmay Başkanlığı ilişkilerinin yeni baştan düzenlenmesi gereği 
vardır. Ayrıca, ordumuzu polemik unsuru yapmaya çalışan güçlerin 
önüne geçmek için, siyasîlerin veya kamuoyunun önüne, temsilen, asker 
kişiler değil, Millî Savunma Bakanı çıkmalıdır. Yine, hele hele, 
ordumuzun, radyo ve televizyonlardan izlediğimiz kadarıyla “bir askerî 
yetkilinin açıklaması” gibi, isimsiz ve imzasız açıklamalardan 
kaçınması gerekir. (RP sıralarından alkışlar) Entelektüellerimiz, 
siyasetçilerimiz ve askerler dahil, hiç kimse, ordumuzu iç siyaset unsuru 
haline getirmemelidir.
Millî savunmada kullanacağımız araç gereç, silah ve teçhizatın, her ne 
pahasına olursa olsun, yerli kaynak ve yatırımlara öncelik verilerek 
temin edilmesi, esas politika kabul edilmelidir; ancak, son yıllardaki 
uygulamalar, bunun tam tersi olarak zuhur etmektedir. Yerli 
müracaatların varlığına rağmen, henüz, Hava Kuvvetleri 
Komutanlığımızın itirazları münasebetiyle uygulamaya konulamayan 
F-4 modernizasyonunun İsrail’e verilme mantığını anlamak mümkün 
değildir. (RP sıralarından “Bravo” sesleri, alkışlar) Eğer, yüksek 
teknoloji gerektiren haller varsa ve gerekliyse, bu yerli müteşebbis 
kuruluşlara ortak bulmak, daha akılcı ve rasyonel olacaktır. Kredi 
imkânı sağlamış olması, işin İsrail’e veriliş nedeni olmamalıdır.
BAŞKAN – Sayın Ekici, 1 dakikanız var efendim.
MEHMET EKİCİ (Devamla) – Ayrıca, Millî Savunma Bakanlığı 
alımlarının tek merkezden yapılması önemlidir. Komisyonda, silah 
araç gereç alımıyla ilgili, 1 milyar dolar gibi bir miktarın ayrılmış 
olması bir talihsizliktir. İnşallah, 1997 yılı bütçesinde, bu sıkıntılı 
durumun düzeltileceğine inanıyoruz.
Ayrıca, silah üreten Makine ve Kimya, TAI, Aselsan ve ÇANSAŞ’ın 
durumlarının yeniden değerlenmeye alınmasıyla, ordumuzun savaş 
stoklarını dahi riske etmesini önlememiz gerekmektedir.
Bu arada, ailesinden bir yeğenini Cudi’de şehit vermiş bir kardeşiniz 
olarak söylüyorum : Kore ve Kıbrıs savaşlarına katılanlar için özel 
kanunlar çıkarılmıştır. Ancak, bugünkü adı konulmamış savaşta, PKK 
belasıyla...
(Mikrofon otomatik cihaz tarafından kapatıldı)
MEHMET EKİCİ (Devamla) – 1 dakika rica ediyorum. 
BAŞKAN – Sayın Ekici, son cümlenizi söylemek üzere size 1 dakika 
veriyorum.
Buyurun.
MEHMET EKİCİ (Devamla) – Bu, adı konulmamış savaştaki 
kayıplarımız münasebetiyle, şehitlik ve gazilik kavramları üzerinde 
yeni bir çalışma yapmamız gereği vardır. Çok yakında, bu konuda bir 
kanun teklifini Meclis gündemine getirmeyi düşünüyoruz. Çünkü, askerî 
personel kanunundaki “Harpte ve eşkıya müsademesinde düşman 
silahından çıkan kurşunla hayatını kaybedenler” ibaresi bugünkü 
ihtiyaçlara cevap vermemektedir. Zira, Gömeç ve Tünekpınar’da çığ 
altında kalarak şehit olanlar, henüz, şehit statüsünde sayılmamaktadır. 
Ayrıca, Anayasanın 125 inci maddesinin, idarî işlere karşı açılacak 
davalarda yazılı bildirimle ilgili düzenlemesi sıkıntıya sebep 
olmaktadır. Bir olayda birden fazla kişi şehit olmuş; dava açan aileler 
tazminat almış; ama, aynı kararda ismi geçtiği halde, dava açmadığı 
için, hiçbir hak verilmeyen şehit ve gazi aileleri vardır. Bu konuda, Yüce 
Meclisin ve Sayın Bakanlığın dikkatini çekmek istiyorum. 
Millî Savunma Bakanlığımız bütçemiz ile... Ki, Sanayi ve Ticaret 
Bakanlığıyla ilgili görüşlerimize zaman kalmadı maalesef; ama, 
KOBİ’ler konusunun, mutlaka, Türkiye gündeminde çok ciddî yer 
alması gerektiğine inanıyoruz. Portekiz ve Yunanistan, her türlü 
yardıma rağmen, KOBİ uygulamasında binlerce işyerini kapatmak 
zorunda kalmıştır. Bugün bizim kredi imkânlarımızın olmadığı 
bilinmektedir. Sayın Bakanımızdan bu konuda ısrarlı bir gayret 
bekliyoruz. Promosyon rezaletinin önüne geçme noktasındaki 
çalışmalarını takdirle karşılıyoruz. Çünkü, bu bir rezalet halini 
almıştır. Sanayi ve Ticaret Bakanlığımızın da bu konuyu önleyecek...
(Mikrofon otomatik cihaz tarafından kapatıldı)
BAŞKAN – Teşekkür ederim Sayın Ekici.
MEHMET EKİCİ (Devamla) – Sayın Başkan, selamlayabilir miyim...
BAŞKAN – Size ek süre de verdim; ama, son cümlenizi söyleyin.
MEHMET EKİCİ (Devamla) – Millî Savunma Bakanlığı ile Sanayi ve 
Ticaret Bakanlığı bütçelerinin, milletimize hayırlara vesile olmasını 
diliyor, Genel Kurulumuzu saygıyla selamlıyorum. (ANAP ve RP 
sıralarından alkışlar)
BAŞKAN – Teşekkür ederim Sayın Mehmet Ekici.
Bütçelerin aleyhinde, Sayın Altan Karapaşaoğlu; buyurun efendim.
Sayın Karapaşaoğlu, süreniz 10 dakikadır.
MEHMET ALTAN KARAPAŞAOĞLU (Bursa) – Değerli Başkan, 
sayın milletvekilleri; önce Millî Savunma Bakanlığıyla ilgili olarak 
konuşmak istiyorum; bilahara, süre kalırsa, inşallah, Sanayi 
Bakanlığıyla ilgili de konuşacağız. 
Ülkemizin dört bir tarafı, çeşitli karışıklıklar ile bir ateş çemberi 
içerisinde bulunuyor. Ayrıca, PKK anarşisi de ülke sathında sürüyor. 
Şehit olan er, erbaş ve komutanlarımıza, Cenabı Allah’tan rahmet 
diliyorum. 
Böyle bir ortamda millî savunmamıza ayrılan bütçe, gerçek anlamında 
yeterli değildir. Milletin dişinden, tırnağından ve her türlü 
imkânsızlıklara göğüs gererek verdiği bu vergilerden en büyük pay, 
ordumuza ayrılmıştır. Geçen yıla oranla 1 milyar dolar artış sağlayan 
Sayın Bakanımızı da ayrıca tebrik ediyorum. Bu imkânlarla dahi 
ordumuzun modernize edilmesi, ileri teknolojiye sahip olması mümkün 
değildir. Ancak, ordumuz, bu kıt imkânlara rağmen, milletine olan 
inancından dolayı, görevini başarıyla sürdürecektir. Biz, dünyanın en 
güçlü ordusuna sahibiz. 
Biz Refah Partisi olarak, her türlü dış saldırıya karşı silahlı 
kuvvetlerimizin ülkemizi koruyacağına inanıyoruz ve milletçe silahlı 
kuvvetlerimizin arkasındayız. Bu nedenle, ülkemizde yabancı güçlerin 
ve yabancı uçakların bulunmasını, silahlı kuvvetlerimize saygısızlık 
sayıyoruz. (RP sıralarından alkışlar) Özellikle, İsrail ile yapıldığı 
söylenen askerî eğitim anlaşmasını da bu şekilde değerlendiriyoruz. 
İsrail ile askerî işbirliği anlaşması, aslında Türkiye’ye karşı işlenmiş 
bir cinayettir. (RP sıralarından “Bravo” sesleri, alkışlar) Bunun ilk 
sonuçları da görülmeye başlanmıştır. İsrail hava, kara ve deniz 
birlikleri, Lübnan’da, masum sivil Müslüman halka kan kustururken, 
daha bugün 85 kişiyi öldürmüşken, İsrail uçak filosunun eğitim 
uçuşları yapmak amacıyla Ankara’da bulunması, cinayetin, diğer ve 
fakat daha vahim görüntüsüdür. (RP sıralarından “Bravo” sesleri, 
alkışlar) İsrail’in devlet terörüne eğitim imkânı veren bir ülke 
görüntüsü, Türkiye’ye çok mu yakışıyor? (RP sıralarından alkışlar) 
Hiç kimse, Hizbullah’a vurulan terörist örgüt damgasının arkasına 
sığınmasın. Hizbullah’ın ve diğer direniş örgütlerinin, İsrail işgalinin 
sonucu olduğunu asla unutmayalım. 
Acaba, Sırplara karşı vatanlarını koruyan Boşnaklar terörist miydi? 
Ruslara savaş açan Çeçenler terörist miydi? (RP sıralarından “Bravo” 
sesleri, alkışlar) Kıbrıs’ta Rum EOKA’cılarına karşı savaşan 
mücahitler terörist miydi? (RP sıralarından “Bravo” sesleri, alkışlar) 
Boşnaklar can pazarında vuruşurken, Ankara’da Sırp askerlerine eğitim 
imkânı verseydik, yüzümüz kızarmaz mıydı? Çeçenleri boğan Rus 
askerleri Ankara’da eğitilmiş olsaydı, üzerimize kan sıçramaz mıydı? 
(RP sıralarından “Bravo” sesleri, alkışlar) Kıbrıs’ta, EOKA’cılar, 
banyoda üç yaşındaki bebeleri katlederken, Yunan uçakları Ankara’da 
eğitim uçuşu yapsaydı, kendimizi tarihe nasıl affettirirdik? (RP 
sıralarından alkışlar) Yarın, Filistinliler, Lübnanlı Müslümanlar “bizim 
bebelerimizi, sizin topraklarınızda eğitim yapan İsrail uçakları 
katlediyor” diye çığlıklar attığı zaman, onların ağzını nasıl 
kapatacaksınız; tarihin ağzını nasıl kapatacaksınız? 
Üzerimize kan sıçrıyor arkadaşlar, kan sıçrıyor... Bunun utanç payını 
ortadan kaldırmaya, hiçbirimiz muktedir olamayız. 
Şu an uygulanan bölgesel politikanın hiçbir millî temeli yoktur. 
Türkiye’de, bu politikaya onay veren yüzde 10’luk bir topluluk bile 
bulamazsınız. (RP sıralarından alkışlar) Ayakları havada bir 
politikadır bu; Amerika ve İsrail’e eklenme politikasıdır ve tamamen 
Türkiye’ye karşı bir politikadır. Bu politika, tarihî bir hatadır ve bunun 
bedelini Türkiye, maalesef, çok pahalıya ödeyebilir. İsrail uçakları, 
derhal ve bir daha gelmemek üzere, Türkiye’yi terk etmelidir. (RP 
sıralarından “Bravo” sesleri, alkışlar) İsrail, işgal ettiği topraklardan 
çekilmelidir. İsrail ile yapıldığı söylenen askerî eğitim anlaşması, 
derhal iptal edilmelidir. Hiç kimse, Türkiye’yi, bölgenin Amerikan aktörü 
yapamaz. (RP sıralarından alkışlar)
Değerli arkadaşlarım, değerli milletvekilleri; Kıbrıs’a vaki 
müdahalelerimiz sırasında, dışa bağlı silahlarımızdan dolayı 
başımıza gelenleri, milletimiz çok iyi biliyor; bundan dolayı da, 
mutlaka, bir millî harp sanayii kurulması gerekiyor. Sanayi ve Ticaret 
Bakanlığımızın, bu konuda da birtakım çalışmalar yapmasını 
istiyoruz ve bekliyoruz. 
Değerli kardeşlerim, şimdi söz sırası, Sanayi ve Ticaret Bakanlığı 
bütçesine geliyor. Faiz ve enflasyon ile iç ve dışborç ödemelerinin 
baskısı altında bulunan bu bütçenin, hiçbir problemi halledemeyeceği 
ortadadır; Sanayi ve Ticaret Bakanlığına ayrılan payla, bugün, ancak 
düzenlemeler yapılabilir veya yarım kalmış birtakım organizasyonlar 
tamamlanabilir veya köylüye, çiftçiye -mahsullerinden dolayı- olan 
borçlar ödenebilir. Bilhassa bugünkü yoğun telefon trafiğine istinaden 
söylüyorum Sayın Bakanım; Gemlik, Orhangazi, İznik, Mudanya ve 
zeytin ürünleri bulunan diğer bölgelerde, zeytin paralarının, daha 900 
milyar liralık bölümü ödenmemiş bulunuyor. Aldığımız bilgiye göre, 
Cumhurbaşkanımızın önünde, bir kararname imza bekliyor; lütfen, bu 
kararnameyi, bayramdan önce müstahsilimize bu ödemeleri yetiştirecek 
şekilde gerçekleştirmeye gayret ediniz. 
Değerli Bakanım, bu arada, Devlet Planlama Teşkilatının verilerine 
göre, şu anda, kamu payı yüzde 50’nin üzerinde olan 58 kuruluşun 
özelleştirme planına alındığı söyleniyor. İnşallah, sizin biraz önce 
belirttiğiniz gibi, bu özelleştirme planının, kuruluşlar iyileştirildikten 
sonra gündeme getirileceğine de inanıyoruz. 
Sayın milletvekilleri, bu arada, zamanın kısıtlı olduğunu düşünerek 
atladığım bir konuyu da ayrıca gündeme getirmek istiyorum; konu, yine, 
Millî Savunma Bakanlığımızla ilgilidir. Basınımızda, orduda ibadetin 
sınırlandırıldığı ve dindar subayların resen emekliye sevk edildiği 
haberleri yer almaktadır. Bu tür haberler, halkımızı rahatsız etmektedir. 
Bizim, peygamber ocağı bildiğimiz ordumuz, bu milletin evlatlarından 
oluşuyor; elbette ki, milletin inancının izlerini taşıyacaktır. Eşi 
başörtülü olduğu için subay ve astsubayların ordumuzdan 
uzaklaştırıldığı, askerî tesislere alınmadığı haberlerini basından 
okuyoruz. Bu tür konular hakkında bir soruşturma açılarak, hataların 
düzeltilmesi yerinde olacaktır. Türkiye Büyük Millet Meclisi için 
hazırlanan, ayrıca hazırlanmak istenen İçtüzükte, Refah Partisi 
dışındaki komisyon üyelerinin ittifakıyla, 10 bakanlığın bütçesi 
tutarındaki paranın konuşulacağı Millî Savunma Komisyonu ile 
Dışişleri Komisyonunun birleştirilmek istendiği söyleniyor. Bu 
tutumdan, bu uygulamadan derhal vazgeçilmelidir. Millî Savunma 
Bakanlığımızın bütçesi, hatta, daha geniş bir komisyonun iştirakiyle 
görüşülmeli ve gerekli şekilde yatırımların yapılması temin 
edilmelidir. 
BAŞKAN – Sayın Karapaşaoğlu, 1 dakikanız var efendim.
MEHMET ALTAN KARAPAŞAOĞLU (Devamla) – Evet Sayın 
Başkan, teşekkür ediyorum.
Değerli milletvekilleri, sizleri, bugün, 85 kişinin öldürüldüğü, 
katledildiği Filistin’de yapılan zulmün karşısında olmaya davet 
ediyorum.
Bu duygu ve düşüncelerle, sizleri saygıyla selamlıyorum efendim. (RP 
sıralarından “Bravo” sesleri, alkışlar)
BAŞKAN – Teşekkür ederim Sayın Karapaşaoğlu.
Sayın milletvekilleri, yedinci turdaki görüşmeler tamamlanmıştır.
Şimdi, soru kısmına gelmiş bulunuyoruz.
Sayın bakanlara sormak istiyorum; isterseniz, önce soruları alalım; 
sorulara, yazılı veya sözlü cevap verebilirsiniz; her milletvekilinin 
sorusuna ayrı ayrı da cevap verebilirsiniz.
MİLLÎ SAVUNMA BAKANI MAHMUT OLTAN SUNGURLU 
(Gümüşhane) – Sayın Başkan, bir şeyi öğrenmek istiyorum. 20 dakika 
süre nasıl olsa kullanılacak; 20 dakika içinde sorulan sualler dışındaki 
suallere cevap verme zorunluluğumuz var mı?
BAŞKAN – Hayır efendim, yok. Zaten, soru ve cevaplara ayrılan süre 
20 dakikadır.
MİLLî SAVUNMA BAKANI MAHMUT OLTAN SUNGURLU 
(Gümüşhane) – 20 dakika olduğuna göre, 20 dakikayı kullanalım; cevap 
vereceğiz efendim.
BAŞKAN – Peki efendim.
1 inci sırada, Kahramanmaraş Milletvekili Sayın Hasan Dikici’nin 
soruları vardır.
Sayın Hasan Dikici burada mı? Burada.
Soruyu okutuyorum:

Türkiye Büyük Millet Meclisi Başkanlığına
Aşağıdaki sorularımın Sanayi ve Ticaret Bakanı Sayın Yalım Erez 
tarafından cevaplandırılmasını arz ederim.
		Hasan Dikici
		Kahramanmaraş
1. Bugüne kadar organize sanayi bölgelerine ait bir kuruluş kanunu 
yoktur. Söz konusu kanunun çıkması için bir çalışmanız var mıdır?
2. 1969 yılından bu yana uygulanan 1163 sayılı Kanunun bazı 
maddeleri ihtiyaca cevap vermekten uzaktır. 1163 sayılı Kanunun 
güncelleştirilmesi mümkün müdür?
BAŞKAN – Buyurun Sayın Bakan.
SANAYİ VE TİCARET BAKANI ENİS YALIM EREZ (Muğla) – 
Yazılı cevap vereceğim.
BAŞKAN – Soru, yazılı cevaplandırılacak.
2 nci sırada, Kahramanmaraş Milletvekili Sayın Ahmet Dökülmez’in 
sorusu var.
Sayın Dökülmez burada mı? Yok.
3 üncü sırada, Sayın Hasan Denizkurdu’nun sorusu var.
Sayın Denizkurdu burada mı? Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun Sanayi ve Ticaret Bakanına yöneltilmesi talep 
olunur.
10 yıldan beri tamamlanmayan Tire Küçük Organize Sanayi Bölgesine 
bu yıl ödenek ayrılıp ayrılmayacağını?..
		Hasan Denizkurdu
		İzmir
BAŞKAN – Sayın Bakan?..
SANAYİ VE TİCARET BAKANI ENİS YALIM EREZ (Muğla) – 
Yazılı cevap vereceğim.
BAŞKAN – Yazılı cevap vereceksiniz; peki.
4 üncü sırada Bursa Milletvekili Sayın Hayati Korkmaz’ın sorusu var.
Sayın Korkmaz burada mı efendim? Burada. 
Soruyu okutuyorum:
Türkiye Büyük Millet Meclisi Başkanlığına 
Sanayi ve Ticaret Bakanına aşağıdaki soruların yöneltilmesini arz 
ederim. 
Saygılarımla.	
		Hayati Korkmaz
		Bursa
Gümrük birliğine giriş öncesi Avrupa Birliğiyle yapılan en büyük 
pazarlıklardan biri, kullanılmış araçların ülkemize girişini engelleme 
konusunda olmuştu. Varılan mutabakat sonucu, en az 10 yıl, 
kullanılmış araç girişi engellenmiştir. Ancak, aldığımız duyumlara 
göre, Almanya’da çalışanların kullanılmış araçlarını, kesin dönüş 
şartı kaldırılarak, getirmelerine imkân tanıyacak girişimler olduğu 
doğrultusundadır. 
Soru 1 – Bunun yerli otomotiv endüstrisini nasıl etkileyeceği konusunda 
araştırma yapıldı mı? 
Soru 2 – 19 Şubat, Avrupa Birliği–Türkiye Ortaklık Konseyi 
toplantısında, Avrupa Birliği tarafından dile getirilen kullanılmış 
araçların ithal kısıntısına yumuşama getirilmesi yönündeki taleplerine 
sizin bu girişiminiz örnek temsil etmeyecek mi?
BAŞKAN – Sayın Bakan?..
SANAYİ VE TİCARET BAKANI ENİS YALIM EREZ (Muğla) – 
Yazılı cevap vereceğim. 
BAŞKAN – Yazılı cevap vereceksiniz; peki.
5 inci sırada, Sayın Atilla Mutman’ın sorusu vardır. 
Sayın Mutman?.. Burada.
Sorusunu okutuyorum:
Türkiye Büyük Millet Meclisi Başkanlığına 
Aracılığınızla, aşağıdaki sorumun Millî Savunma Bakanı Sayın Oltan 
Sungurlu tarafından cevaplandırılmasını saygıyla arz ederim.
		Atilla Mutman
		İzmir
Sorum: Fakülte veya yüksekokul mezunu olmasından dolayı, 
astsubaylıktan subaylığa geçen ya da halen astsubay olarak görev yapan 
fakülte vaya yüksekokul mezunu astsubayların, birinci derecenin 
dördüncü kademesine geçirilmesi düşünülüyor mu; bu hususta bir 
çalışma yapılmakta mıdır?
BAŞKAN – Sayın Bakan?...
NABİ POYRAZ (Ordu) – Yazılı...
ALİ COŞKUN (İstanbul ) - Yazılı...
BAŞKAN – Efendim, müdahale etmeyin rica ederim; nasıl olsa 20 
dakikada...  Hem soru hemen cevaplandırılsa belki daha faydalı olur.
ALİ COŞKUN (İstanbul ) - Yardımcı oluyoruz Sayın Başkan.
BAŞKAN – Bakan işini  bilir, siz hiç yardımcı olmayın.
NABİ POYRAZ (Ordu) – Sayın Başkan, vakitten kazanalım dedik...
BAŞKAN – Zaten, siz yardımcı olsaydınız, bakanlık makamında siz 
otururdunuz!..
MİLLî SAVUNMA BAKANI MAHMUT OLTAN SUNGURLU 
(Gümüşhane) – Efendim, bu astsubaylıktan subaylığa çıkanlar, birinci 
derecenin dördüncü kademesine kadar şu anda -fakülte veya yüksekokul 
mezunu olmak kaydıyla- çıkabiliyorlar; onun için yeni bir çalışma 
yapmaya lüzum yoktur. 
BAŞKAN – Peki, soru cevaplandırılmıştır.
Sayın Hasan Gemici arkadaşımızın sorusu var.
Sayın Gemici?..Burada.
Sorusunu okutuyorum : 
Türkiye Büyük Millet Meclisi Başkanlığına
Aşağıdaki sorularımın Sanayi ve Ticaret Bakanı Sayın Yalım Erez 
tarafından cevaplandırılmasını aracılığınızla arz ve talep ederim.
		Hasan Gemici
		Zonguldak
Soru 1. - Altyapı inşaatı devam eden Zonguldak-Çaycuma Organize 
Sanayi Bölgesi 1996 yılı içinde bitirilebilecek mi?
Soru 2. - Kamulaştırma aşamasında olan Zonguldak- Ereğli Organize 
Sanayi Bölgesi Altyapı İnsaşaatının ne kadar sürede bitirilmesi 
öngörülmektedir?
Soru 3. - Zonguldak’ta yatırım yapmakta çekingen davranan özel 
girişimcilere, mevcut teşvik mevzuatı dışında başka özendirici 
teşvikler uygulanması düşünülüyor mu?
SANAYİ VE TİCARET BAKANI ENİS YALIM EREZ (Muğla) – 
Yazılı olarak cevap vereceğim.
BAŞKAN – Peki, Sanayi Bakanımız yazılı cevap vermeyi daha tercih 
ediyor.
Sayın Muhammet Polat?..Burada.
Sayın Polat, üç tane sorunuz var, üçünü birden işleme koyuyoruz.
Sayın Polat’ın sorusunu okutuyorum :
Türkiye Büyük Millet Meclisi Başkanlığına
Aşağıdaki sorularımın Sanayi ve Ticaret Bakanı Sayın Yalım Erez 
tarafından cevaplandırılmasını delaletlerinizle saygıyla arz ederim.
		Muhammet Polat
		Aydın
35 civarında faal işletmesi olan 122 sanayi parselini içinde barındıran 
Aydın Sanayi ve Ticaret İş Merkezi, ASTİM, merkezinin bulunduğu 
alanın Aydın Organize Sanayi Bölgesine alınması konusundaki 
çalışmalar son olarak Devlet Planlama Teşkilatına aktarılmıştır. 
Bahsedilen Aydın Sanayi ve Ticaret İş Merkezi, ASTİM, 1996 yıl 
programına alınmış mıdır? Ne kadar ödenek ayrılmıştır ?
Söke ve Nazilli’de müteşebbis teşekkül heyetleri oluşturulan organize 
sanayi bölgesinin kurulması ve sanayi kuşağına alınması için yapılan 
müracaatlar bakanlığınızca 1996 programına alınmış mıdır ? Nazilli 
Organize Bölge Sanayi isteği, Devlet Planlama Teşkilatına yapılmıştır. 
Her iki istek için ödenek ayrılmış mıdır ?
Aydın, Denizli ve Muğla illerinde hizmet veren tarım kredi 
kooperatifleri, İzmir 4 üncü Bölge Tarım Kredi Kooperatiflerine 
bağlıdır. Aydın, Denizli ve Muğla İllerindeki birliklerin sorunlarının 
ortadan kaldırılması için Aydın’da tarım kredi kooperatifleri bölge 
birliği kurulması bu sorunları ortadan kaldıracak, İzmir’in yükü de 
hafifleyecektir. Aydın Tarım Kredi Kooperatifleri Birliğini kurmayı 
düşünüyor musunuz? 
Tariş’in, ilimiz merkezinde bulunan, şehrin tam ortasında ve yerleşim 
alanı içerisindeki 72 dönümlük bir alanı kaplayan bu tesisi şehir dışına 
taşımayı düşünüyor musunuz?
Tariş’e ait, İzmir’de işlevini tamalayan ve taşınmasına karar verilen 
çiğit yağı kombinasının Aydın’a nakledilmesi düşünülüyor mu; 
düşünülüyorsa ne zaman gerçekleşecektir?
18 milyon 307 bin zeytin ağacının bulunduğu ilimizde, Tariş bünyesinde 
zeytinyağı rafine tesisi kurmayı düşünüyor musunuz?
BAŞKAN – Sayın Bakan...
SANAYİ ve TİCARET BAKANI ENİS YALIM EREZ (Muğla) – 
Tariş konusuna yazılı cevap vereceğim. 
Tarım Kredi Kooperatifleri Bakanlığıma bağlı değil; Tarım Bakanlığı 
bütçesi görüşülürken, diğer soruya herhalde Sayın İsmet Attila cevap 
verecek.
BAŞKAN – Tarım Kredi Kooperatifleri Tarım Bakanlığına bağlı 
olduğu için, orada cevaplandırılması gerekiyor; soruyu yanlış 
bakanlığa sormuşsunuz. 
Tarım Bakanına o soruları yenilersiniz efendim.
EVREN BULUT (Edirne) – Tarım Bakanlığına bağlıydı, özerk kuruluş 
oldu.
BAŞKAN – Tamam efendim.
10 uncu sıradaki soru, Sayın M. Sıddık Altay’ın sorusu vardır.
Sayın Altay?..Burada.
Soruyu okutuyorum: 
Türkiye Büyük Millet Meclisi Başkanlığına
Aşağıdaki sorumun Millî Savunma Bakanı tarafından 
cevaplandırılmasını arz ederim.
		M. Sıddık Altay
		Ağrı
Soru:
Birçok askerî birlikler, özellikle büyükşehirlerin merkezinde yer 
almaktadır. Eğitim yapan bu askerî birliklerin, şehir dışına çıkarılması 
için, bir plan, program var mıdır; varsa, uygulamaya ne zaman 
başlanacaktır?
BAŞKAN – Sayın Bakan... 
MİLLî SAVUNMA BAKANI MAHMUT OLTAN SUNGURLU 
(Gümüşhane) – Şimdi, efendim, arkadaşımız çok güzel bir şeye 
dokundu. Hakikaten, birçok birliğimiz şehir merkezindedir ve çok 
kıymetli arsalardır; Hükümetimiz bu arsaların değerlendirilmesi için 
çalışma yapmaktadır. Tabiî ki, bunlar, şehir dışına çıkarıldığında, bu 
arsalar değerlendirilmek suretiyle, Silahlı Kuvvetlerimizin modern silah 
ihtiyaçlarının da karşılanması düşünülmektedir. 
Teşekkür ederim.
BAŞKAN – Soru cevaplandırılmıştır.
11,12,13 ve 14 üncü sıradaki Sıvas Milletvekili Sayın Mahmut Işık’ın 
soruları vardır.
Sayın Işık?.. Burada.
Soruları okutuyorum:

Sayın Türkiye Büyük Millet Meclisi Başkanlığına
Aşağıdaki sorularımın Sanayi ve Ticaret Bakanı tarafından 
cevaplandırılmasını, aracılığınızı saygıyla arz ederim.
		Mahmut Işık
		Sıvas

Sıvas Organize Sanayi Bölgesi ne zaman ihale edilecektir; ne kadar 
ödeneği vardır.
Sıvas  Dört 4 Eylül Sanayi Sitesi, Ahşap İşleri Sanayi Sitesi bu yıl 
bitirilebilir mi?
Sıvas Divriği ve Zara Küçük Sanayi Sitelerine ilave geri dönüşlerden 
para vermeyi düşünüyor musunuz?
Ayrıca, Zara ve Kangal Sanayi Siteleri yüzde 65, Divriği yüzde 98 
nispetinde kredilendirilmiştir. Her ne kadar, yasa değişikliğinden 
kaynaklanan bir uygulama olsa da, aynı bölgede olmaları nedeniyle bariz 
bir haksızlıktır. Düzeltmeyi düşünüyor musunuz?
Gürün Sanayi Sitesi 13 yıldan bu yana programa alınamadı. Elazığ yolu 
üzerinde olan bu İlçe sitesini programa almayı düşünüyor musunuz?
Sıvas 4 Eylül Sanayi Sitesi, KOSGEB Müşavirliği kurulması için bir yer 
tahsis etmektedir. Bu Müşavirliği, bu yıl içerisinde açmayı düşünüyor 
musunuz?
KOSGEB’in fonlarını Maliyeden almayı düşünüyor musunuz?
Sıvas Şeker Fabrikasına ne zaman başlayacaksınız; bu yıl ne kadar 
harcama yapılacaktır?
494 sayılı Kanun Hükmünde Kararnamenin içinde olan ve 
Başbakanlıkça metinden çıkarılan esnaf ve sanatkârlar genel 
müdürlüğünün kuruluş yasasını, Hükümet tasarısı olarak Meclise sevk 
etmeyi düşünüyor musunuz?
Saygılarımla.
BAŞKAN – Sayın Bakan, yazılı cevap veriyorsunuz?..
SANAYİ VE TİCARET BAKANI ENİS YALIM EREZ (Muğla) – 
Yazılı cevap vereceğim.
BAŞKAN – 15 inci sıradaki soru Sayın Boray Baycık’ındır.
Sayın Baycık?.. Burada.
Soruyu okutuyorum :
Türkiye Büyük Millet Meclisi Başkanlığına
Aşağıdaki sorularımın ilgili Sayın Bakan tarafından yazılı olarak 
cevaplandırılmasını saygılarımla arz ve teklif ederim.
		Tahsin Boray Baycık
		Zonguldak
Karadeniz Ereğlisi Organize Sanayi Bölgesi için yer seçimi 200 hektar 
olarak kesinleşen Hamzafakılı yöresindeki yerin, kıymet takdir 
komisyon raporlarına göre kamulaştırma bedeli 120 milyar Türk 
Lirasıdır. Bakanlık ile yapılan görüşmeler sonucu 1996 yılı için 40 
milyar Türk Lirası ödenek ayrıldığı, 120 milyar liralık ödeneğin 
karşılanması imkânsızlığından bahisle, bölgeden yer talep eden 
sanayicilerce arsa sahiplerinden rızaen alınması tezyidi bedel davalarına 
meydan verilmemesi ifade edilmiştir. Bu bölge ödeneğinin artırılması 
programınızda var mıdır?
BAŞKAN – Sayın Bakan?...
SANAYİ VE TİCARET BAKANI ENİS YALIM EREZ (Muğla) – 
Yazılı cevap vereceğim.
BAŞKAN – Sayın Bakan, yazılı cevap verecekler.
16 ncı sırada, Sayın Yusuf Bacanlı’nın sorusu var.
Sayın Yusuf Bacanlı?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın Sanayi ve Ticaret Bakanının 
cevaplandırmasını saygıyla arz ederim.
		Yusuf Bacanlı
		Yozgat
Soru 1.- Yıllarca bir türlü yapımı ihmal edilen Yozgat-Sorgun Şeker 
Fabrikasının yapımı ne zaman gerçekleşecektir? İhmal edilen Sorgun 
Şeker Fabrikası hakkındaki düşüncelerinizi açıklar mısınız?
Yozgat İlinde fert başına düşen gayrî sâfi millî hasıla oranı Türkiye 
ortalamasının yarısının altındadır. Yozgat İli organize sanayi 
bölgesinin bir an önce yapılması için çalışmalarınız var mıdır?
BAŞKAN – Sayın Bakan?..
SANAYİ VE TİCARET BAKANI ENİS YALIM EREZ (Muğla) – 
Yazılı cevap vereceğim.
BAŞKAN – Sayın Bakan, yazılı cevap verecek.
17 nci sırada Sayın Hasan Karakaya’nın sorusu var.
Sayın Hasan Karakaya?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın Sayın Bakanımız Yalım Erez Bey tarafından 
cevaplandırılmasını arz ederim. 
Saygılarımla.
		Hasan Karakaya
		Uşak
Soru 1. - Uşak Deri Organize Sanayi Bölgesinin ödeneğini artırmayı 
düşünüyor musunuz?
Soru 2. - Uşak Genel Organize Sanayi Bölgesinin genişletilme 
çalışmaları için ne düşünüyorsunuz?
BAŞKAN – Sayın Bakan?..
SANAYİ VE TİCARET BAKANI ENİS YALIM EREZ (Muğla) – 
Yazılı cevap vereceğim.
BAŞKAN – Yazılı cevap vereceksiniz.
18 inci sırada Sayın İlyas Arslan’ın sorusu var.
Sayın İlyas Arslan?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın sanayi ile ilgili bakan tarafından 
cevaplandırılmasına delaletlerinizi arz ederim.
		İlyas Arslan
		Yozgat

Soru 1. Yozgat Şeker Fabrikası için bu yıl ne kadar ödenek ayrıldı?
Soru 2. Bu ödenekle fabrika bu sene bitirilebilir mi?
Soru 3. Ülkemizin şeker ithal eder duruma geldiği bir ortamda bu 
fabrikanın bir an önce üretime geçmesi gerekmez mi?
Soru 4. Fabrikanın bu sene tamamlanması için ne kadar ödenek 
gereklidir ve bu ödenek bu sene tahsis edilebilir mi? 
BAŞKAN – Aslında, arkadaşlarımızın -bir kısmı daha yeni olduğu 
için- soru sorma usulünü ve tekniğini bilmeleri lazım. Mesela, 
Yozgat’taki o fabrika için ne kadar ödenek ayrıldığını bütçe kanun 
tasarısına bakarak öğrenmek pekala mümkün; ama, bunun...
İLYAS ARSLAN (Yozgat) – 35 milyar ayrıldığını biliyoruz Sayın 
Başkan...
BAŞKAN – Efendim, anladım da, bunu soru olarak soramazsınız. Bütçe 
tasarısında var; bunu ayrıca soru olarak sormak mümkün değil; ama, biz 
yine de burada okutuyoruz. Tabiî, ayrıntılı şey etmedik...
MİKAİL KORKMAZ (Kırıkkale) – Biz onu biliyoruz. Biz, Danışma 
Meclisinden gelmedik, halkın arasından geldik.
MAHMUT IŞIK (Sıvas) – Programı biliyoruz, ne kadar para 
alacağımızı soruyoruz.
BAŞKAN – Efendim, İçtüzükte soru sormanın bir tekniği var; yani, sırf 
bilgi edinmek için olmaz.
YÜCEL SEÇKİNER (Ankara) – Seçmene selam...
SANAYİ VE TİCARET BAKANI ENİS YALIM EREZ (Muğla) – 
Yazılı cevap vereceğiz.
BAŞKAN – Sayın Bakan yazılı cevap verecekler.
19 uncu sırada, Kırıkkale Milletvekili Mikail Korkmaz’ın sorusu var.
Sayın Mikail Korkmaz?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki soruların Millî Savunma Bakanı tarafından cevabını 
istirham ederim.
		Mikail Korkmaz
		Kırıkkale
Mahallî basından edinilen bilgilere göre, Kırıkkale’de bulunan tugayın, 
Çankırı’ya kaydırılması söz konusu olduğu haberleri yer almaktadır; 
bu bağlamda;
1. Tugayın, Kırıkkale’den Çankırı’ya kaydırılmak istenmesi, arazi 
yetersizliğinden mi?
2. Askerî bir fabrika olan Makine Kimya Fabrikaları Kırıkkale’de iken, 
böyle bir askerî işlemi doğru buluyor musunuz?
3. İsrail ile yapılan anlaşmanın mürekkebi kurumadan, İsrail’in, 
Güney Lübnan’ı işgal etmesi, bu anlaşmanın sağladığı avantajlar 
gereği midir?
4. Yapılan anlaşmanın içeriğini Yüce Meclis bilmediği gibi, yüce 
halkımız da bilmemektedir; acaba, bu anlaşmaya göre, daha başka yerler 
işgal edilecek midir?
AHMET UYANIK (Çankırı)– Yunanistan ile Suriye birleşip 
edeceklermiş (!)
BAŞKAN – Sayın Bakan...
MİLLÎ SAVUNMA BAKANI M. OLTAN SUNGURLU (Gümüşhane) 
– Sayın Başkan, muhterem milletvekilleri; Kırıkkale’den tugayın 
kaldırılması meselesinin mahallî basında çıktığı doğrudur. Askerî 
birliklerin, bir yerden bir yere nakli, taktik ve stratejik bir meseledir ve 
bir iç düzenlemedir. Askerî birliklerimizin nerede, ne kadar 
konuşlandırılacağının, zannediyorum ki, böyle bir açık toplantıda 
açıklanması doğru değildir. Ancak, şu aşamada öyle bir şey 
olmadığını biliyorum; henüz, öyle bir şey olmadığını biliyorum. 
Böyle bir şey olmadığı için, diğer sualler de, buna bağlı sualler de 
cevaplanmış oluyor; yani, burada, madem ki, fabrikalar var; niye askerî 
birlikler kaldırılıyor deniliyor; kaldırılmadığı için, şu aşamada öyle 
bir şey olmadığı için, öteki sualleri de ortadan kalkmış oluyor.
İsrail ile eğitim anlaşması, yeni yapılmış bir anlaşma değil. Eylülde 
yapılmış bir anlaşma; demek ki, mürekkebi, herhalde kurumuş olsa 
gerek. İsrail’in bugünkü girişimini elbette ki, şiddetle kınıyoruz. (RP 
ve ANAP sıralarından alkışlar) Ancak, masum halka karşı girişilen bu 
hareketi zaten kimsenin tasvip etmesi söz konusu değildir. 
MİKAİL KORKMAZ (Kırıkkale) – İnşallah öyledir.
MİLLî SAVUNMA BAKANI MAHMUT OLTAN SUNGURLU 
(Gümüşhane) – Sabah ajansında, İsrail Hükümeti bile bunun bir 
yanlışlık olduğunu söylerken, bizim bunu içimize sindirmemiz, bizim 
bunu kabul etmemiz zaten söz konusu değildir, mümkün değildir. 
Bu anlaşma ile başka nerelerin daha bombalanacağı söyleniyor. Ben 
onun cevabını verdiğimi zannediyorum. Bu anlaşmadan gocunan 
komşularımızın her birine “gelin, bu anlaşma gibi değil; çok daha ileri 
aşamada, askerî anlaşmalar yapalım” diyoruz, bu mevzudaki kapıları 
açık tutuyoruz.
ERTUĞRUL ERYILMAZ (Sakarya) – İran ve Suriye...
MİLLî SAVUNMA BAKANI MAHMUT OLTAN SUNGURLU 
(Gümüşhane) –  Elbette, İran ve Suriye... 
AHMET UYANIK (Çankırı) – Yunanistan ile ilgili bir şey yok mu?
MİLLî SAVUNMA BAKANI MAHMUT OLTAN SUNGURLU 
(Gümüşhane) – “Buyurun, istediğiniz derecede her türlü anlaşmayı 
yapalım, bizim size karşı hiçbir kastımız yoktur. Sizin de kastınız 
yoksa, bizim bu teklifimize cevap verin” diyoruz.
Arz ederim efendim. (Alkışlar)
BAŞKAN – Teşekkür ederim.
Soru cevaplandırılmıştır.
Sayın Sıddık Altay, bir soru sormuştunuz...
FETHULLAH ERBAŞ (Van) – Sayın Başkan, Sayın Bakan soruyu bize 
mi soruyor?
BAŞKAN – Efendim?..
FETHULLAH ERBAŞ (Van) – Sayın Bakan bu soruyu kime soruyor; 
sanki karşısında bir adam varmış gibi soruyor da...
BAŞKAN – Efendim, dış ülkelere soruyor; yani, Suriye’ye, İran’a diyor 
ki “biz İsrail ile isteyerek anlaşma yapmıyoruz; siz, hepiniz, bize 
düşman görünüyorsunuz. Siz dostsanız -hem Müslümanlıktan 
bahsediyorsunuz hem din kardeşiyiz diyorsunuz hem de bizi arkadan 
vuruyorsunuz- o zaman gelin, sizinle birlikte olalım da şey edelim” 
(Alkışlar)
BÜLENT ATASAYAN (Kocaeli) – Yunanistan ile Suriye anlaşmasını 
da söyle Sayın Başkan.
BAŞKAN – Sayın Sıddık Altay, bir sorunuzu sormuştuk. Böyle peş 
peşe mükerrer soruyu, ayrı bakanlığa mı sordunuz? 
M. SIDDIK ALTAY (Ağrı) – Evet.
BAŞKAN – Ayrı bakanlıksa soralım.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorumun Millî Savunma Bakanı tarafından 
cevaplandırılmasını arz ederim.
		M. Sıddık Altay
		Ağrı
Doğu Anadolu Bölgemizin hava savunmasıyla ilgili olarak, Erzurum’da 
Hava Radar Mevzi Komutanlığı kurulmuştur. Ancak, bu radar doğu 
sınırımıza 300 kilometre uzaklıktadır. Erken ihbarın zamanında 
alınabilmesi için, sabit veya mobil radar sisteminin, Ağrı İli sınırları 
içinde kurulması planlanıyor mu? Planlanıyorsa, ne zaman uygulamaya 
konulacak? 
MİLLî SAVUNMA BAKANI MAHMUT OLTAN SUNGURLU 
(Gümüşhane) – Sayın Başkan, bizim radar sistemlerimizi ve silah 
sistemlerimizi açıklanmamız, en azından, beklenmiyor; ancak, şunu 
söylemek isterim ki, bütün hudutlarımız, gelecek her türlü tecavüze 
karşı, yeterli miktardaki uzaklıktan radar ve silah sistemleriyle 
donatılmış olduğundan arkadaşlarımızın emin olmaları lazım. 
Arz ederim efendim.
BAŞKAN – Teşekkür ederim. Soru cevaplandırılmıştır.
21 inci sırada Sayın Aslan Polat’ın sorusu vardır. 
Sayın Aslan Polat?.. Burada.
Soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın Sanayi ve Ticaret Bakanı Sayın Yalım Erez 
tarafından cevaplandırılmasına delâletlerinizi, saygıyla arz ederim.
		Aslan Polat
		Erzurum
Kalkınmada öncelikli illerde ve bilhassa, bu illerin ilçelerinde 
yapılmakta olan küçük sanayi sitelerinde;
a) Site inşaatlarının altyapılarıyla beraber bitirilmesi, bunun içinde 
siteler bitmeden, altyapılarının da ihale edilmesi yönünde 
çalışmalarınız var mı? Bu meyanda, bu yıl bitirilmesi planlanan 
Erzurum-Merkez Metal-İş Küçük Sanayi Siteleri ile Erzurum-Oltu 
Küçük Sanayi Sitelerinin altyapılarını bu yıl ihalesinin yapılması 
düşünülüyor mu?
b) Erzurum-İspir Küçük Sanayi Sitesi inşaatının bu yıl, yer meselesi 
halledilerek, ihalesinin yapılması düşünülüyor mu?
c) Sümerbank Genel Müdürlüğünce yapılan Erzurum-İspir Ayakkabı 
Fabrikası ve Tortum Şoyak Fabrikaları önce özelleştirilmiş, sonra, 
çalıştırılamadığı için geri alınmış ve şu an, arsaları Sümerbank 
Holdingte, yetkiyse Özelleştirme İdaresinde olan bu fabrikalar, atıl 
halde beklemektedir. Bu fabrikalar, bu bölgelerde sanayinin gelişmesi ve 
göçün önlenmesinde son derece etkili olacaklarına göre, işletilmesi için 
ne gibi bir çalışma yapılmaktadır?
SANAYİ VE TİCARET BAKANI ENİS YALIM EREZ (Muğla) – 
Sorulara yazılı cevap vereceğim.
BAŞKAN – Yazılı cevap vereceksiniz.
Hep Refah Partili milletvekillerinin sorularını sorduk; bir de, 37 ve 38 
inci sırada, Cumhuriyet Halk Partisinden Sayın Celal Topkan’ın 
soruları vardır. (RP sıralarından “Sayın Başkan, soru sorma süresi 
tamamlandı” sesleri)
Efendim, rica ediyorum, olur mu?..
Bakın, biz geçmiş dönemde de böyle yaptık, partilere bir adalet 
sağlayacağız. (DYP, ANAP, DSP ve CHP sıralarından “Bravo” sesleri, 
alkışlar; RP sıralarından gürültüler) Olmaz efendim, bu takdir bizim. 
(DYP, ANAP, DSP ve CHP sıralarından “Bravo” sesleri, alkışlar)
Sayın Celal Topkan’ın sorularını okuyalım efendim. (ANAP ve DYP 
sıralarından “Süre doldu” sesleri)
Arkadaşlar, tamam da, burada her parti  soru sorma hakkına sahip
İSMAİL KAHRAMAN (İstanbul) – Sayın Başkan, soruları 
milletvekilleri soruyor, partiler değil. Süre doldu.
BAŞKAN – Efendim rica ediyorum... Beyler, adaletten ve haktan 
bahsediyoruz; burada adaleti ve hakkı sağlayacağız.
Buyurun, okur musunuz: (ANAP ve DYP sıralarından “Süre doldu, 
Sayın Başkan” sesleri)
Efendim, süre doldu; ama, takdir benim. Son soruyu okutuyorum.(ANAP 
ve DYP sıralarından “Süre doldu” sesleri) Efendim, süre doldu; fazladan 
bir soru okutuyorum. Cumhuriyet Halk Partili arkadaşlarımıza soru 
sorma hakkını vermedik; bir tane soru da onlar sorusun efendim. Niye 
sizi rahatsız ediyor!.. (RP sıralarından gürültüler) 
Buyurun efendim.
Türkiye Büyük Millet Meclisi Başkanlığına
Sanayi ve Teknoloji Bakanlığınca aşağıdaki sorumun 
cevaplandırılmasını arz ederim.
		Celal Topkan
		Adıyaman
Bildiğiniz gibi, Adıyaman, GAP Projesi içerisindeki bir ildir. GAP 
Projesinin hedefi gereği, bölgenin sanayi altyapısının bir an önce 
yapılması gerekir. Bu amaçla, GAP Projesi sınırları içerisinde 1 ilçe 
olmak üzere, 85 yerleşim yerini, 60 bin hektarlık ekilebilir toprağını bu 
projeye hibe eden Adıyaman Organize Sanayi Sitesine gereken önemi 
verip, bitirmeyi düşünüyor musunuz? 
Pek çok il, ilçe ve hatta bazı kasabalarda dahi küçük sanayi sitesi 
mevcutken, Adıyaman merkez ve ilçeleri dahil hiçbir yerleşim yerinde 
küçük sanayi sitesi mevcut değildir. 1988 yılında fiilen yapımına 
başlanan ve hâlâ bitirilememiş olan Adıyaman Küçük Sanayi Sitesi ile 
Besni, Gölbaşı ve Kâhta küçük sanayi sitelerine gereken kaynağı ayırıp, 
bu siteleri bitirme müjdesini Adıyamanlılara vermeyi düşünüyor 
musunuz?
Saygılarımla.
BAŞKAN – Sayın Bakan, yazılı mı cevap vereceksiniz?
SANAYİ VE TİCARET BAKANI ENİS YALIM EREZ (Muğla) – 
Efendim, Adıyaman Organize Sanayi Sitesine ve Küçük Sanayi Sitesine 
gereken önem verilecektir.
BAŞKAN – Peki, teşekkür ederim.
Değerli arkadaşlar, biz, geçmişte de böyle yapıyorduk, hep bir partiden 
sorular sordurmuyorduk; yani, bir denge olsun, bütün partili arkadaşlar... 
Aslında, biz isterdik ki, zaman bol olsun da, hepinize soru sorduralım.
Şimdi, sırasıyla, yedinci turda yer alan bütçelerin bölümlerine geçilmesi 
hususunu ve bölümlerini ayrı ayrı okutup oylarınıza sunacağım.
Millî Savunma Bakanlığı Bütçesinin bölümlerine geçilmesini 
oylarınıza sunuyorum: Kabul edenler... Etmeyenler... Kabul edilmiştir.
Bölümlerini okutuyorum:
H) MİLLÎ SAVUNMA BAKANLIĞI
1. – Millî Savunma Bakanlığı 1996 Malî Yılı Bütçesi
A – CETVELİ
	Program
	Kodu	             Açıklama	Lira
	101	Genel Yönetim ve Destek Hizmetleri	38 702 476 
000 000
		BAŞKAN – Kabul edenler... Etmeyenler... 
		Kabul edilmiştir.
	102	Millî Savunma Hizmetleri	286 669 324 000 000
		BAŞKAN – Kabul edenler... Etmeyenler... 
		Kabul edilmiştir.
		             TOPLAM	325 371 800 000 000

BAŞKAN – Kabul edenler... Etmeyenler... Kabul edilmiştir.
Millî Savunma Bakanlığı 1996 malî yılı bütçesinin bölümleri kabul 
edilmiştir. Bakanlık mensuplarına, memleketimize ve milletimize 
hayırlı ve uğurlu olmasını diliyorum. (“Bravo” sesleri, alkışlar)
Sanayi ve Ticaret Bakanlığı bütçesinin bölümlerine geçilmesini 
oylarınıza sunuyorum: Kabul edenler... Etmeyenler... Kabul edilmiştir.
Bölümleri okutuyorum:
I) SANAYİ VE TİCARET BAKANLIĞI
1. – Sanayi ve Ticaret Bakanlığı 1996 Malî Yılı Bütçesi
A – CETVELİ
	Program
	Kodu	             Açıklama	Lira
	101	Genel Yönetim ve Destek Hizmetleri	260 262 000 
000
		BAŞKAN – Kabul edenler... Etmeyenler... 
		Kabul edilmiştir.
	111	Sanayi Hizmetleri	4 086 250 000 000
		BAŞKAN – Kabul edenler... Etmeyenler... 
		Kabul edilmiştir.
	112	İç Ticaret-Teşkilatlandırma, Tüketicinin ve Rekabetin
		Korunması Hizmetleri	111 491 000 000
		BAŞKAN – Kabul edenler... Etmeyenler... 
		Kabul edilmiştir.
	113	Merkez Dışı Hizmetleri	508 497 000 000
		BAŞKAN – Kabul edenler... Etmeyenler... 
		Kabul edilmiştir.
	900	Hizmet Programlarına Dağıtılamayan Transferler	565 
005 000 000
		BAŞKAN – Kabul edenler... Etmeyenler... 
		Kabul edilmiştir.
	999	Dış Proje Kredileri	494 000 000 000
		BAŞKAN – Kabul edenler... Etmeyenler... 
		Kabul edilmiştir.
		             TOPLAM	6 025 505 000 000
BAŞKAN – Kabul edenler... Etmeyenler... Kabul edilmiştir.
Sanayi ve Ticaret Bakanlığı 1996 malî yılı bütçesinin bölümleri kabul 
edilmiştir. Bakanlık mensuplarına, ülkeye, milletimize hayırlı ve uğurlu 
olmasını diliyorum. Başarılar diliyoruz Sayın Bakanlarımıza. 
(Alkışlar)
İ) İÇİŞLERİ BAKANLIĞI
1. – İçişleri Bakanlığı 1996 Malî Yılı Bütçesi
a) Emniyet Genel Müdürlüğü
1. – Emniyet Genel Müdürlüğü 1996 Malî Yılı Bütçesi
b) Jandarma Genel Komutanlığı
1. – Jandarma Genel Komutanlığı 1996 Malî Yılı Bütçesi
c) Sahil Güvenlik Komutanlığı
1. – Sahil Güvenlik Komutanlığı 1996 Malî Yılı Bütçesi
J) ÇALIŞMA VE SOSYAL GÜVENLİK BAKANLIĞI
1. – Çalışma ve Sosyal Güvenlik Bakanlığı 1996 Malî Yılı Bütçesi
BAŞKAN – Sayın milletvekilleri, çalışmalarımıza devam ediyoruz.
Sekizinci turda, İçişleri Bakanlığı ile Çalışma ve Sosyal Güvenlik 
Bakanlığı bütçeleri müzakere edilecektir.
Komisyon ve Hükümet yerlerini aldılar.
Sekizinci turda söz alan gruplar ve kişileri okuyorum: 
Refah Partisi Grubu adına Eskişehir Milletvekili Hanifi Demirkol, Kars 
Milletvekili Zeki Karabayır; ANAP Grubu adına Aksaray Milletvekili 
Sayın Sadi Somuncuoğlu, Balıkesir Milletvekili Sayın Hüsnü 
Sıvalıoğlu; Doğru Yol Partisi Grubu adına İstanbul Milletvekili Sayın 
Hayri Kozakçıoğlu, Trabzon Milletvekili Sayın Yusuf Bahadır; 
Cumhuriyet Halk Partisi Grubu adına İzmir Milletvekili Sayın Sabri 
Ergül, İzmir Milletvekili Sayın Aydın Güven Gürkan; Demokratik Sol 
Parti Grubu adına İstanbul Milletvekili Sayın Erdoğan Toprak, 
Balıkesir Milletvekili Sayın Güven Karahan .
Şahıslar adına: Lehinde, Ordu Milletvekili Hüseyin Olgun Akın 
vazgeçmiştir; aleyhinde, Rize Milletvekili Sayın Şevki Yılmaz, 
İstanbul Milletvekili Sayın Mustafa Baş .
Biliyorsunuz, konuşma süreleri, gruplar adına 20’şer dakika, şahısları 
adına 10’ar dakikadır.
Şimdi, Refah Partisi Grubu adına, Sayın Hanifi Demirkol; buyurun 
efendim. (RP sıralarından alkışlar)
Sayın Demirkol, siz, süreyi eşit olarak mı böldünüz efendim?
HANİFİ DEMİRKOL (Eskişehir) – Evet efendim.
BAŞKAN – Peki, o zaman, süreniz 10 dakika.
Buyurun efendim.
RP GRUBU ADINA HANİFİ DEMİRKOL (Eskişehir) – Sayın 
Başkan, değerli milletvekilleri; İçişleri Bakanlığı bütçesi hakkında, 
Refah Partisi Grubu adına söz almış bulunuyorum; Grubum ve şahsım 
adına hepinizi saygıyla selamlarım.
Bu vesileyle, güvenlik güçlerimizden, öğretmenlerimizden, kamu 
görevlilerinden ve vatandaşlarımızdan, terör nedeniyle şehit olanları 
rahmetle, gazilerimizi saygıyla anarım.
Bilindiği gibi, İçişleri Bakanlığımız, ifa ettiği görevler bakımından 
önemli bakanlıklarımızdan biridir. Devletin en önemli görevlerinden 
biri olan emniyet ve asayiş hizmetleriyle, vatandaşın her türlü güvenliği, 
bu bakanlığımız tarafından yerine getirilmektedir. Diğer taraftan, 
bakanlık, idarenin önemli bir bölümüdür, hatta taşra idaresinin tamamı 
denilebilir. 
Zaman ölçüsü içerisinde Bakanlığımızın göreviyle ilgili birkaç konuda 
düşüncelerimi arz etmek istiyorum.
Değerli milletvekilleri, yıllardır mücadele verildiği halde, terör olayı 
hâlâ ülke gündeminin birinci sırasını teşkil etmektedir. Bu konuda arzu 
edilen başarının elde edilememesinin önemli nedenlerinden biri, terör 
örgütünün gücü, maksadı ve bu maksadı gerçekleştirmek için 
uygulamaya koyduğu politikanın iyi teşhis ve tespit edilememesidir. 
Tespit iyi yapılamayınca, alınan tedbirler ve verilen mücadele de eksik 
olmaktadır. Bu konuda birinci yanlışımız, geçmişte, örgütün gücü 
hakkında olmuştur; binlerce militanı eğiterek ülkemize gönderdiği 
halde, yetkililer, yeterli bilgi sahibi olmadıklarından, her eylemden sonra 
“örgütün son çırpınışı” diye beyanda bulunmuşlardır. Örgütün, 
maksadını gerçekleştirmek için uygulamaya koyduğu silahlı eylemle 
birlikte, yürüttüğü eğitim, ekonomik ve sosyal politikaları da vardır; 
bunlara karşı politika oluşturularak mücadele verilmemiştir. Bu konuda 
verdiğimiz tek mücadele silahlı mücadele olmuştur. Ancak, o da, bazı 
konularda eksik gerçekleştirilmiştir. Bilindiği gibi, militanlar, dışarıda 
eğitilip sınırdan girdikleri halde, sınır güvenliği, bugüne kadar, tam 
sağlanamamıştır. Bunun kusuru, hudutta görev yapan güvenlik 
görevlilerimizin değil, bu konuda gerekli tedbirleri almak üzere, 
hükümetlerin gerekli kaynağı ayırmamasıdır. 
Örgütün çok önem verdiği temel politikası, bölgede yaşayan 
vatandaşlarımızı maddî ve manevî yönden zayıf düşürmektir; bunun 
için, eğitim politikası ve ekonomi politikası oluşturmuştur. Eğitim 
politikasının maksadı, millî eğitimi yaptırmamaktır; yüzlerce 
öğretmeni şehit etmesinin ve okulları yakmasının sebebi budur. 
Esasında, örgüt, bu politikasını uygulamaya, 1980’den önce 
başlamıştır. O zaman, buralarda görev yapan öğretmenlerden, kendisi 
için zararlı gördüklerine karşı, sindirme ve kaçırma politikası 
uygulamış ve bunda da başarılı olmuştur. Buna karşı, yetkililer, bunun 
farkında olmadan, öğretmen konusunda da, buraları sürgün yeri olarak 
değerlendirerek, ne kadar soruşturmalı ve bölücü öğretmen varsa, bu 
konuda takipli öğretmen varsa, buraya göndermiş ve ortam böyle 
hazırlanmıştır. 
Bölücü terör örgütünün neden bu politikayı uyguladığını sorarsanız, 
cevabı şudur: Eğitilmemiş insanları daha kolay kandırıyor ve kendi 
yöntemiyle eğitiyor. Bakanlığımızın yaptığı bir araştırmaya göre, 
Marksist-Leninist teröristlerin yüzde 61’i lise ve üniversite mezunu 
olduğu halde, bölücü terör örgütünde bu oran yüzde 10’dur. 
Bugün, bölgede, binlerce okul kapalıdır. Yetkililerden öğrendiğime 
göre, şu anda, Muş’ta, 199 okul açık, 225 okul kapalı; Hakkâri’de 59 
okul açık, 221 okul kapalı; Diyarbakır’da 230 ve Mardin’de 367 okul 
kapalı bulunmaktadır. Bölücü terör örgütünün bu politikasına karşı, 
devletimizin etkin bir eğitim politikası uyguladığını söylemek mümkün 
değildir. Bu sonuç, örgütün istediği sonuçtur; bu sonuç, hükümetler için 
bir ağır kusurdur. 
Örgütün uyguladığı ekonomi politikasının  maksadı da, 
vatandaşlarımızı, ekonomik yönden zayıf düşürmektir; bunun için 
hizmete mâni olmak istemekte, yakıp yıkmakta ve göçe zorlamaktadır; 
bunda da muvaffak olmuştur. Buna karşı, devletin hazırlanmış bir 
ekonomi politikası, programı ve uygulaması bulunmamaktadır. Bundan 
önceki Hükümet döneminde, Sayın Başbakan, birsürü vaatlerde 
bulunmuş, paket açmış; ancak, bunların hiçbiri uygulamaya 
geçirilmemiştir. Doğu Anadolu Kalkınma Projesi, 1993 yılından beri 
bekletilmektedir. 
Terörden zarar gören vatandaşlarımızın zararının tazmin edilmesi ve 
zarar gören köylerin Afet Kanunu kapsamına alınması konusunda 
Grubumuzun verdiği 2 kanun teklifi de komisyonlarda bekletilmektedir. 
Bu konuda, bundan önceki Hükümetin tek müspet icraatı olmuş, onu da 
sonradan yanlış uygulamıştır. Başbakanlığın 1984 gün ve (...) sayılı 
genelgesiyle, terörist faaliyetlerin yol açtığı sıkıntıları gidermek 
maksadıyla, Acil Destekleme Fonu oluşturulmuştur; ancak, bu fon, 
maksadı dışında kullanılmıştır. Toplanan kaynaktan büyük bir kısmı 
bölge dışındaki illere ve iktidara mensup belediye başkanlarına 
gönderilerek seçime yönelik hizmetlerde kullanılmıştır. Örneğin, bu 
fonda, 1995 yılında 3 trilyon liraya yakın para toplandığı halde, Muş 
İline 17 milyar lira, koca Diyarbakır’a, göç alan Diyarbakır’a 60 milyar 
lira gönderilmiş; buna rağmen, bölge dışında, terörle uzaktan yakından 
alakası olmayan Ege’de küçük bir ile daha fazla para gönderilmiştir. 
Terör örgütünün bir yayın politikası vardır; MED TV denilen kanalla ve 
başka yollarla propaganda çalışması yapmaktadır. Buna karşılık da 
etkili bir politikamız olmamıştır. 
BAŞKAN – Efendim, 1 dakikanız var. 
HANİFİ DEMİRKOL (Devamla) – Değerli milletvekilleri, örgütün bu 
politikaları iyi tespit edilerek buna göre mücadele verilmelidir. 
Herşeyden önce, silahlı mücadele verilirken, bölgede yaşayan vatandaş 
potansiyel suçlu olarak görülmemeli ve kazanılmalıdır. Kandırılmış 
küçük bir azınlık dışında, bölgede yaşayan bütün vatandaşlarımız, 
ülkenin ve devletin birliğinden yanadır; geçmişte olduğu gibi bugün de, 
ülkesi için mücadele verme heyecanını yüreğinde taşımaktadır. 
Doğu ve güneydoğu bölgelerimizi ekonomik ve sosyal yönden diğer 
bölgelerle bütünleştirici ve farklılığı ortadan kaldırıcı programlar 
uygulanmalıdır. Terör örgütü bu çalışmaları istememekte; ancak, 
bölgenin farklılığı ve geri kalmışlığı da istismar edilmektedir.
(Mikrofon otomatik cihaz tarafından kapatıldı)
BAŞKAN – Sayın Demirkol, 1 dakikalık zaman veriyorum; lütfen 
konuşmanızı bitirin efendim, uygulama öyle.
HANİFİ DEMİRKOL (Devamla) – Değerli milletvekilleri, bugün, 
terörün bu noktaya gelmesinde Kuzey Irak’taki otorite boşluğu, Çekiç 
Güç ve Irak’a uygulanan ambargonun çok büyük etkisi olduğunu 
sokaktaki vatandaşımız bile bilmektedir. Bu nedenle, bu sorunlar 
çözülmelidir. 
Ben, bütçemizin ülkemize hayırlı olmasını diliyor, Sayın Bakanımızı 
kutluyor, saygılar sunuyorum. (RP sıralarından alkışlar)
BAŞKAN – Teşekkür ederim Sayın Demirkol.
Refah Partisi Grubu adına ikinci konuşma, Kars Milletvekili Sayın Zeki 
Karabayır tarafından yapılacaktır.
ALİ OĞUZ (İstanbul) – Ben konuşacağım Sayın Başkan.
BAŞKAN – Sayın Oğuz, hazır kuvvet olarak zatı âliniz geliyorsunuz...  
Geçmişte çok güzel konuşmalarınızı dinlemiştik; buyurun efendim. 
(RP sıralarından alkışlar)
RP GRUBU ADINA ALİ OĞUZ (İstanbul) – Sayın Başkanım, değerli 
arkadaşlarım; Yüce Meclisinizi, Grubum ve şahsım adına, hürmetle ve 
muhabbetle selamlıyorum. Bu bütçemizin, Bakanlığımıza ve Bakanlık 
çalışanlarına, işçilerimize ve işverenlerimize ve özellikle memleketimiz 
ve milletimize hayırlı olmasını temenni ediyorum.
Değerli arkadaşlarım, sosyal güvenlik denildiği zaman, ilgili 
Bakanlığımızın, işçi ve işveren münasebetlerini düzenleyen, özel bir 
kanunla teşkilatlanmış ve memleketimizdeki iç barışı düzenleme 
hususunda en ehemmiyetli bakanlıklarımızdan biri olduğu hepimizin 
malumudur; işçi ve işveren münasebetlerinde, iç barışta ve 
memleketimizin huzurunda, ne kadar ehemmiyetli bir rolü olduğunu hiç 
kimse inkâr edemez. 
Bizim inançlarımızda, işçinin alınteri kurumadan hakkının verilmesi 
hususu, Hak emridir, ilahî bir emirdir. O sebeple, neredeyse bin yıl, 
memleketimizde, işçi ve işveren münasebeti hiçbir zaman bozulmamış, 
bir ahenk içeriside devam etmiştir; çünkü, bizim inancımızda, işverenin, 
yanında çalıştırdığı işçinin hakkını kâmil manada vermesi, 
yediğinden yedirmesi, giydiğinden giydirmesi, hatta, yattığı yerde 
yatırması hususunda ilahî emir vardır. Bu, yüzlerce yıl, binlerce yıl hep 
böyle devam etmiş, hiçbir surette iç barış bozulmamış, işçi ve işveren 
birbirine hiç düşman olmamış ve memleketin üretimi ve hizmetleri 
ahenkli bir şekilde devam ettirilmiştir; fakat, dış ülkelerden hukuk 
almaya başladığımız andan itibaren işçi ve işveren birbirinin düşmanı 
olmuş, kardeşlik yerine düşmanlık hâkim olmuş, grevler, lokavtlar gibi 
mevzuatları tam ve kâmil manada tatbik edemememizin neticesi olarak 
tam bir çatışma havası ortaya çıkmıştır. Bugün, eğer, işçimiz ve 
memurumuz sokaklara dökülüyorsa, Sosyal Sigortalar Kurumu 
hastanelerine giden işçimiz tedavisini yaptıramıyorsa; hatta, ay başı 
geldiği zaman, emekli, aylığını alamamanın endişesi, telaşı ve 
huzursuzluğu içerisindeyse, memlekette bir iç barıştan bahsetmenin 
imkânı yoktur.
Günlerden beri, sokaklarda memur yürüyüşüne şahit oluyoruz, işçi 
yürüyüşüne şahit oluyoruz, huzursuzluklara şahit oluyoruz. Bunların tek 
sebebi, memleketimizdeki ekonomik sıkıntıların getirdiği, yanlış 
tatbikatların, yanlış idare ve uygulamaların getirdiği sıkıntılardır. 
İşçimiz, hiçbir zaman memleketin huzursuzluğunu istemez; ama, her 
şeyden evvel, hakkını ve çalıştığının karşılığını almak hususunda, 
tabiî ki, işçimizin arzuları vardır; onu yerine getirmek hususunda bir 
mücadele ortaya koymak durumundadır. Biz, bu mücadelenin kardeşçe 
yürütülmesinden yanayız; sureti katiyede kırmak, dökmek, mücadeleyi 
bir kan gölü haline getirerek, meydanlarda sürdürerek memleketin 
huzurunun bozulmasından yana değiliz; ama, gelin görün ki, tatbikatta 
hep böyle devam etmektedir; çünkü, hakkını alamadığı zaman “ben 
söke söke alırım” alışkanlığını tatbik etme noktasına gelmiştir. 
Halbuki, ne davullu zurnalı grevlerle işyerlerinin kapatılmasını ne de 
bu milletin alınteriyle, gözyaşıyla kurulmuş o fabrikaların tahrip 
edilmesini, imalatını ve istihsalini durdurması noktasındaki gayretlerini 
tasvip etmek mümkün; ama, dışarıdaki örnekleri almışız ve diyoruz ki, 
ille bu işler böyle halledilir... Biz diyoruz ki, hayır, bu işler böyle 
halledilmez, bu işler kardeşçe halledilir. Çünkü, işçi ve işveren 
birbirinin kardeşidir; kardeş kardeşi tahrip etmez ve memleketin millî 
gelirine müessir olan müesseselerin, fabrikaların; işverenlerin kurmuş 
olduğu, emek, gözyaşı ve tasarrufların neticesi olan o fabrikaların o hale 
getirilmesini tasvip etmek mümkün değil; ama, gelin görün ki, bu tatbikat 
böyle devam ediyor. Biz, ümit ediyoruz ki, inşallah, bizim iktidarımızda 
sokaklara işçiler dökülmeyecek; memurlar dökülmeyecek (RP 
sıralarından “Bravo” sesleri, alkışlar) ve onları yokluğa mahkûm 
etmemek hususunda prensip kararlarımız vardır; ama, bugüne kadar 
bunu memleketimizde görme imkânı olmamıştır. 
İşçi, bugün, hakikaten sıkıntıdadır, memur sıkıntıdadır; aldığı 
ücretle ancak ev kirasını verebilme noktasındadır, evladının ayağına 
bir pabuç alamamaktadır; hergün, sofrasından, enflasyon, ya bir dilim 
ekmeği yahut da bir tas çorbayı almaktadır. Verdiğimiz zam ise, yüzde 
20’ler, yüzde 25’ler mertebesindedir; hep onunla iftihar ederiz; ama, 
enflasyonlar yüzde 50’ler, yüzde 100’ler, yüzde 150’ler, hatta yüzde 
200’ler noktasına ulaşmıştır. Faizin yüzde 250 olduğu ve devlet 
repolarının, hatta devletin himayesindeki faizin, devlet bonolarına 
verilen faizin yüzde 245 olduğu, bir gecelik faizin yüzde 1 000 olduğu 
memlekette, işçinin hakkının verildiğini ifade etmek, sadece abesle 
iştigaldir, başka bir manaya gelmez. (RP sıralarından “Bravo” sesleri, 
alkışlar) Onun için, biz diyoruz ki, memleketi açlığa mahkûm eden bu 
politikadan vazgeçmeniz lazım; çünkü, yeni istihdam imkânları 
meydana getirecek müesseseleri açamıyorsunuz ve memleket bu yüzden 
sıkıntılar çekiyor. Yetmiş yıllık alınteri, gözyaşıyla kurulmuş 
fabrikaları da, haraç mezat, özelleştirme namı altında satıyorsunuz ve 
peşkeş çekiyorsunuz. Bunun devamına imkân yoktur... Bu sizi 
batıracaktır ve batırmıştır da... (RP sıralarından alkışlar) Memleket, 
artık ümidini kesti sizden; çünkü, işçi diyor ki “benim hakkımı bunlar 
veremez, onun için sokağa dökülüyorum; çoluk çocuğumun hakkını 
veremiyorlar.” özelleştirilen müesselerden çıkanlar kapılarının önünde 
ağlaşıyorlar. Siz, hâlâ diyorsunuz ki “özelleştirdiğimiz müesseselerdeki 
işçilerimizi koruyoruz, başka yerlere naklediyoruz.” Buna kimse 
inanmıyor.
Değerli kardeşlerim, eğer böyle olsaydı, bugün, resmî rakamlara göre 12 
milyon; ama, herkesin bildiği bir gerçek var ki, 10 milyonu açık işsiz, 10 
milyonu da gizli işsiz olmak üzere, memlekette 20 milyon iş bekleyen 
insan var. Akşam evine bir ekmek parasını götürememenin ıstırabını 
çeken, gözyaşı döken insanlar var. (RP sıralarından “Bravo sesleri, 
alkışlar) Siz, lüks otomobillere, lüks harcamalara devamlı olarak 
memleketin imkânlarını sarf ediyorsunuz ve lüks üzerine lüksü devam 
ettiriyorsunuz; ama, öbür tarafta, işsizin, yoksulun halinden hiç haberdar 
değilsiniz; yavaş yavaş tabanınız kayıyor; bir gün bakacaksınız ki, 
sizin elinizden tutan kimse kalmamış.
Hastanelerde sürünenlerin halini hepimiz biliyoruz. SSK’ya kimse 
gitmiyor. Aç kalayım, yoksul kalayım, öleyim; gitmeyeyim oraya diyor; 
gidiyor; kovuluyor, azarlanıyor. Sayın Bakanım bunları benden iyi bilir. 
İlacını almak için saatlerce kuyrukta bekliyor; ama, onun derdine deva 
olacak hiçbir tedbir yok. 
Yabancı ülkelere giden işçilerimiz, haklarını bekliyorlar. Onlara da bir 
şey veremiyorsunuz. Onlar da diyorlar ki, bu kadar sıkıntılarımız var. 
Gerek resmî seyahatlerimizde gerekse konferans veya ziyaret maksadıyla 
yabancı ülkelere gittiğimiz zaman, dertlerini döküyorlar “biz, 
memleketimizde bu imkânlara kavuşsak daha güzel değil mi” diyorlar. 
Çünkü, insanın saadetinin alameti üçtür. Bizim inancımız bunu böyle 
tarif eder. Rahat bir evi, memleketinde işi, saliha bir hanımı; böyle tarif 
edilir saadet. Aç kaldığı için memleketi terk etmiş; ekmek parasına yad 
ellere gitmiş; oralarda, kovulmuş, sövülmüş, hakaret görmüş; ama, ne 
yapsın ki, ekmek parası... Oradan gelme imkânı yok; ama, yine de Türk 
işçisini tebrik ediyoruz; gayret etti, çalıştı; bugün, orada, hiç olmazsa, 
35 bin kardeşimiz işçi durumundan patron noktasına geldi, iş sahibi 
oldu, müessese kurdu. Kendi gayretleriyle oldu, sizin sahip çıkmanızla 
değil. Siz, maalesef, onların haklarını da takip edemediniz. (RP 
sıralarından alkışlar) Bazı yerlerde çok hakaretler gördüler, çok 
ıstıraplar çektiler. Gelin şu...
BAŞKAN – Sayın Oğuz, 1 dakikanız var efendim.
ALİ OĞUZ (Devamla) – Teşekkür ederim Sayın Başkanım.
Bugün, Bağ-Kur’un hali yürekler acısı. Öyle bir yürekler acısı ki, bir 
zaman geldi, Bağ-Kur’lular artık primlerini ödeyemez hale geldiler. 
Onları hapishanelere tıkma noktasına getirdik; prim ödeyemeyince 
mahkemelere sevk ettik; mahkûmiyetler aldılar. Hapishaneler, onları 
istiap edemez hale geldi ve bir noktada, onları aldık, hapishanelerde 
kuyruğa koyduk ki, infaz edilsin diye; çünkü, primini ödeyemiyor. 
Halbuki, siz, onu, o kadar cazip, o kadar güzel hale getirecektiniz ki, o, o 
primlerini seve seve verecekti. Birkısmı ödedi, onları tebrik etme 
noktasında oldunuz, sonra bir kısmı ödemedi, onları affederek en büyük 
adaletsizliği yaptınız. Adam “yahu, biz enayi miyiz Allahaşkına, 
bundan sonra ben de ödemem, nasıl olsa bir af çıkıyor” dedi. 
(Mikrofon otomatik cihaz tarafından kapatıldı)
BAŞKAN – Sayın Oğuz, lütfen son cümlenizi söyler misiniz efendim. 
ALİ OĞUZ (Devamla) – Onun için, gelin, bu işçi haklarını ve Çalışma 
ve Sosyal Güvenlik Bakanlığımızın Teşkilat Kanununda tadat edilen 
hizmetleri, kâmil manada yapın, yerine getirin, işçimiz de size dua etsin. 
Emekli Sandığının durumunu düzeltin. “SSK bu sene 200 trilyon zarar 
edecek” diyor Sayın Bakanım geçen gün “...ve önümüzdeki sene, bu, 
600 trilyona çıkacak, daha da büyüyecek” diyor. Bu, kimsenin kabahati 
değil, sizin yanlış tatbikatlarınızın kabahati. Sayın Bakanım “efendim, 
ben yeni bakan oldum, bu benden evvelkilerin icraatı” diyecek. Sizden 
evvelkilerde sizin ortaklarınız... Sizin birbirinizden farkınız da yok... 
Yok birbirinizden farkınız... (RP sıralarından alkışlar) 
ALİ COŞKUN (İstanbul) – Yok birbirimizden farkımız; ama, biz 
Anavatanlıyız... 
ALİ OĞUZ (Devamla) – Hepiniz aynı hataları yapıyorsunuz. Gelin, bu 
işleri düzeltin, memleketin sağlık, saadet ve refahı için lazım gelen 
tedbirleri alın; işçimizin hayır duasını alın. Yoksa, onları, hastane 
kapılarında, muayene için, ilaç için süründürürseniz, onlar da, devamlı 
olarak sizden ümidini keserler; siz gidersiniz, biz geliriz. Refah gelir, 
zulüm biter. 
Hepinizi hürmetle selamlıyorum. (RP sıralarından alkışlar) 
BAŞKAN – Teşekkür ederim Sayın Oğuz. 
ANAP Grubu adına, Sayın Sadi Somuncuoğlu; buyurun efendim. 
(ANAP sıralarından alkışlar)
Sayın Somuncuoğlu, siz de arkadaşınızla süreyi eşit mi paylaştınız 
efendim?
SADİ SOMUNCUOĞLU (Aksaray) – Evet.
BAŞKAN – O zaman, süreniz 10 dakika.
Buyurun efendim. 
ANAP GRUBU ADINA SADİ SOMUNCUOĞLU (Aksaray) – Sayın 
Başkan, sayın milletvekilleri; Anavatan Partisinin, İçişleri Bakanlığı 
bütçesi hakkındaki görüşlerini arz etmek üzere huzurlarınızdayım; 
Yüce Meclisi saygıyla selamlıyorum. 
Sözlerime başlarken, devletimizin, vatanımızın ve milletimizin 
mukaddes bütünlüğü için canını feda eden aziz şehitlerimize Allah’tan 
rahmet, yaralılara şifalar diliyorum, gazilerimize minnetlerimi 
sunuyorum. Görevi başında bulunan güvenlik görevlilerimize, diğer 
bütün görevlilere, Yüce Meclisin kürsüsünden, saygılarımı ve samimî 
başarı dileklerimi bildiriyorum. Bizim, burada, vatandaşlarımızın 
ülkenin her yerinde rahatlıkla görevlerini yapmalarını sağlayan bu 
kahramanlarla bir yürek gibi beraber olduğumuzu ifade etmek istiyorum. 
Değerli milletvekilleri, bildiğiniz gibi, İçişleri Bakanlığı, devletimizin 
ana iskeletini oluşturan büyük bir kuruluşumuzdur. Bu Bakanlığımıza, 
her yıl, ortalama, bütçenin yüzde 6’sı kadar pay ayrılırken, bu yıl, bu 
miktarın biraz daha düşürüldüğünü üzülerek görüyoruz. Bunu, 
devletimizin malî sıkıntılarıyla izah etmekten başka da çaremiz yoktur. 
İçişleri Bakanlığı, kendisine verilen bu bütçeyle, Bakanlık, Emniyet 
Genel Müdürlüğü, Jandarma Genel Komutanlığı ve Sahil Güvenlik 
Komutanlığı olarak, ülkemizin karşısında bulunan ağır meselelerin 
halline çalışacaktır; bölücü terörle uğraşacak, devletimizin yeniden 
yapılanması için gerekli çalışmaları yürütecek, trafik canavarı adını 
alan trafiğin düzene sokulmasına uğraşacak, çocuklarımızı zehirleyen 
her türlü kötülüklerle, özellikle uyuşturucu felaketiyle, yeraltı 
dünyasıyla, kaçakçılıkla mücadele edecek, nüfus ve vatandaşlık 
işlerini, merkezî nüfus idaresi sistemini kurarak, süratli, etkili ve verimli 
bir yapıya kavuşturmak için gayret sarf edecek, borç batağına gömülmüş 
bulunan belediyeler ile diğer mahallî idarelerin meselelerine çözümler 
arayacak, kamu düzeninin sağlıklı hale getirilmesi ve 
vatandaşlarımızın güvenlik içinde, her türlü endişeden uzak bir ortamda 
yaşayabilmesi için gerekli tedbirleri arayacaktır. 
Değerli milletvekilleri, önemli gördüğümüz ve başlıklar halinde ifade 
etmeye çalıştığımız bu hizmetlerle ilgili söylenmesi gereken çok söz 
vardır; ancak, zaman son derece kısıtlı. Bu bakımdan, bazı 
hatırlatmalar yapmakla yetineceğim.
Devletin yeniden yapılandırılması çok önemli bir konudur. Hevesle ve 
aceleyle ortaya çıkarılacak birtakım görüşlerin uygulamasına geçilecek 
olursa, korkarız ki, idare büyük bir kargaşaya sürüklenebilir. Bunun için, 
köylerden, kasabalardan, ilçe ve illerden alınacak tespit ve görüşler esas 
alınarak, merkezde çalışma grupları oluşturulmalı, üniversite ve ilgili 
kuruluşların görüşlerine müracaat edilerek, bir metin ortaya çıkarılmalı 
ve sonra da, elde edilen bu görüşler kamuoyunda tartışılmalıdır; ortaya 
çıkacak sonuçlar, önce pilot uygulamalarla denenmeli, ıslah edilerek, 
ülkeye teşmil cihetine gidilmelidir.
Değerli milletvekilleri, trafik meselelerini değerlendirirken, sorumluluğu 
sürücülere yükleme rahatlığına düşülmemeli, gelişmiş ülkelerde olduğu 
gibi, trafiğin tanziminde başlıbaşına rol oynayan yol çizgileri, bizim 
ülkemizde de hayata geçirilmelidir. Aynı şekilde, fizikî şartların 
başında yer alan arızalı ve bozuk yollar konusunda duyarlı olmalıyız, 
gerekli ıslah çalışmalarını süratle gerçekleştirecek bir mekanizma 
kurmalıyız. Bu arada, etkili, ısrarlı ve sürekli bir denetim olmadan, 
trafik düzeninden bahsedemeyeceğimizi de unutmamalıyız.
Değerli milletvekilleri, belediyeleri borç batağından kurtarmak için, 
belediye sınırları içinde bulunan ve çoğu zaman da sorumsuz kişilerin 
yağmaladığı hazine arazi ve arsalarının rayiç bedelle satılarak, elde 
edilecek gelirin ilgili belediyelere verilmesi konusu ciddiyetle 
incelenmelidir. Şayet böyle bir çözüme gidilebilirse, belediyelerimiz, 
sonucu nereye varacağı belli olmayan borç yükünden kurtulmakla 
kalmayacak, aynı zamanda, görevlerini dinamik olarak yapacak bir 
konuma gelecekler, uzun süre, merkezde kaynak aramaktan 
kurtulacaklardır. 
Değerli milletvekilleri, bu kısa hatırlatmadan sonra, sözü, bölücü terör 
üzerine getirmek istiyorum. Bugün, takdirle karşılamak gerekir ki, 
devletimiz, bölücü terörü sunî olarak etnik temele oturtma oyunlarını 
önemli ölçüde bozmuştur; ama, terörün dayandığı Marksist, komünist 
ideolojiyle, terörü, Türkiye’ye ve Ortadoğu’ya yönelik çok yönlü 
politikaların aleti olarak kullanan devletlerin durumlarıyla ilgili olarak 
etkili çalışmalar yapılamamış, kamuoyu, bu konularla ilgili olarak 
yeterince aydınlatılamamıştır. Aksine, bazı çevrelerde, bölücü terörün 
dış boyutu küçümsenmeye çalışılmış, biz içeridekini halledelim, 
dışarıya sıra gelsin gibi yanlış görüşler ortaya atılmıştır. 
Bütün dünyada bilinen bir gerçek vardır; o da, bir yerde bölücü terör 
varsa, onun arkasında mutlaka dış kaynak vardır. Esasen, dış kaynak 
olmadan, terör, ya başlayamaz yahut da uzun süremez. Bu sebeple, 
meseleyi bütünüyle ele almak gerekir. Bölücü terör, şehirlerden 
kovulmuş, kırsala sıkıştırılmıştır; ama, bu güzel gelişmeye karşılık, 
PKK, Batılı devletlerin ve kuruluşların gündemine alınmış, böylece, 
mesele, devletlerarası zemine kaydırılmıştır. Komşularımızın 
tamamı, bölücü teröre topraklarını açmış; Suriye ve Yunanistan gibi 
devletlerse, insanlık suçu sayılan terörizmi, açıktan destekler duruma 
gelmiştir. 
Değerli milletvekilleri, dünyada bir benzeri görülmeyecek açık 
düşmanlıkla karşı karşıyayız. Nasıl bir siyaset güttük ki, bütün 
komşularımız, vatanımızın bölünmesi için açıktan uğraşabiliyorlar. O 
halde, dış politikamızı yeniden masaya yatırmalıyız. Birinci Dünya 
Harbinden ve Osmanlı İmparatorluğunun dağılmasından sonra, ülkeler, 
kendi iç meseleleriyle uğraştı. İstiklal Harbini canıyla, dişiyle 
kazanmış Türkiye’ye kimse yan bakamıyordu. Daha sonra, NATO’nun 
güvenlik şemsiyesi altına girdik; bizim yorulmamıza gerek kalmadığı 
düşüncesiyle, güvenliğimizi bu kuruluşa, âdeta, emanet ettik. NATO’lu 
yıllarda, Suriye’nin silahlı gerilla yetiştirip ülkemize göndermesi hariç 
tutulursa, güvenliğimizi ve toprak bütünlüğümüzü tehdit eden bir 
durumla karşılaşmadık; ama, şimdi, dünyadaki dengeler bozulunca, 
kendi güvenliğimizi kendimiz sağlamakla karşı karşıya kaldık; kaldık 
ama, gerekli politikaları halen geliştiremedik. Dış politikada, sadece 
beyanat vermekle, iyi temennilerde bulunmakla, barış istemekle hiçbir 
netice alınamayacağına göre, her politikanın bir yaptırım gücüne de 
dayanması gerekir. Topraklarımızı parçalamaya matuf saldırıları 
caydıracak, Suriye’yi, otuz yıldır sürdürdüğü terörist ihracından 
vazgeçirecek araçlarımız ve imkânlarımız nelerdir; işte, meselenin 
esası buradadır. O halde, bölücü terörün dış kaynaklarının kurutulması 
için, ilgili ülkelerin menfaatlarına halel getirecek araçları, metotları 
bulup, vakit geçirmeden uygulamaya koymalıyız. 
Değerli milletvekilleri...
BAŞKAN – 1 dakikanız var efendim; ona göre ayarlayın...
SADİ SOMUNCUOĞLU (Devamla) – Eyvah!..
Bu konuda, bugüne kadar üzerinde durulmayan, psikolojik ve sosyolojik 
ağırlıklı bazı tespitleri de huzurunuzda ifade etmek isterdim; ancak, 
zamanımın bittiği ikazını aldım. Bilmiyorum, arkadaşımızdan bir iki 
dakika alabilir miyiz...
BAŞKAN – Buyurun siz devam edin.
SADİ SOMUNCUOĞLU (Devamla) – Değerli milletvekilleri, Çekiç 
Güç, bugün, ulaştığı muhteva itibariyle, ülkemizin bütünlüğü ve 
güvenliğimiz açısından ciddî endişelerin kaynağı olmuştur. Bu 
bakımdan, Çekiç Güç meselesi ihmale bırakılmadan, Türkiye’yi birinci 
derecede ilgilendirmesi sebebiyle, Türkiye’nin şartlarına uygun bir 
çözüme süratle ulaştırılmalıdır. 
İnsan hakları gibi kutsal bir kavram, sömürgecilerin ve bölücü terörün 
istismarına konu olmaktan çıkarılmak maksadıyla, her türlü dış tesir 
bir tarafa bırakılarak, engin kültürümüz ve yüksek inançlarımız gereği, 
millî ölçülerimizle değerlendirilmeli ve geliştirilmelidir. Batılı güçlerin, 
ülkemizde olduğu gibi, Bosna- Hersek’te, Çeçenistan’da, Azerbaycan’da, 
Batı Trakya’da, Kıbrıs’ta ve Türkmeneli’nde (Kuzey Irak’ta) insan 
haklarından ne anladıklarını çok iyi gördük. İnsan hakları meselesi, 
başkalarına göre ve başkalarıyla birlikte değil, kendimizce 
geliştirilmelidir. 
Bölücü terörle mücadelede, tavizin tedbir olamayacağı iyi bilinmelidir. 
PKK, nihaî hedefine girebilmek için, uğramak zorunda olduğu ara 
istasyonları tespit etmiştir. Uzlaşma ve çözüm adına zaman zaman 
ortaya öylesine görüşler atılmıştır ki, kanlı örgütün önceden tespit ettiği 
ara istasyonlara uğramasını teminden başka bir sonuç vermeyecek 
nitelikte beyanlarda bulunulmaktadır. 
(Mikrofon otomatik cihaz tarafından kapatıldı) 
BAŞKAN – Efendim, lütfen son cümlelerinizi söyleyin; size ek 1 dakika 
daha süre verdim.
SADİ SOMUNCUOĞLU (Devamla) – Arkadaşımın kullanacağı 
süreden alacağım. 
BAŞKAN – Peki, size, biraz daha müsamaha gösterelim!..
SADİ SOMUNCUOĞLU (Devamla) – Teşekkür ederim. 
Onun için, milletimizin fertleri, bölgeleri ve zümreleri arasında farklılık 
yaratacak, ayrıcalık meydana getirecek her türlü görüş yanlıştır, 
zararlıdır. 
Sosyolojinin temel kuralı gereği, bir toplumun fertleri, grupları ve 
bölgeler arasındaki iktisadî, siyasî, sosyal ve kültürel farklılıklar ne 
kadar fazlaysa o toplumda huzursuzluk, sürtüşme ve çatışma da o kadar 
fazla olacaktır; bu farklılıklar ne kadar aza indirilirse huzur, güvenlik, 
istikrar ve bütünlük de o kadar çok olacaktır. Hiçbir zaman unutmayalım 
ki, 60 milyon nüfusu bulunan Anadoludaki Türk Milleti, bir ailedir; tarih 
boyunca da böyleydi. Türk Milleti veya Türk kavramını ırkla 
özdeşleştirerek, onu bir milletin ve o millete ait muhtevanın adı 
olmaktan çıkarmaya, böylece varlığımızı zayıflatarak, bütünlüğümüzü 
bozmaya matuf çalışmalar vardır. Konuyu derinliğine düşünmeden 
beyanlarda bulunulmaktadır. Bize “Türkler” diye hitap edenler, bir 
muhtevanın adını söylemektedirler. O muhtevada, birbiriyle ahenkli bir 
bütünlüğü, bir sosyolojik olguyu ifade eden tarihî, kültürel, sosyal ve 
manevî değerler vardır. Bu değerleri, bir sabah erken kalktığımızda, biz 
istedik diye kazanmadık, başkaları istemiyor diye de ortadan 
kaldıramayız. Bizi, Türk Milleti yapan bu değerler, bilemediğimiz kadar 
eski asırlardan beri sürüp gelen müşterek tarihimizden, müşterek 
vatanımızdan, devletimizden, müşterek kültürümüzden, dinimizden, 
dilimizden; müşterek sanatımızdan, musikimizden, edebiyatımızdan, 
şiirimizden, mimarimizden, müşterek  halımızdan, kilimimizden, 
düğünümüzden, derneğimizden kaynaklanıyor. Onun için...
(Mikrofon otomatik cihaz tarafından kapatıldı)
BAŞKAN – Efendim, süreniz bitti, lütfen...
SADİ SOMUNCUOĞLU (Devamla) – Arkadaşımdan zaman aldım.
BAŞKAN – Aslında size biraz müsamaha da gösterdim ama, buyurun; 1 
dakika daha süre veriyorum.
SAMİ SOMUNCUOĞLU (Devamla) – ... Hiç kimse “ırk = millet” 
diyemez; ama, herkes, yukarıda sayılan “müşterek değerler = millet” 
der.
Özetle ifade etmek isterim ki, boy ve soy adımız ne olursa olsun, 
hepimiz bu milletin evladıyız. Mahallî özelliklerimiz, millî kimliğimizin 
ve özelliğimizin önüne ve üstüne çıkarılamaz. Mahallî değerler, millî 
kültürümüzü besleyen kaynaklardır. Kimlik tartışmaları da, bu 
sosyolojik olgu içinde görülmelidir.
Değerli milletvekilleri, bölücü terörle mücadele, millî bir mesele haline 
gelmiştir; çünkü, şehidi olmayan köyümüz, kasabamız ve ilimiz 
kalmamıştır. Millete mal olan bir mesele ise, mutlaka sonuca 
ulaşacaktır ve Türk Milleti, insanlık alemindeki şerefli yerini alıp, 
insanlığa da katkısını yapmak üzere, yoluna devam edecektir. O halde, 
geleceğimize emin olarak bakabiliriz ve bakmamız gerekir.
Değerli milletvekilleri, İçişleri Bakanlığı bütçesinin, Bakanlık 
mensuplarına, bu yolda hizmeti geçenlere ve büyük Türk Milletine 
hayırlı olmasını Cenabı Hak’tan niyaz ediyorum, saygılar sunuyorum. 
(ANAP sıralarından alkışlar)
BAŞKAN – Teşekkür ederim Sayın Somuncuoğlu.
Anavatan Partisi Grubu adına, ikinci konuşmayı yapmak üzere, 
Balıkesir Milletvekili Sayın Hüsnü Sıvalıoğlu; buyurun efendim. 
(ANAP sıralarından alkışlar)
ANAP GRUBU ADINA HÜSNÜ SIVALIOĞLU (Balıkesir) – Sayın 
Başkan, sayın milletvekilleri; Çalışma ve Sosyal Güvenlik Bakanlığı 
bütçesi üzerinde konuşmak üzere huzurlarınıza çıkmış bulunuyorum. 
Şahsım ve Anavatan Partisi Grubu adına, hepinizi saygıyla 
selamlıyorum.
Çalışma ve Sosyal Güvenlik Bakanlığı, çalışma hayatını, işçi ve 
işveren ilişkilerini düzenlemek, denetlemek ve sosyal güvenlik 
imkânlarını sağlayıp geliştirmek, yaygınlaştırmak; yurtdışında 
yaşayan işçilerimizin çalışma hayatından doğan hak ve menfaatlarını 
korumak, izlemek ve geliştirmek amacıyla kurulmuş ve teşkilatlanmış 
bir Bakanlıktır. Bu Bakanlık, kendi teşkilatlanması dışında, bağlı 
kuruluşlar olarak İş ve İşçi Bulma Kurumu, Sosyal Sigortalar Kurumu, 
Esnaf ve Sanatkârlar ve Diğer Bağımsız Çalışanlar Kurumu Genel 
Müdürlükleriyle yardımlaşma sandıklarını kapsamaktadır. 
Değerli milletvekilleri, işbaşında bulunan Hükümetimizin, bu süre 
içerisinde ön planda tutacağı temel ilke, hoşgörü, uzlaşma, işbirliği ve 
dayanışma olacaktır. Bu ilkenin, özellikle, Çalışma ve Sosyal Güvenlik 
Bakanlığının görev alanına giren, çalışma hayatı, sosyal güvenlik ve 
istihdam alanlarında titizlikle uygulanması gerektiğine inanıyoruz. 
Bugün ortaya çıkan durumda, geçmişin mukayesesini yaparak bazı 
suçlamalar getirmek gibi bir düşüncemiz yoktur; ancak, yıllardan beri 
yapılan bazı uygulamalar, çalışma hayatına ve sosyal güvenlik 
kuruluşlarına önemli ölçüde zarar vermiştir. Bu bakımdan, doğru bir 
değerlendirme yaparak sorunlara çözüm getirmek durumundayız. 
Geçen sürede, özellikle, çalışma hayatını düzenleyen yasalarda önemli 
bir değişiklik gerçekleştirilememiştir. O dönemde, yedi ILO sözleşmesi 
onaylanmış ve Yüce Meclisimizce, Anayasada bazı değişiklikler 
yapılmış olmasına karşın, yasalarımızın, gerek ILO sözleşmelerine 
gerekse Anayasaya uyumu sağlanamamıştır. 
Kamuoyunda yoğun bir şekilde tartışıldığı üzere, sosyal güvenlik 
kuruluşları, büyük bir malî darboğaza girmiş bulunmaktadır. Özellikle, 
1991 yılında finansal açığı olmayan sosyal güvenlik kuruluşları, 
1992’de 5,2 trilyon, 1993’te 23,4 trilyon, 1994’te 39,3 trilyon, 1995 
yılında 108 trilyon lira açık vermiş ve 1996 yılında, 200 trilyon liranın 
üzerinde bir açıkla karşı karşıya kalmış bulunmaktadır; bu durum, 
sosyal güvenlik kuruluşlarındaki acıklı tabloyu ortaya koymaktadır. 
İşte, herkesin, bu konuda ciddî bir yaklaşım içerisinde olması 
gerektiğini görüyoruz.
Sosyal Sigortalar Kurumu deyince, bugün için, akla, sosyal güvenlik 
alanı dışında, hemen sağlık hizmetleri gelmektedir. Bu hizmetlerden 
yararlananların memnun oldukları söylenemez. Kurum sağlık 
hizmetlerinin yeniden reorganizasyonu gerçekleştirilmelidir. Olay, genel 
sağlık sigortası kapsamında düşünülmeli, mevcut sağlık tesisleri, 
kurulacak işletmeler eliyle, daha verimli ve kaliteli hizmet veren 
kuruluşlar haline getirilmeli, sigortalar, buralardan hizmet satın almalı 
ve kaliteli hizmet hakkı da, sağlık hizmeti verdiği kesime 
sağlanmalıdır. 
Sosyal güvenlik kurumları, her ay, Hazineden önemli miktarlarda pay 
aktarılarak hizmetlerini sürdürmeye çalışmaktadırlar. 
Ayrıca, İş ve İşçi Bulma Kurumu da, işsizlikle mücadelede ve 
istihdamın geliştirilmesinde etkin bir kuruluş olduğu halde, bu işlevine 
kavuşturulamamıştır. 
Bu bakımdan, Çalışma ve Sosyal Güvenlik Bakanlığı, bu dönemde, bir 
yandan hizmetlerini verimli, etkili ve vatandaşlarımızın kolay 
ulaşabileceği bir seviyeye getirmeye çalışırken, diğer yandan, 
yıpranmış, günümüz şartlarının gerisinde kalan kurumlarımızı çağdaş 
bir anlayışla yeniden yapılandırmaya, bunun için gerekli çalışmaları, 
sosyal taraflarla sağlıklı bir diyalog ve uzlaşma arayışı içerisinde ve siz 
değerli milletvekillerinin ilgi ve desteğiyle yapmaya kararlı olduğuna 
inanıyoruz. 
Hükümet Programında da belirtildiği gibi, ülkemizde iç barış ve 
huzurun sağlanması için, çalışma barışının büyük önem taşıdığına 
inanmaktayız. Bu amaçla, devlet, işçi ve işveren üçlüsünün devamlı 
diyalog ve uzlaşma arayışı içerisinde olmaları gerekmektedir. 
Günümüzde, toplumun tüm kesimlerindeki üyelerin kendilerine düşen 
görev ve sorumlulukların bilincinde olması, ülke sorunlarının ilgili 
kesimlerce paylaşılması ve bunlara ortak çözümler bulunması büyük 
önem taşımaktadır. 
Bu nedenle, Bakanlığın, öncelikle, sosyal diyaloğun geliştirilmesine, 
ülkemizde ekonomik ve sosyal politikaların tespit ve uygulanmasına, 
çalışma barışı ve uzlaşmanın kurumsallaşmasına katkıda 
bulunacağına inanılan ekonomik ve sosyal konseye işlerlik 
kazandırabilmek ve tüm kesimlerin eşit temsil edildiği yasal bir yapıya 
kavuşturabilmek için çalışmalara başlamış olmasından memnunluk 
duyduğumu belirtmek isterim. 
Bunun yanında, çalışma hayatını düzenleyen kanunlarımızda, 
günümüzün gelişen şartlarına uygun düzenlemelerin yapılması, 
çalışma hayatının demokratik bir yapı ve işleyişe kavuşturulması da, 
ele alınacak sorunlardan birini oluşturmaktadır. 
Bu sorunların çözümü için gerekli yasal düzenlemelere azamî gayret 
gösterilmesi, çalışma hayatının, barış ortamında sürdürülebilmesi, 
yasaların ihlalinin önlenmesi, işyerlerinde çalışma şartlarının 
geliştirilmesi amacıyla, denetimlerin etkin ve eğitici olmalarına önem 
verilmelidir. 
Değerli milletvekilleri, Çalışma ve Sosyal Güvenlik Bakanlığının bağlı 
kuruluşlarından olan İş ve İşçi Bulma Kurumu, maalesef, işgücü 
piyasasını yönlendirecek, ülkemizin en önemli sorunlarından birisi olan 
işsizlikle mücadele edebilecek etkinlikten yoksun bulunmaktadır. 
Kurulduğu 1946 yılından bu yana, gelişen şartlara uygun yapısal ve 
işlevsel bir gelişme gösterememiştir. 
Ülkemizin ihtiyacı olan kaliteli ve verimli mal ve hizmet üretecek 
nitelikli işgücüne, şeffaf bir işgücü piyasasına, işgücünün, yeteneklerine 
uygun işlere yönlendirilmesine, etkin bir iş ve işçi bulma hizmetine, çok 
daha fazla ihtiyacın bulunduğu hepimizce bilinmektedir. Bu bakımdan, 
kurumun, çağdaş bir kurum haline getirilmesi için yapısal değişimi 
sağlayacak yasal düzenlemelere destek vereceğinize inanıyoruz. 
Değerli milletvekilleri, yurtdışında, en son verilere göre, yaklaşık, 3 
milyon 400 bin yurttaşımız yaşamaktadır. Bu vatandaşlarımızın 
sorunlarını, çalışma hayatımızın ayrılmaz bir parçası olarak 
değerlendirmekteyiz. Sosyal güvenlik sözleşmemiz olmayan ülkelerle bu 
anlaşmaları sağlamaya çalışmalıyız. Ayrıca, bu vatandaşlarımızın, 
aile, eğitim, sosyal güvenlik; kesin dönüş yapmaları halindeyse, 
kendilerinin ve çocuklarının uyum problemleri için gerekli çalışmalar 
yapılmalıdır. 
Sosyal güvenlik kuruluşlarımızın içerisinde bulunduğu sıkıntılar, 
ülkemizin acilen çözümlenmesi gereken en önemli sorunlarından biri 
haline gelmiştir. Özellikle, Sosyal Sigortalar Kurumunun durumu, son 
günlerde, basında, kamuoyunda ve ilgili çevrelerde yoğun bir şekilde 
tartışılmakta, çeşitli çözüm önerileri ve bunlara ilişkin raporlar 
açıklanmaktadır. 
Diğer taraftan, geçenlerde, Yüce Mecliste, Sosyal Sigortalar Kurumunun 
sorunlarının çözümü ve çözüm yollarının ele alınması amacıyla bir 
Meclis araştırması komisyonunun kurulması kabul edilmiş ve 
komisyon kurulmuş, çalışmalara başlamıştır. Oysa, iki yıl önce, Sayın 
Çalışma ve Sosyal Güvenlik Bakanının verdiği araştırma önergesi 
kabul edilmiş olsaydı, bu sorunların çözümü için gerekli tedbirlerin 
alınmasına iki yıl önce başlanabilecekti. Bununla beraber, geç de olsa, 
gerek Yüce Meclisin gerekse ilgili kesim ve kuruluşların, Sosyal 
Sigortalar Kurumuna sahip çıkmalarından memnuniyet duyduğumuzu 
belirtmek isterim.
Bilinmelidir ki, Sosyal Sigortalar Kurumunun sorunları, palyatif 
tedbirlerle çözülemeyecek bir noktaya gelmiştir. O bakımdan, Kurumun 
bu duruma gelmesine neden olan sebepleri ortadan kaldırmak, kalıcı ve 
köklü tedbirler almak zorundayız. Bu sorunların çözümü için 
hazırlanacak yasa tasarılarında, bütün siyasî parti gruplarının görüşleri 
alınmalıdır. Bu konu, kesinlikle bir ideoloji veya siyasî tercih sorunu 
değil; tamamen teknik bir sorundur. Bu nedenle, çözüm yolları üzerinde 
mutabakat sağlanması da güç olmayacaktır diye düşünüyorum.
Bağ-Kur’un durumu da, Sosyal Sigortalar Kurumundan farklı değildir. 
Kurumun kuruluşunda ve tarım sigortasının uygulanmasının başladığı 
yıllarda hizmet borçlanması ve hizmet belgeleme yoluyla çok sayıda 
kişiye aylık bağlanması...
BAŞKAN – Sayın Sıvalıoğlu, 1 dakikanız var efendim.
HÜSNÜ SIVALIOĞLU (Devamla) – ... 1974 ve 1992 yıllarında 
getirilen af uygulamaları, enflasyonun altında tutulan faiz ve gecikme 
zamları, bütün bunlara rağmen, Kurumun hiçbir zaman cazip bir 
hüviyete kavuşturulamaması, Bağ-Kur’un içinde bulunduğu 
sıkıntıların başlıca nedenleri arasındadır. 
Sosyal Sigortalar Kurumunda olduğu gibi, Bağ-Kur’da da acil tedbirler 
alınması zorunlu hale gelmiştir. Bu nedenle, geçen dönemde Mecliste 
3,5 yıl bekletilen Bağ-Kur’la ilgili kanun tasarısı, yeniden, ciddî bir 
şekilde etüt edilerek, bu Hükümet döneminde çıkarılmalıdır. 
Konuşmamın başında belirtmeye çalıştığım çalışma hayatı ve sosyal 
güvenlikle ilgili yasaların ivedilikle Meclise getirilmesi gerektiğini bir 
kere daha yineliyorum. Amacımızın, ülkemizde çalışma hayatının, 
sosyal güvenlik sisteminin ve istihdam piyasasının, günümüz şartlarına 
uygun bir seviyeye getirilmesi; sosyal adaletin sağlanması; 
çalışanlarımızın geleceğe güvenle bakabilecek şartlara 
kavuşturulması...
(Mikrofon otomatik cihaz tarafından kapatıldı)
BAŞKAN – Size ek süre veriyorum; buyurun, konuşmanızı bitirin 
efendim. 
HÜSNÜ SIVALIOĞLU (Devamla) – ... olacağını belirtir, Çalışma ve 
Sosyal Güvenlik Bakanlığı bütçesinin hayırlı olmasını diler, Yüce 
Heyetinizi saygılarla selamlarım. (ANAP ve DYP sıralarından alkışlar) 
BAŞKAN – Teşekkür ederim Sayın Sıvalıoğlu.
Doğru Yol Partisi Grubu adına, İstanbul Milletvekili Sayın Hayri 
Kozakçıoğlu; buyurun efendim. (DYP sıralarından alkışlar)
Sayın Kozakçıoğlu, siz de, herhalde süreyi eşit böldünüz değil mi 
efendim?..
HAYRİ KOZAKÇIOĞLU (İstanbul) – Evet efendim.
BAŞKAN – Konuşma süreniz 10 dakikadır efendim.
DYP GRUBU ADINA HAYRİ KOZAKÇIOĞLU (İstanbul) – Sayın 
Başkan, sayın milletvekilleri; İçişleri Bakanlığı bütçesiyle ilgili olarak, 
Doğru Yol Partisi Grubunun görüşlerini sunmak üzere huzurunuzda 
bulunuyorum. Sayın Başkanı ve sayın milletvekillerimizi saygıyla 
selamlarım. 
İçişleri Bakanlığı deyince, ülkenin bir ucundan diğer ucuna kadar, çok 
geniş bir sahaya uzanan ve çok farklı nitelikler arz eden hizmetler 
topluluğu karşımıza çıkıyor. Bu nedenle, İçişleri Bakanlığı bütçesi 
hakkında 10 dakika konuşmak, gerçekten çok zor. Ben, mümkün olduğu 
kadar, tekrara kaçmadan ve fazla ayrıntıya inmeden, başlıkları, sizlerin 
bilgisine ve takdirine sunmaya çalışacağım. 
İçişleri Bakanlığı, yurdun iç güvenliğini sağlayacak, millî birlik ve 
bütünlüğümüze sahip çıkacak, trafikle ilgilenecek, sivil savunmayla 
ilgilenecek, pasaportla ilgilenecek, nüfusla ilgilenecek, kaçakçılıkla 
ilgilenecek. Yurda girerken de, çıkarken de, ilk ve son olarak göreceğiniz 
personel de, genelde İçişleri Bakanlığı personeli olacak.
Ülkede güvenlik hizmeti sağlanacak ki, diğer hizmetler, ülkenin her bir 
köşesine gitsin. Yani, güvenlik hizmeti, diğer hizmetlerin tabanı, diğer 
hizmetlerin temelidir. Güvenlik olmayan yere hizmet götüremezsiniz, 
güvenlik olmayan yere eleman gönderemezsiniz. Bu nedenle, İçişleri 
Bakanlığının hizmetleri, biraz daha değişiklik arz ediyor. 
İç güvenlik deyince, millî birlik ve beraberlik deyince de, aklımıza, son 
yirmibeş yıldan beri, hemen terör konusu ve terörle mücadele konusu 
geliyor. Terörle mücadele, çok kolay bir olay değildir. Bütün dünyada, 
incelediğimiz zaman görüyoruz ki, bir ülkeye terör girdiği zaman, çok 
çabuk gitmiyor, çok çabuk çıkmıyor. Zira, terör, sadece o ülkenin kendi 
iç olayı olmuyor, sadece o ülkenin içerisindeki insanları ilgilendiren bir 
mesele olmuyor. Özellikle, Türkiye gibi, coğrafyası çok büyük önem ve 
özellikler arz eden bir ülkede terörü bitirmek kolay değil. 
Terörle yıllardan beri boğuşuyoruz. Devlet güvenlik güçleri; -polisiyle, 
jandarmasıyla- güvenlik hizmeti veren Türk Silahlı Kuvvetleri 
mensupları, bunlara yardım eden diğer kuruluş mensupları ve tüm 
vatandaşlarımız, yıllardan beri terörle mücadele ediyor. Bu konuda pek 
çok şehitler verdik. Ben, şehitlerimizi rahmetle anmak istiyorum; 
gazilerimize de saygılar sunmak ve bundan sonraki yaşantılarında, 
kendilerine sağlık ve mutluluklar dilemek istiyorum.
Biraz önce belirttiğim gibi, bu güç mücadeleyi, bugüne kadar başarıyla 
getirdik. Niye, başarıyla getirdik diyorum; çünkü, terörün amacı, bu 
ülkeyi bölmekti; terörün amacı, bu ülkeden toprak koparıp, orada, ayrı 
bir bayrak altında, ayrı bir devlet ilan etmekti; başaramadı... Bugüne 
kadar başaramadı, bundan sonra da başaramayacak... Terörün amacı, bu 
ülkedeki insanlar arasında, kardeşler arasında kavga çıkarmaktı; Alevî 
ile Sünnîyi; sağcıyla solcuyu; Türk veya Kürt dediğimiz insanları, 
kardeşleri; yıllardan beri aynı kapılarda yaşamış, yan yana ticaret 
yapmış insanlarımızı dövüştürmekti; başaramadı...
Bu nedenle diyorum ki, terörle mücadelede, bugüne kadar başarıyla 
geldik; bu tempomuzu sürdürdüğümüz zaman, kesin başarıya 
ulaşacağız. Bu Meclisin içerisinde olduğu gibi, bu ülkenin içerisinde de 
terör isteyen yok... Bu ülkenin içerisinde de, bu Meclisin içerisinde de 
teröre destek veren yok... Bu nedenle başaracağız... Çünkü, ülkenin bir 
bölümü terör istiyoruz demiyor, vatandaşın bir bölümü terör istiyoruz 
demiyor, milletin vekillerinin tamamı terörün karşısında; o nedenle, 
başaracağız... Ancak, başarmamız için, biraz daha bir şeyler yapmamız 
lazım.
Şimdi, İçişleri Bakanlığının bütçesine bakıyoruz; bundan önceki 
bütçelerde olduğu gibi, bu sene de, yine, İçişleri Bakanlığı bütçesinde 
istediğimiz ödenek yok. Tabiî, ülkemizin imkânları bu kadar. Ülkemizin 
imkânlarıda bu kadar olunca, illâ daha fazla alalım diyemiyoruz; ama, 
incelediğimizde görüyoruz ki, dağda, kışta, karda, sıcakta uzaklara 
gönderdiğimiz insanlarımızın, uzaklara gönderdiğimiz devlet güvenlik 
güçlerimizin, halkımızın tabiriyle, karnının tok, sırtının pek olması 
lazım. Yani, hem iaşesini vermemiz hem malzemesini vermemiz hem 
erzakını vermemiz lazım. 
Her hizmette olduğu gibi, güvenlik hizmetinde de bir altyapı var. Bu 
altyapıyı da mutlaka oluşturmamız lazım. O bakımdan, gönül ister ki, 
daha fazla ödenek verelim. Benim, bu konuda iki temennim var: 
Birincisi, Hükümetimiz bütün imkânını kullanarak, yıl içerisinde, 
emniyet güçlerine, jandarma güçlerine ve Türk Silahlı Kuvvetlerinin iç 
güvenlik hizmeti yapan unsurlarına mutlaka ek ödenek sağlasın. Bu 
imkânı birlikte sağlayalım.
Bir de, Hükümete ve Maliye Bakanlığına bir önerim var : Biz 
alışmışız, ödenekleri hep parça parça, parça parça veriyoruz ve hiçbir 
zaman, zamanında gitmiyor. Hiç olmazsa, terörle mücadele ünitelerinin 
ödeneklerini, Maliye Bakanlığı yüzde 100 serbest bıraksın. Serbest 
bıraksın ki, bu güçler, terörle mücadelede kendilerini daha rahat ve daha 
güçlü hissetsinler. 
Terörle mücadele, bizim millî bir meselemiz. Bu nedenle, artık, bu 
konuda bir millî politika oluşturmamız lazım. Bizim karşımıza, 
yabancı devletlerin, yabancı kuruluşların temsilcileri geldiği zaman, 
hangi partimizin elemanıyla konuşursa konuşsun, devletin hangi 
yetkilisiyle konuşursa konuşsun, kritik sorularda aynı cevapları 
verebilmeliyiz. Dostumuz da, düşmanımız da bilmeli ki, Türkiye bir 
karar vermiştir. Türkiye, bu kararını, yurtiçine de, bütün dünyaya da 
deklare etmelidir. Bilmelidir ki, bütün dünya, Türkiye, bu kararından bir 
adım geri dönmeyecektir. Eğer karar vermezsek, millî politika 
oluşturmazsak, dostlarımız, Türkiye karar versin diye bekleyecekler, 
destekte geç kalacaklar. Düşmanlarımız... ha, daha, bunlar karar 
vermemişler; biraz daha üzerlerine gidelim, bunlardan bir şeyler daha 
koparalım diyecekler. Farklı farklı cevaplarımız, düşmanlarımızı 
sevindirecektir. Bu nedenle, Türkiye Büyük Millet Meclisi olarak, gelin, 
bir karar verelim. 
FETHULLAH ERBAŞ (Van) – Karar verdik efendim.
HAYRİ KOZAKÇIOĞLU (Devamla) – Teröre karşı hep beraberiz; 
bunun, bir de politikasını oluşturalım, bunu bütün dünyaya ilan edelim 
ve ondan sonra da, buradan bir adım geriye geçmeyelim. 
Terörle mücadelede bu politikayı oluştururken tabiî ki, demokratik 
kurallara uyacağız; tabiî ki, insan haklarına saygılı olacağız; ama, bir 
taraftan da, oradaki insanımızı  huzura kavuşturmak ve oraya hizmet 
götürebilmek için, mücadeleyi de aynı tempoyla birlikte götüreceğiz. 
Bu nedenle, devlet güvenlik güçlerini takviye edip, onların teknolojisini 
geliştirmemiz lazım. Yani, bir ülkede terörde başarıya ulaşabilmek için, 
devlet güvenlik güçlerin ellerindeki teknoloji, teröristin teknolojisinden 
mutlaka önde olacaktır, hem şehir içerisinde hem de dağda. Bu 
teknolojiden geri kaldığımız zaman, terörle mücadelede zorlanırız. 
İşte, bu bakımdan, devlet güvenlik güçlerinin maddî yönden 
desteklenmesi gerekir diyorum. Bunu başardığımız zaman da, Türk 
Silahlı Kuvvetleri aslî görevine dönecektir. Bütün etrafımız ateş 
çemberi. Türkiye her zaman bir probleme bulaşabilir. Türk Silahlı 
Kuvvetlerinin mutlaka aslî görevine dönmesi, dışarıdan gelecek bir 
tehlikeye karşı da hazır olması lazım. Bu, ülkemizin güvenliği 
bakımından gereklidir. 
Terör konusunda, tabiî ki, söylenecek çok şey var; ancak, zaman çok 
geçtiği için, ben, diğer konuları, başlıklarını okumak suretiyle 
belirtmek istiyorum:
Efendim, zaman zaman televizyonlara yansıyor; devlet güvenlik 
güçlerinin, toplumsal hareketlerdeki davranışları... Bunun temelinde bir 
büyük noksanlığımız var; 2911 sayılı Toplantı ve Gösteri Yürüyüşleri 
Kanunu... Artık, bu kanunu değiştirmemiz lazım. Eğer, televizyonlarda 
o görüntüleri görmek istemiyorsak, devlet güvenlik güçleri ile gösteri 
yürüyüşü yapanların arasında daha sıcak bir hava yaratmak istiyorsak, o 
kanunu değiştirmemiz lazım. Zira, o Kanun, devletin polisine, 
jandarmasına “kanunsuz gösteri yürüyüşü yapanları zorla dağıt” diyor, 
“zor kullanarak dağıt” diyor; böyle bir görevi vermiş; böyle bir görevi 
yapmadıkları zaman, onlar da zor durumda kalıyorlar. Bu Kanunu da 
Türkiye Büyük Millet Meclisi çıkarmış. Gelin, bu konuyu beraber 
inceleyelim, cesaretle bunu değiştirelim ve gencimiz, yürüyüş 
yapanımız, sokakta daha rahat etsin ve bunların gösteri yürüyüşleri için 
daha rahat bir ortam sağlayalım.
 Ayrıca, özel güvenlik teşkilatlarının sayısını çoğaltalım ve 
Türkiye’de de özel güvenlik teşkilatı kurulmasını, ayrıca özel polis 
kurulmasını sağlayalım ki, devlet güvenlik güçleri üzerindeki, polis 
üzerindeki yükün bir kısmı kalksın. Daha önce de buradan arz ettim; 
İstanbul’da, sadece koruma görevinde, yüzde 15’e yakın personel 
çalıştırıyoruz. Bunlar, terörden aldığımız, diğer hizmletlerden 
aldığımız personeldir. 
Benden önceki konuşmacı arkadaşlarımızdan Sayın Özbek, askerliğini 
yapmayan polisler konusunu gündeme getirdi. Bazı noksanlıklar oldu. 
Bu çocukların, bugün, bu duruma düşmelerinin nedeni biziz. Biziz 
derken, devleti kastediyorum, İçişleri Bakanlığını kastediyorum. Bu 
çocukları, askerliklerini yapmadan polis yaptık. Bu çocuklar “askere 
gidelim” diye bizlere müracaat ettiler, göndermedik. Niye göndermedik: 
istanbul’da 5 bin kişi var, Ankara’da  3 500 kişi var, İzmir’de 2 200 kişi 
var; göndermeye kalktığımızda, bir anda, İstanbul polisinin yüzde 15’i, 
yüzde 20’si gidecek... Bu çocukları “bu sene gitme... Bu sene gitme...” 
diye diye göndermedik; çocuklar, evlendiler, eşleri var, çocukları oldu; 
şimdi, askere göndermekte sıkıntı çekiyoruz. Zaten, yönetmelik değişti; 
askere gitmeden almıyoruz. 
Amiriyle, memuruyla beraber, elimizde, aşağı yukarı 33 bin civarında 
personel var. Özel bir kanun çıkaralım ve bunu beş yıla yayalım. Bu 
çocuklar, beş yıl içerisinde, gitsinler, askerliklerini yapsınlar. Temel 
eğitimlerini yapsınlar, geri kalan sürede de, yine, polis olarak, Türk 
Silahlı Kuvvetleri içerisinde, güvenlik güçleri içerisinde, bu görevlerini 
ifa etsinler; çünkü, doğuya da gitse, batıya da gitse, ihtiyaç olduğu anda, 
valiler asker istiyor. Asker isteyip de, bu insanları asker üniforması 
altında getirmektense, polis olarak çalıştırmakta yarar var; bir...
İkincisi; toplumsal olaylar ve terör, yavaş yavaş, büyük şehirlere 
kaymaya başlayacak. Başladığı zaman, İstanbul’da, Ankara’da, 
İzmir’de, elimizde toplu güç bulunması lazım. Eğer toplu güç 
bulunmazsa, o zaman, yine, askerden yardım isteyeceğiz.
(Mikrofon otomatik cihaz tarafından kapatıldı)
BAŞKAN – Sayın Kozakçıoğlu, size ek süre veriyorum. Lütfen, 
konuşmanızı toparlayın. 
KAHRAMAN EMMİOĞLU (Gaziantep) – Daha evvel de, konuşma 
içerisinde fazladan süre verdiniz zaten.
BAŞKAN – Efendim, biliyorum... Arkadaşımız konunun ehlidir. Sizin 
arkadaşlarınıza da o müsamahayı gösterdim.
HAYRİ KOZAKÇIOĞLU (Devamla) – Efendim, söylemek 
istediklerimin dörtte birini bile söyleyemedim.
Bu arada, polisin fazla çalışma süreleriyle ilgili verdiğimiz tazminatlar 
çok semboliktir; bunun, artması lazım. Bir de, 1988’den önce emekli 
olan polislerle, sonra emekli olan polisler arasında çok büyük bir fark 
var; bunun giderilmesi lazım.
Türkiye için önemli bir olay, MERNİS Projesi ve sivil savunma 
olayıdır. Yıllardan beri İçişleri Bakanlığında, nüfus ve sivil savunma, 
gönlümüzden geçen önlemi alamamıştır. MERNİS Projesini 
gerçekleştirmemiz lazım. Her insanımıza, üzerinde bilgisayar numarası 
bulunan bir nüfus kağıdı vermemiz lazım; bunu mutlaka sağlamamız 
lazım. Nüfus kayıtlarında, ölü ve sağ 100 milyon insan var. Şimdiye 
kadar bunun 77 milyonu kodlanabilmiş, diğerlerini de süratle 
kodlamamız lazım. 
Efendim, elimde Yedinci Beş Yıllık Kalkınma Planı var. Beş yıllık 
kalkınma planın içerisinde, Türkiye Büyük Millet Meclisi, mahallî 
idarelerin muhtariyetini kabul etmiş. Mahallî idarelerin bugünkü halinin 
nedeni olarak da, hizmetlerin merkezde toplanmasını göstermiş ve bir 
yıl içerisinde, Köy Kanunu, Belediyeler Kanunu, Büyükşehir Belediyeler 
Kanunu, Özel İdare Kanunu, İller İdaresi Kanunu ve bunların gelir 
kanunlarının, bir de Mahalle Muhtarları Kanunun çıkarılmasını, 
Türkiye Büyük Millet Meclisi kabul etmiş. Bunları bir yıl içerisinde, 
mutlaka çıkarmamız lazım. Özellikle, mahalle muhtarlarına önem 
vermemizde ve mahalle muhtarlarını, belediye meclisinin tabiî üyeleri 
yapmamızda büyük yarar olacaktır. 
Son bir konum daha var; özellikle, Sayın İçişleri Bakanına hitap etmek 
istiyorum: Bugün, Türkiye nüfusunun yüzde 40’ı yüzde 45’i şehirlerde 
yaşıyor, yüzde 55’i kırsal kesimde yaşıyor. Kırsal kesimde yaşayan bu 
insanlarımızın evlerinin, işyerlerinin yangınlarını kim söndürüyor; 
itfaiye; ama, nerenin itfaiyesi; belediye itfaiyeleri... Dünyanın pek çok 
yerinde itfaiye ve sivil savunma hizmetleri birleştirilmiş, genel idarî 
hizmet içerisine alınmıştır. Ben demiyorum ki, itfaiye hizmetini, genel 
idarî hizmet içerisine alalım; ama, eğer belediye itfaiyelerinin, yüzde 
50’sini...
(Mikrofon otomatik cihaz tarafından kapatıldı)
BAŞKAN – Sayın Kozakçıoğlu, lütfen, son cümlenizi söyler misiniz... 
HAYRİ KOZAKÇIOĞLU (Devamla) – ...kırsal kesime gönderiyorsak, 
merkezî idare olarak, belediye itfaiyelerini takviye edelim, geliştirelim, 
onları her bölgede çok rahat çalıştıralım. 
Çok teşekkür ediyorum, saygılar sunuyorum. (DYP ve ANAP 
sıralarından alkışlar)
BAŞKAN – Çok teşekkür ederim Sayın Kozakçıoğlu.
Doğru Yol Partisi Grubu adına ikinci konuşmayı yapmak üzere, 
Trabzon Milletvekili Sayın Yusuf Bahadır; buyurun.
Süreniz 10 dakikadır. 
Ben, her milletvekiline 10 dakika süreyi ayrı ayrı veriyorum. Şurada 5-
10 dakika geç gideceğiz, ne olacak arkadaşlar...
KAHRAMAN EMMİOĞLU (Gaziantep) – Sayın Başkan, siz 
haklısınız, çok doğru. Keşke, daha önce bize de ek süre verilseydi...
DYP GRUBU ADINA YUSUF BAHADIR (Trabzon) – Sayın Başkan, 
sayın milletvekiller; Çalışma ve Sosyal Güvenlik Bakanlığı bütçesi 
üzerinde, Doğru Yol Partisi Grubunun görüşlerini açıklamak üzere söz 
almış bulunuyorum. Hepinize şahsım ve Grubum  adına saygılar 
sunuyorum.
Değerli milletvekilleri, Çalışma ve Sosyal Güvenlik Bakanlığı, işçisi, 
memuru, esnafı, köylüsü, işsizi, emeklisiyle hemen hemen nüfusumuzun 
tamamına önemli hizmetler veren bir Bakanlığımızdır. Ülkemizde, 
çalışma barışının sağlanması ve sürdürülmesi bakımından, 
Bakanlığın önemli sorumlulukları bulunduğu gibi, istihdam hizmetleri 
ve nüfusumuzun büyük bir bölümünün sosyal güvenliği, bu Bakanlığa 
bağlı kuruluşlarca sağlanmaktadır. Bu bakımdan, Çalışma ve Sosyal 
Güvenlik Bakanlığımız, bütçesinin küçüklüğünün aksine, hizmetleri, 
vatandaşlarımızın ekonomik ve sosyal hayatındaki yeri bakımından 
büyük bir öneme sahiptir. Ancak, o alanda, ülkemizde oldukça önemli 
sorunlar bulunduğu da bir gerçektir. Çalışma hayatının, gerek haklar 
gerekse işleyiş bakımından gelişmiş ülkeler düzeyine yükseltilmesi 
önemli bir ihtiyaçtır. 
İşsizlik ve istihdamın geliştirilmesi, ülkemizin en önemli 
problemlerinden biri olmaya devam etmektedir. Aynı şekilde, sosyal 
güvenlik alanında önemli sorunlarımız ve sıkıntılarımız vardır. 
Değerli milletvekilleri, bugün, çalışma hayatımızın en önemli 
sorunlarından birini işçi sağlığı ve iş güvenliği oluşturmaktadır. Sosyal 
Sigortalar Kurumu tarafından hazırlanan istatistiklere göre, her yıl, iş 
kazaları ve meslek hastalıkları sonucu 1000’den fazla işçimiz hayatını 
kaybetmekte, 3 bin kadar işçimiz ise sakat kalmaktadır. Aynı şekilde, iş 
kazaları ve meslek hastalıkları sonucu yılda 2 milyon kadar işgücü 
kaybedilmektedir. Dolayısıyla, iş kazaları ve meslek hastalıklarının 
hem sosyal hayatımızda hem de ekonomide çok büyük olumsuz etkileri 
bulunmaktadır. Bu nedenle, Bakanlığımızın, işçi-işveren kuruluşları, 
diğer kamu ve özel kuruluşlarla birlikte, işçi sağlığı ve iş güvenliği 
konusuna büyük önem ve ağırlık vermesini bekliyoruz. Bu çerçevede, 
İş Kanununda öngörülen ceza miktarları, mutlaka, günümüz 
koşullarına uygun düzeye getirilmelidir.
Bakanlığın denetim mekanizması güçlendirilerek, işçi sağlığı ve iş 
güvenliği alanında yapılan denetimler etkinleştirilmeli ve 
yaygınlaştırılmalıdır. Ancak, sorunun, yalnızca, denetim ve cezaî 
uygulamalarla çözülemeyeceği de bir gerçektir. Bu konuda, her şeyden 
önce, işçi ve işverenlerimizin bilinçlendirilmesi ve bu amaçla eğitim 
hizmetlerine ağırlık verilmesi gerekmektedir.
Bilindiği gibi, geçtiğimiz yıl, Anayasada bazı önemli değişiklikler 
yapılmıştır. Bunlardan bazıları da sendikal haklarla ilgilidir. 
Anayasada bu yeni düzenlemelerden sonra, Sendikalar Yasası 
hükümlerinin bu değişikliklere uygun hale getirilmesi gerekmektedir.
Kamu çalışanlarının, bir başka ifadeyle, memurların, sendikal haklara 
kavuşturulması da günümüzün en güncel konularından birisidir. Bu 
sorunun, devlet personel rejimiyle doğrudan irtibatlı bulunduğunu ve her 
şeyden önce, ülkemizde sağlıklı bir şekilde işçi-memur ayırımı 
yapılması gerektiğini ifade etmek isterim. Dolayısıyla, bu sorun, çok 
boyutlu bir nitelik taşımakta ve kapsamlı bir çalışmayı 
gerektirmektedir. Hükümetimiz, bir an önce bu çalışmayı başlatarak, 
söz konusu sıkıntıların giderilmesi için gereken gayreti gösterecektir.
Sayın Başkan, değerli milletvekilleri; gümrük birliğine girmiş, Avrupa 
Birliğine tam üye olmayı hedeflemiş bir ülkeyiz. Diğer taraftan, dünyada 
küreselleşme akımının yaygınlaşması sonucu mal ve hizmet 
hareketleri bakımından ulusal sınırlar ortadan kalkmış bulunmaktadır. 
Böylesi bir ortamda, Türkiye, dünya piyasalarında rekabet etmek 
durumundadır. Bu bakımdan, üretimde verimlilik, son derece önem 
taşır hale gelmiştir. Verimliliğin sağlanmasında en önemli şartlardan 
birisi, kuşkusuz, nitelikli insangücüdür. Bugün, sanıyorum, Türk iş 
dünyasının en önemli sorunlarından birini, yeterince nitelikli eleman 
bulunmaması oluşturmaktadır. Bu gerçeğin bir sonucu olarak, 
yüzbinlerce, hatta milyonlarca insanımız işsiz beklerken, birçok işletme, 
nitelikli eleman eksikliği nedeniyle, düşük kapasitede üretim 
yapmaktadır. 
Ülkemizin tek istihdam kurumu olan İş ve İşçi Bulma Kurumunun, 
işsiz yurttaşlarımıza yönelik olarak düzenlediği işgücü yetiştirme 
kurslarını bu nedenle memnuniyetle karşılıyoruz. Ancak, elbette bu 
önemli hizmetin daha da yoğunlaştırılması gerekmektedir. 
Aynı zamanda, İş ve İşçi Bulma Kurumunu, yalnızca işsize iş, 
işverene işçi bulan bir kuruluş olma durumundan çıkarmak zorundayız. 
Kurum, Batı’daki örneklerine benzer bir biçimde, işgücü piyasasını 
yönlendiren, işsizlikle mücadele eden, istihdamın geliştirilmesi için 
politikalar oluşturup uygulayan ve az önce ifade ettiğim gibi, işgücüne 
nitelik kazandırabilmek için yoğun faaliyet gösteren bir istihdam kurumu 
haline getirilmelidir. 
Kurumun çeşitli uluslararası kuruluşlarla ortaklaşa sürdürdüğü 
projelerin, önümüzdeki yıllarda semeresini vereceğine inanıyorum. 
Ayrıca, kurumun yönetim bakımından yeniden yapılandırılması 
amacıyla, gerekli düzenlemelerin yapılabilmesi için hazırlanacak yasa 
tasarısının Yüce  Meclise sunulmasını beklediğimizi ifade etmek 
istiyorum.  
Değerli milletvekilleri, kuşkusuz, günümüzün çalışanlar açısından en 
önemli sorunlarından birini, sosyal güvenlik kuruluşlarımızın malî 
bakımdan önemli bir darboğaz içine düşmüş bulunması 
oluşturmaktadır. Gerçekten, ülkemizde, kurumsal sosyal güvenlik 
hizmetlerinin verilmeye başlandığı son elli yıl içerisinde, henüz, 
ülkemizdeki nüfusun tamamının sosyal güvenlik kapsamına alınmamış 
bulunması yanında, kapsam içindeki nüfusa verilen hizmetlerin 
yetersizliği ve kurumlarımızın içinde bulunduğu yapısal sıkıntılar 
üzüntü vericidir. Ancak, önemli olan, bundan sonra alınacak önlemler 
sayesinde sosyal güvenlik kuruluşlarımızın yeniden kendi ayakları 
üzerinde durabilecek hale getirilmesidir. 
Hiç kuşku yok ki, yapılacak düzenlemelerde işçi ve işveren 
kesimlerinin, demokratik kitle kuruluşlarının görüş ve önerileri  
değerlendirilmeli ve olabildiğince uzlaşma sağlamaya çalışılmalıdır.
Aynı şekilde, böylesine önemli bir konu üzerinde Meclisteki siyasî parti 
grupları arasında da yaklaşım sağlamaya çaba gösterilmelidir. Çalışma 
ve Sosyal Güvenlik Bakanımız Sayın Emin Kul’un bu konuda 
gösterdiği gayretleri bundan sonra da sürdüreceğine inanıyoruz.
Diğer taraftan, Sayın Bakanın çeşitli beyanlarında, kazanılmış 
hakların mutlaka korunacağı yolundaki açıklamaları da çalışanların 
yüreğine su serpmiştir. Gerçekten, eğer, emekli yaşının yukarıya 
çekilmesi söz konusu olacaksa, emekliliğine çok az süre kalmış 
bulunanların da yaş kapsamına alınması önemli bir haksızlık 
oluşturur.
Bu nedenle, emeklilik yaşının yükseltilmesi halinde şu anda çalışmakta 
olanlar için yumuşak bir geçiş sistemi öngörülmesini gerekli görüyoruz. 
BAŞKAN – Sayın Bahadır, 1 dakikanız kaldı.
YUSUF BAHADIR (Devamla) – Sosyal Sigortalar Kurumunun bugünkü 
yapısından kurtarılması, vatandaşlarımıza sunulan hizmetin 
etkinleştirilmesi bakımından önemli bir zorunluluktur.
Her alanda olduğu gibi, Sosyal Sigortalar Kurumunun da merkezden 
yönetim sistemi iflas etmiş durumdadır. Van’daki veya Edirne’deki bir 
hastaneye basit bir tıbbî cihazın alımının bile merkezden yapılması 
veya bir sağlık tesisine hizmetli atanmasının da genel müdürlük 
tarafından yapılması kuşkusuz, büyük zaman ve masraf kaybına neden 
olmaktadır.
Bu düşüncelerle, Çalışma ve Sosyal Güvenlik Bakanlığının 1996 Malî 
Yılı Bütçesinin bakanlık çalışanlarına, milletimize ve ülkemize hayırlı 
uğurlu olmasını diler, hepinize saygılarımı sunarım. (DYP 
sıralarından  alkışlar ) 
BAŞKAN – Teşekkür ederim Sayın Bahadır.
Söz sırası Cumhuriyet Halk Partisi Grubunda.
İlk söz, İzmir Milletvekili Sayın Sabri Ergül’de. 
Buyurun. (CHP sıralarından alkışlar) 
Sayın Ergül, siz de, herhalde süreyi eşit paylaşıyorsunuz, değil mi?..
SABRİ ERGÜL (İzmir) – Evet.
BAŞKAN – Süreniz 10 dakikadır.
Buyurun.
CHP GRUBU ADINA SABRİ ERGÜL (İzmir) – Sayın Başkan, sayın 
milletvekilleri; İçişleri Bakanlığı bütçesi üzerinde, Cumhuriyet Halk 
Partisi Grubu adına söz almış bulunuyorum. Sözlerime başlarken, ülke 
bütünlüğü için şehit düşen güvenlik gücü mensuplarını saygıyla 
anıyorum.
Sayın milletvekilleri, çağımız, hem moral ve toplumsal değerler 
alanında hem de ulusal ve uluslararası siyasal ilişkilerde en önemli 
belirleyici unsurun insan hakları olduğu, insan hakları çağıdır 
diyebiliriz. Artık, çağımızda, demokrasi, hukukun üstünlüğü, insan 
hakları, yalnızca, o ülkelerin iç işi sayılmamaktadır; kişiyi, her alanda 
özgür ve yaratıcı kılmak, insanlık haklarının korunmasını sağlamak, 
tüm ulusların başta gelen görevi sayılmaktadır.
Bireyi, yaptırım gücü olan devlet ve onun yürütme araçları, idare ve 
güvenlik güçleri karşısında, evrensel hukuk kuralları ve insan hakları 
temelinde koruyabilmek, çağımızın en önemli idealleri arasındadır. 
Bizde, ülkemizde ve dünyanın birçok ülkesinde, en önemli insan hakları 
ihlalleri, devletin idarî yapısının omurgası olan İçişleri Bakanlığı 
örgütünce, onun polis ve jandarma teşkilatınca yapılmaktadır. 
Bizde, hem Osmanlı döneminde hem tek parti döneminde ve demokratik 
yaşama geçtiğimiz bu dönemde ve günümüzde, tebaa ile yurttaş ile 
devlet arasındaki ilişkiyi belirleyen en önemli unsur, yurttaşın devleti 
simgeleştirdiği, polis ve jandarmayla olan ilişkisidir. Kabul etmeliyiz ki, 
ülkemizdeki uygulama, geçmişte de, günümüzde de, devleti yurttaşına 
yeterince sevdiren, polise ve jandarmaya, istenilen düzeyde, arzu edilen 
düzeyde, güven duyulmasını sağlayan düzeyde değildir; bu, henüz 
sağlanamamıştır.
Yönetenlerin, iktidarların, güvenlik güçlerini suskun toplum yaratmanın 
aracı olarak kullandıkları görülmüştür. Elbette ki, devlet, ülkenin 
bütünlüğünü, kamu düzenini, toplumsal barışı ve huzuru korumak, 
bunlara karşı çıkan, şiddeti araç olarak benimseyen, ülke bütünlüğünü 
tehdit eden, eline silah alan terör örgütü mensuplarıyla mücadele 
edecektir.
Hukuk devletinin temel vasfı, terör örgütleri ile devleti ayıran bir önemli 
husus, devletin, terörle, bölücülükle mücadele ederken, hukuka ve insan 
haklarına saygılı olmasıdır. Güvenlik güçlerinin, görevini yaparken, 
sanık ile masumu, terör örgütü mensubu ile günahsız yurttaşı ayırt 
etmemesi, edememesi, yanlı davranması ve aşırı şiddet kullanması, 
terörü azaltmaz, olayları önlemez; aksine, artırır ve teröre prim vermiş 
olur.
Güneydoğudaki tüm yurttaşlarımızı, insanlarımızı, terörle mücadele 
ederken potansiyel suçlu gibi görmek, terörü önleyeceğim diye, zorunlu 
ve güvenlik sağlama gerekçesiyle de olsa; o insanlarımızı, köyünden, 
toprağından etmek; hiçbir önlem almadan, hiçbir bedel ödemeden, iş ve 
aş, yeni konut vermeden göçe zorlamak, yurttaşı devletinden 
uzaklaştırır. Bu ve benzeri yanlış uygulamalar sonucudur ki, olaylar, 
güneydoğuda on yıldır sürmektedir; güneydoğuda onyedi yıldır 
sıkıyönetim ve olağanüstü hal uygulanmasına rağmen sürmektedir. 
Demek ki, izlenen politikalar doğru değildir, uygulama doğru değildir, 
eksiklerimiz vardır. 
Güneydoğuda kalıcı çözüm askerî ve polisiye değil, ekonomik ve 
demokratiktir. 
Feodal yapıyı korumaya yönelik koruculuk sistemi, süratle 
kaldırılmalıdır; her uzatıldığında kaldırılacağı söylenen olağanüstü 
hal, süratle kaldırılmalıdır.
Değerli arkadaşlarım, özellikle son aylarda, büyük kentlerimizde 
meydana gelen öğrenci eylemlerine değinmek istiyorum. Elbette ki, 
demokratik bir toplumda, hak arama özgürlüğü, gösteri yapma özgürlüğü, 
yurttaşa tanınan temel bir haktır. Şiddete başvurmadan hak aramak, 
gösteri yapmak, elbette ki, yurttaşların, kullanması gereken demokratik 
haklarıdır. Harçların kaldırılması, eğitimde fırsat eşitliğinin 
sağlanması gibi masumane isteklerle, haklı olarak, Türkiye’de, son 
zamanlarda, hem ortaöğretimde hem de üniversitede eğitimin paralı hale 
gelmiş olması karşısında, bunu protesto etmek, sorunlarını kamuoyuna 
duyurmak amacıyla masumane öğrenci eylemlerinde elbette ki, 
öğrencilerin arasına karışmış provokatörler, hatta çok az sayıda da olsa 
şiddet yanlıları olabilir; ama, bunları önlerken, polisin takındığı tutum 
-hepimiz televizyonlarda seyrettik- bu olaylara yaklaşımı, o olayları 
önleme uygulamaları; o öğrencilerin, geleceğimiz demek olan gençlerin 
bu masumane isteklerini çok da insancıl bir anlayışla karşılar düzeyde 
değildi.
Değerli arkadaşlarım, Güney Kore’de, Almanya’da, toplum olayları 
karşısında polisin tutumunu görüyoruz. Bizde ise, yeterince eğitimi 
olmayan, belli yönde koşullandırılmış, kendisi gibi düşünmeyen 
yurttaşı devlet düşmanı gören anlayıştaki bazı polislerin -temel görevi 
o eylemler sırasında, yasal hakkını kullanan yurttaşların, hiçbir 
saldırıya uğramadan, eylemlerinin barış içerisinde, olaysız bitmesini 
sağlamak olan polisin- kendi kişisel tepkilerini de ortaya koyarak, 
öğrencilere karşı davranışları, hepimizi üzen olaylara neden olmuştur. 
Özellikle, memur eylemlerinde, geçim sıkıntısı içerisinde bulunan 
memurun, ev kirasını ödeyemeyen, belki, çocuğuna harçlık veremeyen 
memurların, maaş azlığını, geçim sıkıntısını duyurmak, sorunlarına 
çözüm bulmak amacıyla yaptıkları, yine, masumane eylemlerde, polis 
örgütünün davranışları, insan haklarıyla bağdaşır yönde olmamıştır. 
Adana örneğinde gördüğünüz gibi, belki, kendi çocuğunun öğretmenini 
coplamak durumunda kalan, belki, kendi öğretmenini coplamak 
durumunda kalan polisin tutumu, kamuoyu tarafından tasvip 
görmemiştir.
Değerli arkadaşlarım, bunları söylemek, polisin, hukuk kurallarına, 
insan haklarına saygılı uygulama içerisinde bulunmasını istemek; polis 
örgütünün onurunu zedelemekle hiçbir ilgisi olmadığı halde, bunları 
söyleyenlere, polis örgütünün moralini bozmak, polis örgütünün onurunu 
zedelemek gibi bir yaklaşımla yaklaşan amirler, özellikle İçişleri 
Bakanlığı, esasında, polis örgütüne de büyük kötülük ediyor. 
(Mikrofon otomatik cihaz tarafından kapatıldı)
BAŞKAN – Sayın Ergül, 1 dakikanız kaldı efendim.
SABRİ ERGÜL (Devamla) – Bitiriyorum Sayın Başkanım, teşekkür 
ederim.
Siz, insanların gözü önünde yargısız infazların yapıldığı Türkiye’de, 
binlerle ifade edilen, sayısı bine yaklaşan faili meçhul cinayetlerin 
bulunduğu, kayıpların, gözaltında kayıpların bulunduğu bir ülkede, ana 
babaların -Dicle’de kaybolan koyunun değil, insanların- yavrularının 
hesabını sorduğu bir Türkiye’de, bunlara çözüm getiremiyorsanız; eğer, 
devletin polis gücü, çaresiz memura, 14–15 yaşındaki çocuklara geçiyor 
da, mafya babalarına, Engin Civanlara geçmiyorsa, toplumsal huzuru 
sağlayamazsınız, yurttaşın devlete ve hukuka olan güvenini sarsarsınız. 
(Mikrofon otomatik cihaz tarafından kapatıldı)
BAŞKAN – Sayın Ergül, size ek süre veriyorum; buyurun.
SABRİ ERGÜL (Devamla) – Değerli arkadaşlarım, bu sorunları dile 
getirmek, bunlara hep birlikte çözüm aramak durumundayız. Her gün 
milyonlarca insanın gözü önünde cereyan eden olaylar karşısında, 
polisin tutumunu ve polis devleti anlayışını tasvip eder mahiyetteki 
polis amirlerinin demeçleri, maalesef, hem polis örgütüne haksızlıktır 
hem de devletine güvenmek isteyen, çağdaş bir toplumda yaşamak 
isteyen yurttaşlara güvensizlik ve saygısızlıktır. 
Değerli arkadaşlarım, bir başka konuya daha değinmek istiyorum; 
elbette ki, polisin de sorunları var; polisin ekonomik sorunları var, 
eğitim sorunu var, tayinlerdeki haksızlıklar var. Kendi amirleriyle olan 
ilişkilerinde, yapılan haksızlıklar karşısında isyan etme durumunda, 
tepki gösterme durumunda olan polislerin psikolojilerinin bozulması var. 
Güç koşullarda görev yaptığı halde, hiçbir rehabilitasyona tabi 
tutulmadan, önemli kent merkezlerine verilen polislerin sorunları var; 
ama, bizim yaklaşımımız, İçişleri Bakanlığının yaklaşımı, bu 
sorunlara eğilmek yerine, örneğin; belki, kendince, sorunları olduğu için, 
polis örgütünün de sorunlarını dile getiren bir polis memuruna, hatta 
amirleriyle ilgili olarak, standart dışı silahların amirler tarafından satın 
alınarak, birçok insana ruhsat vaadiyle verildiğini iddia eden, polislerin 
ağır koşullarda çalıştığını ifade eden bir polis memuruna 
yaklaşımımız, onun aklî dengesinin bozuk olduğu şeklinde tezahür etti. 
Elbette ki, polis örgütü içerisinde ağır koşullarda çalışanların, 
tepkilerini, kendi sorunlarını ifade edebilme yolları bu olmamalıydı; 
ama, bu sorunların çözülmesi için, bu sorunların üzerine gidilmesi için, 
böyle davranışlara gerek olmadan, polis örgütünün başındakiler ve 
İçişleri Bakanlığı, bu sorunlara çözüm getirmek durumundadırlar.
(Mikrofon otomatik cihaz tarafından kapatıldı)
BAŞKAN – Sayın Ergül, lütfen son cümlenizi söyleyiniz. Size ek süre de 
verdim.
SABRİ ERGÜL (Devamla) – Değerli arkadaşlarım, son yıllarda, insan 
hakları ihlalleri ve hukuka uygun olmayan davranışların soruşturulması 
konusunda, bunları soruşturma durumunda olan savcılarımızın, 1980 
sonrası yapılan uygulamalarla, yargının, idare karşısında güçsüz hale 
getirilmiş olduğunu ve bunun düzeltilmesi gerektiğini ifade etmek 
istiyorum.
En son olarak, yıllarını mülkî idareye vermiş, valilik sıraları gelmiş 
deneyimli insanlar dururken, valinin işlevi yalnızca kolluk kuvveti 
görevi yapmakmış gibi, bütün il valiliklerine -hele özellikle son 
yıllardaki tayinlerde görüldüğü gibi- polis kökenli kişilerin, emniyet 
amirlerinin, emniyet müdürlerinin atanmış olması, hem sakıncalı hem 
de mülkî idarede sorun yaratan niteliktedir.
(Mikrofon otomatik cihaz tarafından kapatıldı)
SALİH KAPUSUZ (Kayseri) – Sayın Başkan...
BAŞKAN – Sayın Ergül, süreniz bitti. Cümlenizi yarıda kesmemek için 
-her arkadaşa da yapıyorum- saniyeyi durdurdum; ama, Refah Partili 
arkadaşlarımızın çok zoruna gidiyor.
İSMAİL İLHAN SUNGUR (Trabzon) – 5 dakika süre verdiniz.
BAŞKAN – Hayır efendim, 5 dakika vermedim. 
Arkadaşlarımızın cümlesinin bitireceğini hissediyorum; ama, 
cümlelerini yarıda kesmemek için saniyeyi durduruyorum. Bu, sizi 
rahatsız ediyorsa bundan sonra onu da yapmayayım; ama, bir yönetici 
olarak bu kadar da takdir hakkımız olsun.
Buyurun efendim, son cümlenizi söyleyin.
SABRİ ERGÜL (Devamla) – Değerli arkadaşlarım, en son olarak, 
öğrenci kuruluşlarında çalışmış, gençlik sorunlarıyla ilgilenmiş bir 
insan olarak, Manisa’daki gençlerimizin uğradıkları işkence olaylarını 
kamuoyunun gündemine getirmiştim, buraya getirmiştim. 
Yüksek Meclisimizin gösterdiği duyarlılığa ve kamuoyunun bu 
konudaki duyarlılığına teşekkür ederim; ama, bu konuda duyarlı 
olmayanlara da kaygılarımı ifade etmek isterim.
Yüce Meclisi saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Ergül.
Cumhuriyet Halk Partisi Grubu adına, ikinci konuşmayı İzmir 
Milletvekili Sayın Aydın Güven Gürkan yapacaklardır. 
Buyurun Sayın Gürkan. (CHP sıralarından alkışlar)
Süreniz 10 dakikadır.
CHP GRUBU ADINA AYDIN GÜVEN GÜRKAN (İzmir) – Sayın 
Başkan, değerli milletvekili arkadaşlarım; Cumhuriyet Halk Partisi 
Grubu adına, Çalışma ve Sosyal Güvenlik Bakanlığı bütçesi üzerinde 
konuşacağım; hepinizi saygıyla selamlıyorum.
Sayın Başkan, sayın milletvekilleri; toplum ve devlet yaşamımızın 
başka pek çok alanında olduğu gibi, çalışma ve sosyal güvenlik 
alanında da sorunlarımız çok birikmiştir. Kanımca, sorunların 
çözümünde başlangıç noktasını, Çalışma ve Sosyal Güvenlik 
Bakanlığının yeniden düzenlenmesi oluşturmalıdır. Çok sayıda 
bakanlıktan oluşan yürütme sistemimiz nedeniyle, aslında bir bütünlük 
içerisinde, bir bakanlıkta toplanması gerekli yetkiler, görevler, kurumlar 
ve imkânlar, çeşitli bakanlıklar arasında dağıtılarak, bir sistemin 
oluşması ve bunun akılcı, etkili ve ucuz çalışması çok zorlaşmaktadır.
Devletimiz, Anayasası gereği, bir sosyal devlettir. Ancak, belli bir 
sistematiği olan ve sürekli geliştirilen bir sosyal harcamalar bütçesine, 
devlet, bugüne değin hiç sahip olmamıştır. Bu nedenle, devlet, sosyal 
niteliği zayıf, etkisiz, adaletsiz, sistemsiz ve pahalı çalışmıştır. Bugün, 
herkes bilmektedir ki, sosyal güvenliğe millî gelirden ayırdığımız pay, 
Avrupa ülkelerinin en gerisindedir. Bu bağlamda, bir kez daha 
vurgulamak isterim ki, Çalışma ve Sosyal Güvenlik Bakanlığı yeniden 
düzenlenmelidir ve yeniden düzenlenmiş bu bakanlık, ilk iş olarak, 
onbeş yıl perspektifli bir sosyal güvenlik master planı yapmalı ve 
sistematiği olan bir sosyal bütçe oluşturmalıdır. 
Bir süredir, sosyal sigorta sisteminin verdiği açıklardan söz edilmekte ve 
bundan sürekli olarak yakınılmaktadır. Hiç kuşku yok ki, sistemin yeni 
bir düzenlemeye ihtiyacı vardır. Ancak, buradan kalkarak, salt, devletin 
kaynak aktarımını minimalize etmeyi hedeflemek ya da sosyal 
dayanışma ilkesini büyük ölçüde gözardı eden aşırı özelci ve bireyci 
yaklaşımlara yönelmek son derece yanlıştır ve kabul edilemez. Sosyal 
sigorta sistemimizin bugünkü durumunun asıl nedeni, devletin, sosyal 
sigorta sistemimize yapması gereken katkıyı yapmakta, geçmişte, hep 
kaçınmış olmasıdır. Devlet, yardım etmek bir yana, aksine, kendini ve 
başkalarını, sigorta fonları eliyle, yok pahasına finanse ettirmiştir; 
devlet borçludur. Bu sözlerimle, emeklilik yaşı ve prim ödeme gün 
sayısıyla ilgili yeni bir düzenleme de yapılmasın demiyorum; ancak, 
böyle bir düzenleme, çok makul olmalı, sendikalara elden geldiğince 
benimsetilmeli ve emekliliklerine belli bir süre kalmış olanların hakları 
saklı tutulmalıdır. Emeklilik maaşları ve sağlık hizmetlerinin giderek 
iyileştirileceğinin güvenceleri de mutlaka oluşturulmalıdır. Ayrıca, 
böyle bir düzenlemeyi sosyal açıdan dengeleyebilmek için, işsizlik 
sigortası, iş güvencesi, kamu çalışanları sendikaları düzenlemeleri de 
mutlaka birlikte düşünülmelidir. İş ve İşçi Bulma Kurumunu yeni 
işlevlere kavuşturacak olan iş-kur yasa tasarısı da bu kapsam içinde yer 
almalıdır. Bu düzenlemelerin bazılarına karşı öne sürülen işveren 
itirazlarının giderilebileceğini düşünmekteyiz. 
SSK sigortalılarının sağlık hizmetleriyle ilgili yakınmaları çok iyi 
bilinmektedir. Bunun temel nedeni, SSK hastanelerinin, bugün, kadro, 
bina ve donanım olarak, devlet hastanelerinin bile gerisinde kalmış 
olmasıdır; daha doğrusu, gerisinde bırakılmış olmasıdır. Devlet, 
yaşlılık sigortasına yaptığı katkıyı azaltmak için, sağlık sigortası 
fonlarından, yaşlılık sigortasına aktarma yapagelmiştir. Kanımızca, 
sağlık sigortasının yaşlılık sigortasından ayrılmasında yarar vardır. 
Ayrıca, hastane işletmeciliği özerkleştirilmeli ve modernleştirilmelidir. 
Sayın Başkan, sayın milletvekilleri; işsizlik sorunu gibi çok önemli bir 
sorun, bugün, ülkemizde, sahipsiz kalmıştır. 
Bütçesini görüştüğümüz Bakanlığın adı Çalışma Bakanlığı olmasına 
karşın, bu Bakanlığın, istihdamı geliştirici yetkileri, donanımı, 
kurumları ve olanakları çok sınırlıdır. Çalışma Bakanlığının, bu 
açıdan da yeniden düzenlenmesinde büyük bir zorunluluk vardır. 
Örneğin, insangücü planlaması, üretimle eğitimin eşgüdümlenmesi ve 
eğitimin sürekli kılınması sorunları, sahipsiz olarak ortalıklarda 
durmaktadır. Oysa, kimi çağdaş ülkeler, eğitim ve çalışma 
bakanlıklarını tek bir bakanlıkta toplamak gibi bir geniş ufukluluk 
göstermektedirler.
İşsizlik sorununun bizden çok daha az hissedildiği ülkelerde bile, 
istihdamı geliştirici çeşitli projeler uygulanmakta ve yepyeni çözümler 
oluşturulmaktadır.
Bugün, işgücü piyasamız, büyük bir düzensizlik, kararsızlık, 
güvensizlik içerisinde ve baskı altındadır. Sendikasız, sigortasız ve 
kayıtsız işçi çalıştırmak, neredeyse kurumlaşmak üzeredir. Bunda, 
yasal boşlukların, ceza yetersizliklerinin, denetim noksanlıklarının ve 
savcıların kayıtsızlıklarının, kuşkusuz, belli bir rolü vardır; ancak, 
kayıtlı istihdama getirilen aşırı malî yük de, bu olumsuz gelişmenin 
nedenlerinden biridir. Devletin, yük almamak amacıyla, tüm maliyeti işçi 
ve işverenin omuzlarına yıkması, kayıtsız istihdamı ve ekonomiyi 
teşvik ederek, nihaî tahlilde, devletin kendisine de zarar vermektedir. 
SSK’nın aktif ve pasif sigortalı dengesinin bozulmasında da, kayıtsız 
istihdam çok önemli bir rol oynamaktadır. Bu sorunu da, kaçak yabancı 
işçi çalıştırma sorunu gibi, çözmek zorundayız. 
15 yaşından küçük çocukların, kitlesel olarak, çok acımasız koşullarda 
çalıştırılıyor olması da, çözmek zorunda olduğumuz sorunlardan 
biridir. 
İşçi sağlığı ve iş güvenliği konusunda da, uluslararası 
karşılaştırmalarda çok gerilerdeyiz. 
Kadınların istihdam içerisindeki payları da yeterli değildir.
Özürlülerin ve eski mahkûmların istihdam sorununa da, daha kapsamlı 
bir biçimde yaklaşmak zorundayız. Geçici ve mevsimlik işçilerin 
bugünkü durumlarını mutlaka düzeltmeliyiz. Bütün bunları yapmak 
olanaklıdır. Bunun için en temel koşul, bu sorunları önemsemek ve bu 
sorunlarla birlikte yaşamak yerine, bu sorunları çözmek arzu ve 
kararlılığını göstermektir. 
Sayın Başkan, değerli milletvekilleri, geçtiğimiz temmuzda, dar 
kapsamlı ve yetersiz olsa da, Anayasanın kimi maddelerinin 
değişikliğini yapabildik; ancak, gerekli yasal düzenlemeleri yaparak, 
bunlara, henüz işlerlik kazandıramadık. Biz, CHP olarak, bu konudaki 
hazırlıklarımızı tamamlamak üzereyiz; Hükümetin de hazırlıklarını 
bir an önce tamamlamasını istemekteyiz.
Kamu görevlilerinin belli bir kesimini kapsam dışında bırakmak ve 
aşamalı olarak uygulanmak üzere, biz, kamu görevlilerine 
toplusözleşmeli ve grevli sendikalaşma hakkını verebilmek için, 
bilindiği üzere, büyük çabalar harcadık; ancak, yeterli Meclis desteğini 
bulamadık. Çoğunluk, bunun için Anayasa değişikliklerini gerekli saydı. 
Büyük uğraşma ve direnmelerle; ancak Anayasanın 53 üncü maddesinde 
belirli değişikliklerin yapılmasını sağlayabildik. Bununla, kamu 
görevlilerine, adı “sendika” olan bir örgütlenme hakkını verdik. Bu 
sendika, bağlayıcı olmayacak bir biçimde toplugörüşme yapabilecektir; 
fakat, bunun, kamu görevlilerini hiç tatmin etmediği açık bir biçimde 
görülmektedir. Kamu görevlilerinin kitlesel eylemleri sürmektedir.
Memurlarımızı güvenlik güçleriyle karşı karşıya getirmek, onlara, dün, 
Adana’da olduğu gibi şiddet uygulamak, soruşturmalarla korku vermek, 
kitlesel ceza tehditlerinde bulunmak, çözüm değildir. Üstelik, bunların, 
bu eylemlere muhalefette iken destek vermiş bir politikacı tarafından 
yapılması, politik güven ortamını da çok zedeler. Çözüm, hızlı ve 
kapsamlı bir devlet personel rejimi reformundan geçmektedir. Bu 
reformla, kamu görevlilerine hem istihdam güvencesi hem de 
toplusözleşme ve grev hakkı tanınmalıdır. 
BAŞKAN – Sayın Gürkan, 1 dakikanız var.
AYDIN GÜVEN GÜRKAN (Devamla) – Anayasamız, halen, daha, 
başta hak grevi olmak üzere birçok grev türünü yasaklamaktadır. Halen, 
daha, hükümetler istedikleri zaman grevleri erteleyebilirler ya da 
yasaklayabilirler; halen, daha, bir hükümet isterse, bütün grevleri zorunlu 
tahkime götürebilir; halen daha Hükümet, Yüksek Hakem Kurulunu 
istediği gibi oluşturabilir. Bu listeyi daha da uzatmak olanaklıdır. Bütün 
bu demokrasiye aykırı düzenlemeleri, hızla değiştirmek zorundayız. 
Bilindiği üzere, 2821 ve 2822 sayılı Sendikalar Yasası ile Toplu İş 
Sözleşmesi, Grev ve Lokavt Yasası, demokrasinin kesintiye uğradığı 
bir dönemde çıkarılmış yasalardır. Biz, CHP olarak, çok uğraşmamıza 
karşın, bu temel çalışma yasalarında, ancak, çok sınırlı iyileştirmeler 
sağlayabildik.
(Mikrofon otomatik cihaz tarafından kapatıldı) 
BAŞKAN – Size ek süre veriyorum; buyurun.
AYDIN GÜVEN GÜRKAN (Devamla) – Bu yasaların  birçok maddesi, 
hem Anayasaya hem ILO standartlarına hem de demokratik düzenin ana 
ilkelerine aykırıdır. 
Değerli arkadaşlarım, ekonomik ve sosyal konsey, ILO’nun evrensel 
kabul gören üçlü diyalog, üçlü temsil ilkesi çerçevesinde, çalışanların, 
işverenlerin ve devletin eşit temsiline göre oluşturulmalıdır. 
Sayın Başkan, değerli arkadaşlarım; başarılı bir özelleştirme, ancak, 
bir toplumsal uzlaşmayla olanaklıdır. Bu konuda, çalışanların da temsil 
edildiği bir ekonomik ve sosyal konseyin çok yararlı katkıları olabilir. 
Ayrıca, Özelleştirme Kurulunun da, yeniden düzenlenerek, bunun içinde, 
Çalışma ve Sosyal Güvenlik Bakanlığının yanında, çalışanların ve 
işverenlerin temsilcilerinin yer almaları da, kanımızca, mutlaka 
düşünülmelidir. 
Son olarak, Çalışma ve Sosyal Güvenlik Bakanının, bütçe yasa 
tasarısındaki 6 ncı maddeyi; yani, SSK’yı, Maliye Bakanlığı ve Hazine 
Müsteşarlığının vesayetine veren Anayasaya aykırı bir düzenlemeyi, 
nasıl olup da imzaladığını gerçekten öğrenmek isterim. 
Değerli arkadaşlarım, sözlerimi, artık “1 Mayıs”ı resmî tatil günü 
olarak kutlamak istediğimizi söyleyerek bitirmek istiyorum. Bu 
toplumda, ne mutlu ki, halen, daha, emeğe saygı duyan milyonlar vardır. 
Hepinizi, CHP Grubu adına saygıyla selamlıyorum. 
Teşekkür ediyorum. (CHP sıralarından alkışlar)
BAŞKAN – Teşekkür ediyorum Sayın Gürkan. 
DSP Grubu adına, İstanbul Milletvekili Sayın Erdoğan Toprak; 
buyurun efendim. (DSP sıralarından alkışlar)
Sayın Toprak, sizin de süreniz 10 dakika; buyurun. 
DSP GRUBU ADINA ERDOĞAN TOPRAK (İstanbul) – Sayın 
Başkan, sayın milletvekilleri; İçişleri Bakanlığı bütçesi hakkında, 
Demokratik Sol Parti Grubu adına söz almış bulunuyorum. Partimin 
görüşlerini açıklamadan önce, Yüce Meclisi en derin saygılarımla 
selamlar; başarılı çalışmalar dilerim. 
Bilindiği üzere, İçişleri Bakanlığı, devletimizin, iç sorunlarıyla 
ilgilenen, sükûneti ve huzuru sağlayan, temel omurgasıdır. Bünyesinde, 
mülkî amirlerden emniyet müdürlerine kadar üst düzey yöneticileri ve il 
özel idarelerinden yerel yönetimlere, Sahil Güvenliğinden Jandarma 
Genel Komutanlığına kadar kritik ve geniş kapsamlı kuruluşları 
barındıran bir bakanlıktır. 
Değerli milletvekilleri, son zamanlarda, yurdumuzun birçok köyü belde, 
birçok beldesi de ilçe olmak istemektedir, birçok ilçemiz de il olmak için, 
âdeta yarış halindedir. Bunun altında yatan neden ise, bölgelerine, 
merkezî yönetimlerin hizmetlerinden biraz daha pay alabilmek 
mücadelesidir; çünkü, merkezî yönetimler, yani hükümetler, gelir 
dağılımında büyük adaletsizlikler ve hatalar yapmaktadır. 
Vatandaşların, bir ilçenin il olduktan sonra, hele, bir de araseçim 
oluyorsa, bu bölgelerdeki yatırımların ne kadar önemli olduğunu ve 
ilçelerin, il olduktan sonra mezbelelikten nasıl kurtulduğunu gördüklerini 
biliyoruz. Burada, o bölgelere hak veriyorum. 
Değerli arkadaşlarım, gelir dağılımındaki adaletsizlik, birçok 
bölgemizde hayatî sorunlar yaratmaktadır. Bunun en somut örneği, 
güneydoğudaki terör belasıdır. Bu bela, o yörede yaşayan insanlarımızı 
canından bezdirmiş; bölgede yaşanan bu sıkıntı, yurdumuzun tüm 
bölgelerinde de kendisini göstermiştir. Bu sorunu  çözmek için 
hükümetlerin aldığı önlemler yanlışlarla dolu olduğundan, sorunu 
çözmek yerine daha da ağırlaştırmıştır. Sorunun ekonomik boyutu 
sürekli gözardı edilmiştir. Ekonomik hiçbir tedbir alınmadığından, 
bölge halkı günden güne yoksullaşmıştır. Bir de Irak’a uygulanan 
ambargo, bu bölge ticaretine indirilen öldürücü bir balyoz olmuştur. 
Hükümetler, terörle mücadelede çözümü sadece güvenlik boyutuyla ele 
almış ve ne yazık ki, soruna çözüm getirmek yerine daha da 
çözümsüzlüğe sürüklemişlerdir. 
Köylerde güvenliği sağlamak için geçici köy koruculuğu sistemi 
getirilmiş; insanlarımız, hayvancılıktan, çiftçilikten uzaklaşmıştır. 
Ellerine silah verilerek, kendilerini adaletin yerine koyan ayrıcalıklı 
birer insan yaratılmıştır. 
Sayın milletvekilleri, tek geliri devletten aldığı maaş olan, varlığı 
sadece ve sadece teröre bağlı olan böyle bir birliğin terörle mücadelede 
etkili olacağına inanıyor musunuz! Terör bittiğinde kendilerine ayrılan 
bu nafakanın kesileceğini bilen insanlar, terörün bitmesini ister mi, 
soruyorum size! (DSP sıralarından alkışlar)
Değerli arkadaşlarım, düzenli orduların eğitimi, düzenli muharebe 
savaşları içindir. Bu tip terör olaylarında düzenli orduların başarılı 
olmadığını biliyoruz. O bölgede, terörle mücadelede bir birliğin 
kurulması şarttır. Parti olarak, biz de buna katılıyoruz; ama, ne yazık 
ki, o bölgede terörle mücadelede kurulan birliğin eğitimsiz olarak sahaya 
sürülmesi, birçok sorunu beraberinde getirmiştir. 
O bölgede kurulan birliğin halkla ilişkilerde, psikolojik ve sosyolojik 
alanlarda yeterince eğitim almadığını, sahaya sürüldükten sonra çıkan 
sonuçlarda hep beraber görmekteyiz. Meselelere çok duygusal 
yaklaşarak, kendi dışındaki bölge halkını potansiyel suçlu olarak 
görmesi, belli bir siyasî görüşün simgelerini taşıyarak, bölge halkı 
nezdinde büyük güvensizlik ortamı yaratmıştır. Bunu, basında, 
televizyonlarımızda izledik. Bu birliği, eğitiminden disiplinine kadar, 
yöneticilerimizin tekrar gözden geçirmesini rica ediyorum.
Bölgede gözaltına alınanların fazlalığı, buna rağmen tutuklananların 
azlığı, karşımıza istihbarat zafiyetini getirmiştir. Devletin istihbarat 
mekanizmasının ihbar mekanizmasına dayandırılmamasının gereğini, 
bir daha rica ediyorum; çünkü, yoğun gözaltına alınmalar, 
insanlarımızın devlete karşı olan güvenini, ne yazık ki, zedelemiştir. 
Onun için, yöneticilerimizin, o bölgedeki istihbarat faaliyetlerimizi tekrar 
gözden geçirmelerini rica ediyorum.
Değerli milletvekilleri, olağanüstü hal bölgesinde görev yapan güvenlik 
güçlerimizin, olağanüstü hal bölgesinde görev yapmayan 
meslektaşlarıyla aralarındaki maaş farklarının astronomik olmamasına 
dikkat edilmelidir. Bunun, göz önünde bulundurulmasında fayda olacağı 
kanaatindeyim.
Demokratik Sol Parti olarak, o bölgede görev yapan tüm güvenlik 
güçlerimizin yanında olduğumuzu, onlara başarılar dilediğimizi, terörün 
sonuna kadar karşısında olduğumuzu, bir kez daha belirtmek istiyorum. 
(DSP sıralarından alkışlar)
Güneydoğu sorununun altındaki ekonomik boyut çözülmediği sürece, 
sorunun çözümü daha da zorlaşır. Devletin, o bölgeye -kârlı olmasa 
dahi- yatırımlar yapması şarttır. Bütçemiz içerisinde büyük bir pay olan 
ve güvenlik için ayrılan paranın belli miktarının yatırımlara 
harcanması şarttır. GAP Sulama Projesi tamamlanmadan önce toprak 
reformu yapılmalı ya da Hazine arazileri topraksız yöre halkına 
dağıtılmalıdır. 
Güneydoğudaki feodal yapı kırılmadıkça, üretimler devlet eliyle o 
bölgeye kaydırılmadıkça, küçük esnaf desteklenmedikçe, çiftçilik ve 
hayvancılık konusunda, besicilerimize, devletin yetişmiş elemanlarıyla 
yol gösterilmedikçe, köy kentler kurulmadıkça, Habur Gümrük Kapısı 
açılmadıkça, bu sorunları çok uzun bir süre bu Mecliste 
tartışacağımızı sanıyorum.
Demokratik Sol Parti Genel Başkanı Sayın Bülent Ecevit’in güneydoğu 
gezisinde, bir genç çıkıp şunu söylüyor değerli arkadaşlarım: “Sayın 
Başkanım, bize iş vermiyorlar, bize aş vermiyorlar; bari bir spor sahası 
kursalar da avunsak.” Düşünebiliyor musunuz, insanlar avunmaya bile 
razı o bölgede.
Duyduğumuz kadarıyla, Sayın Başbakanımız, Bakanlar Kurulunu, 
bütçe görüşmelerinden sonra Diyarbakır’da toplayacakmış. 
Hatırladığım kadarıyla, daha önce de bir başbakanımız, Bakanlar 
Kurulunu o bölgede toplamıştı. Sayın milletvekilleri, o bölgedeki 
insanlar artık şov istemiyor; o bölgedeki insanlar iş istiyor, aş istiyor, 
artık bununla tanışmak istiyor! (DSP sıralarından alkışlar)
METİN PERLİ (Kütahya) – Çekinser oy da istemiyor.
ERDOĞAN TOPRAK (Devamla) – Evet... Bunun da cevabını 
vereceğim; bir dakika... Süremi kısaltmak istemiyorum.
Çıkıp, devletin bütçesi ve imkânları kısıtlı diyebilirsiniz; biz de 
istiyoruz, ama, devletin bütçesi bu kadar diyebilirsiniz.
Değerli arkadaşlarım, eğer, bu devlet yüzde 400 faiz veriyorsa, bu devlet 
tefecinin eline düşmüşse, o bölgede yaşayan halkın bunda suçu yok. 
Eğer, bu devletin milyarlarca lira teşviki yurtdışına gidiyorsa, o bölgede 
yaşayan vatandaşlarımızın bunda katkısı yok; suç, o bölgede yaşayan 
vatandaşlarımızın değil. Eğer, bu devletin bütçesinden, vurguncular 
milyarlarca lira vurgun vuruyorsa, o bölgedeki vatandaşlarımızın suçu 
değil.
O bölgede yaşayan vatandaşlarımızın hayatlarını nasıl idame 
ettirdiğini, televizyonlarımız başında hep beraber gördük. Hakkâri’deki 
çocuklarımız, hayatını idame ettirmek için çöplüklerden ekmek 
topluyor. Bu, hepimiz için utanç kaynağıdır; hepimizin, oturup, o 
manzarayı bir kez daha gözden geçirmesi lazımdır! (DSP sıralarından 
alkışlar)
Değerli milletvekilleri, yurdumuzdaki dengesiz gelir dağılımı 
insanlarımızı adım adım büyük şehirlere göçe zorlamıştır.
(Mikrofon otomatik cihaz tarafından kapatıldı)
BAŞKAN – Sayın Toprak, size kısa bir ek süre veriyorum; lütfen 
konuşmanızı süratle tamamlayın.
ERDOĞAN TOPRAK (Devamla) – Yerel yönetimlerde daha fazla 
yetkiyi biz de savunuyoruz; büyük şehirlerimizdeki sıkıntıları hep 
beraber biliyoruz; bu yetkilerin artırılmasını biz de savunuyoruz; ama, 
büyük şehirlerimizdeki belediye başkanlarımızın, o bölgeye giren 
insanlara vize uygulamasını kınıyoruz. Hasbelkader o yönetime gelen 
insanları, bu Meclis çatısı altında bir kez daha kınıyorum. Kimseye, bu 
hudutları savunurken, canını ortaya koyan insanlara, canını feda 
ederken ayrıcalık tanınmadığı gibi, o yörelere göç etmesini de hiç 
kimse kısıtlamamalıdır. O mantıkla hareket eden insanları, o bölgedeki 
insanların sandığa gömeceklerine inanıyorum. Oynamaya 
kalkışmamalılar bu oyunu; kimseye bu hakkı vermezler. (RP 
sıralarından gürültüler)
Değerli arkadaşlarım, dakikada bir bana laf atıyorsunuz; ama, biz 
çekinser oyu, bu ülkeyi karanlığa götürmemek için, bu ülkeyi aydınlığa 
çıkarmak için verdik! Biz, Demokratik Sol Parti olarak çağı yakalamak 
niyetindeyiz; çağın gerisine gitmemek için çekinser oy verdik! (DSP 
sıralarından alkışlar) Bizim parti olarak anlayışımız budur. 
ŞABAN ŞEVLİ (Van) – Asıl siz çağdışısınız!..
BAŞKAN – Müdahale etmeyelim arkadaşlar.
ERDOĞAN TOPRAK (Devamla) – Değerli arkadaşlarım, Demokratik 
Sol Parti olarak, burada oturan 75 arkadaşım ve deneyimli Genel 
Başkanımızla bu ülke yönetimine talibiz ve bu ülke yönetimine mutlaka 
da geleceğimize inanıyoruz. Çekinser oyumuz, çağdışı düşünen 
insanlara bu ülkeyi teslim etmemek içindir. (DSP sıralarından “Bravo” 
sesleri, alkışlar)
(Mikrofon otomatik cihaz tarafından Kapatıldı)
BAŞKAN – Sayın Toprak, lütfen... Süreniz bitti...
Buyurun, son cümlenizi söyleyin.
ERDOĞAN TOPRAK (Devamla) – Sayın Başkan, tamamalıyorum; 
lütfen. Rica edeyim...
METİN PERLİ (Kütahya) – Sayın Başkan, 2 dakika daha verin... 
Uzatın, uzatın...
BAŞKAN – Bir dakika... Arkadaşımız sözünü tamamlasın...
ERDOĞAN TOPRAK (Devamla) – Sayın Başkan, değerli 
milletvekilleri; aslında, ülke olarak ne zaman atağa kalksak, dış destekli 
bir bela başımıza açılıyor; onunla uğraşmak zorunda kalıyoruz; hamle 
yapamıyoruz. 
Bugünkü terörün dış destekli olduğunu, hatta bizim müttefiğimiz olarak 
bildiğimiz ülkelerin de katkısı olduğunu duymaktayız. Evet, bize dost 
gözüken müttefik ülkeler için, bölgede nasıl bir Türkiye istedikleri 
konusunda karar verme zamanı gelmiştir; ekonomik açıdan dışa 
bağımlı, zayıf, iç sorunlarıyla uğraşan, bölgede etkinliği yok olmuş bir 
Türkiye mi; yoksa, kendi iç sorunlarını çözmüş, insanları huzurlu, 
bölgesinde güçlü bir Türkiye mi? Eğer, birincisini istiyor ve 
bekliyorlarsa, yanılırlar; biz, böyle bir müttefiği asla kabul etmeyiz; 
ilişkimizi tekrar gözden geçiririz. Eğer, ikincisini istiyorlarsa, bizi 
endişeye sevk edecek noktalardan ve hareketlerden, lütfen, uzak 
durmalılar. 
Sonuç olarak, bütçe gelirlerinin altıda birine yakın bir bölümünü, 
güneydoğu sorunu için, değişik kurum ve kuruluşlar kanalıyla, polisiye 
ve askerî tedbirler için kullanmak yerine, hiç olmazsa bir bölümünün 
ekonomik boyuta yönlendirilmesinde, ülke geleceği açısından fayda 
vardır. Bütçenin, önce vatandaşlara, sonra ülke ve devlete hayırlı 
olmasını diler; Yüce Meclise saygılarımı sunarım. 
Teşekkür ederim. (DSP sıralarından alkışlar)
BAŞKAN – Teşekkür ederim Sayın Erdoğan Toprak.
DSP Grubu adına ikinci konuşmayı, Balıkesir Milletvekili Sayın 
Güven Karahan yapacaktır.
Buyurun efendim. (DSP sıralarından alkışlar)
MEHMET GÖZLÜKAYA (Denizli) – Sayın Başkan, saat bozuldu 
galiba?..
BAŞKAN – Yok efendim, herkese 10 dakika tanıyoruz artık.
TURHAN GÜVEN (İçel) – 10 dakika mı 1 dakika mı?..
BAŞKAN – Hayır efendim. Yani, herkesi 10 dakika konuşturuyoruz. 
(RP sıralarından “13 dakika” sesleri)
BAŞKAN – Efendim, olabilir; sizin arkadaşları da konuşturduk.
MEHMET ALİ ŞAHİN (İstanbul) – Niye çifte standart 
uyguluyorsunuz?!.
BAŞKAN – Arkadaşlar, çifte standart değil... Ben burada takip 
ediyorum... Arkadaş cümlesini bitirmek istiyordu... Sayın Ali Oğuz da 
konuştuğu zaman, akıcı konuşmasını kesmemek için süreyi 
durdurdum. Niye bu kadar rahatsız oluyorsunuz?.. Konuşmalardan 
korkmayın; önemli olan, insanların özgürce konuşması. Bırakın, 
özgürce konuşsunlar... (DSP sıralarından alkışlar)  Ne olacak; 5 dakika 
daha geç gideceğiz... 
Buyurun efendim.
DSP GRUBU ADINA  MUSTAFA GÜVEN KARAHAN (Balıkesir) – 
Sayın Başkan, değerli milletvekilleri; 1996 malî yılı Çalışma ve Sosyal 
Güvenlik Bakanlığı bütçesi üzerinde, Demokratik Sol Partinin 
görüşlerini sunmak için söz almış bulunuyorum. Hepinizi saygıyla 
selamlarım. 
Çalışma ve Sosyal Güvenlik Bakanlığının iki temel görevi vardır. 
Bunlardan biri çalışma yaşamı, diğeri sosyal güvenliktir. Önce çalışma 
yaşamıyla ilgili görüşlerimizi belirtmek istiyorum. 
Çalışma yaşamımızın en önemli sorunu işsizliktir. Devlet Planlama 
Teşkilatının verilerine göre, ülkemizde 4 milyonun üzerinde işsiz 
bulunmaktadır. Özelleştirme furyası, taşeronlaştırma, keyfî ve toptan 
işten çıkarmaların yaygınlaşması, işsizliği artırmaktadır. Kentlere 
göçün hızlanması da işsizliği artıran etkenlerden biridir. Köyden kente 
göçün önüne geçebilmek için, Demokratik Sol Partimizin, “kalkınma 
köylüden başlamalıdır” ilkesine geçerlilik kazandırmak gerekmektedir. 
(DSP sıralarından alkışlar) Ayrıca, Hükümetin, özellikle, geri kalmış 
ve gelişmekte olan bölgelerimizde istihdamı artırıcı yatırımlara 
yönelmesinde büyük yararlar bulunmaktadır. 
Değerli milletvekilleri, çalışma yaşamımızın diğer önemli sorunu 
geçici işçilerdir. Geçici işçiler, yılda dört ay ya da sanki sosyal güvenlik 
haklarından yoksun kalsınlar diye, dört aydan birkaç gün daha az 
çalıştırılmaktadırlar. Bu insanlarımızın, yılın kalan sekiz ayında 
nasıl geçinecekleri kimsenin umurunda değildir. Ayrıca, onların 
geleceğini de düşünen yoktur. Geçici işçilerin dört ay yerine sürekli 
çalıştırılmasını talep etmekteyiz. 
YAŞAR TOPÇU (Sinop) – Biraz daha işçi alsınlar!
MUSTAFA GÜVEN KARAHAN (Devamla) – Değerli arkadaşlar, 
nüfusumuzun yaklaşık olarak yüzde 10’unu teşkil eden sakat ve 
özürlülere politikacılar tarafından sözlerde verilen önemin, bundan 
sonra, uygulamada da gösterilmesini istiyoruz. (DSP sıralarından 
alkışlar) Yönetmelik hükümleri arasında kalan hakların icraata 
geçirilmesini talep ediyoruz. 
Çalışanlarımızın önemli bir kesimini teşkil eden kadınlarımızın bu 
işsizlik ortamında yer alması bazı kesimlerin tepkisine neden 
olmaktadır; ancak, bu kesimler, demokrasilerin, cinsiyet ayırımı 
gözetilmeden işgücüne katıldığı toplumlarda geliştiğini görmezlikten 
gelmektedirler. Çalışan kadınlarımızın çalışma koşullarının 
iyileştirilmesi ve çağdaş ölçütlere getirilmesi gerekmektedir. 
Değerli arkadaşlar, ülkemiz çalışma yaşamının diğer önemli bir sorunu 
da çocuk işçilerdir. Bugün, ülkemizde, 12-16 yaş arasında, çalışma 
yaşamında, en az 700 bin çocuk bulunmaktadır. Elimizdeki sınırlı 
verilere göre, bu çocukların ancak 200 bini çıraklık eğitiminden 
geçmiştir. Çocuk işçilerin çalıştığı yerler sağlıksız, çalışma süreleri 
uzun ve aldıkları ücret düşüktür. Bu duyarlı konuda, Sayın 
Bakanımızdan, titiz çalışmalar yapmasını istiyoruz. 
Sayın Başkan, değerli milletvekilleri; yurtdışındaki işçilerimize 
gelince... Onlardan, yıllardır, ülke kalkınması için yararlanamadık, 
yalnız dövizleriyle ilgilendik, çalışma sorunlarına bile gereken değeri 
veremedik. Yurtdışındaki işçilerin en başta gelen demokratik 
haklarından biri olan seçimlerde oy kullanma hakkı için doğru düzgün 
çaba göstermedik. 1995 yılı haziran ayında yapılan anayasa 
değişikliklerini takiben, Genel Başkanım Sayın Bülent Ecevit’in uyum 
yasalarının çıkarılması için verdiği büyük mücadele, diğer partilerin 
ilgisizliği nedeniyle akim kalmıştır.
Değerli milletvekilleri, ülkemizin uluslararası pazarlarda rekabet 
edebilmesi için, işgücü verimliliği önem kazanmıştır. Bunun için, 
insangücüne yapılacak verimlilik artırıcı yatırımlara önem verilmesi 
yerinde olacaktır. 
Enflasyon canavarının pençesi altında ezilen işçi emeklilerinin 
mağduriyetlerine, artık son verilmelidir. (DSP sıralarından alkışlar)
Bir yasa çıkarılmasına gerek kalmadan, işçi ve işveren kesimleri 
arasındaki çalışma barışını sağlayacak olan ekonomik ve sosyal 
konseyin kurulmasında, Demokratik Sol Parti olarak, büyük yararlar 
görmekteyiz. Sayın Başbakanın bütçe konuşmasında bu konuda verdiği 
söz, bizler için, çok memnuniyet verici olmuştur.
Değerli arkadaşları, kamu çalışanları, yani memurlarımız, son yıllarda 
grevli, toplusözleşmeli sendikal haklar için mücadele vermektedirler. 
Daha önce söz veren politikacıların sözlerinde durmamaları karşısında, 
hak arayan memurlarımız, coplanmakta, adlî takibata uğramakta ve 
sürülmektedirler. Çalışma barışının sağlanması için, bu dönemde, 
Anayasanın 128 inci maddesinde öngörülen aslî ve sürekli görevlerin, 
zaman geçirilmeden belirlenmesi gereklidir. Sayın Başbakandan, konuya 
çalışma barışı açısından yaklaşmasını, kamu çalışanlarına, grevli, 
toplusözleşmeli sendikal haklarının verilmesi için çaba göstermesini ve 
memurlarımızın ücretlerinin, günümüzün koşullarına uydurulmasını 
sağlamasını istiyoruz. (DSP sıralarından alkışlar) Kamu 
çalışanlarının bu haklarının verilmesi, demokrasimize en büyük hizmet 
olacaktır.
Değerli arkadaşlarım, çalışan kesimlerin en büyük sorunlarından biri de 
asgarî ücrettir. Son oniki yıldır, yüzde 50-60 arasında seyreden 
enflasyonun etkisiyle, asgarî ücret, asgarî ücretle geçinenleri bunalıma 
sürüklemektedir. Ayrıca, artık, asgarî ücretin vergi dışı bırakılması 
uygulamasına da zaman kaybedilmeden geçilmelidir. 
Sayın Başkan, değerli milletvekilleri; 12 Eylül askerî darbesinden sonra, 
işçilerimizin sendikalaşma, toplusözleşme ve grev haklarına, 
demokrasiyle bağdaşmayan sınırlamalar getirilmiştir. Bunlar, 2000’li 
yıllara çeyrek kala, mutlaka kaldırılmalıdır. İşçilerin, sendikalar ve 
çalıştıkları kurumların yönetimine katılmaları sağlanmalıdır. 
Toplusözleşmelerle sağlanan hakların yerine getirilmemesi sonucunda, 
işçilerimizin eli kolu bağlıdır. Ülkemizde, hak grevinin olmaması 
büyük haksızlıktır. Ayrıca, ILO sözleşmeleriyle sağlanan haklar, 
yaşama geçirilememektedir. Toplusözleşmelerle ücretleri yükselen 
işçilerin işlerine son vermek, son yıllarda moda olmuştur. Bunlar, 
çağdaş hukuk devletinin ayıplarıdır; bunlardan kurtulmamız 
gerekmektedir. 
Sayın Başkan, değerli milletvekilleri; Çalışma ve Sosyal Güvenlik 
Bakanlığının ikinci temel görevi, sosyal güvenliktir. Sosyal güvenlik 
kurumları, hiçbir çağdaş devlette, devletin tasfiye edeceği, ortadan 
kaldıracağı kurumlar değildir ve bu, asla yapılmamalıdır; çünkü, sosyal 
hukuk devleti, tüm yurttaşlarına, asgarî sosyal güvenliği sağlamak 
zorundadır. 
BAŞKAN – Sayın Karahan, 1 dakikanız var efendim.
MUSTAFA GÜVEN KARAHAN (Devamla) – Demokratik Sol Parti 
olarak, sosyal güvenlik kurumlarının aynı çatı ve tek bakanlık altında 
toplanması gerektiğine inanmaktayız. 
Şimdi, sosyal güvenlik kurumlarıyla ilgili görüşlerimizi, kurumsal 
bazda, kısa kısa açıklamak istiyorum. 
Sosyal Sigortalar Kurumu, ülkemizin en büyük sosyal güvenlik 
kurumudur; 25 milyon insanımıza hizmet vermektedir; hem sosyal 
güvenlik hem de sağlık hizmetleri sunmaktadır. SSK, 1991 yılından 
sonra malî krize düşmeye başlamıştır. Bunun nedenleri, emeklilik 
yaşının indirilmesi, kayıt dışı ekonominin kayıt altına alınamaması, 
primlerin zamanında toplanamaması, sık sık yapılan prim cezası 
afları, Kurum gelirlerinin, geçmişte, düşük faizli menkul kıymetlere 
yatırılması, sık sık borçlanmaya imkân veren düzenlemelerin 
yapılması, iflas eden bankaların personelinin Kurum kapsamına 
alınması, kaçak işçi çalıştırılmasıyla ilgili etkin önlemlerin 
alınamaması nedeniyle...
BAŞKAN – Sayın Karahan, size de kısa bir süre veriyorum; lütfen, 
konuşmanızı bitirin.
MUSTAFA GÜVEN KARAHAN (Devamla) – ... aktif sigortalı 
sayısının artırılamaması, 1977 yılından beri, sosyal zamların prim 
karşılığı olmaksızın Kurum tarafından ödenmesi ve SSK’daki kadro 
şişkinliğidir. SSK’nın, gerçekten özerk bir yapıya kavuşturulması ve 
sağlık hizmetleri birimlerinin, rayiç değer üzerinden Sağlık Bakanlığına 
devredilmesi, sorunun çözümüne katkıda bulunacaktır.
SSK hastaneleri, ülkemiz sağlık hizmetlerinin yaklaşık olarak yüzde 
35’ni vermektedir. SSK hastaneleri, bu yükün altında ezilirken, sağlık 
çalışanları büyük bir özveriyle çalışmaktadırlar. Bir hekim olarak, bu 
arkadaşlarımızı, burada, takdirle anmayı büyük bir görev biliyorum.
Bağ-Kur’a gelince. Bağımsız çalışanların sosyal güvenlik haklarıyla, 
bağımlı çalışanların sosyal güvenlik hakları, günümüzde, ne yazık ki, 
karıştırılmaktadır; bu, çok yanlış bir uygulamadır. Bağımsız 
çalışanlar, sosyal güvencelerini kendileri sağlarlar; onlara prim ödemiyor 
diye reva görülenler yanlıştır. Bağımsız çalışanlara bu konuda eziyet 
etmek, işinden gücünden etmek ve hapiste yatmalarına neden olmak, 
hem devlet hem de sigortacılık anlayışıyla bağdaşmamaktadır. 
Bağımsız çalışanlara, primlerini ödedikten belirli bir süre sonra sosyal 
güvenlik hakkı vermek, primlerini yatırmadığı zaman sosyal güvenlik 
kapsamından çıkarmak en doğru hareket olacaktır.
Bu arada, Bağ-Kur’lu tarım çalışanlarının da sağlık hizmetleri 
kapsamına alınması yerinde olacaktır. 
Kıt bütçe olanaklarıyla donatılmış Çalışma ve Sosyal Güvenlik 
Bakanlığı 1996 malî yılı bütçesinin, ülkemize ve ulusumuza hayırlı 
olmasını diler, Demokratik Sol Parti Grubu adına saygılarımı sunarım. 
(DSP, ANAP sıralarından alkışlar)
BAŞKAN – Teşekkür ederim Sayın Karahan.
Sayın milletvekilleri, bütçeler üzerinde gruplar adına yapılan 
konuşmalar sona ermiştir. 
Sayın İçişleri Bakanı, buyurun efendim. (ANAP sıralarından alkışlar)
Sayın Bakan, konuşma süreniz 10 dakikadır. 
İÇİŞLERİ BAKANI ÜLKÜ GÜNEY (Bayburt) – Sayın Başkan, 
muhterem arkadaşlarım; İçişleri Bakanlığının ve bağlı kuruluşlarının 
1996 yılı bütçesi üzerindeki görüşlerimizi ve Bakanlığımızın 
faaliyetlerini izah etmek için huzurlarınızdayım; bu vesileyle hepinizi 
saygıyla selamlıyorum. 
Benden önce konuşan çok değerli milletvekillerimize, hem eleştirileri 
için hem de Bakanlığımızın bütçesi için getirmiş oldukları önerilerden 
dolayı, teşekkür ediyorum. 
Muhterem arkadaşlarım, Bakanlığımız, bilindiği gibi, yurdun iç 
güvenliğinin ve asayişinin sağlanması, kamu düzeninin korunması, 
kaçakçılığın önlenmesi gibi devletin en hayati fonksiyonlarını yerine 
getiren bir Bakanlıktır. Ayrıca, mahallî idarelerimiz için yol gösterici, 
onlara yön verici olmanın yanı sıra, iyi işleyen bir taşra idaresinin tesisi, 
sivil savunma ve nüfus hizmetlerinin yürütülmesi de İçişleri 
Bakanlığımızın görev alanları içindedir.
İç güvenliğin ve asayişin sağlanmasında, huzur ve güven ortamının 
tesisinde, Bakanlığımızın her kademesindeki mensupları, bu önemli 
görevlerinin sorumluluğu ve bilinci içerisindedirler. Yüksek bir disiplin 
ve görev anlayışıyla hizmet yarışındadırlar. Bu uğurda, yeri 
geldiğinde, kanını, canını vermekten de çekinmemektedirler. Ben, bu 
vesileyle, özellikle güneydoğu ve diğer yörelerimizdeki olaylarda, 
hayatını kaybeden değerli emniyet ve güvenlik mensuplarımıza, 
Cenabı Allahtan rahmet diliyorum ve gazilerimizi de şükranla anıyorum.
Muhterem arkadaşlarım, bu çok kısa süre içerisinde, size, klasik bir 
bütçe sunmak mümkün değil; ama, ben, İçişleri Bakanlığının en 
önemli sorunlarını ve sizin huzurunuza getirmek istediğimiz, bu 
sorunları düzeltecek kanunlar hakkında, çok kısa, satırbaşı halinde 
bilgi vermek istiyorum.
Muhterem arkardaşlarım, Plan ve Bütçe Komisyonunda, bütün partilere 
mensup arkadaşlarımın ifade ettiği gibi, bugün ülkemizin en önemli 
beklentisi, mahallî idareler reformudur. Hükümetimiz, programında da 
belirttiği gibi, mahalli idareler reformunu mutlaka yapacaktır. Bunun için 
hazırlıklarımız, aşağı yukarı, tamamlanmıştır; çok kısa bir sürede, 
mahalli idareler reformu, Yüce Meclise, huzurlarınıza getirilecektir. 
Reformdan amaç, merkezî idarede toplanan görev ve yetkilerin, mahallî 
yönetimlere devridir; bunun detaylarını, gerek ihtisas komisyonlarında, 
gerekse Meclis Genel Kurulunda birlikte görüşeceğiz. Ben şimdiden, 
mahallî idareler reformuna, Plan ve Bütçe Komisyonunda bütün 
partilerimizin göstermiş oldukları ilgiden dolayı teşekkür etmek 
istiyorum.
Sayın Başkan, muhterem arkadaşlarım; ülkemizin en önemli 
sorunlarından biri de trafiktir; dikkat ettim, konuşmacılarımız, belki 
sürenin kısalığından dolayı, bu konuya girmediler. Düşünebiliyor 
musunuz, Türkiye’de, bir yılda, ortalama 295 bin trafik kazası oluyor ve 
her gün, ortalama 25-26 vatandaşımız hayatını kaybediyor. Yine, 
Türkiye’de, trafik kazalarından dolayı, her yıl 10 trilyon lira zarara 
uğruyor ülkemiz. Bu ürkütücü rakamlara baktığımız zaman, bizim, 
süratle bu konunun üzerine gitmemiz gerektiğini ve bu konuyla ilgili 
gereken kanunu çıkarmamız icap ettiğini düşünmememiz mümkün 
değil. İşte, bunun için, bu kanun tasarısını hazırladık, bu ay içerisinde 
Yüce Meclise sunacağız. Bu tasarıda, amacımız, gerek 
vatandaşlarımıza gerekse trafik polisimize gerekli eğitimi verebilmeyi 
sağlamak; aynı zamanda, bugüne kadar yetersiz olan, hele, son 
zamanlarda gülünç hale gelen trafik cezalarını artırmak, trafik 
altyapısını hazırlamak ve trafik eğitimi için gerekli önlemleri almaktır. 
Bunları, en kısa zamanda huzurlarınıza getireceğiz. 
Muhterem arkadaşlarım, Hükümet Programında da belirttiğimiz gibi, 
biz, olağanüstü hali tedricen kaldıracağız; bunun için, gerekli tasarıları 
hazırladık. Bunlar, Köy Kanunu ve İller İdaresi Kanununda yapılacak 
değişiklikler ile Kimlik Bildirimi Kanunu ve 6136 sayılı Ateşli Silahlar 
Kanununda yapılacak değişikliklerdir. Bu değişiklikleri hazırladık ve 
Bakanlar Kurulumuza sevk ettik. Bu tasarılar da, çok kısa bir süre sonra 
huzurlarınıza gelecektir. Bu tasarıların kanunlaşmasıyla, yürürlüğe 
girmesiyle, olağanüstü hali de kaldıracağız.
Muhterem milletvekilleri, bugün, terörle ve terörün son durumuyla ilgili 
çok konuşmalar yapıldı. Ben, tekrardan kaçınarak, size, sadece şunları 
söylemek istiyorum: Son aylar içerisinde, hele son ay içerisinde yapılan 
operasyonlarda, hepinizin, basından, radyodan, televizyondan takip 
ettiğiniz gibi, güvenlik güçlerimiz büyük başarılar elde etmişlerdir. Size, 
şunu hemen ifade edeyim: Son bir ay içerisinde, 100’e yakın terörist 
kendiliğinden güvenlik kuvvetlerine teslim olmuştur. Artık, güvenlik 
güçlerimiz defansta değildir; artık, güvenlik güçlerimiz eşkıyayı 
aramaktadır ve size en güzel vereceğim haber, bugün, Türkiye’de ne 
kadar PKK’lının olduğunu bildiğimiz gibi, yerlerini de biliyoruz. 
Türkiye Cumhuriyeti, bugün, bunu tespit etmiş durumdadır; yurtdışında 
olanların da sayısını biliyoruz ve inancım odur ki, çok kısa bir süre 
içerisinde, tespit edilen bu odaklar mutlaka temizlenecektir; ama, burada 
çok değerli bir arkadaşım ifade etti : “Terör sıfırlanabilir mi; bu, 
dünyanın hiçbir ülkesinde sıfırlanmamıştır, en medenî ülkelerde bile 
var.” İşte, bizim hedefimiz, terörü, o medenî ülkelerdeki seviyeye 
indirmektir; inancım odur ki, bunu birlikte yapacağız. 
Türkiye’deki terör belasını yok etmek sadece Hükümetin görevi 
değildir; bu Parlamentonun, Türk Milletinin, hepimizin üzerine gitmesi 
icap eden bir görevdir. Ülkenin üniter yapısına yönelik bu tehdide karşı, 
hepimizin birleşerek bunun üzerine gitmesi lazımdır ve mutluluk 
duyuyorum,bütün partilerimiz, bugün, bu konuda hemfikirdirler. 
Muhterem arkadaşlarım, değerli milletvekilleri; bir sorunumuz var; bu 
sorunumuzu Sayın Kozakçıoğlu burada ifade etti. Polis ihtiyacımız 
nedeniyle, daha önce, sayıları takriben 33 bine yaklaşan askerliğini 
yapmamış polisler alındı.
(Mikrofon otomatik cihaz tarafından kapatıldı)
BAŞKAN – Sayın Bakan, süreniz doldu, size ek bir süre veriyorum, 
lütfen, toparlayınız.
İÇİŞLERİ BAKANI ÜLKÜ GÜNEY (Devamla) – Bugün, askerliğini 
yapmamış mevcut 33 bin polisimiz var. Şimdi, bu polisler, özellikle, 
büyük şehirlerimizde ve güneydoğuda görev yapmaktadırlar. Şimdi, bu 
polislerimiz askere çağrılıyor; bizim, polis ihtiyacımız var; ama, onlar, 
güvenlik görevini yapıyorlar. Bizim hedefimiz ve hazırlığımız, bunlara, 
zamana yayarak, dört aylık temel eğitimi de vermek şartıyla 
askerliklerini yaptırmaktır. Hatırlarsınız, 1970’li yıllarda, öğretmenler 
için de bu uygulanmıştır. Bunun inancındayız ve bunu yapmalıyız; 
çünkü, bunlar, zaten, aynen, güneydoğudaki askerlerimiz gibi güvenlik 
görevini yapmaktadırlar. Bu kanunu, yakında, huzurlarınıza getireceğiz. 
Muhterem milletvekilleri, burada konuşan çok değerli arkadaşlarıma, 
Sayın Başkanın da yüksek müsaadesiyle, çok kısa cevap vermek 
istiyorum. Şimdi, polis ve jandarmanın, zaman zaman insan haklarını 
ihlal ettiğini, işkence ettiğini, arkadaşımız,  bir genelleme şeklinde 
burada ifade etti; bunu kabul etmemiz mümkün değildir. Türk polisi, 
Türk jandarması ve güvenlik güçlerimiz, hiçbir zaman, insan haklarını 
ihlal eden ve aynı zamanda, işkenceye yol açan davranışlar içerisinde 
bulunmamışlardır. 135 bin polisimiz içerisinde, belki, buna yönelen çok 
münferit vakalar olmuştur, insanlar da olmuştur; bu doğaldır, bu, her 
meslekte olur; ama, bunu, bütün polis teşkilatımıza teşmil etmek 
yanlıştır. 
Diğer bir husus, hepinizin bildiği gibi, son, valiler kararnamesini 
çıkardık. İktidarlar değiştiği zaman bunlar doğaldır, bunlar birer nöbet 
değişimidir, bunu tabiî karşılamak lazımdır ve bunlar objektif kriterler 
içinde yapılmıştır; ama, orada bir ifade beni rahatsız etti: “Polis kökenli 
valiler atanıyor” denildi. Arkadaşımızın insaf etmesi lazımdı; 50’den 
fazla valinin atandığı bu kararnamede, polis kökenli sadece 2 valimiz 
vardır ve bunlar da son derece yetenekli ve değerli insanlardır. Kaldı ki, 
İçişleri bir bütündür, o bütün içerisindeki mensupların hepsi, yeri 
geldiğinde, vali olmaya layıktırlar ve olabilmelidirler. Yani, bir insanın, 
emniyet kökenlidir diye vali olamaması gibi bir şey düşünülemez; bu, 
zaten istisnaî bir kadrodur. Ayrıca, ilk defa bir kararnamede bu kadar az 
polis kökenli vali atanmıştır. Allah nasip eder, bana bir fırsat daha 
verirse -eğer şartlar gerektirirse- hiç düşünmeden, daha çok polis kökenli  
vali yaparım. İnsanların kökeni önemli değildir, önemli olan, o insanın 
icraatıdır; buna ehemmiyet vermek lazımdır. (ANAP sıralarından 
alkışlar)
Muhterem milletvekilleri, köylerin boşaltılması, burada hep ifade edilir. 
Zannedilir ki, devlet gitti köyleri boşalttı, kimseyi bırakmadı; ama, biraz 
geriye dönüp bakın, acaba bu köyler neden boşaltıldı... Eşkıya köyü 
basıyor, eşkıya köyden insan alıyor...
BAŞKAN – Sayın Bakan, lütfen toparlayın efendim.
İÇİŞLERİ BAKANI ÜLKÜ GÜNEY (Devamla) – ...ve eşkıya oradan 
yiyecek, lojistik destek alıyor. İşte, o köylü bıktı artık, bıktığı için 
büyük şehirlere gitti. Ha, acaba, güvenlik nedeniyle boşaltılan yer 
olmadı mı; olmuştur, bu da doğaldır; ama, şurası bilinmelidir ki, 
köylerin boşaltılmasının asıl nedeni, oradaki eşkıyanın, o insanların 
hayatına, ırzına, malına, canına yaptığı sarkıntılıklardan ve 
sıkıntıdan ibarettir.
MUSTAFA YILDIZ (Erzincan) – Devlet güvence vermiyor ama.
İÇİŞLERİ BAKANI ÜLKÜ GÜNEY (Devamla) – Oraya, öğretmen 
gönderiyorsunuz; yaşatmıyor, ebe gönderiyorsunuz; yaşatmıyor, oraya, 
iş makinesi gönderiyorsunuz; yakıyor, oradaki insanı yerinde tutmuyor, 
o insan göç ediyor. Bir taraftan da “bu insanları, devlet yerlerinden etti” 
diyoruz. Devlete karşı bu haksızlığı yapmamalıyız; bunu, hiç kimsenin 
söylemeye hakkı yoktur arkadaşlar.
Muhterem arkadaşlarım, aslında, bu konuda söyleyecek çok şeyimiz 
var; ama, işte 10 dakikalık sürede ne söyleyebiliriz ki... Ben, tekrar, 
bütçemiz üzerinde konuşan ve katkıda bulunan bütün milletvekillerimize 
teşekkür ediyorum. 
Şunun bilincindeyim, bu bütçe, yerinde ve kuruşuna kadar en iyi şekilde 
değerlendirilerek harcanacaktır. Bundan, hiçbir milletvekilimizin 
şüphesi olmasın. Bu bütçe için katkıda bulunanlara tekrar teşekkür 
ediyorum. 
Bütçemizin, ülkemize ve camiamıza hayırlı olmasını diliyor, hepinize 
en derin saygılarımı sunuyorum. (ANAP ve DYP sıralarından alkışlar)
BAŞKAN – Teşekkür ederim Sayın Bakan.
Sayın milletvekilleri, şimdi, Çalışma ve Sosyal Güvenlik Bakanına söz 
vereceğim; yalnız, Sayın Bakana söz vermeden önce, Başbakanlığın bir 
tezkeresi vardır; okutacağım.
Bu tezkere, ülkemizin de üyesi bulunduğu Uluslararası Çalışma 
Teşkilatı (ILO) Anayasasının 19 uncu maddesinin 5 (b) ve 6 (b) bentleri 
gereğince, hükümetlerin, Uluslararası Çalışma Konferanslarında kabul 
edilen tavsiye kararları hakkında yasama organına bilgi sunmasına 
dairdir.
Başbakanlık tezkeresini okutuyorum:
II. – BAŞKANLIĞIN GENEL KURULA SUNUŞLARI (Devam)
A)  TEZKERELER VE ÖNERGELER (Devam)
7. – Cenevre’de yapılan 82 nci Uluslararası Çalışma Konferansında 
kabul edilen 176 sayılı Sözleşme ve 81 sayılı İş Teftişi Hakkında 
Sözleşmenen genişletilmesini öngören Ek Protokolle ilgili olarak, 
Çalışma ve Sosyal Güvenlik Bakanı tarafından, bütçe müzakereleri 
sırasında, Türkiye Büyük Millet Meclisine bilgi sunulacağına ilişkin 
Başbakanlık tezkeresi (3/236)
Türkiye Büyük Millet Meclisi Başkanlığına
		12.4.1996
İlgi : Çalışma ve Sosyal Güvenlik Bakanlığının 9.4.1996 tarihli ve 
B.13.0.APK.0.12.00-00/4010-996/008246 sayılı yazısı.
5-23 Haziran 1995 tarihlerinde Cenevre’de yapılan 82 nci Uluslararası 
Çalışma Konferansında kabul edilen “Madenlerde Güvenlik ve Sağlığa 
İlişkin 176 Sayılı Sözleşme” ve “81 Sayılı İş Teftişi Hakkındaki 
Sözleşme”nin ticaret dışı sektörlere de uygulanması amacıyla 
genişletilmesini öngören Ek Protokolle ilgili olarak, Çalışma ve Sosyal 
Güvenlik Bakanı tarafından bütçe müzakereleri sırasında Türkiye 
Büyük Millet Meclisine bilgi sunulması hakkındaki ilgi yazı ile ekinin 
suretleri ilişikte gönderilmiştir.
Gereğini arz ederim.
		Mesut Yılmaz
		Başbakan
BAŞKAN – Bilgilerinize sunulmuştur.
III. – KANUN TASARI VE TEKLİFLERİYLE 
KOMİSYONLARDAN
GELEN DİĞER İŞLER (Devam)
1. – 1996 Malî Yılı Genel ve Katma Bütçeli İdareler Bütçe Kanunu 
Tasarıları (1/285, 286) (S. Sayıları : 1, 2) (Devam)
İ) İÇİŞLERİ BAKANLIĞI (Devam)
1. – İçişleri Bakanlığı 1996 Malî Yılı Bütçesi
a) Emniyet Genel Müdürlüğü (Devam)
1. – Emniyet Genel Müdürlüğü 1996 Malî Yılı Bütçesi
b) Jandarma Genel Komutanlığı (Devam)
1. – Jandarma Genel Komutanlığı 1996 Malî Yılı Bütçesi
c) Sahil Güvenlik Komutanlığı (Devam)
1. – Sahil Güvenlik Komutanlığı 1996 Malî Yılı Bütçesi
J) ÇALIŞMA VE SOSYAL GÜVENLİK BAKANLIĞI (Devam)
1. – Çalışma ve Sosyal Güvenlik Bakanlığı 1996 Malî Yılı Bütçesi
Çalışma ve Sosyal Güvenlik Bakanı Sayın Emin Kul; buyurun efendim. 
(ANAP ve DYP sıralarından alkışlar)
Sayın Bakan, konuşma süreniz 10 dakikadır. Yalnız, o bildiriyi sonra; 
yani, sürenizin sonunda okursunuz; o, süreye dahil değil efendim.
ÇALIŞMA VE SOSYAL GÜVENLİK BAKANI EMİN KUL 
(İstanbul) – Teşekkür ederim Sayın Başkan.
Sayın Başkan, sayın milletvekilleri; Çalışma ve Sosyal Güvenlik 
Bakanlığının 1996 yılı bütçesi üzerinde söz alan arkadaşlarımı 
aydınlatmak -eleştirilerine cevap vermek üzere değil- ve bilgi sunmak 
üzere huzurlarınızdayım; sizleri, saygıyla, sevgiyle selamlarım.
Bütçemiz üzerinde sırasıyla söz alan, Sayın Oğuz’a, Sayın 
Sıvalıoğlu’na, Sayın Bahadır’a, Sayın Gürkan’a ve Sayın Karahan’a 
şükranlarımı arz ediyorum; eleştirilerinden faydalandım, kendilerine 
teşekkürlerimi sunuyorum. 
Esasen, Hükümetimiz, arkadaşlarımın işaret ettiği hususlar üzerinde 
titizlikle durmakta ve çalışmalarını sürdürmektedir. Her ne kadar 
arkadaşlarımın eleştirisi süresince, cevap vermek, izahat vermek imkânı 
bulamıyorsam da, bize ayrılan bu 10 dakikalık süre içerisinde, kısaca, 
bazı hususlara değinmek istiyorum.
Önce, şunu ifade edeyim: Çalışma hayatının içerisinde, kırkdört yıl 
bilfiil işçi olarak çalışmış bir arkadaşınız olarak, Sayın Oğuz’a hak 
veriyorum. Sayın Oğuz’un, dışarıdan tespit ettiği veyakendisini bu 
derece hüzünlendiren ve hitabet kabiliyetini çok ileri şekilde ortaya 
koyan bu konuşmasında haklı yönleri olabilir; ama, ben, bu kırkdört 
yılın acısını burada anlatmaya kalksam, inanınız ki, gözleriniz belki 
daha fazla yaşarır. O bakımdan, bütçe üzerinde durmayı daha faydalı 
görüyorum.
NECMETTİN AYDIN (Zonguldak) – Anlatmaya değil, çözmeye 
geldiniz Sayın Bakan.
ÇALIŞMA VE SOSYAL GÜVENLİK BAKANI EMİN KUL 
(Devamla) – Şu hususa da işaret etmek istiyorum. Sosyal güvenlikle ilgili 
Hükümet çalışmaları, sadece finansman açığını kapamaya yönelik 
çalışmalar değildir. Sosyal güvenliğin bugünkü durumunu daha iyiye 
doğru getirmek ve sosyal güvenlik alanında, yurttaşlarımıza, 
işçilerimize daha üstün bir hizmet verebilmenin yollarını aramak asıl 
amaçtır. Finansman açığı da, tabiî, bu sorunun içinde önemle yer tutan 
bir durumu, bir manzarayı ortaya koymaktadır; ama, hiçbir zaman, 
sadece finansman açığını kapatmak üzere tedbir almak gibi bir 
yaklaşımla Hükümetimiz olaya bakmamaktadır. 
Muhalefette kamu çalışanlarına destek verme konusu da, açıklanması 
gereken bir husus olarak önümüzdedir. Özellikle, bugün görev alan 
Sayın Başbakan, muhalefet sıralarındayken, muhalefet dönemindeyken 
kamu çalışanlarıyla en yakından ilgilenmiş bir siyaset adamıdır. Hatta, 
partisinin genel merkezinde, ilk kez kamu çalışanlarını bir açık 
tartışmaya çağırmış; burada, bilim adamları ile kamu çalışanlarının 
temsilcileri saatler süren bir sempozyuma katılıp görüşlerini bildirmişler 
ve bugünkü Başbakanımız sempozyumun kapanış konuşmasında, 
görüşlerinin, desteğinin ve vaatlerinin neler olduğunu açıkça söylemiştir. 
Dolayısıyla, bu desteğin veyahut da vaadin ne olduğunu bilmeden 
sadece eleştirisini yapmak, haklı görülecek bir nokta değildir. Sayın 
Başbakanın vaatlerinin ne olduğunu bilerek eleştiride bulunmak ancak 
haklı görülebilir; ama, bu, bu şekliyle ortaya konulmamıştır. 
Bütçenin nasıl imzalanıp gönderilmiş olduğuna gelince. Anavatan 
Partisi, bu konuda, geçmiş bütçelerdeki Anayasaya aykırı hükümlerin 
büyük bir çoğunluğunu, Anayasa Mahkemesine götürüp -bütün 
ikazlarına rağmen, uyarılarına uyulmadığı için- iptal ettirmiş bir 
partidir. Dolayısıyla, Hükümetimiz, bütçeyi, sadece Meclise sevk etmek 
işlemini yapmıştır. Eğer, Anayasaya aykırı, yasalara aykırı bir husus 
varsa, bu konuyla ilgili olarak, Maliye Bakanlığının bütçe müzakereleri 
sırasında, bütçenin metninin müzakereleri sırasında, arkadaşlarımız 
girişimler yaparlar, Yüce Meclis, kendi konusuna hâkimdir; bu konuda 
bir değişiklik istiyorsa, bu da Yüce Meclisçe gerçekleştirilir. 
Hemen ifade edeyim ki, Bakanlığımızın Kuruluş Kanununun 2 nci 
maddesinin bir fıkrası “bağlı kuruluşların, amaçları ve özel kanunları 
gereğince idare edilmesini sağlamak ve denetlemek” görevini 
Bakanlığımıza vermiştir.
4792 sayılı Sosyal Sigortalar Kurumu Kanununun 1 inci maddesinde de, 
Kurumun, Çalışma ve Sosyal Güvenlik Bakanlığına bağlı olduğu 
yazılıdır. 11 inci maddesinin (a) ve (b) fıkralarında da, “bütçeyi ve 
bütçedeki değişiklikleri, Çalışma ve Sosyal Güvenlik Bakanının 
tasvibine sunmak” ibaresi yer almıştır. Eğer, Bütçe Kanunumuzun 6 ncı 
maddesi bunlarla çatışıyorsa, bu hususu Yüce Meclis elbette ki gözden 
kaçırmayacaktır, gereğini elbetteki üzerinde yaptığı çalışmayla 
şekillendirecektir. Bu konuda, sadece bu açıklamayı yapmakla iktifa 
etmek istiyorum; bunu yeterli görüyorum.
Sosyal Sigortalar Kurumunun tasfiyesi diye bir şey de söz konusu 
değildir; çünkü, Hükümetin böyle bir niyeti olsaydı, bunu açıkça deklare 
ederdi. Özelleştirme diye bir şey söz konusu değildir; çünkü, böyle bir 
niyeti olsaydı, deklare ederdi. Bu konuda, henüz seçenekleri 
incelemektedir ve bir reform taslağı hazırlamak üzere çalışmaktadır. 
İnsan, kötü giden bir işini tasfiye eder, yeni ve daha iyi bir iş kurar. 
Hükümet bunu da deklare eder; özelleştirmeden de korkmaz; eğer, 
yapmak istiyorsa, sonuç olarak, bütün verilerin karşısına getirdiği nokta 
buysa, Hükümet bunu da söyler; ama, ne Bakanlığım ne Başbakan ne de 
Bakanlar Kurulumuzun herhangi bir üyesi, tasfiye veya özelleştirme diye 
bir hususu kamuoyuna deklare etmiş değildir. Dolayısıyla, 
arkadaşlarımızın müsterih olmasını diliyorum.
Şimdi, verilen süre içerisinde, kısaca izahat vermek isterim. Hani, belki 
“bütçen kadar konuş” diye aklınızdan geçer; hakikaten, verilen süre, 
bütçem kadar. 
Bütçemize baktığımız zaman, 3 trilyon 116 milyar lira olduğunu 
görüyoruz. Bu 3 trilyon 116 milyar liranın 1 trilyon 190 milyar lirası, İş 
ve İşçi Bulma Kurumumuza ayrılan bir ödenektir. Personel giderlerimiz 
de 1 trilyon 226 milyar liradır. Elimizde, diğer cari giderler, yatırımlar 
ve transferler için 700 milyar 710 milyon liralık bir para kalmaktadır. 
İşte, 10 dakikalık süre içerisinde “bütçen kadar konuş” derseniz, 
bütçemizin ihata ettiği rakam budur. Bakanlığımız, bu rakamlar 
çerçevesinde, Türk çalışma hayatında ve sosyal güvenlik alanında 
hizmet yürütmek üzere görevlendirilmiştir. 
Bakanlığımızda çalışan değerli bürokrat arkadaşlarımın, değerli 
memurlarımın, değerli personelimin, özverili çalışmalarıyla, bütçenin 
eksikliklerini ve bu açığı kapatacaklarını ümit ediyorum ve böyle bir 
çalışmanın da, önümüzdeki dönemde titizlikle yapılacağını Yüce 
Meclise arz etmek istiyorum.
Kısa vadede yapacaklarımız bakımından söyleceklerim şunlar: 
Öncelikle, 2821 sayılı Kanun, sosyal güvenlik reformu -bu, belki, kısmî 
de olabilir- ve yurtdışında çalışan işçilerimizle ilgili düzenlemeler ele 
alınacaktır. 
Orta vadede, 2822 sayılı Kanun, 1475 sayılı İş Kanunu, kamu 
görevlilerinin sendikalaşmasıyla ilgili kanun ve işsizlik sigortası sorunu 
ele alınacak ve bunların hukukî altyapısı düzenlenmeye çalışılacaktır.
Kısa vadede, Ekonomik ve Sosyal Konsey, işçi Sağlığı ve İş Güvenliği 
Kanunu, Deniz İş Kanunu, Yabancı Uyruklu Kişilerin Yurtiçinde 
Çalışmalarına İlişkin Kanun, İş Güvencesi Kanunu ve ILO 
sözleşmelerinin, üç sözleşmenin, onaylanmak üzere Yüce Meclisin 
huzuruna getirilmesi vardır. Sakatlar ve eski hükümlülerin istihdamına 
ilişkin tüzük de, bu kısa vadede düzenlenecektir. Hakeme ve resmî 
arabulucuya başvurma tüzüğü de bu kısa vadede gerçekleştirilecektir.
Asgarî Ücret Komisyonu toplantıya çağırılmıştır. Komisyonlar, 22 ve 
24 Nisan tarihleri arasında toplanacaktır ve önümüzdeki aylar içerisinde, 
asgarî ücret sorunu üzerinde de çalışmalarımız yürütülecektir. 
Bakanlığımız, böyle bir program içerisinde çalışmalarını 
başlatmıştır. Bakanlığımıza bağlı kuruluşlardan İş ve İşçi Bulma 
Kurumu -hizmetlerini sayamayacağım; çünkü vaktim geçiyor- Söke 
hizmet binasını açacaktır, İskenderun, Kayseri eğitim merkezlerini 
faaliyete geçirmeye çalışacaktır. 1996’da devam eden ve sağlanan 
yatırımlar, istihdam ve eğitim projesiyle ilgili bir çalışmadır. Adana 
hizmet binasıyla ilgili ve Şanlıurfa hizmet binasının işgücü yetiştirme 
kurslarının organize edilmesi, programımız içerisindedir. 1996 yılı için 
planlanan yatırımlar, Samsun, Muş, Çorum hizmet binaları...
BAŞKAN – Sayın Bakan, size de ek süre veriyorum, lütfen 
konuşmanızı toparlayın.
ÇALIŞMA VE SOSYAL GÜVENLİK BAKANI EMİN KUL 
(Devamla) – Teşekkür ederim Sayın Başkan.
... fakat Devlet Planlama Teşkilatından henüz, bu konuda bir ödenek 
ayrılmamış bulunmaktadır. 
Sosyal Sigortalar Kurumunun, 1996’nın ilk yarısında hazır duruma 
getirilecek hastaneleri, Batman, Erzincan, Malatya kadın doğum, 
Malatya Akçadağ Göğüs Hastalıkları Hastanesi, Eskişehir Diyaliz 
Merkezi, Iğdır Sigorta Müdürlüğü, Kocaeli Sigorta Müdürlüğü, İstanbul 
Merdivenköy Dispanseri ve Siirt Dispanseri veya hastanesi olacaktır. 
Yılın sonuna kadar da, Bolu-Düzce hastanesi, Isparta hastanesi, Kocaeli-
Gebze hastanesi, Ankara özel tip dispanseri faaliyete geçirilecektir. 
Arada, milletvekillerimizin müracaatları sonucu, bazı mahallelerde 
vereceğimiz sağlık hizmetlerini de organize etmeye çalışıyoruz. 1996 
yılı sonuna kadar yetiştirmesi kararlaştırılan tevsi inşaatlar da, Afyon 
hastanesi, Antalya hastanesi, Balıkesir hastanesi tevsi inşaatlarıdır.  
1996 sonuna kadar bitirilecek onarımlar da Eskişehir hastanesi, 
Diyarbakır hastanesi, İstanbul Okmeydanı Hastanesi onarımlarıdır. 
Devam etmekte olan inşaatlarımız, yüzde 45 ilâ yüzde 85 oranında 
bitirilme aşamasında olan 21 adet inşaattır. Ayrıca, hastane, dispanser, 
poliklinik, lojman, inşaat tevsii ve sigorta müdürlüğü binaları yapımı 
olarak programa alınan 30 ayrı ilde 68 yatırım projemiz mevcuttur. 
Bağ-Kur’un da bu konuda yatırımları ve çalışmaları var; 1996’nın 
içerisinde, hemen yılın ilk yarısında bitireceğimiz ve başlatacağımız. 
Bakanlığımız, çalışma hayatıyla ilgili gelişmeleri bütün tarafların 
görüşlerine başvurarak ve ciddî bir diyalog kurarak yürütmeye gayret 
edecektir. 
Yüce Meclise şunu da arz etmek istiyorum ki, hazırlayacağımız her 
hukuksal altyapı, bütün parti gruplarımız önceden haberdar edilerek 
kendilerine bilgi sunularak ve görüşleri alınarak hazırlanıp, 
komisyonlara ve Yüce Meclise öylece sevk edilecektir. Bu hususu da 
bilgilerinize sunmak istiyorum. (RP sıralarından alkışlar)
Bakanlığımızın, bu dar sürede anlatmaya çalıştığım, dar rakamlı 
bütçesinin, çalışanlarımıza, ülkemize hayırlar, uğurlar ve verimler 
getirmesini Cenabı Hak’tan niyaz eder, teşekkürlerimi, saygılarımı arz 
ederim. (Alkışlar)
BAŞKAN – Teşekkür ederim Sayın Bakan.
Şimdi, herhalde bildiriyi okuyacaksınız. 
ÇALIŞMA VE SOSYAL GÜVENLİK BAKANI EMİN KUL 
(Devamla) – Sayın Başkanım, ILO sözleşmeleri konusunda bilgi 
sunmamı işaret buyurdunuz. Bu konudaki görüşlerimi de arz edeyim. 
Ülkemizin de üyesi bulunduğu, Uluslararası Çalışma Örgütü (ILO) 
Anayasasının 19 uncu maddesinin (5/b) ve 6/b) bentleri gereğince, 
Uluslararası Çalışma Konferanslarında kabul edilen sözleşme ve 
tavsiye kararları hakkında Bakanlığımın Yasama Organına bilgi 
sunması ve bu hususun tutanaklara geçirilmesi gerekmektedir. 
İşaretiniz üzerine, aşağıdaki bilgileri kısaca sizlere sunmak için 
müsadelerinize sığınıyorum; vaktinizi aldığım için de özür diliyorum. 
Uluslararası Çalışma Örgütünün, 5-23 Haziran 1995 tarihleri arasında 
Cenevre’de yapılan 82 nci Konferansında kabul edilen madenlerde 
güvenlik ve sağlık hakkında 176 sayılı Sözleşme ve aynı konudaki 183 
sayılı Tavsiye Kararı ile sanayi ve ticarette iş teftişine ilişkin 81 sayılı 
sözleşme’nin ticaret dışı sektörlere de uygulanmasını öngören ek 
protokol hakkında yetkili makam olan Yüce Meclise aşağıdaki bilgileri 
arz ediyorum.
176 sayılı Uluslararası Çalışma Sözleşmesi, esas itibariyle 24 
maddeden oluşmaktadır. 
Kabul edilen sözleşme, onaylayan ülkelere, madenlerde güvenlik ve 
sağlık konusunda uyumlu bir politika oluşturmak, yürütmek ve belli 
aralıklarla gözden geçirmek amacıyla işçi ve işveren örgütleriyle 
müşaverelerde bulunma ve ulusal yasa ve yönetmeliklere uygulamayı 
sağlayacak hükümler koyma yükümü getirmektedir. Alınacak önlemlere, 
madenlerin teftiş ve denetimiyle kazaların ve meslek hastalıklarının 
bildirilmesine ve soruşturulmasına ilişkin prosedürlerin kurulması ve 
işletilmesi de dahildir.
Sözleşme, işverenlere de, kontrolleri altındaki madenlerde güvenlik ve 
sağlık risklerini ortadan kaldırmak veya azaltmak için gerekli önlemleri 
alma ve ciddî bir tehlikenin söz konusu olması durumunda, işi durdurma 
ve işçileri güvenli bir yere götürme yükümü getirmektedir. 
Sözleşme, ayrıca, işverenlerin, her bir madene özgü acil durum planı 
hazırlamalarını, görünür doğal ve endüstriyel felaketlere karşı kendini 
kurtarma teçhizatı, prosedürü ve eğitimi sağlamalarını öngörmektedir.
Sözleşme, işçilere ise, kaza ve tehlikeleri işverenlere ve yetkili 
makamlara bildirme yükümü getirirken, sağlık ve güvenliklerini 
etkileyen işyeri tehlikelerinden haberdar edilme ve böylesi bir tehlike 
ortaya çıktığında da, o mahalden ayrılma hakkını da tanımaktadır.
Sözleşme, işçilerin güvenlik ve sağlığıyla ilgili konulardaki kararlara 
iştirak etmek üzere, işçiler tarafından seçilen güvenlik ve sağlık 
temsilcilerine ilişkin hükümler de içermektedir. 
Madenlerde güvenlik ve sağlık hakkındaki 183 sayılı Tavsiye Kararına 
gelince: 
183 sayılı Tavsiye Kararı, yukarıda ana ilkeleri özetlenen 176 sayılı 
Sözleşmeyi tamamlamakta ve madenlerde güvenlik ve sağlık konusunda, 
yukarıda belirtilen hususları daha ayrıntılı bir biçimde 
düzenlemektedir.
81 sayılı İş Teftiş Sözleşmesinin ticaret dışı sektörlere 
uygulanmasına gelince:
Uluslararası Çalışma Örgütü 81 sayılı İş Teftiş Sözleşmesinin 
kapsamının, ticaret dışı hizmet sektörlerini de içerisine alacak şekilde 
genişletilmesini öngören 10 maddelik bir ek protokol metnini kabul 
etmiştir. 
Kabul edilen protokol, ilke olarak 81 sayılı Sözleşmenin kapsamına 
girmeyen tüm işyerlerine uygulanacaktır. Ancak, protokolü onaylayan 
ülkeler, sosyal taraflara da danışmak suretiyle, onay belgesine 
ekleyecekleri bir beyanla, aşağıdaki kategorilere giren hizmetleri 
tamamen veya kısmen kapsam dışı tutabilirler : Temel ulusal hükümet 
yönetimi, ordu hizmetleri (askerî veya sivil personel) polis veya diğer 
kamu koruma hizmetleri, hapisane hizmetleri (hapisane görevlileri veya 
çalışan mahkûmlar) 
Protokolü onaylayan ve çekince koyan ülkeler, ilk raporlarında çekince 
koyma nedenlerini ve bu hizmetlerde oluşturulabilecek alternatif denetim 
düzenlemelerini belirteceklerdir. Ayrıca, protokolü onaylayan ülkeler 
sosyal taraflarla da müşavere etmek suretiyle, yukarıda belirtilen bu 
hizmet kategorileri için iş müfettişlerinin yetkisini özel bir biçimde 
düzenleyebilecekler, güvenlik ve kurtarma hizmetlerinde bu yetkiyi 
sınırlayabileceklerdir. 
Sayın Başkan, değerli milletvekilleri; bu bilgileri de Sayın Başkanın 
işaret ettiği üzere, sizlere arz etmiş oldum. Bütçemiz üzerinde bize 
gösterdiğiniz anlayış, yaklaşım ve eleştirilerinizdeki bizi esirgeyici 
tutumunuzu, inşallah, önümüzdeki yıl bütçesinde de görmek imkânına, 
vereceğimiz hizmetle kavuşmayı ümit ederek, sizlere eleştileriniz ve 
görüşleriniz için tekrar teşekkürlerimi arz ediyor, saygılar sunuyorum. 
(ANAP, DYP ve DSP sıralarından alkışlar)
BAŞKAN – Teşekkür ederim Sayın Bakan.
Bütçenin aleyhinde, Rize Milletvekili Sayın Şevki Yılmaz; buyurun 
efendim. (RP sıralarından alkışlar)
Sayın Yılmaz, süreniz 10 dakikadır.
ŞEVKİ YILMAZ (Rize) – Sayın Başkan, sayın milletvekilleri ve 
televizyonları başında bizi izleyen kıymetli vatandaşlarım; sözlerime 
başlarken, hepinizi saygıyla selamlıyorum. 
Önce, 1425 inci Kutlu Doğum Haftası münasebetiyle, insanların ve 
cinlerin, bütün âlemlerin rahmet peygamberi, eşsiz insan Hazreti 
Muhammed Mustafa sallallahü teâla aleyhivessellem efendimizin  doğum 
gününü tebrik ediyorum, kutluyorum; bütün İslam âlemine ve bütün 
insanlığa yeni doğumlara, aydınlıklara, kurtuluşa ve özgürlüğe vesile 
olmasını da Cenabı Hak’tan niyaz ediyorum. (RP sıralarından alkışlar)
Bugün, İçişleri Bakanlığının, Çalışma ve Sosyal Güvenlik 
Bakanlığının bütçelerini birlikte görüşüyoruz. Önce, Emniyet Genel 
Müdürlüğü, Jandarma, Sahil Güvenlik Komutanlığı ve Mahallî İdareler 
Genel Müdürlüğünde görev yapan bütün kadroyu burada bir kere daha 
tebrik ediyor, kendilerine başarılar diliyorum. Ayrıca, bu bütçenin 
hazırlanmasında Türkiye Büyük Millet Meclisinde emeği geçen bütün 
personele de şükranlarımızı, teşekkürlerimizi arz ediyoruz. 
Muhterem milletvekili arkadaşlarım, bütün parti gruplarının sözcülerini 
dinledik. İçişleri Bakanlığının görevinin, toplumun mal, can ve namus 
emniyetini korumak olduğu hususunda hepimiz hemfikiriz. Sosyal 
Güvenlik Bakanlığının da, çalışan insanların ve emekli olan Bağ-Kur, 
Emekli Sandığı ve sair kurumlardaki insanların haklarını korumakla 
görevli olduğu hususunda da hemfikiriz. Hangi partiden olursak olalım -
(A) partisi (B) partisi diye ayırım yapmadan söylüyorum- hepimiz, bu 
milletin vekiliyiz; burada, 65 milyon insanın hukukunu korumakla 
nöbetteyiz. 
Bizden evvel konuşan arkadaşlarımız, çok güzel konulara değindiler. 
Terör konusu, Türkiye’nin en büyük sorunlarından biridir; milleti 
canından bezdirmiştir. Ama, terör deyince, akla sadece silahlı eylem 
gelmemelidir Türkiyemizde ekonomik terör de vardır, ahlak terörü de 
vardır.
Türkiyemizde, bu terörün sivrisinekleriyle meşgul oldukça, terörün 
önüne geçmek mümkün değildir. Terörün sivrisinekleriyle elli altmış 
senedir uğraşıyoruz. 12 Eylülde, terörü önleme bahanesiyle, maksadıyla 
yapılan ihtilalden sonra, terörün önlenmediği gerçeği ortadadır. 
Sabancı’yı kendi işhanında, oturduğu makamında vuran genç, 20 
yaşındadır; 12 Eylül tarihinde bu genç, üç dört yaşında bir çocuktu. Bu 
gençleri on sene sonra, onbeş sene sonra, vatanına, bayrağına, ülkesine, 
askerine, polisine karşı silaha sevk eden mikrobu bulmadıkça, yaraları 
pansuman etmekle hiçbir yere varamayız; mutlaka, bu yaralara neşter 
vurmak mecburiyetindeyiz. (RP sıralarından alkışlar) Bataklığı 
kurutmadan sivrisinekleri yok etmek, çare değildir; gelin, bataklığı 
kurutalım, orada gül bahçesi açalım. Bugün, anasını doğrayan Yusuflar, 
babasının katili Ahmetler cezaevindedir. Askerimize, polisimize, 
vatandaşımıza silah çeken caniden, kadar, anasını kesen insan, daha 
büyük teröristtir. Kendisini dokuz ay karnında taşıyan anaya “Cennet, 
anaların ayağının altındadır” düsturunu öğretmeyen bir bataklık, 
sivrisinekleri yok ederek kurutulmadıkça, yeni sivrisinekleri yetiştirmeye 
devam edecektir. (RP sıralarından alkışlar) 
Biz, bu kürsülerden, hep pansuman tedbirlerini gündeme getirdik. İşte, 
emniyet kuvvetlerimizin sayısı bellidir; bugün, işçi ve diğer 
emeklilerimize ayrılan para da bellidir. Sosyal Güvenlik Bakanı 
hemşerimiz, 3 trilyonluk bir bütçeyle sosyal güvenliği nasıl 
sağlayacağının acı gerçeklerini bu kürsüde dile getirdi. Emniyet 
mensupları, jandarma ve İçişleri Bakanlığımıza bağlı bütün 
kurumların bütçesi ise, 158 trilyondur. Terörü niçin önleyemiyoruz. 
Polisimizin sayısı azken, hatta polis kuvvetleri ülkemizde yokken, biz, 
bin yıl anahtar kullanmadık beyler; anahtar bize geleli yüz yıl olmuştur. 
Karadenizliler bilir; Karadenizde, anahtarın, evin kilidinin adı 
mandaldır. Tahta mandalla evler kapanırken, bu kadar büyük bütçeyle 
oluşturulan emniyet, jandarma teşkilatlarına rağmen, bugün, 
vatandaşımız, sekizinci katta, demir kapıların kilitlendiği evde dahi 
huzur içinde oturmamaktadır. Memurlara taşınan maaşları, bugün, 
devletin polisi, çelik, kurşun geçirmez arabalarla taşımaktadır. Kızılay 
Meydanında o arabaları gördükçe utanıyorum. Kimin parasını kimden 
koruyoruz. Yüz sene evvel, dedemiz, içinde altın bulunan heybesini 
çeşme başına asıp bir ay sonra bıraktığı yerde aynen bulurken, bugün, 
Türkiye’de, hırsızlar, vurguncular, devlet müessesesinin içini kemirmeye 
devam etmektedir. (RP sıralarından “Bravo” sesleri, alkışlar) O halde -
vaktim kısa- bu hastalıkların bataklıklarını hep birlikte kurutmaya 
mecburuz. 
Doğumuzda bir göç var. Şu anda Diyarbakır’da, şu anda Hakkâri’de -ve 
sair doğuda- Van’da, Şırnak’ta, çadır altında eksi 10 derece soğukta 
battaniyeye sarılan insanlar, bizim insanlarımızdır. İhtilallerle, emniyet 
kuvvetleriyle bu işin üstesinden gelinemeyeceği apaçık ortadadır. 
Emniyet kuvvetleri, bizim can kardeşlerimizdir. Bugüne kadar vatan için, 
bayrak için, ülke için şehit olan bütün güvenlik kuvvetleri 
mensuplarımız, asker ve polis şehitlerimizi rahmetle anıyorum, 
gazilerimizi minnet ve şükranla anıyorum. Ama, gelin, kan 
kaybetmeden, zayiat veremeden de bu işin çözümü vardır. Türkiyemiz 
üzerinde oynanan oyunları bilmezsek, niçin PKK var, niçin Çekiç Güç 
var, bunu anlamamız mümkün değildir. 
Türkiye, dünya insanlığının kilit taşıdır. O kilit taşı köprünün 
menziline oturtulduğu zaman, dünyada bir barış köprüsü, bir saadet 
köprüsü ve kurtuluş köprüsü kurulacağını bilen çevreler, Türkiye’yi 
güçsüz kılabilmek için, ekonomik noktada da sömürüyorlar, siyasî 
noktada da sömürüyorlar, sosyal ve ahlak noktasında da sömürüyorlar.
İşte, bugün, Beyrut’ta yüz küsur kardeşimiz şehit olmuştur. Beyrut’taki 
Müslüman kadeşlerimize Rabbimden rahmet diliyorum, şehitleri, 
şehadeti dolayısıyla tebrik ediyor ve siyonistleri de telin ediyorum. (RP 
sıralarından “Bravo” sesleri, alkışlar) 
Nerede Birleşmiş Milletler? Kıbrıs’ta Türk vatandaşlarının namusunu, 
ırzını, canını Makarios ve yandaşlarının zulmünden korumak için 
1974 yılında Kıbrıs’ın Beşparmak Dağlarına “Allah, Allah” sesleriyle 
inen kahraman Mehmetçiğimizin Kıbrıs harekâtından ikibuçuk saat 
sonra toplanıp, Türk Ordusuna ateşkes emrini veren kahpe Birleşmiş 
Milletler nerededir bu akşam? (RP sıralarından “Bravo” sesleri, 
alkışlar) Türkiye’ye ekonomik ambargo uygulayan, silah ambargosu 
uygulayan NATO, AGİK nerededir? Dostumuzu, düşmanımızı 
tanımazsak, boşuna, kendi evlatlarımızı kendimiz cani ve eşkıya 
olarak yetiştirmeye devam ederiz. 
Okulların bahçesinde esrar ve eroin kullanan çocuklar, PKK’nın şehit 
ettiği insanlardan daha mazlumdur. Bugün, Türkiye’de ortaöğretimde 
okuyan her 100 gençten 15’i esrar ve eroin kurbanıdır. Polisiye 
tedbirlerle bunları önleyemezsiniz. Önce, Türkiye’nin düşmanlarını 
tanıyacaksınız. 
İşte, buyurun... Niçin Filistin’de İsrail’in siyonist emelleri var? Şu 
gördüğünüz, Fransa’da, kiliselerde okutulan bir İncil’dir. İncil’den 
bahsediyorum. İşte, bu İncil’in arka sayfasında bir harita vardır. 
Türkiye’de karanlık güçten bahseden karanlık güçlü kafalılara buradan 
sesleniyorum ki...
(Mikrofon otomatik cihaz tarafından kapatıldı)
BAŞKAN – Sayın Yılmaz, size de ek süre veriyorum, lütfen 
konuşmanızı toparlayınız.
ŞEVKİ YILMAZ (Devamla) – ...işte, şu gerçekleri bilseydiniz, bugün 
bizimle uğraşacağınız yerde, Türkiye’nin, Bayrağımızın ve ülkemizin 
düşmanları olan karanlık güçle uğraşmayı şeref kabul ederdiniz.(RP 
sıralarından “Bravo” sesleri, alkışlar)
İşte, Türkiye Devletimizin bölünmüş haritası, Fransa’daki kiliselerde 
İncil’in arkasındadır. Türkiye’yi dörde bölmüş bu İncil; doğuya 
“Ermenistan” Karadenize “Pontus” İstanbul’a “Bizans” Güneydoğu 
Bölgemize “İsrail” diyor. Aydan bahsetmiyorum beyler, can 
vatanımızdan, 55 milyon şehidin kanıyla emanet edilmiş bir vatan 
parçasının üzerinde Batı’nın kirli emellerinden bahsediyorum. İşte, şu 
gördüğünüz, Avrupa haçlı devletine bizi sokmak isteyen, hâlâ, Avrupa 
Birliğine taraftar olan, dünyasını karanlık içinde geçiren karanlık 
güçlere duyurun diye söylüyorum ki şu gördüğünüz, Avrupa birleşik 
devletlerinin başkenti Bürüksel’de millî eğitim bakanlığının ilkokul 
çocuklarına dağıttığı ajanda kitabındaki bir belgedir. İşte, 
Bürüksel’deki çocuklara dağıtılan bu belgenin ikinci sayfasında, dünya 
haritası ve o dünya haritası içinde devletler numaralanmış. Türkiye’yi, 2 
numara içerisinde “Türkiye” olarak göstermiyor Belçika, “Armenia” 
olarak gösteriyor. 
İşte, kendi içimizde bir araya gelmezsek, (A) ve (B) partisi diye 
bölünürsek, bu ülkeyi, sivrisinekleri yok ederek kurtaramayız. Elele 
vermeye mecburuz; kardeş olmaya mecburuz, Müslümanın, 
Müslümandan başka dostu olmadığı gerçeğini bilmeye mecburuz. (RP 
sıralarından “Bravo” sesleri, alkışlar) Türkiye’de, bizi birbirimize 
düşüren dış güçler, işte bu planlarını tatbik için uğraşıyorlar.
(Mikrofon otomatik cihaz tarafından kapatıldı)
BAŞKAN – Sayın Yılmaz, size 2 dakika verdim; lütfen, son cümlenizi 
söyleyin, rica ediyorum.
ŞEVKİ YILMAZ (Devamla) – İnşallah.
Teşekkür ediyorum Sayın Başkan.
Türkiye’de, bizi birbirimize düşüren güçlerin piyonları vardır; bu 
piyonlardan biri de, tarihimize, kültürümüze düşman, Filistin’de bugün 
patlayan bombaları o gün hisseden, 33 yıl Devleti Âliyi İslami 
Osmaniyeyi ayakta tutan cihan sultanı Sultan Abdülhamit gibi bir sultana 
yumurta attıracak kadar şerefsizleşen bu alçak medya, işte, Türkiye’de, 
bugünkü sivrisineklerin yetişmesinde en büyük unsurdur. Geceleri 
seyrettirilen ahlaksız filmlerle, polisimize, vatandaşlarımıza 
düşmanlığı teşvik edici filmlerle Türkiye’yi karıştırmak isteyen bu 
medya, Gazi Mahallesindeki Alevi, Sunni kardeşlerimizi birbirine 
düşüren asıl katildir. Alevi kahvesinin tarandığı haberini veren bu 
televizyonlar...
(Mikrofon otomatik cihaz tarafından kapatıldı)
BAŞKAN – Sayın Yılmaz, 3 dakika fazla süre verdim, yeter artık.
ŞEVKİ YILMAZ (Devamla) – Bitiriyorum.
BAŞKAN – Süre vermiyorum efendim. Rica ediyorum... 
ŞEVKİ YILMAZ (Devamla) – Son cümle...
BAŞKAN – Tamam efendim. Zaten, bunlar hep dinlediğimiz konular. 
Rica ediyorum...  Bütçeyle ilgili de konuşmuyorsunuz. (RP sıralarından 
“selamlasın” sesleri)
ŞEVKİ YILMAZ (Devamla) – Selamlayayım.
BAŞKAN – Lütfen saygılarınızı sunun ve inin.
ŞEVKİ YILMAZ (Devamla) – Tamam, bitiriyorum.
Kahvehanenin ne Alevisi ne Sünnisi olur. İşte, bu haberlerle millet, 
Gazi Mahallesinde birbirine düşürüldü; ama, Allah’ın izniyle -son 
sözlerimle bitiriyorum- Alevisiyle Sünnisiyle, Kürdüyle Türküyle biz 
kardeşler topluluğuyuz. Gelin canlar bir olalım, ordu millet kaynaşalım, 
taş atana gül atalım, dış güçleri çatlatalım diyerek, hepinize saygılar 
sunuyorum; bütçe hayırlı olsun diyorum. (RP sıralarından sürekli 
alkışlar)
BAŞKAN – Teşekkür ederim Sayın Yılmaz.
Sayın milletvekilleri, 8 inci turdaki görüşmeler tamamlanmıştır.
Şimdi, sorular bölümüne geçiyoruz.
Biliyorsunuz, sorular da, grupların konuşma sürelerine bağlı olarak, 20 
dakikada tamamlanacaktır. 
Sayın Tahsin Boray Baycık?.. Burada.
Soruların ikisini beraber okutuyorum: 
Türkiye Büyük Millet Meclisi Başkanlığına
Aşağıdaki sorularımın ilgili sayın bakan tarafından yazılı olarak 
cevaplandırılmasını saygılarımla arz ve talep ederim.
		Tahsin Boray Baycık
		Zonguldak
Sorular:
1. Türkiye genelinde erken seçim olanağını göz önüne alarak, sıhhatli 
bir nüfus sayımı yaptırmayı düşünüyor musunuz?
2. Bar, pavyon, diskotek ve gece kulübü gibi eğlence yerlerinde, bilindiği 
gibi, alkollü içki içilmekte ve kapanış saatleri 04.00-05.00 civarlarında 
olmaktadır. İçkili olarak bu gibi yerlerden çıkan vatandaşlarımız, içkili 
olarak vasıta kullandıklarından dolayı devamlı kazalara neden olmakta 
ve birçoğu ölümle sonuçlanmaktadır. Bu gibi eğlence yerlerinin kapanış 
saatlerini 24.00-01.00 gibi saatlere almayı düşünüyor musunuz?
3. Karadeniz Ereğli’de görev yapmakta olan Sahil Güvenlik botu, 
görevini gereği gibi yapmamaktadır. Büyük balıkçı motorlarını 
yeterince denetleyememekte, avlanma sınırlarını kontrol etmemekte, 
buna karşılık amatör balıkçıları devamlı tedirgin etmektedir. Bu 
konuda duyarlılığınız rica ediyorum.
BAŞKAN – Sayın Bakan, yazılı veya sözlü cevap verebilirsiniz.
İÇİŞLERİ BAKANI ÜLKÜ GÜNEY (Bayburt) – Yazılı cevap 
vereceğim; zaten, talep de öyle efendim.
BAŞKAN – Diğer soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın Çalışma ve Sosyal Güvenlik Bakanı Sayın 
Emin Kul tarafından yazılı olarak cevaplandırılmasını, saygılarımla 
arz ve talep ederim.
		Tahsin Boray Baycık
		Zonguldak
1. Zonguldak İli, Karadeniz Ereğli ve Alaplı İlçelerinde toplam 150 bin 
civarında sigortalı olduğu tahmin edilmektedir. Karadeniz Ereğlisi SSK 
Hastanesi, idarî hizmetlerde 48, sağlık hizmetlerinde 17 eksikle hizmet 
vermeye çalışmaktadır. Eczane, otomasyon sisteme geçmiş; ancak, 
eczacı eksiği nedeniyle 6 vezne yerine 3 vezneyle çalışmaktadır. 
Vatandaşın, ilaç kuyruğunda iki gün beklediği zamanlar olmakta, ilaç 
kuyruğunda fenalaşanlar, hatta ölümle sonuçlanan vakalar 
olagelmektedir. Bu nedenle, bu eksiklikler hakkındaki yaptırımlarınız 
nedir? 
2. Bartın ili SSK Hastanesinin yapımına 1996 yılında başlanabilecek 
midir?
3. Bağ-Kur’dan aylık alanlara, aylık aldıkları banka şubelerinin her 
yerde olmaması nedeniyle, Ziraat Bankası şubelerinden de ödeme 
yapılması sağlanamaz mı?
BAŞKAN – Sayın Bakan, yazılı cevap vereceksiniz, zaten, yazılı cevap 
isteniyor.
Üçüncü soru İzmir Milletvekili Sayın Hakan Tartan’ın.
Sayın Tartan?.. Yok. Geçiyorum.
Dördüncü sırada İstanbul Milletvekili Sayın Mehmet Aydın’ın sorusu 
var.
Sayın Aydın?.. Burada.
Sorusunu okutuyorum:

Türkiye Büyük Millet Meclisi Başkanlığına
Aşağıda yazılı soruların Çalışma Bakanlığı yetkilileri tarafından 
cevaplandırılmasını, saygılarımla talep ederim.
		Mehmet Aydın
		İstanbul
Konu: Yurtdışında çalışan ve Sosyal Sigortalar Kurumundan emekli 
olma şartlarını elde eden Türk vatandaşlarının emekli olmalarına 
imkân veren mevzuatımıza göre, emekli olmak isteyen kişilerin yurda 
kesin dönüş yapmaları zorunluluğu da birlikte getirilmektedir. Kesin 
dönüş şartına bağlanmış bulunan bu uygulamanın, yurda döviz 
girdisinin azalması ve emekli olacak olan kişilerin işsiz kalmaları gibi 
olumsuz sonuçları vardır. Bu nedenle;
Soru 1. Kesin dönüş şartının uygulamadan kaldırılması hususunda 
herhangi bir çalışma var mıdır?
Soru 2. Böyle bir çalışma varsa hangi aşamadadır?
BAŞKAN – Sayın Bakan, yazılı mı cevap vereceksiniz efendim?
ÇALIŞMA VE SOSYAL GÜVENLİK BAKANI EMİN KUL 
(İstanbul) – Yazılı cevap vereceğiz.
BAŞKAN – Sayın Bakan, soruya yazılı cevap verecek efendim.
Beşinci sırada, Zonguldak Milletvekili Sayın Hasan Gemici?.. Burada.
Sorusunu okutuyorum:
Türkiye Büyük Millet Meclisi Başkanlığına
Aşağıdaki sorularımın Çalışma ve Sosyal Güvenlik Bakanı Sayın 
Emin Kul tarafından cevaplandırılmasına aracılığınızı saygılarımla 
arz ve talep ederim.
		Hasan Gemici
		Zonguldak
1. Zonguldak SSK Hastanesinin bölge hastanesi olarak hizmet 
verebilmesi için, ihtiyaç duyduğu makina ve teçhizat ile personel 
gereksinmesinin giderilmesi için yapılan çalışmalar hangi aşamadadır?
2. Zonguldak Çaycuma SSK Hastanesi, Zonguldak Kilimli Dispanseri ve 
Zonguldak Devrek Dispanserinin ihaleleri 1996 yılı içerisinde yapılacak 
mıdır?
3. Yurt genelindeki SSK sağlık kurumlarında büyük ölçüde doktor ve 
sağlık elemanı açığının olduğu bilinmektedir. Bu açığı gidermek 
üzere, SKK’ya doktor ve diğer sağlık elemanı alınması düşünülüyor 
mu?
BAŞKAN – Sayın Bakan, yazılı mı cevap vereceksiniz?
ÇALIŞMA VE SOSYAL GÜVENLİK BAKANI EMİN KUL 
(İstanbul) – Yazılı cevap vereceğiz.
BAŞKAN – Sayın Bakan, soruya yazılı cevap verecekler.
Altıncı sırada, Aydın Milletvekili Sayın Muhammet Polat?.. Burada.
Sorusunu okutuyorum:
Türkiye Büyük Millet Meclisi Başkanlığına
Aşağıdaki sorularımın İçişleri Bakanı Sayın Ülkü Güney tarafından 
cevaplandırılmasına delaletinizi saygıyla arz ederim.
		Muhammet Polat
		Aydın
1. Buharkent, Karpuzlu, Köşk ve İncirliova İlçelerinde hükümet 
konağı yoktur. Bu ilçelerimizdeki hükümet konakları ne zaman 
yapılacaktır?
2. İl Emniyet Müdürlüğünün devam eden inşaatlarının 
tamamlanabilmesi, Germencik lojmanlı İlçe Emniyet Müdürlüğü 
inşaatına, Nazilli lojmanlı polis karakolu inşaatına, Söke lojmanlı İlçe 
Emniyet Müdürlüğü inşaatına, Yenihisar lojmanları inşaatına ne kadar 
ödenek  ayrılmıştır?
3. Emniyet müdürlüğü ek hizmet binası tevsii inşaatının başlayabilmesi 
için ihale talimatı ne zaman çıkarılacaktır?
4. Bölge trafik ve çevik kuvvet hizmet binası işinin 1996 yatırım 
programına alınıp alınmadığını?.. Alınmış ise ne zaman 
başlanacaktır?
BAŞKAN – Evet, yazılı mı?..
İÇİŞLERİ BAKANI ÜLKÜ GÜNEY (Bayburt) – Yazılı cevap 
vereceğim.
BAŞKAN – Peki efendim.
Sıvas Milletvekili Sayın Musa Demirci’nin sorusunu okutacağım. 
Sayın Demirci?.. Buradalar.
Soruyu okutuyorum :
Türkiye Büyük Millet Meclisi Başkanlığına
Aşağıdaki sorularımın, delaletinizle, İçişleri Bakanı Sayın Ülkü 
Güney tarafından cevaplandırılmasının teminini saygılarımla arz 
ederim.
		Musa Demirci
		Sıvas
Sıvas İline bağlı ve üç yeni ilçe olan;
1. Altınyayla, Akıncılar, Doğanşar, Gölova, Ulaş İlçelerine hükümet 
konağı yapılacak mıdır, ne zaman?
2. Şarkışla İlçesinde trafik tescil bürosu kurmayı düşünüyor musunuz?
3. Yapımları devam eden Kangal, Suşehri, Zara emniyet amirliği 
binaları bu yıl bitirilecek midir?
4 - Gölova ve Yıldızeli İlçelerinin jandarma lojman ve binaları ne 
zaman bitirilecektir?
BAŞKAN – Sayın Bakan, yazılı mı cevap vereceksiniz?
İÇİŞLERİ BAKANI ÜLKÜ GÜNEY (Bayburt) – Yazılı cevap 
vereceğim.
BAŞKAN – Peki efendim.
Erzincan Milletvekili Sayın Tevhit Karakaya’nın soruları vardır, onları 
okutuyorum efendim.
Sayın Karakaya?.. Burada.
Soruyu okutuyorum :
Türkiye Büyük Millet Meclisi Başkanlığına
Aşağıdaki sorumun ilgili bakan tarafından cevaplandırılmasına 
delaletlerinizi saygıyla arz ederim.
		Tevhit Karakaya
		Erzincan
Erzincan İlimiz Iliç İlçemiz Kapıkaya Köyümüz, 1993 Ağustosunda 
teröristler tarafından basılmış, iki vatandaşımız katledilmiş; bilahara 
da köyümüz tamemen yakılarak kundaklanmıştır.
1. Köy sakinlerimiz, bu menfur olaydan sonra, ev ve barkları olmadığı 
için köylerini terk etmişlerdir.
2. Yakılan ve yıkılan köyümüzün enkazı, bugüne kadar hâlâ 
kaldırılmamıştır. 
3. Köylümüz köyüne dönmek istiyor; ancak, köyümüz, Tunceli Ovacık 
ile İliç İlçemiz uç noktasında bulunması münasebetiyle, terör 
yönünden tedbir alınmamış olduğundan, iskân yapılamadığı gibi diğer 
komşu köyler de yavaş yavaş boşalıyor. 
a) Mezkûr mahal Bahra Gediğine jandarma taburu konulmuş; fakat, 
tekrar kaldırılmıştır.
b) Mezkûr mahalde, tekrar jandarma taburu istihdam edilecek midir?
4. Köyümüzün enkazı ne zaman kaldırılacaktır?
5. Köy halkına, bugüne kadar, devlet eli maalesef uzatılmamıştır.
6. Mağdur olan köy halkımıza, tazminat, ne zaman ödenecektir?
BAŞKAN – Sayın Bakan?..
İÇİŞLERİ BAKANI ÜLKÜ GÜNEY (Bayburt) – Yazılı cevap 
vereceğim.
BAŞKAN – Erzurum Milletvekili Sayın Esengün’ün sorusunu 
okutacağım.
Sayın Esengün?.. Buradalar.
TEVHİT KARAKAYA (Erzincan) – Sayın Başkan, ikinci bir sorum 
daha var...
BAŞKAN – Sayın Tevhit Karakaya’nın bir sorusu daha var, onu da 
okutuyorum:
13 Mart 1992 Erzincan depreminde hasar gören Erzincan Polis Okulu, 
geçici olarak bir ile nakledilmiş; ancak, adı geçen okulun tadilatı 
tamamlanmış ve ek binaları da yapılmış olmasına rağmen, dört yıldır, 
polis okulu Erzincan’a döndürülmemiştir. Polis okulumuz, Erzincan’a ne 
zaman döndürülecektir?
BAŞKAN – Hepsine yazılı cevap vereceğini söylediği için, yazılı cevap 
verecekler.
İÇİŞLERİ BAKANI ÜLKÜ GÜNEY (Bayburt) – Evet, yazılı cevap 
vereceğim.
BAŞKAN – Şimdi, Erzurum Milletvekili Sayın Lütfü Esengün’ün 
sorusunu okutuyorum:
Türkiye Büyük Millet Meclisi Başkanlığına
Aşağıdaki sorumun, İçişleri Bakanı Sayın Ülkü Güney tarafından 
cevaplandırılmasına delaletlerinizi saygıyla arz ederim.
		Lütfü Esengün
		Erzurum
Eylül 1993’te, PKK teröristlerinin baskınına uğrayan ve otuzbeş 
vatandaşımızın şehit edildiği Erzurum İli Çat İlçesi Yavi 
Beldesindeki şehit ailelerine, mağduriyetleriyle müsavi bir yardım 
yapılmış mıdır; yakınlarına ve yaralı sekiz vatandaşımıza iş verilmiş 
veya maaş bağlanmış mıdır; bu konuda, Bakanlığınız ne gibi 
çalışmalar yapmıştır?
BAŞKAN – Sayın Bakan, yazılı cevap vereceksiniz?..
İÇİŞLERİ BAKANI ÜLKÜ GÜNEY (Bayburt) – Yazılı cevap 
vereceğim.
BAŞKAN – Iğdır Milletvekili Sayın Şamil Ayrım’ın sorusunu 
okutacağım.
Sayın Ayrım?.. buradalar.
Soruyu okutuyorum :
Türkiye Büyük Millet Meclisi Başkanlığına
Aşağıdaki sorumun, aracılığınızla, Sayın İçişleri Bakanından 
sorulmasını arz ederim.
Saygılarımla.
		Şamil Ayrım
		Iğdır 
Sayın Bakanın da malumları olduğu ve zatı âlilerine ilettiğim üzere, 
Iğdır İlimizde hayvancılıkla uğraşan çok büyük bir kesimi ilgilendiren 
ve aciliyet kesbeden “yaylaya çıkamama” sorunu yüzünden mağdur 
olacak vatandaşlarımız için ne gibi bir çözüm düşünülmüştür?
İÇİŞLERİ BAKANI ÜLKÜ GÜNEY (Bayburt) – Konuyu, değerli 
milletvekili bana daha önce iletti, ben ilgili arkadaşlarımla görüştüm, 
incelettiriyorum, çok kısa bir süre içerisinde kendisine bilgi vereceğim. 
Açılması mümkün olan yerleri açacağız. Sayın Başkanımın bildiği 
üzere, Tunceli’de ve diğer bazı illerimizde de bu durum mevcuttur. 
Zannediyorum kısa bir süre içerisinde kendisine bilgi vereceğim.
BAŞKAN – Peki, teşekkür ederim Sayın Bakan.
Konya Milletvekili Sayın Nezir Büyükcengiz’in sorusunu okutacağım. 
Sayın Büyükcengiz? Burada.
Soruyu okutuyorum.
Türkiye Büyük Millet Meclisi Başkanlığına
Aşağıdaki sorumun Çalışma ve Sosyal Güvenlik Bakanı Sayın Emin 
Kul tarafından cevaplandırılmasına aracılığınızı arz ederim.
		Nezir Büyükcengiz
		Konya
Bağ-Kur üyesi çiftçilerimizi sağlık hizmetlerinden yararlandırmayı 
düşünüyor musunuz? Düşünüyorsanız, bu uygulama ne zaman 
başlatılacaktır?
Saygılarımla.
BAŞKAN –Sayın Bakan?..
ÇALIŞMA VE SOSYAL GÜVENLİK BAKANI EMİN KUL 
(İstanbul) – Yazılı cevap vereceğim.
BAŞKAN - Konya Milletvekili Sayın Lütfi Yalman’ın sorusunu 
okutacağım. 
Sayın Yalman?.. Burada.
Soruyu okutuyorum.
Türkiye Büyük Millet Meclisi Başkanlığına
Aşağıdaki sorularımın ilgili bakan tarafından cevaplandırılmasına 
delaletlerinizi arz ederim.
		Lütfi Yalman
		Konya
Güneydoğudaki terörün durdurulması konusunda, İslam kardeşliğinin 
topluma yansıtılması ve benimsetilmesi için, kamu görevlilerinin bu 
yönde eğitime tabi tutulmasını düşünüyor musunuz?
BAŞKAN – Sayın Bakan?..
İÇİŞLERİ BAKANI ÜLKÜ GÜNEY (Bayburt) – Yazılı cevap 
vereceğim.
LÜTFİ YALMAN (Konya) – İkinci sorum vardı...
BAŞKAN – Başka sorunuz yok.
Sıvas Milletvekili Temel Karamollaoğlu’nun sorusunu okutacağım.
Sayın Karamollaoğlu?.. Burada.
Soruyu okutuyorum.
Sayın Başkanlığa
Aracılığınızla Sayın İçişleri Bakanından aşağıdaki soruların 
cevaplandırılmasını rica ederim.
		Temel Karamollaoğlu
		Sıvas
Belediye faaliyetlerini menfî yönde etkileyen ve Anayasanın ruhuna 
aykırı olan personel tayin ve naklini serbest bırakacak mısınız?
BAŞKAN – Sayın Bakan, personel tayin ve naklini serbest bırakacak 
mısınız?
İÇİŞLERİ BAKANI ÜLKÜ GÜNEY (Bayburt) – Yazılı cevap 
vereceğim, bu yönde hazırlığımız var.
BAŞKAN – Peki, teşekkür ederim.
Muş Milletvekili Sayın Sabahattin Yıldız’ın sorusunu okutacağım. 
Sayın Sabahattin Yıldız?.. Burada.
Soruyu okutuyorum :
Türkiye Büyük Millet Meclisi Başkanlığına
Aşağıdaki sorumun, Çalışma Bakanı Sayın Emin Kul tarafından 
cevaplandırılmasını arz ederim.
		Sabahattin Yıldız
		Muş
Muş İlinde SSK Hastanesi olarak inşa edilmiş ve hastane olarak 
donatılmış bulunan hastane, bugüne kadar, bir veya iki pratisyenle, 
ancak, dispanser görevi görmektedir. Bu hastaneyi faaliyete geçirip, Muş 
İline hizmet edecek duruma, bu yıl, getirmeyi düşünüyor musunuz? 
Saygılarımla 
BAŞKAN – Sayın Bakan?..
ÇALIŞMA VE SOSYAL GÜVENLİK BAKANI EMİN KUL 
(İstanbul) – Evet, düşünüyoruz. Bu konuda aldığımız önlemler var, 
faaliyetlerimiz var; hizmete sokacağız. (ANAP sıralarından alkışlar) 
BAŞKAN – Ankara Milletvekili Sayın Ersönmez Yarbay’ın sorularını 
okutacağım. 
Sayın Ersönmez Yarbay?.. Burada. 
İlk soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın İçişleri Bakanı tarafından 
cevaplandırılmasına delaletlerinizi saygılarımla arz ederim. 
		Ersönmez Yarbay
		Ankara
Sorular: 
1. Türkiye’de, şu anda, kaç vatandaşımız silah bulundurma, kaç 
vatandaşımız silah taşıma ruhsatına sahiptir?
2. Taşıma ve bulundurma ruhsatlı silahların yüzde kaçı yerli 
silahlardır?
3. Silah bulundurma ve taşıma ruhsatları verilirken Emniyet Mensupları 
Vakfına 75 milyon TL para alındığı söylenmektedir. Bu vakıf, 1995 
yılında silah ruhsatlarından ne kadar para toplamıştır?
4. Bakan olarak silah taşıma ruhsatı alımında olduğu gibi, Emniyet 
Mensupları Vakfı gibi vakıfların para almasını nasıl karşılıyorsunuz? 
Alınan paraların harcamaları konusunda denetiminiz var mıdır? 
BAŞKAN – Sayın Bakan?..
İÇİŞLERİ BAKANI ÜLKÜ GÜNEY (Bayburt) – Yazılı cevap 
vereceğim. 
BAŞKAN – İkinci soruyu okutuyorum:

Türkiye Büyük Millet Meclisi Başkanlığına
Aşağıdaki sorularımın İçişleri Bakanı tarafından 
cevaplandırılmasına delaletlerinizi saygılarımla arz ederim. 
		Ersönmez Yarbay
		Ankara
Sorular:
1. Polislerimiz zor şartlar altında çalışmaktadır. 1996 yılında 
polisimizin malî gücünü iyileştirici ne gibi çalışmalarınız olacaktır? 
2. Polisimizin çalışma ortamından doğan aşırı stresin azaltılması 
konusundaki tedbirleriniz neler olacaktır?
BAŞKAN – Sayın Bakan?..
İÇİŞLERİ BAKANI ÜLKÜ GÜNEY (Bayburt) – Sayın Yarbay’ın 
bütün sorularına yazılı cevap vereceğiz Sayın Başkan. 
BAŞKAN – Diğer soruyu okutuyorum:
Türkiye Büyük Millet Meclisi Başkanlığına
Aşağıdaki sorularımın İçişleri Bakanı tarafından 
cevaplandırılmasına delaletlerinizi saygılarımla arz ederim. 
		Ersönmez Yarbay
		Ankara
Soru:
1991, 1992, 1993, 1994 ve 1995 yıllarında, Ankara İlinde, jandarma 
bölgesinde, jandarmaya intikal eden hangi tür olaylarda artış, hangi tür 
olaylarda azalış meydana gelmiştir?
Türkiye Büyük Millet Meclisi Başkanlığına
Aşağıdaki sorularımın İçişleri Bakanı tarafından 
cevaplandırılmasına delaletlerizini saygılarımla arz ederim. 
Ersönmez Yarbay
		Ankara
Üç tarafı denizlerle çevrili ülkemizde, Sahil Güvenlik Komutanlığının 
elinde kaç adet muhtelif türde deniz aracı vardır; bu araçlar, sahil 
güvenliğini sağlamaya yeterli midir? 
BAŞKAN – Sayın Bakan, hepsine yazılı cevap vereceğini söylediği 
için... Aynı arkadaşımızın sorularıydı...  
İÇİŞLERİ BAKANI ÜLKÜ GÜNEY (Bayburt) – Son suale cevap 
verebilirim. 
Sahil güvenlik kuvvetlerimizin elinde -daha önce, bunu, ihtisas 
komisyonumuzda, yani, Plan ve Bütçe Komisyonunda da arz etmiştim- 
yeterli araç ve gereç yoktur; özellikle, mevcut araç ve gereçlerimizle, 
denizlerimizin yüzde 5’ini kontrol edebiliyoruz. Bu yıl, bütçe 
imkânlarımız nispetinde, 2 trilyon civarında bir ödenek ayrılmıştır; 
fakat, bu yeterli değildir. Bütçe yılı içerisinde, bazı acil ihtiyaçlar -ki, 
bunların başında, denizden uçabilen helikopter geliyor- için bir 
girişimimiz olacaktır; zannediyorum, bu, bir miktar da olsa, bu işlemi 
hafifletecektir. 
BAŞKAN – Bu soru cevaplandırılmıştır. 
Siirt Milletvekili Mehmet Emin Aydın’ın sorusunu okutacağım.
Sayın Aydın?.. Burada.  
Soruyu okutuyorum:
Türkiye Büyük Millet Meclisi Başkanlığına
Sayın İçişleri Bakanının kamuoyunu aydınlatmasını istediğim iki 
sorunun sözlü olarak cevaplandırılmasını arz ederim. 
1. Üç yıldan beri güvenlik nedenleri ileri sürülerek ulaşıma kapatılan ve 
95 kilometre yerine 300 kilometrenin katedildiği Siirt-Şırnak karayolu ne 
zaman açılacaktır? 
2. Doğu ve güneydoğuda hayvancılığın yok olmasına neden olan 
yaylaya gitme yasağı ne zaman kaldırılacaktır? 
BAŞKAN – Sayın Bakan?.. 
İÇİŞLERİ BAKANI ÜLKÜ GÜNEY (Bayburt) –Yazılı cevap 
vereceğim. 
BAŞKAN – Samsun Milletvekili Sayın Yalçın Gürtan’ın sorusunu 
okutacağım.
Sayın Gürtan?.. Burada. 
Soruyu okutuyorum:
Türkiye Büyük Millet Meclisi Başkanlığına
Aşağıda belirttiğimiz soruya İçişleri Bakanı Sayın Ülkü Güney’in 
yazılı cevap vermesini arz ederim. 
		Yalçın Gürtan
		Samsun
Güneydoğu Anadolu Bölgemiz için öncül ve doğurgan ne gibi önlemler 
aldınız?
BAŞKAN - Sayın Bakan... 
İÇİŞLERİ BAKANI ÜLKÜ GÜNEY (Bayburt) – Yazılı cevap 
vereceğim. 
BAŞKAN – Sayın Ahmet Küçük’ün sorusunu okutacağım.
Sayın Ahmet Küçük?.. Burada.
Sayın Küçük’ün sorusunu okutuyorum:
Türkiye Büyük Millet Meclisi Başkanlığına
Aracılığınızla aşağıdaki sorumun Çalışma ve Sosyal Güvenlik 
Bakanınca yanıtlanmasını saygılarımla arz ederim. 
		Ahmet Küçük
		Çanakkale
Soru: Ülkemizin önemli sanayi merkezlerinin bulunduğu Çanakkale’nin 
Çan İlçesindeki SSK dispanserinde sadece 2 adet pratisyen hekim görev 
yapmaktadır. 8 bin sigortalının bulunduğu Çan İlçesinde sık sık iş 
kazaları da olduğundan, bu dispansere ilave olarak uzman hekim veya 
pratisyen hekim ataması düşünülmekte midir?
BAŞKAN – Sayın Bakan?..
ÇALIŞMA VE SOSYAL GÜVENLİK BAKANI EMİN KUL 
(İstanbul) – Bu hususta, arkadaşlarımızdan çeşitli şikâyetler aldık, 
tespitler yaptık; bu şikâyetleri gidereceğiz. Dispansere ilave değil, 
mevcut hekimlere ilave sağlanacaktır. 
BAŞKAN – Teşekkür ederim Sayın Bakan. 
Sayın milletvekilleri, böylece, sekizinci turdaki bütçeler üzerindeki 
sorular ve cevaplar tamamlanmış bulunmaktadır. 
MEHMET EMİN AYDINBAŞ (İçel) – Sayın Başkan, benim bir sorum 
vardı?
BAŞKAN – Efendim, hepsine sıra gelmiyor; soru ve cevap için ayrılmış 
süre olan 20 dakika geçti. (RP sıralarından gürültüler)
MEHMET EMİN AYDINBAŞ (İçel) – Hiç olmazsa isimleri okuyun. 
BAŞKAN – Efendim, siz her şeye itiraz etmeye alışmış mısınız; ne 
oluyor, anlamıyorum ki... 
Genel Kurulun daha önce aldığı karara göre, 20 dakika soru ve cevap 
süresi var. Siz 1 saat deseydiniz, biz 1 saat sorardık. 
NABİ POYRAZ (Ordu) – Devam et Sayın Başkan.
BAŞKAN – Sayın milletvekilleri, şimdi, sırasıyla sekizinci turda yer 
alan bütçelerin bölümlerine geçilmesi hususunu ve bölümlerini ayrı ayrı 
okutup oylarınıza sunacağım. 
İçişleri Bakanlığı bütçesinin bölümlerine geçilmesini oylarınıza 
sunuyorum: Kabul edenler... Etmeyenler... Kabul edilmiştir. 
Bölümleri okutuyorum:
İ) İÇİŞLERİ BAKANLIĞI
1. – İçişleri Bakanlığı 1996 Malî Yılı Bütçesi
A – CETVELİ
	Program
	Kodu	             Açıklama	Lira
	101	Genel Yönetim ve Destek Hizmetleri	12 818 635 
000 000
		BAŞKAN – Kabul edenler... Etmeyenler... 
		Kabul edilmiştir.
	111	Mahallî İdareler Hizmetleri	1 280 785 000 000
		BAŞKAN – Kabul edenler... Etmeyenler... 
		Kabul edilmiştir.
	112	Nüfus ve Vatandaşlık Hizmetleri	2 265 100 000 000
		BAŞKAN – Kabul edenler... Etmeyenler... 
		Kabul edilmiştir.
	113	Sivil Savunma ve Seferberlik Hizmetleri	372 480 000 
000
		BAŞKAN – Kabul edenler... Etmeyenler... 
		Kabul edilmiştir.
	900	Hizmet Programlarına Dağıtılamayan Transferler	1 705 
000 000 000
		BAŞKAN – Kabul edenler... Etmeyenler... 
		Kabul edilmiştir.
		             TOPLAM	18 442 000 000 000
BAŞKAN – Kabul edenler... Etmeyenler... Kabul edilmiştir.
İçişleri Bakanlığı 1996 malî yılı bütçesinin bölümleri kabul edilmiştir; 
Bakanlık mensuplarına, memleketimize ve milletimize hayırlı ve 
uğurlu olsun. (Alkışlar)
Emniyet Genel Müdürlüğü bütçesinin bölümlerine geçilmesini 
oylarınıza sunuyorum: Kabul edenler... Etmeyenler... Kabul edilmiştir. 
Bölümleri okutuyorum:
a) Emniyet Genel Müdürlüğü
1. – Emniyet Genel Müdürlüğü 1996 Malî Yılı Bütçesi
A – CETVELİ
	Program
	Kodu	             Açıklama	Lira
	101	Genel Yönetim ve Destek Hizmetleri	23 040 680 
000 000
		BAŞKAN – Kabul edenler... Etmeyenler... 
		Kabul edilmiştir.
	111	Güvenliği Sağlama ve Düzenleme Hizmetleri	51 119 
120 000 000
		BAŞKAN – Kabul edenler... Etmeyenler... 
		Kabul edilmiştir.
	900	Hizmet Programlarına Dağıtılamayan Transferler	1 302 
200 000 000
		BAŞKAN – Kabul edenler... Etmeyenler... 
		Kabul edilmiştir.
		             TOPLAM	75 462 000 000 000
BAŞKAN – Kabul edenler... Etmeyenler... Kabul edilmiştir.
Emniyet Genel Müdürlüğü 1996 malî yılı bütçesinin bölümleri kabul 
edilmiştir; Emniyet Genel Müdürlüğümüze, mensuplarına, 
memleketimize ve milletimize hayırlı ve uğurlu olmasını diliyorum. 
(Alkışlar)
Jandarma Genel Komutanlığı bütçesinin bölümlerine geçilmesini 
oylarınıza sunuyorum: Kabul edenler... Etmeyenler... Kabul edilmiştir.
Bölümleri okutuyorum.
b) Jandarma Genel Komutanlığı
1. – Jandarma Genel Komutanlığı 1996 Malî Yılı Bütçesi
A – CETVELİ
	Program
	Kodu	             Açıklama	Lira
	101	Genel Yönetim ve Destek Hizmetleri	12 919 600 
000 000
		BAŞKAN – Kabul edenler... Etmeyenler... 
		Kabul edilmiştir.
	111	Güvenlik Hizmetleri	48 481 400 000 000
		BAŞKAN – Kabul edenler... Etmeyenler... 
		Kabul edilmiştir.
		             TOPLAM	61 401 000 000 000
BAŞKAN – Kabul edenler... Etmeyenler... Kabul edilmiştir.
Jandarma Genel Komutanlığı 1996 malî yılı bütçesinin bölümleri kabul 
edilmiştir; Jandarma teşkilatımıza, memleketimize ve milletimize 
hayırlı ve uğurlu olmasını diliyorum. (Alkışlar)
Sahil Güvenlik Komutanlığı bütçesinin bölümlerine geçilmesini 
oylarınıza sunuyorum: Kabul edenler... Etmeyenler... Kabul edilmiştir.
Bölümleri okutuyorum:
c) Sahil Güvenlik Komutanlığı
1. – Sahil Güvenlik Komutanlığı 1996 Malî Yılı Bütçesi
A – CETVELİ
	Program
	Kodu	             Açıklama	Lira
	101	Genel Yönetim ve Destek Hizmetleri	178 482 000 
000
		BAŞKAN – Kabul edenler... Etmeyenler... 
		Kabul edilmiştir.
	111	Sahil Güvenlik Hizmetleri	2 610 218  000 000
		BAŞKAN – Kabul edenler... Etmeyenler... 
		Kabul edilmiştir.
	999	Dış Proje Kredileri	290 000 000 000
		BAŞKAN – Kabul edenler... Etmeyenler... 
		Kabul edilmiştir.
		             TOPLAM	3 078 700 000 000
BAŞKAN – Kabul edenler... Etmeyenler... Kabul edilmiştir.
Sahil Güvenlik Komutanlığı 1996 malî yılı bütçesinin bölümleri kabul 
edilmiştir; teşkilat mensuplarına ve ülkeye hayırlı ve uğurlu olmasını 
diliyorum. (Alkışlar)
MUHAMMET POLAT (Aydın) – Sayın Başkan, lütfen, oylamayı 
usulüne göre yapınız; kabul edenler dediğiniz zaman, kabul edenler 
parmaklarını indirdikten sonra...
BAŞKAN – Beyefendi, siz alışırsınız bu tür oylamaya; daha siz yeni 
geldiniz, biraz alışacaksınız; merak etmeyin... (DYP ve ANAP 
sıralarından alkışlar)
Çalışma ve Sosyal Güvenlik Bakanlığı bütçesinin bölümlerine 
geçilmesini oylarınıza sunuyorum: Kabul edenler... Etmeyenler... Kabul 
edilmiştir.
Bölümleri okutuyorum:
J) ÇALIŞMA VE SOSYAL GÜVENLİK BAKANLIĞI
1. – Calışma ve Sosyal Güvenlik Bakanlığı 1996 Malî Yılı Bütçesi
A – CETVELİ
	Program
	Kodu	             Açıklama	Lira
	101	Genel Yönetim ve Destek Hizmetleri	478 485 000 
000
		BAŞKAN – Kabul edenler... Etmeyenler... 
		Kabul edilmiştir.
	111	Çalışma ve Sosyal Güvenlik Hizmetleri	1 284 015 000 
000
		BAŞKAN – Kabul edenler... Etmeyenler... 
		Kabul edilmiştir.
	112	Yakın ve Orta Doğu Çalışma Eğitim Merkezi
		Müdürlüğü Hizmetleri	56 710 000 000
		BAŞKAN – Kabul edenler... Etmeyenler... 
		Kabul edilmiştir.
	113	İstihdam Hizmetleri	590 000 000 000
		BAŞKAN – Kabul edenler... Etmeyenler... 
		Kabul edilmiştir.
	900	Hizmet Programlarına Dağıtılamayan Transferler	107 
500 000 000
		BAŞKAN – Kabul edenler... Etmeyenler... 
		Kabul edilmiştir.
	999	Dış Proje Kredileri	600 000 000 000
		BAŞKAN – Kabul edenler... Etmeyenler... 
		Kabul edilmiştir.
		             TOPLAM	3 116 710 000 000

BAŞKAN – Kabul edenler... Etmeyenler... Kabul edilmiştir.
Çalışma ve Sosyal Güvenlik Bakanlığı 1996 malî yılı bütçesinin 
bölümleri kabul edilmiştir; Bakanlık mensuplarına, ülkemize, 
milletimize hayırlı ve uğurlu olmasını diliyorum. (Alkışlar)
Her iki Bakanlığa da çalışmalarında başarılar diliyorum. İnşallah, 
gelecek sene, enflasyonu çok indirmek, hatta sıfıra indirmek suretiyle iyi 
bir bütçe yaparak, Yüce Meclisin karşısına gelirler.
Sayın milletvekilleri, programda yer alan kuruluşların bütçelerini 
görüşmek için, 20 Nisan 1996 Cumartesi günü saat 10.00’da toplanmak 
üzere, birleşimi kapatıyorum.

(Kapanma Saati: 23.51)




IV. – SORULAR VE CEVAPLAR

A)  YAZILI SORULAR VE CEVAPLARI
1. – İstanbul Milletvekili Halit Dumankaya’nın, Niğde meyvesuyu 
fabrikasının satışıyla ilgili olarak ileri sürülen iddialara ilişkin 
Başbakandan sorusu ve Devlet Bakanı Rüşdü Saracoglu’nun yazılı 
cevabı (7/4)
Türkiye Büyük Millet Meclisi Başkanlığına
Aşağıdaki sorularımın Başbakan Sayın Tansu Çiller tarafından yazılı 
olarak cevaplandırılmasına delaletlerinizi arz ederim. 8.12.1996
Saygılarımla.
		Halit Dumankaya
		İstanbul
Özelleştirme uygulamalarında, yetmiş senelik kamunun mülklerinin, 
bireyin mülküne dönüştürülürken birçok kayırmaları da beraberinde 
getirmiştir.
Soru : 1. Niğde Meyvasuyu Fabrikasının 1994 yılında 45 milyar lira 
fiyat veren Kemal Akman’a verilmeme nedeni nedir? İhale niçin geriye 
bırakılmıştır?
Soru : 2. 1994 yılında peşin olarak kırkbeş milyar liraya verilmeyen bu 
fabrikanın hiç peşin alınmadan dört yıl vadeli olarak yirmibeş milyara 
verildiği söylentisi vardır, doğru mudur? Doğru ise nedenleri nelerdir?
Soru : 3. Çok düşük fiyatla bu fabrikayı alanların ortakları arasında bir 
Bakanın oğlunun da olduğu söylenmektedir? Doğru mudur? Bu 
fabrikayı alan şahısların şirket ise ortaklarının isimleri hisse oranları 
ve yetkileri imza sahipleri kimlerdir?
Soru : 4. Bu fabrika yok pahasına alındıktan sonra Kalkınma 
Bankasından devletin fabrikasına teminat vererek yedi milyarlık kredi 
alındığı doğru mudur?
	T.C.
	Devlet Bakanlığı
	Sayı : B.02.0.002/340	19.4.1996
Türkiye Büyük Millet Meclisi Başkanlığına
İlgi : TBMM Başkanlığının 15.2.1996 gün ve A.01.0.GNS.0.10.00.02-
7/4-23/87 sayılı yazısı.
İstanbul Milletvekili Sayın Halit Dumankaya’nın Sayın 
Başbakanımıza tevcih ettiği ilgi yazı ekinde alınan yazılı soru 
önergesinde yer alan sorularla ilgili olarak hazırlanan cevap ekte 
sunulmuştur.
Bilgilerinizi ve gereğini arz ederim.
		Dr. Rüşdü Saracoglu
		Devlet Bakanı
	T.C.
	Başbakanlık
	Özelleştirme İdaresi Başkanlığı	18.4.1996
	Sayı : B.02.1.ÖİB.0.65.00.00/2754
Konu : Önerge
Devlet Bakanlığına
(Sayın Dr. Rüşdü Saracoglu)
İlgi : Devlet Bakanlığı Özel Kalem Müdürlüğünün 19.3.1996 gün ve 
049 sayılı yazısı.
İstanbul  Milletvekili  Sayın  Halit  Dumankaya  tarafından  Sayın  
Başbakan’a  tevcih  edilen 7/423 esas sayılı yazılı soru önergesine 
verilen cevap aşağıdadır.
Soru : 1. Özelleştirme uygulamalarında, yetmiş senelik kamunun 
mülklerinin, bireyin mülküne dönüştürülürken birçok kayırmaları da 
beraberinde getirmiştir.
Niğde Meyvasuyu Fabrikasının 1994 yılında 45 milyar lira fiyat veren 
Kemal Akman’a verilmeme nedeni nedir? İhale niçin geriye 
bırakılmıştır?
Cevap : 1. NİMSA-Niğde Meyve Suyu ve Gıda Sanayi A.Ş.’nin (Şirket) 
Özelleştirme İdaresine ait % 97.80 oranındaki hisselerinin 
özelleştirilmesi ile ilgili olarak, 1994 yılında yapılan ihalede Kemal 
Akman tarafından 45 milyar TL. fiyat teklifi yapılmamış olup, Akman 
Dış Ticaret A.Ş. tarafından 16 milyar TL. bedel teklif edilmiş, ancak 
Şirketin 15 milyar TL. olan borçlarının da İdare tarafından üstlenilmesi 
istenilmiştir. Yapılan pazarlık görüşmeleri sonunda, ihalede en iyi alıcı 
konumunda bulunan MEYSU-Meyve Suyu ve Gıda Sanayi A.Ş.’ye satış 
yapılması hususunda karar istihsal edilmesi aşamasında Anayasa 
Mahkemesinin Özelleştirme mevzuatı ile ilgili Kanun Hükmünde 
Kararnameleri iptal etmesi nedeniyle şirket hisseleri 
özelleştirilememiştir.
Soru : 2. 1994 yılında peşin olarak kırkbeş milyar liraya verilmeyen bu 
fabrikanın hiç peşin alınmadan dört yıl vadeli olarak yirmibeş milyara 
verildiği söylentisi vardır, doğru mudur? Doğru ise nedenleri nelerdir?
Cevap : 2. 1995 yılında yapılan ve AKMAN Dış Ticaret A.Ş.’nin de 
katıldığı ikinci ihalenin pazarlık görüşmeleri sonunda, MEYEPA 
Marketing Gıda Sanayi ve Pazarlama A.Ş. 150 000-ABD doları peşin, 
200 000-ABD doları birinci yıl sonunda, 250 000-ABD doları ikinci yıl 
sonunda ödenmek ve bakiye borca yıllık % 8 faiz işletilmek üzere 
toplam 600 000-ABD doları teklif ederek en iyi alıcı olmuş ve 
25.3.1995 tarih ve 95/27 sayılı Özelleştirme Yüksek Kurulu Kararı ile 
onay alınarak özelleştirme işlemi gerçekleştirilmiştir.
Soru : 3. Çok düşük fiyatla bu fabrikayı alanların ortakları arasında bir 
Bakanın oğlunun da olduğu söylenmektedir? Doğru mudur? Bu 
fabrikayı alan şahısların şirket ise ortaklarının isimleri hisse oranları 
ve yetkileri imza sahipleri kimlerdir?
Cevap : 3. Şirketi satın alan MEYEPA Marketing Gıda Sanayi ve 
Pazarlama A.Ş. İstanbul Ticaret Siciline kayıtlı bir şirkettir. Şirket 
ortakları ile ilgili olarak ihale dosyasında bilgi ve belge 
bulunmamaktadır. Ancak Şirketi temsile yetkili imza sahiplerinin 
isimleri aşağıdadır.
Birinci derece imza yetkilileri :
Necati Necdet Egeli (Yönetim Kurulu Başkanı)
Mehmet Suat Tenker (Yönetim Kurulu Başkan Vekili)
Hanife Gülser Girgin (Yönetim Kurulu Üyesi)
İkinci derece imza yetkilileri :
Osman Nuri Yıldırım
Şevki Sualp Tenker
Soru : 4. Bu fabrika yok pahasına alındıktan sonra Kalkınma 
Bankasından devletin fabrikasına teminat vererek yedi milyarlık kredi 
alındığı doğru mudur?
Cevap : 4. İdarenin satıştan önce ve özelleştirme aşamasında Şirketle 
ilgili olarak Türkiye Kalkınma Bankasından kredi işlemi olmamıştır. 
ancak Özelleştirildikten sonra Şirketin ticarî ve sinaî faaliyetleri alıcılar 
tarafından yürütülmektedir.
Bilgilerinize arz ederim.
		Uğur Bayar
		Başkan V.
2. – Kahramanmaraş Milletvekil Ahmet Dökülmez’in, son milletvekili 
seçimlerinde aday adayı olup istifa eden bir kamu görevlisinin görevine 
iade edilmemesinin nedenine ilişkin Başbakandan sorusu ve Devlet 
Bakanı Ali Talip Özdemir’in yazılı cevabı (7/176)
Türkiye Büyük Millet Meclisi Başkanlığına
Aşağıda sunulan yazılı sorumun Başbakanlık tarafından yazılı olarak 
cevaplandırılmasına delaletinizi arz ederim. 16.1.1996
		Ahmet Dökülmez
		Kahramanmaraş
298 sayılı Yasanın Ek-7 nci maddesi, seçimlerde aday adayı olup aday 
olamayanların Yüksek Seçim Kurulu tarafından sonuçların ilanını 
müteakip 1 ay içinde müracaatları halinde eski görevlerine iade 
edilecekleri emir olduğu halde “Başbakanlık Mevzuatı Geliştirme Genel 
Müdürlüğü İdarî İşler Şube Müdürü iken milletvekili aday adayı olup 
görevinden istifa eden İlyas Demirci halen görevine iade edilmemiştir.
Soru : Kanun amir hükmü, sözkonusu İlyas Demirci’nin halen boş olan 
görev yerine bir başkası atandıktan sonra mı gözönünde tutulacaktır?”
	T.C.
	Devlet Bakanlığı	17.4.1996
	Sayı : B.02.0.012/2-02.387
Türkiye Büyük Millet Meclisi Başkanlığına
İlgi : TBMM. Başkanlığının 15.2.1996 tarih ve 
A.01.0.GNS.0.10.00.02-7/176-232/403 sayılı yazısı
Kahramanmaraş Milletvekili Sayın Ahmet Dökülmez’in Başbakan’a 
tevcih ettiği ve tarafımdan cevaplandırılması tensip edilen 
“Başbakanlık Mevzuatı Geliştirme ve Yayın Genel Müdürlüğünde 
görevli Şube Müdürü İlyas Demirci” ile ilgili 7/176 esas nolu yazılı 
soru önergesine ilişkin cevaplar aşağıda sunulmaktadır.
Başbakanlık Mevzuatı Geliştirme ve Yayın Genel Müdürlüğünde 1 inci 
derece kadrolu ve +2200 ek göstergeli Şube Müdürü kadrosunda 
çalışmakta iken, 20 nci Dönem Milletvekili seçimlerine katılmak üzere 
görevinden ayrılan İlyas Demirci’nin, seçilememesi nedeniyle eski 
görevine dönmek için 5.12.1995 tarihinde başvuruda bulunduğu; kesin 
seçim sonuçlarının Yüksek Seçim Kurulu tarafından 7.1.1996 tarihinde 
ilanını müteakip, adı geçenin 19.1.1996 tarihinde eski görevine 
atamasının yapıldığı ve 24.1.1996 tarihinde de görevine başladığı 
anlaşılmış olup; sözkonusu atama, süresi içinde yapılmış ve 
sonuçlandırılmıştır.
Bilgilerinize arz ederim.
		Ali Talip Özdemir
		Devlet Bakanı
3. – Ankara Milletvekili Yücel Seçkiner’in, Başbakanlık Konutu girişine 
ve makam otosuna takılan forsa ilişkin Başbakandan sorusu ve Devlet 
Bakanı Ali Talip Özdemir’in yazılı cevabı (7/231)
Türkiye Büyük Millet Meclisi Başkanlığına
Aşağıdaki sorularımın Sayın Başbakan tarafından yazılı olarak 
cevaplandırılmasına müsaadelerinizi arz ederim.
		Yücel Seçkiner
		Ankara
Kanun ve Tüzükle düzenlenmesi yapılan kim ve nasıl kullanılacağı 
belirlenen ve sadece Cumhurbaşkanlarınca kullanılması emredilmiş 
bulunan “fors”un hem makam otonuzda ve hem de Başbakanlık Konutu 
girişinde kullanılması Türk Bayrağı Kanunu ile Tüzüğe aykırı bir 
davranışı sergilediği gibi Kanunlarıda yok saymak anlamını 
taşımaktadır.
1. Buna neden gerek duyulmuştur ve hangi ihtiyaçtan doğmuştur?
2. Bu hususta yeni bir tüzük hazırlanarak Danıştayın incelemesine arz 
edilmişimdir?
3. Kanun tasarılarını hazırlayarak TBMM’ne sunan ve Kanun 
Hükmünde Kararnameler düzenleyen bir kurulun başı olarak bu 
Kanunsuz davranışı izah etmek mümkün müdür?
4. Katkılarının olduğu iddia olunan ve Resmî bir sıfatı olmayan 
eşinizin söz sahibi yapıldığı söylenmektedir, bu hareket bu tutumun bir 
göstergesi sayılmaz mı?
5. Hazırlayıp Kanunlaşmasını sağladığınız ve Hükümetinizce 
uygulamaya konulan Kanunlar ile Kararnamelelere bu şekildemi 
uyuyorsunuz?
6. Bu tutumunuzla,
“Cemaat ne derse desin imam bildiğini okur”, prensibini 
benimsediğinizimi izah ediyorsunuz?
	T.C.
	Devlet Bakanlığı
	Sayı : B.02.0.012/2.02.388	17.4.1996
Türkiye Büyük Millet Meclisi Başkanlığına
İlgi : Türkiye Büyük Millet Meclisi Başkanlığının 15.2.1996 tarih ve 
A.01.0.GNS.0.10.00.02-7/231-316/557 sayılı yazısı.
Ankara Milletvekili Sayın Yücel Seçkiner’in Başbakan’a tevcih ettiği ve 
tarafımdan cevaplandırılması tensip edilen “Başbakanlık Konutu ve 
makam arabasında fors kullanılması” ile ilgili 7/231 esas nolu yazılı 
soru önergesine ilişkin cevaplar aşağıda sunulmaktadır.
Türk Bayrağı ile özel bayraklarda uyulması gerekli esaslar; 2893 sayılı 
Türk Bayrağı Kanununun 2 nci ve 9 uncu maddeleri uyarınca çıkarılan 
Türk Bayrağı Tüzüğünde düzenlenmektedir.
Türk Bayrağı Tüzüğünün 27 nci maddesinde özel bayraklar arasında 
sadece Cumhurbaşkanlığı Forsu ve 28 inci maddesinde de 
Cumhurbaşkanlığı Forsunun özel olarak düzenlenmesi gerektiği 
belirtilmektedir.
2893 sayılı Türk Bayrağı Kanununun 2 nci maddesinin ikinci 
fıkrasında; özel bayrak çeşitleri arasında sayılan forsların, standartları 
ile hangi kumaş ve maddelerden yapılacağının tüzükte gösterileceği 
belirtilmektedir. Türk Bayrağı, Tüzüğünün 36 nci maddesinde; forsların 
şekil, ölçü, renk ve diğer özellikleri yönünden incelenip tescil 
edilmesinin zorunlu olduğu hükme bağlanarak; tanıtıcı bayraklar ve 
forslardan Türk Silahlı Kuvvetlerine ait olanlar için Genel Kurmay 
Başkanlığının; eğitim kurumları, spor kulüpleri, izci ve yavrukurt 
kuruluşlları v.b. kuruluşlara ait olanlar için Millî Eğitim Bakanlığının; 
bunlar dışında kalanlar için ise İçişleri Bakanlığının tescile yetkili 
olduğu belirtilmektedir.
Yukarıda açıklanan tüzüğe göre Başbakanlık Forsu, 50,51 ve 52 nci 
T.C. Hükümetleri döneminde kullanılmaya başlanılmış; ancak, 53 üncü 
T.C. Hükümetinin kurulmasından sonra, Başbakanlık Forsunun 
kullanımından vazgeçilmiştir.
Bilgilerinize arz ederim.
		Ali Talip Özdemir
		Devlet Bakanı
4. – Elazığ Milletvekili Ahmet Cemil Tunç’un, Türkiye Halk Bankası 
A.Ş.’nin bazı harcamalarına ilişkin Başbakandan sorusu ve Devlet 
Bakanı Rüşdü Saracoglu’nun yazılı cevabı (7/363)
Türkiye Büyük Millet Meclisi Başkanlığına
Aşağıdaki sorularımın Sayın Başbakan tarafından yazılı olarak 
cevaplandırılmasına delaletinizi saygılarımla arz ederim.
		Ahmet Cemil Tunç
		Elazığ
Sorular :
1. Türkiye Halk Bankası A.Ş.’de 1994-1995 yıllarında reklam gideri 
olarak ne kadar harcama yapılmıştır?
2. Türkiye Halk Bankası A.Ş.’de 1994-1995 yıllarında temsil ve 
ağırlama gideri olarak ne kadar harcama yapılmıştır?
3. Türkiye Halk Bankası A.Ş.’de 1994-1995 yıllarında ne kadar 
demirbaş eşya alımı yapılmıştır?
4. Türkiye Halk Bankası A.Ş.’de 1994-1995 yıllarında binek aracı 
olarak ne kadar taşıt satın alınmış, ne kadar ödeme yapılmıştır?
5. Türkiye Halk Bankası A.Ş.’de 1994-1995 yıllarında Yönetim ve 
Denetim Kurulu Üyelerine ödenen ücret ve harcırah ne kadardır?
	T.C.
	Devlet Bakanlığı
	Sayı : B.02.0.002/320	18.4.1996
Türkiye Büyük Millet Meclisi Başkanlığına
İlgi : TBMM Başkanlığının 15.3.1996 gün ve A.01.0.GNS.0.10.00.02-
3/363 624/1388 sayılı yazısı.
Elazığ Milletvekili Sayın Ahmet Cemil Tunç’un Sayın Başbakanımıza 
tevcih ettiği ilgi yazı ekinde alınan yazılı soru önergesinde yer alan 
sorularla ilgili olarak hazırlanan cevap ekte sunulmuştur.
Bilgilerinizi ve gereğini arz ederim.
		Dr. Rüşdü Saracoglu
		Devlet Bakanı
T. C.
Devlet Bakanlığı
(Sn. Dr. Rüşdü Saracoglu)
ANKARA
İlgi : 10.4.1996 tarih ve B.02.0.002/267 sayılı yazınız.
Bankamız hakkında yöneltilen soru önergesi ile ilgili olarak hazırlanan 
bilgiler aşağıda gösterilmiştir.
Bilgilerinize arz ederiz.
Saygılarımızla.
		Türkiye Halk Bankası A.Ş.
		Genel Müdürlüğü
	O. Nuri Ertuğ	Yenal Ansen
	Genel Müdür Yrd.	Genel Müdür
			Milyon TL.
	1994	% Payı	1995	% Payı
1. Reklam giderleri	216 003	3.77	461 980	4.57
2. Temsil ve ağırlama giderleri	57 920	1.01	119 716	1.18
3. Alınan demirbaş eşya tutarı	51 874	0.90	195 995	1.94
4. Alınan binek aracı bedeli	–		–
5. Yönetim Kurulu üyelerine ödenen ücret
    ve Harcırah tutarı	1 875	0.03	3 235	0.03
5. – Kocaeli Milletvekili Şevket Kazan’ın, Dışişleri Konutuna ilişkin 
Başbakandan sorusu ve Dışişleri Bakanı Emre Gönensay’ın yazılı 
cevabı (7/469)
Türkiye Büyük Millet Meclisi Başkanlığına
Aşağıdaki sorularımın Başbakan Mesut Yılmaz tarafından yazılı 
olarak cevaplandırılmasına delaletinizi saygılarımla arz ve talep 
ederim.
		Şevket Kazan
		Kocaeli
Sorular :
1. Basında çıkan haberlere göre Dışişleri Konutunun DYP Genel 
Başkanı Sayın Tansu Çiller’e tahsis edildiği ve Dış İşleriyle ilgili 
kabuller için başka yer arandığı doğru mudur?
2. Doğru ise bu durumu doğal karşılıyor musunuz?
3. Doğru ise bu husus Koalisyon Protokolüne neden yazılmamıştır?
4. Doğru ise, bu durumu devlet ciddiyeti ve siyasî partiler arası nezaket 
kurallarıyla nasıl bağdaştırıyorsunuz?
	T.C.
	Dışişleri Bakanlığı
	İdarî ve Malî İşler Dairesi Başkanlığı	16.4.1996
	Sayı : İMAD-700.000-1749-4600
Konu : Dışişleri Konutu
Türkiye Büyük Millet Meclisi Başkanlığına
İlgi : 0.4.1996 tarih ve B.02.0.012/2.02.297 sayılı yazıları.
Kocaeli Milletvekili Sayın Şevket Kazan’ın soru önergesinin cevabı 
aşağıdadır :
1. Dışişleri Bakanlığı Konutu DYP Genel Başkanı Sayın Tansu 
Çiller’e tahsis edilmemiştir.
2. Dışişleriyle ilgili kabuller için başka yer arandığı doğru değildir.
3. Dışişleri Bakanlığı Konutu, 1992 yılından beri, Başbakanlıkça 
Bakanlığıma yapılan tahsis gereği amacına uygun olarak hizmet 
vermektedir. Konut halen tarafımdan çeşitli toplantılar için ve Dışişleri 
Konukevi olarak kullanılmaktadır.
Saygılarımla arz ederim.
		Prof. Dr. Emre Gönensay
		Dışişleri Bakanı


Türkiye Büyük Millet Meclisi
GÜNDEMİ
40 INCI BİRLEŞİM
19 . 4 . 1996  CUMA
Saat : 10.00
1
BAŞKANLIĞIN GENEL KURULA SUNUŞLARI
2
ÖZEL GÜNDEMDE YER ALACAK İŞLER
X 1. – 1996 Malî Yılı Bütçe Kanunu Tasarısı ve Plan ve Bütçe 
Komisyonu Raporu (1/285) (S. Sayısı : 1) (Dağıtma tarihi : 15.4.1996)
X 2. – Katma Bütçeli İdareler 1996 Malî Yılı Bütçe Kanunu Tasarısı 
ve Plan ve Bütçe Komisyonu Raporu (1/286) (S. Sayısı : 2) (Dağıtma 
tarihi : 15.4.1996)
3
SEÇİM
4
OYLAMASI YAPILACAK İŞLER
5
GENEL GÖRÜŞME VE MECLİS ARAŞTIRMASI
YAPILMASINA DAİR ÖNGÖRÜŞMELER
6
SÖZLÜ SORULAR
7
KANUN TASARI VE TEKLİFLERİYLE
KOMİSYONLARDAN GELEN DİĞER İŞLER





















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












