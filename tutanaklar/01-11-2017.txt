



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
16’ncı Birleşim
1 Kasım 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili İzzet Ulvi
Yönter’in, uzman çavuşların sorunlarına ilişkin gündem dışı konuşması
2.- Kocaeli Milletvekili Haydar Akar’ın,
Kocaeli ilinin sorunlarına ilişkin gündem dışı konuşması
3.- İstanbul Milletvekili Mustafa
Yeneroğlu’nun, 30 Ekim Türkiye-Almanya İşgücü Anlaşması’nın 56’ncı yıl dönümüne
ilişkin gündem dışı konuşması
V.- AÇIKLAMALAR
1.- Erzurum Milletvekili Mustafa
Ilıcalı’nın, Kocaeli Milletvekili Haydar Akar’ın yaptığı gündem dışı
konuşmasındaki bazı ifadelerine ilişkin açıklaması
2.- Kocaeli Milletvekili Haydar Akar’ın,
Erzurum Milletvekili Mustafa Ilıcalı’nın yaptığı açıklamasındaki bazı
ifadelerine ilişkin açıklaması
3.- Kırklareli Milletvekili Türabi
Kayan’ın, ORKÖY kredisini zamanında ödeyemeyenler hakkında yapılan icra
takibine ilişkin açıklaması
4.- Afyonkarahisar Milletvekili Ali
Özkaya’nın Cumhuriyet Halk Partisi Sözcünü Bülent Tezcan’ın Cumhurbaşkanıyla
ilgili bazı ifadelerine ilişkin açıklaması
5.- Mersin Milletvekili Aytuğ Atıcı’nın,
Semih Özakça ile Nuriye Gülmen’in avukatlarının müvekkilleriyle görüştükleri
için tutuklanmalarına ilişkin açıklaması
6.- İstanbul Milletvekili Didem Engin’in,
özlük haklarından mahrum bırakılan 4/C’li personelin 4’üncü Dönem Toplu
Sözleşme’de unutulmanın hayal kırıklığını yaşadıklarına ilişkin açıklaması
7.- İstanbul Milletvekili Fatma Benli’nin,
Kahire’de yapılan “Terörle Mücadelede Parlamenterlerin Rolü” konulu çalıştaya
ilişkin açıklaması
8.- İstanbul Milletvekili Gülay
Yedekci’nin, Gümüşhane ve Bayburt’ta doğal gaz tarifesine uygulanan indirimin
neden sadece 2 ille sınırlı bırakıldığını ve kış şartlarının zor geçtiği
illerden biri olan Erzurum’da neden bu indirimin uygulanmadığını öğrenmek
istediğine ilişkin açıklaması
9.- Kahramanmaraş Milletvekili Nursel
Reyhanlıoğlu’nun Cumhuriyet Halk Partisi Sözcünü Bülent Tezcan’ın
Cumhurbaşkanıyla ilgili bazı ifadelerine ilişkin açıklaması
10.- İstanbul Milletvekili Osman Boyraz’ın,
1 Kasım 2015 seçimlerinde kuyumcu terazisi hassasiyetinde göstermiş olduğu
tercihinden dolayı millete şükranlarını sunduğuna ilişkin açıklaması
11.- Kayseri Milletvekili Sami
Dedeoğlu’nun, dünyanın dört bir yanında büyük bir özveriyle çalışan Türk
Kızılayı gönüllülerine şükranlarını sunduğuna ilişkin açıklaması
12.- İstanbul Milletvekili Gamze Akkuş
İlgezdi’nin, çocuk hakları komisyonunun acilen kurulması ve cezaevlerinde
anneleriyle tutulan çocuklar için insani bir çözüm bulunması gerektiğine
ilişkin açıklaması
13.- İzmir Milletvekili Mustafa Ali
Balbay’ın, 1 Kasım saltanatın kaldırılmasının 95’inci ve 1 Kasım Harf
Devrimi’nin 89’uncu yıl dönümleri ile İzmir Alsancak Stadı projesinin durumuna
ilişkin açıklaması
14.- Mersin Milletvekili Hüseyin Çamak’ın,
Anamur’dan Kıbrıs’a su verilen barajın altında kalan köylerdeki vatandaşların
sorunlarına ve Mersin genelindeki elektrik kesintilerine çözüm bulunmasını
talep ettiğine ilişkin açıklaması
15.- Mersin Milletvekili Ali Cumhur
Taşkın’ın, 1 Kasım 2015 seçimlerinin 2’nci yıl dönümüne, ve Bakü-Tiflis-Kars
demir yolu hattının hayırlı olmasını dilediğine ilişkin açıklaması
16.- Afyonkarahisar Milletvekili Hatice
Dudu Özkal’ın, Cumhuriyet Halk Partisi Sözcünü Bülent Tezcan’ın
Cumhurbaşkanıyla ilgili bazı ifadelerine ilişkin açıklaması
17.- Sivas Milletvekili Ali Akyıldız’ın,
TRT’de görev yapan Binali Erdoğan’ın tutuklu yargılanarak mağdur edildiğine
ilişkin açıklaması
18.- Afyonkarahisar Milletvekili Burcu
Köksal’ın, şehit ve gaziler arasında ayırım yapılmamasını ve tüm şehit ve
gazilere eşit davranılmasını talep ettiğine ilişkin açıklaması
19.- Manisa Milletvekili Erkan Akçay’ın, 1
Kasım Yahya Kemal Beyatlı’nın ölümünün 59’uncu yıl dönümüne, benzin ve motorin
fiyatlarına yapılan zamlara ve 31 Ekim Dünya Tasarruf Günü’ne ilişkin
açıklaması
20.- İstanbul Milletvekili Engin Altay’ın,
güvenlik soruşturması nedeniyle göreve başlayamayan sağlık personeline tüm
partilerden destek beklediklerine, 1 Kasım saltanatın kaldırılmasının 95’inci
ve 1 Kasım Harf Devrimi’nin 89’uncu yıl dönümlerine ilişkin açıklaması
21.- Muş Milletvekili Ahmet Yıldırım’ın, 1
Kasım dünya Kobani gününe ve 1 Kasım 2016’da HDP’ye dönük siyasi darbenin siyaset
tarihi için kara bir leke olduğuna ilişkin açıklaması
22.- Çanakkale Milletvekili Bülent
Turan’ın, 1 Kasım 2015 seçimlerinin Türk siyasi tarihinde bir dönüm noktası
olduğuna, 1 Kasım Yahya Kemal Beyatlı’nın ölümünün 59’uncu yıl dönümüne, Manisa
Milletvekili Erkan Akçay’ın oğlunun şahsında tüm askerlere hayırlı tezkereler
dilediğine ve güvenlik soruşturması tamamlanan 3 binden fazla sağlık
personelinin işlemlerinin takipçisi olacaklarına ilişkin açıklaması
23.- Manisa Milletvekili Erkan Akçay’ın,
Türk milleti olarak vatan sevgisi, bayrak sevgisi, adabımuaşeret gibi kavramlar
üzerinde özellikle durduklarına ve müfredatta buna ilişkin olarak yapılabilecek
çalışmaların tespit edilmesi amacıyla grup önerisini verdiklerine ilişkin açıklaması
24.- İstanbul Milletvekili Arzu Erdem’in,
kalıcı bir eğitim reformu yapılması ve eğitim müfredatı içerisinde yer alması
gereken dersler konusunda bir araştırma komisyonu kurulmasını talep ettiklerine
ilişkin açıklaması
25.- Balıkesir Milletvekili Namık
Havutça’nın, Balıkesir’in Kepsut ilçesinde Cumhuriyet Halk Partisi ilçe
binasında asılı bulunan Atatürk posterine yönelik saldırıyı şiddetle kınadığına
ilişkin açıklaması
26.- Muş Milletvekili Ahmet Yıldırım’ın,
Oturum Başkanı TBMM Başkan Vekili Ayşe Nur Bahçekapılı’nın bazı ifadelerine
ilişkin açıklaması
27.- Adana Milletvekili Meral Danış
Beştaş’ın, Oturum Başkanı TBMM Başkan Vekili Ayşe Nur Bahçekapılı’nın bazı
ifadelerine ilişkin açıklaması
28.- Çanakkale Milletvekili Bülent
Turan’ın, Adana Milletvekili Meral Danış Beştaş’ın sataşma nedeniyle yaptığı
konuşmasındaki bazı ifadelerine ilişkin açıklaması
29.- Gaziantep Milletvekili Mahmut
Toğrul’un, CHP grup önerisi üzerinde yaptığı konuşmasındaki bazı ifadelerine
ilişkin açıklaması
30.- Artvin Milletvekili Uğur
Bayraktutan’ın, Sivas Milletvekili Mehmet Habib Soluk’un CHP grup önerisi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
31.- Amasya Milletvekili Mehmet Naci
Bostancı’nın, Bolu Milletvekili Tanju Özcan’ın 501 sıra sayılı Kanun
Tasarısı’nın 2’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
32.- Bolu Milletvekili Tanju Özcan’ın,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
33.- İstanbul Milletvekili Mustafa
Yeneroğlu’nun, Şırnak Milletvekili Aycan İrmez’in, 501 sıra sayılı Kanun
Tasarısı’nın 6’ncı maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
34.- İstanbul Milletvekili Mustafa
Yeneroğlu’nun, İstanbul Milletvekili Filiz Kerestecioğlu Demir’in 501 sıra
sayılı Kanun Tasarısı’nın 7’nci maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
35.- Hatay Milletvekili Serkan Topal’ın,
herkesi Atatürk Kültür Merkezi’nde başlayan Hatay Günlerine davet ettiğine
ilişkin açıklaması
36.- Muğla Milletvekili Mehmet Erdoğan’ın,
Datça Kızlan Mahallesi Gereme mevkisinde başlayan orman yangının kontrol altına
alınamadığına ilişkin açıklaması
37.- Kırklareli Milletvekili Türabi
Kayan’ın, ORKÖY kredilerinin geri ödenmesinde yaşanan sıkıntılara ilişkin
açıklaması
38.- Iğdır Milletvekili Mehmet Emin
Adıyaman’ın, “Tendürek yolu” diye tabir edilen yolun daha ne kadar kapalı
kalacağını öğrenmek istediğine ilişkin açıklaması
39.- Konya Milletvekili Hüsnüye Erdoğan’ın,
İstanbul Milletvekili Mahmut Tanal’ın 501 sıra sayılı Kanun Tasarısı’nın 9’uncu
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
40.- Orman ve Su İşleri Bakanı Veysel
Eroğlu’nun, Muğla Milletvekili Mehmet Erdoğan, Kırklareli Milletvekili Türabi
Kayan ve Iğdır Milletvekili Mehmet Emin Adıyaman’ın yaptıkları açıklamalarındaki
bazı ifadelerine ilişkin açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Manisa Milletvekili Erkan Akçay’ın askere giden oğluna hayırlı
tezkereler dilediğine ilişkin konuşması
2.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak Şampiyonlar Ligi grup maçında
Monaco’yla karşılaşacak olan Beşiktaş’a başarılar dilediklerine ilişkin konuşması



VII.- ÖNERİLER
A) Siyasi Parti Grubu Önerileri
1.- MHP Grubunun, 31/10/2017 tarih ve 2455
sayıyla İstanbul Milletvekili Arzu Erdem ve arkadaşları tarafından, millî
şuurun ve manevi değerlerin çocuklara ve gençlere kazandırılması için millî
eğitim müfredatına eklenmesi gereken derslerin araştırılması ve kalıcı bir
eğitim sistemine geçilmesi hususunda alınması gereken önlemlerin belirlenmesi amacıyla
verilmiş olan Meclis araştırması önergesinin ön görüşmelerinin Genel Kurulun 1
Kasım 2017 Çarşamba günkü birleşiminde yapılmasına ilişkin önerisi
2.- HDP Grubunun, 26/10/2017 tarihinde Grup
Başkan Vekili İstanbul Milletvekili Filiz Kerestecioğlu Demir ve Grup Başkan Vekili
Muş Milletvekili Ahmet Yıldırım tarafından, Türkiye’de biri israftan diğeri
tasarruf ve yoksullaşmadan oluşan iki suretli ekonomik durumun araştırılması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak ön görüşmelerinin 26
Ekim 2017 Perşembe günkü birleşiminde yapılmasına ilişkin önerisi
3.- CHP Grubunun, Türkiye Büyük Millet
Meclisinin gündeminin “Genel Görüşme ve Meclis Araştırma Yapılmasına Dair
Öngörüşmeler” kısmında yer alan, Cankurtaran Tüneli’nin inşaatında yaşanan
aksaklıkların araştırılarak alınması gereken önlemlerin belirlenmesi amacıyla
verilmiş olan (10/454) esas numaralı Meclis Araştırması Önergesi’nin, ön
görüşmelerinin Genel Kurulun 1 Kasım 2017 Çarşamba günkü birleşiminde
yapılmasına ilişkin önerisi
VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Sivas Milletvekili Hilmi Bilgin’in HDP grup önerisi üzerinde AK PARTİ Grubu
adına yaptığı konuşması sırasında HDP Grubuna sataşması nedeniyle konuşması
2.- Çanakkale Milletvekili Bülent Turan’ın,
Gaziantep Milletvekili Mahmut Toğrul’un CHP grup önerisi üzerinde HDP grubu
adına yaptığı konuşması sırasında Adalet ve Kalkınma Partisine sataşması nedeniyle
konuşması
3.- Adana Milletvekili Meral Danış
Beştaş’ın, Çanakkale Milletvekili Bülent Turan’ın sataşma nedeniyle yaptığı
konuşması sırasında HDP Grubuna sataşması nedeniyle konuşması
4.- Amasya Milletvekili Mehmet Naci
Bostancı’nın, Bolu Milletvekili Tanju Özcan’ın 501 sıra sayılı Kanun
Tasarısı’nın 2’nci maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
5.- Bolu Milletvekili Tanju Özcan’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
6.- İstanbul Milletvekili Filiz
Kerestecioğlu Demir’in, İstanbul Milletvekili Mustafa Yeneroğlu’nun yaptığı
açıklaması sırasında şahsına sataşması nedeniyle konuşması
7.- İstanbul Milletvekili Mustafa
Yeneroğlu’nun, İstanbul Milletvekili Filiz Kerestecioğlu Demir’in sataşma
nedeniyle yaptığı konuşması sırasında Adalet ve Kalkınma Partisine sataşması
nedeniyle konuşması
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501)
2.- Türkiye Cumhuriyeti ile Nijer Cumhuriyeti
Arasında Savunma Sanayi İşbirliği Anlaşmasının Onaylanmasının Uygun Bulunduğuna
Dair Kanun Tasarısı (1/661) ile Millî Savunma Komisyonu ve Dışişleri Komisyonu
Raporlarının (S. Sayısı: 325)
3.- Türkiye Cumhuriyeti Hükümeti ile Büyük
Britanya ve Kuzey İrlanda Birleşik Krallığı Hükümeti Arasında Savunma ile
İlgili Gizlilik Dereceli Bilginin Korunması Konusunda Güvenlik Anlaşmasının
Onaylanmasının Uygun Bulunduğuna Dair Kanun Tasarısı (1/735) ve Dışişleri
Komisyonu Raporu’nun (S. Sayısı: 479)
X.- OYLAMALAR
1.- (S. Sayısı: 501) Helal Akreditasyon
Kurumu Kuruluş ve Görevleri Hakkında Kanun Tasarısı’nın oylaması
XI.- YAZILI SORULAR VE CEVAPLARI
1.- Ankara Milletvekili Murat Emir’in,
Ankara’nın Kalecik ilçesindeki KYK yurdunun kapasitesine ve erkek öğrencilere de
hizmet vermesine ilişkin sorusu ve Gençlik ve Spor Bakanı Osman Aşkın Bak’ın
cevabı (7/14242)
2.- Adana Milletvekili İbrahim Özdiş’in,
Botaş Spor Bayan Basketbol Kulübü’nün Adana’dan Ankara’ya taşınacağına dair
iddialara ilişkin sorusu ve Gençlik ve Spor Bakanı Osman Aşkın Bak’ın cevabı
(7/14394)
3.- Mersin Milletvekili Aytuğ Atıcı’nın, il
dışında görevlendirilen Bakanlık çalışanlarının ödeneklerini alamadıkları
iddiasına ilişkin sorusu ve Gençlik ve Spor Bakan Osman Aşkın Bak’ın cevabı
(7/15017)
4.- Niğde Milletvekili Ömer Fethi Gürer’in,
yetenekli çocuk ve gençlerin tespit edilerek sporcu yetiştirilmesine yönelik
projelere,
2016-2017 sezonunda müsabakalarda yer alan
lisanslı yabancı uyruklu sporculara
İlişkin soruları ve Gençlik ve Spor Bakanı
Osman Aşkın Bak’ın cevabı (7/15712), (7/15713)
5.- Niğde Milletvekili Ömer Fethi Gürer’in,
av malzemesi satış yerlerine ve son beş yılda satışı yapılan pompalı tüfek,
avcılık amaçlı tüfek ve fişek sayılarına ilişkin, sorusu ve Gümrük ve Ticaret
Bakanı Bülent Tüfenkci’nin cevabı (7/17128)
1 Kasım 2017 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ) 
-----0-----
BAŞKAN – Türkiye Büyük Millet Meclisinin 16’ncı Birleşimini
açıyorum.
III.- YOKLAMA
BAŞKAN - Elektronik cihazla yoklama yapacağız.
Yoklama için beş dakika süre veriyorum ve süreyi
başlatıyorum. 
Pusula veren arkadaşlar lütfen salondan ayrılmasınlar.
(Elektronik cihazla yoklama yapıldı) 
BAŞKAN – Pusulaları okuyorum: 
Sayın Serkan Bayram? Burada. 
Sayın Alican Önlü? Burada. 
Sayın Nureddin Nebati? Burada. 
Sayın Bennur Karaburun? Burada. 
Sayın Ömer Çelik? Burada. 
Sayın Kadri Yıldırım? Burada. 
Toplantı yeter sayısı vardır, görüşmelere başlıyoruz. 
Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz, uzman erbaşların sorunları
hakkında söz isteyen İstanbul Milletvekili İzzet Ulvi Yönter’e aittir. 
Buyurun Sayın Yönter. (MHP sıralarından alkışlar)
Süreniz beş dakika. 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili İzzet Ulvi
Yönter’in, uzman çavuşların sorunlarına ilişkin gündem dışı konuşması
İZZET ULVİ YÖNTER (İstanbul) – Sayın Başkan, değerli
milletvekilleri…
Tabii, keşke şu uğultu da biraz azalsa Değerli Başkanım
çünkü konumuz önemli bir konu. 
BAŞKAN – Sayın Yönter, müsaade edin. 
Sayın milletvekilleri, lütfen biraz sesiz olalım,
konuşmacı kürsüde. 
Buyurun Sayın Yönter. 
İZZET ULVİ YÖNTER (Devamla) - Sayın Başkan, değerli
milletvekilleri; hepinizi saygılarımla selamlıyorum. 
Uzman çavuşlarımızın sorunları hakkında söz almış
bulunuyorum. 
Şimdi, uzman erbaşlarımızdan, uzman çavuşlarımızdan
bahsetmeden evvel, merhum Ahmet Hamdi Tanpınar’ın “Sahnenin Dışındakiler” isimli
eserinin bir yerindeki bir ifadeyi sizlerle paylaşmak istiyorum, merhum
Tanpınar diyor ki: “Orada bir mücadele var, orada bir muharebe var, orada
mukadderatımız halledilecek. Asıl sahne orası, biz bu sahnenin dışındayız,
sadece seyirciyiz.” Değerli arkadaşlarım, biz sahnenin dışında filan değiliz,
sahnenin dışında da olmak istemiyoruz; asıl sahnede olan, Anadolu’da yani vatan
topraklarında, mücavir topraklarda, Orta Doğu’da, El Bab’da, İdlib’de,
Başika’da, Afganistan’a kadar, görev yapan uzman çavuşlarımızın sorunlarının
çözülmesini istiyoruz. 
Bir veriyi sizlerle paylaşmak istiyorum: 20 Temmuz
2015’ten bu tarafa 1.346 şehidimizi vatan topraklarına emanet ettik, bunlardan
448’i de uzman çavuştu. Biz uzman çavuşlarımızın sorunlarını niçin çözmek için
harekete geçmiyoruz değerli arkadaşlarım? Uzman çavuşlarımızın meselesi aslında
çok ağır ama çözümü de bir o kadar kolay. Bu kardeşlerimiz 3269 sayılı Kanun’a
tabi sözleşmeli personel. Ve kardeşlerimiz diyor ki: “Vatan savunmasının
sözleşmesi olmaz.” Buyurunuz, hep birlikte 3269 sayılı Kanun’u tadil edelim ya
da yeni baştan yazalım. Türk Silahlı Kuvvetlerinin şerefli mensubu, kahraman
uzman çavuşlarımızın statüsünü tekrar belirleyelim ve bunları kadroya alalım.
Bu konuda bir engel var mı? Bu konuda…
Sayın Başkanım, lütfen, istirham ediyorum, bir kez daha
uyarıda bulunabilir misiniz? Çünkü şu anda uzman çavuşlarımız bizi dinliyor. 
BAŞKAN – Sevgili milletvekilleri, sayın
milletvekilleri; lütfen, konuşmacıyı ve beni zor durumda bırakmayın. Lütfen,
rica ediyorum.
Buyurun.
ENGİN ALTAY (İstanbul) – AK PARTİ sıralarına söyleyin
efendim, bize söylemeyin.
İSMAİL TAMER (Kayseri) – Dinliyoruz, çok da takdir
ederek dinliyoruz.
İZZET ULVİ YÖNTER (Devamla) – Allah razı olsun, sağ
olun. Takdir ediyorsunuz, takdir ediyoruz, aynı şeyleri düşünüyoruz. O zaman
lütfen gelin şu işi çözelim, şu meseleyi halledelim. 
BÜLENT TURAN (Çanakkale) – Uzmanlarla görüştük,
çalışıyorlar. 
İZZET ULVİ YÖNTER (Devamla) – Teşekkür ederim Sayın
Grup Başkan Vekilimize, sağ olun ilginizden dolayı ama bu konu gün geçtikçe
daha çok kanıyor, mağduriyetler daha çok artıyor. “E sözleşmeyi halledeceğiz.”
Halletmeliyiz, kadroya almalıyız.
Diğer bir sorun, uzman çavuşlarımızın 3269 sayılı
Yasa’nın 13’üncü maddesinden kaynaklanan bir mağduriyetleri var. Beylik tabancaları
yok değerli arkadaşlarım. Beylik tabancaları yok bunların. 13’üncü madde,
bedeli karşılığında uzman çavuşlarımıza zatî tabancılarının verileceğini ifade
ediyor. Fakat uzman çavuşlarımız sözleşme imzaladıktan sonra zatî tabancalarını
almak için belki bir yıl, belki iki yıl bekliyorlar. Bu esnada da maalesef
çarşıda, pazarda şehit oluyorlar, teröristlerin hain kurşunlarına hedef
oluyorlar. Siz bunu vicdanınıza sığdırabiliyor musunuz, kabullenebiliyor
musunuz? Değerli Grup Başkan Vekilimiz, bu beylik tabanca nereye kadar bir
kenarda bekleyecek? Uzman çavuşlarımız mirî tabanca değil, eski tabanca değil,
çakaralmaz değil, analarının ak sütü gibi tertemiz, teknolojik gücü, atış gücü
yüksek silah istiyorlar. Verelim bu arkadaşlarımıza, verelim bu kardeşlerimize.
Üçüncü olarak…
MEHMET METİNER (İstanbul) – Verelim, verelim. 
İZZET ULVİ YÖNTER (Devamla) – Teşekkür ederim. Bunu
mutlaka sağlamalıyız değil mi Mehmet Bey?
AYTUĞ ATICI (Mersin) – Tabancadan başka derdimiz
kalmadı mı?
İZZET ULVİ YÖNTER (Devamla) – Arkadaşlar, tabancadan
başka derdimiz çok var. Bunlar kahraman uzman çavuş. Uzman çavuşların
meselesinin çözülmesini istemiyor musunuz? Niye rahatsızsınız? Neden
rahatsızsınız? Bu tabanca değil, bu vatan meselesi, istiklal meselesi, istikbal
meselesi. Şu anda binlerce, on binlerce uzman çavuşumuz bizi izliyor. Niye
rahatsız oluyorsunuz? 
HAYDAR AKAR (Kocaeli) – Kim rahatsız oluyor?
İZZET ULVİ YÖNTER (Devamla) – Değerli milletvekilleri…
(Mikrofon otomatik cihaz tarafından kapatıldı) 
BAŞKAN – Siz geç başladınız konuşmanıza.
Bir dakika daha ek süre veriyorum size.
Buyurun.
İZZET ULVİ YÖNTER (Devamla) – Üçüncü olarak uzman
çavuşlarımız ordu evlerine alınmıyor. Uzman çavuşlarımızın dağda taşta
girmediği yer yok. Şehadete giriyor, mücadelenin en derinine giriyor,
fedakârlık yapıyor ama uzman çavuşlarımız orduevine giremiyor. Arkadaşlar, bu
çelişkiyi çözmek zorundayız. Bunun için bir kanun düzenlenmesine gerek yok,
idari bir tasarruf, bir talimatname yetecek. Bu niye çok görülür? Uzman
çavuşlarımız, uzman jandarmalar niye orduevlerine giremiyor? Ne var orduevinde?
Ordunun bir mensubu orduevine niye giremeyecek, ben bunu anlamıyorum. Sizin de,
inanıyorum ki, anlamadığınızı düşünüyorum. 
Değerli milletvekili arkadaşlarım, bir de tabii, bu
uzman çavuşlarımızın emeklilikle ilgili sıkıntıları var. Bunlar prim gün sayısı
dolduktan sonra uzman çavuşluktan sivil memurluğa geçiyor ve oradan emekli
oluyorlar. 
(Mikrofon otomatik cihaz tarafından kapatıldı) 
İZZET ULVİ YÖNTER (Devamla) - Sivil memurluktan emekli
olduktan sonra uzman çavuşlukta kazandıkları hiçbir hakkı alamıyorlar. Bunun da
düzenlenmesi ve düzeltilmesi lazım.
Sözlerime son verirken hepinizi saygılarımla
selamlıyorum, teşekkür ediyorum, sağ olun. (MHP sıralarından alkışlar) 
BAŞKAN – Teşekkür ederim Sayın Yönter.
Gündem dışı ikinci söz…
BÜLENT TURAN (Çanakkale) – Sayın Başkan…
MAHMUT TANAL (İstanbul) – Sayın Başkan, özür dilerim…
Sayın hatibe teşekkür ediyorum.
BAŞKAN – Nedir, talebiniz nedir Sayın Tanal?
MAHMUT TANAL (İstanbul) – Talebim şu: Bu uzman
çavuşlara kadro verilmesi ve beylik silahıyla ilgili kanun teklifini verdik,
Türkiye Büyük Millet Meclisinde bekliyor. Siyasi iktidarın derhâl bunu gündeme
getirmesini talep ediyoruz.
BAŞKAN – Kayıtlara geçti, teşekkür ederim.
Sayın Turan…
BÜLENT TURAN (Çanakkale) – Sayın Başkan, ben de Meclise
bilgi vermek için, zapta geçsin diye söylüyorum. 
Sayın vekilimizin ifade ettiği konuyla ilgili, daha
önce, hem gruplarla görüştük hem uzman çavuşlarımızın dernekleri, vakıfları
var, onlarla görüştük, bu konuyla ilgili talepler ilgililere, Hükûmetin
ilgilisine, Genelkurmay Başkanına iletildi. Bazı teknik engeller var, bunlar
çalışılıyor. Ümit ediyorum kısa sürede çözülecektir. 
Teşekkür ediyorum.
BAŞKAN – Teşekkür ederim açıklamanızdan dolayı.
ÖMER FETHİ GÜRER (Niğde) – Bir kararnameyle hallolur. 
BAŞKAN – Gündem dışı ikinci söz, Kocaeli’nin sorunları
hakkında söz isteyen Kocaeli Milletvekili Haydar Akar’a aittir.
Buyurun Sayın Akar. (CHP sıralarından alkışlar) 
2.- Kocaeli Milletvekili Haydar Akar’ın,
Kocaeli ilinin sorunlarına ilişkin gündem dışı konuşması
HAYDAR AKAR (Kocaeli) – Teşekkür ediyorum Başkan.
Değerli milletvekilleri, evet, her hafta Kocaeli’nin
bir problemini dile getirmeye çalışıyorum çünkü beş dakikalık süre içerisinde
Kocaeli’nin problemlerini dile getirmek mümkün olmuyor.
İLYAS ŞEKER (Kocaeli) – Sayın Akar, buradayım, ona göre
konuş. 
HAYDAR AKAR (Devamla) – İlyas Bey, müsaade edin, yeni
başladık. Müsaade edin, daha sonra cevap verirsiniz. Gerekirse kürsüden cevap
verirsiniz gerekirse daha sonra cevap verirsiniz. 
Evet, bugün bahsetmek istediğim konu aslında sadece
Kocaeli’yi ilgilendirmiyor, Sakarya ve İstanbul’u da ilgilendiren bir konudan
bahsetmek istiyorum. Bölgesel trenlerimiz ve banliyö trenlerinden bahsetmek
istiyorum. 2012 yılında günde 30 bin yolcu taşıyan Gebze-Haydarpaşa banliyö
treni ve Sakarya-Adapazarı-Haydarpaşa bölgesel trenleri hızlı tren yapımı
gerekçesiyle…
ÖMER FETHİ GÜRER (Niğde) – Kaldırıldı. 
HAYDAR AKAR (Devamla) - …durduruldu. “Kaldırıldı”
demeyelim, durduruldu. Hızlı tren tamamlandı. Aslında hızlı olarak
tamamlanmadı, bunun ayrıntılarına da gireriz, detayını da konuşuruz ama olsun,
yapılmış bir yatırımdır ama İstanbul’dan Ankara’ya seyahat edecek insanların
zamandan tasarrufunu, seyahat kalitesini artırırken 3 kent mağdur edildi. Bu
bölgesel trenleri ve banliyö trenlerini kimler kullanıyordu? Hepimizin bildiği
gibi, öğrenciler kullanıyordu, işçiler kullanıyordu, memurlar kullanıyordu,
kentler arasında seyahat ve alışveriş yapmak isteyenler kullanıyordu. Bakın,
günde 30 bin kişiden bahsediyorum. Bugün gelinen nokta itibarıyla ayda 19 bin
kişiye düştü. 2012’de durduruldu, 2015 yılında hızlı trenle beraber devri
alınacağı söylenen bölgesel trenler ve banliyö trenleri durduruldu. Gebze’den
Haydarpaşa’ya asla tren yok. Ne bölgesel tren var ne hızlı tren var, hiçbir şey
yok. Ne var? Hızlı tren de Pendik’e kadar gidiyor. Peki, Sakarya’yla,
Adapazarı’yla Haydarpaşa var mı? Hayır, o da yok. 
MUSTAFA ILICALI (Erzurum) – Banliyö hatları 2018’de
başlıyor. 
HAYDAR AKAR (Devamla) – Önce Arifiye’ye yaptılar, sonra
Mithatpaşa’ya yaptılar. Bakın, 24 ayrı tren seferi vardı, bugün gelinen noktada
8 tane tren seferi var. 22 tane durak vardı, Adapazarı’ndan kalkan tren
Haydarpaşa’ya gidene kadar bölgedeki tüm beldelerde duruyordu ve bu
beldelerdeki insanlarımız hem alışverişi hem iş ihtiyaçlarını çok rahatlıkla
görebiliyordu. Şu anda 5 tane istasyona düşürüldü, 5 istasyona düşürüldü. 
MUSTAFA ILICALI (Erzurum) – Sayın Akar… 
HAYDAR AKAR (Devamla) - İnanın, gerçekten insanlar
mağdur. İnsanlar özel sektöre mahkûm edildiler, insanların ulaşım, seyahat
özgürlükleri ellerinden alındı. Büyük bir dert. Peki, bu kadar “Yatırım
yapıyoruz.” diyorsunuz, bu kadar konuşuyorsunuz, “hızlı tren” diyorsunuz,
bilmem ne diyorsunuz, bu kadar insan niye göz ardı ediliyor? Yani hızlı trenle
günde 300-500 kişi taşıyorsunuz ama günde 30 bin kişiyi yok sayıyorsunuz. Bir
an evvel…
MUSTAFA ILICALI (Erzurum) – Banliyö hatları devam
ediyor.
HAYDAR AKAR (Devamla) – Hocam, bir sus Allah aşkına ya!

MUSTAFA ILICALI (Erzurum) – Devam ediyor ama…
HAYDAR AKAR (Devamla) – Bir sus Allah aşkına ya! 
MUSTAFA ILICALI (Erzurum) – Yanlış bilgi…
HAYDAR AKAR (Devamla) – Bir dakika sus da ben rahat
rahat konuşayım.
BAŞKAN – Sayın Akar, siz Genel Kurula hitap edin
lütfen. 
HAYDAR AKAR (Devamla) – Ben de konuşmak istersem… 
BAŞKAN - Sayın Akar… Sayın Akar, müdahaleyi ben
yaparım, lütfen.
HAYDAR AKAR (Devamla) – Bakın, siz konuşurken ben bir
şey diyor muyum size?
MUSTAFA ILICALI (Erzurum) – Banliyö hatları devam
ediyor diyorum ya.
HAYDAR AKAR (Devamla) – Ya, ben de biliyorum devam
ettiğini be kardeşim, ben de biliyorum devam ettiğini. İki dakika sus, şurada
beş dakika anlatayım derdimi ya, derdimi anlatayım.
BAŞKAN – Sayın Akar, Genel Kurulu ben idare ediyorum,
siz değil.
HAYDAR AKAR (Devamla) – Evet, bu trenlere acil
ihtiyacımız var. Bunların bir an evvel yapılması gerekiyor. Niye yapılmadığını
hepimiz biliyoruz. Yapılan hızlı trenlerin tümü dış borçla yapılmıştır, dış
krediyle yapılmıştır. 2002 yılında, 2003 yılında Devlet Demiryollarını 2 milyar
zararla aldınız, bugün Devlet Demiryollarının zararı 13,5 milyar lira. 2002’de,
2003’te Devlet Demiryollarının yolcu taşıma payı -deniz ve hava yollarına
nazaran- yüzde 5,1’di, bugün gelinen noktada 4,3’e düştü. Dün şov yapıyordunuz
Kars-Bakü-Tiflis hattı için, yük taşımacılığı için şov yapıyordunuz. Devlet
Demiryollarının yük taşımacılığındaki payını biliyor musunuz, biliyor musunuz
arkadaşlar? Sadece 4,3. Sizden önce 5,1’di 2003’te. Yani bu kadar borçlanan bir
Devlet Demiryolları, bu kadar dış kredi ve herkesi borçlandıran bir Devlet
Demiryolları ne yolcu taşımada ne de yük taşımada bir mesafe katedebilmiş.
Bırakın, İstanbullu, Sakaryalı, Kocaelili, aynı Osman Gazi Köprüsü’nü seyreder
gibi hızlı treni seyrediyor, trene binemiyor. 
Sadece tren miydi? Hep söylüyorum, Kocaeli’nin acil
metro ihtiyacı var. Bütün bunların hepsi bir trafik problemi olarak karşımıza
çıkıyor, trafik yoğunluğu olarak karşımıza çıkıyor. 2018 bütçesinde mutlaka
Kocaeli’ye yapılacak metro gündeme alınmalı, ödenek ayrılmalı, başlatılmalı
diyorum. 
Hepinize sevgiler, saygılar sunuyorum. 
BAŞKAN – Teşekkür ederim.
HAYDAR AKAR (Devamla) – Ayrıca Hocam, benimle tartışmak
istiyorsanız, gelin kürsüye, tartışalım. 
BAŞKAN – Sayın Akar… Sayın Akar…
HAYDAR AKAR (Devamla) – Bana cevap verin. İstediğiniz
platformda da tartışalım.
BAŞKAN – Dinlemiyor ki Sayın Akar beni.
HAYDAR AKAR (Devamla) – Ama buradan konuşurken ikide
bir “Devam ediyor…” Ne devam ediyor Allah aşkına ya? Ne devam ediyor, ne
biliyorsun?
Teşekkür ederim. (CHP sıralarından alkışlar)
MUSTAFA ILICALI (Erzurum) – Sistem böyle. İstediğiniz
yerde tartışabiliriz.
BAŞKAN – Sayın Akar, gidip Sayın Ilıcalı’yla birlikte
istediğiniz yerde konuşabilirsiniz. Lütfen…
ENGİN ALTAY (İstanbul) – Sayın Başkan…
BAŞKAN – Sayın Altay, buyurun.
ENGİN ALTAY (İstanbul) – Sayın Başkan, kürsüde bir
hatip var, kürsüdeki hatibe yerinden sataşmayı anlarız ama taciz noktasında,
sürekli söz söyleyen de bir sayın milletvekili var. Sizin göreviniz, kürsüdeki
hatibe on dört defa “Sayın Akar…” demek yerine, dört defa “Sayın Ilıcalı,
lütfen…” demektir. 
Arz ederim efendim.
BAŞKAN – Arzınızı kabul ettim Sayın Altay.
ENGİN ALTAY (İstanbul) – Öyle ama.
BAŞKAN – Yalnız, haksızlık yapmayın lütfen. Burada, laf
atma artık bir ritüeldir…
ENGİN ALTAY (İstanbul) – Laf atma ayrı, taciz ayrı. 
BAŞKAN – Sizin grubunuz da bu ritüeli gayet güzel
uygular, grubunuzdaki üyeler. Bu konuda kimsenin de eleştirmeye hakkı da
yoktur.
AKİF EKİCİ (Gaziantep) – Başkan iki şeyi
ayıramıyorsunuz. AKP grup başkan vekili gibi oturuyorsunuz orada. 
HAYDAR AKAR (Kocaeli) – Sayın Başkan…
BAŞKAN – Müsaade edin… 
AKİF EKİCİ (Gaziantep) – Siz AKP grup başkan vekili
değilsiniz, siz Meclis Başkan Vekilisiniz. Başkan, AKP grup başkan vekili
değilsiniz, öyle davranış içerisindesiniz, lütfen dikkat edin davranışınıza.
BAŞKAN – Sayın Akar’ın süresi bitti, bittikten sonra
kürsüden Sayın Ilıcalı’ya cevap vermeye başladığı zaman ben “Teşekkür ederim
Sayın Akar.” dedikten sonra “Yerinize geçin.” dedim. 
ENGİN ALTAY (İstanbul) – Hayır, süresinin bitiminden
önce, tutanaklara bakın. 
BAŞKAN – Lütfen… Ben ne yaptığımı biliyorum.
Çok teşekkür ederim.
ENGİN ALTAY (İstanbul) – Sayın Akar’ın süresi bitmeden,
sekiz defa “Sayın Akar…” dediniz, tutanaklar orada. 
BAŞKAN – Ben ne yaptığımı biliyorum.
Teşekkür ederim.
HAYDAR AKAR (Kocaeli) – Sayın Başkan…
BAŞKAN – Gündem dışı üçüncü söz, Türkiye-Almanya İşgücü
Anlaşması’nın yıl dönümü münasebetiyle söz isteyen İstanbul Milletvekili
Mustafa Yeneroğlu’na aittir.
Buyurun Sayın Yeneroğlu. (AK PARTİ sıralarından
alkışlar) 
AKİF EKİCİ (Gaziantep) – Kendini grup başkan vekili
zannediyor, alışamadı, Meclis Başkan Vekilliğine alışamadı. Ayşe Nur Hanım
Meclis Başkan Vekilliğine bir türlü alışamadı, hâlâ grup başkan vekili gibi
davranıyor orada. (CHP sıralarından alkışlar) 
ENGİN ALTAY (İstanbul) – Evet, bravo. 
AKİF EKİCİ (Gaziantep) – Olur mu böyle şey ya! Olur mu
böyle şey! Olmaz! Lütfen haddinizi bilin ya! Lütfen haddinizi bilin!
BAŞKAN – Pardon, buyurun Sayın Yeneroğlu.
3.- İstanbul Milletvekili Mustafa
Yeneroğlu’nun, 30 Ekim Türkiye-Almanya İşgücü Anlaşması’nın 56’ncı yıl dönümüne
ilişkin gündem dışı konuşması
MUSTAFA YENEROĞLU (İstanbul) – Sayın Başkan, çok
değerli milletvekilleri; sizleri saygıyla selamlıyorum.
30 Ekim Almanya’yla yaptığımız İşgücü Anlaşması’nın
56’ncı yıl dönümüydü. Sözlerime milyonlarca insanımızı doğrudan ilgilendiren bu
anlaşmanın bir birey üzerindeki etkisine ilişkin bir anekdotla başlamak
istiyorum. 
“26 yaşımda geldim Almanya’ya. Biri 5, diğeri 2 yaşında
olan 2 kız çocuğumu geride bıraktım. Kocam Rasim önceleri razı olmadı ama
‘Birkaç ay sonra sen de gelirsin.’ diye çaresiz ikna oldu. Augsburg’da bir
tekstil fabrikasında işbaşı yaptım. Rasim’in gelmesi de çok uzun sürmedi. Sekiz
ay sonra aynı fabrikada çalışmaya ve aralarında büyük demir kapılar bulunan
karşılıklı yurtlarda yaşamaya başladık. Ona hazırladığım ilk kahvaltıyı o demir
kapının önünde ikram edebildim. Çocuklarımızın hasretini bağrımıza basıp işe
koyulduk. Ayrıca, durmaksızın çalışmaya başladık. Bir yılımız dolmamıştı ki
çocuklar için izin çıkarabildik. Küçük bir ev bulup yerleştik. İçim içime
sığmıyordu, çocuklarıma kavuşacağım o anı sabırsızlıkla bekliyordum. Bir hostes
nezaretinde çocuklar İstanbul’dan yola çıktılar. 1969 yılının Mayıs ayının son
günleriydi. Büyük kızım beni gördü, ta uzaktan tanıdı, koştu, kucaklaştık,
ağlaştık ama küçük kızım beni tanımadı, kucağıma gelmedi, kendisine
dokundurmadı, haftalarca babasının elinden yemek yedi, onun koynunda uyudu,
bana hiç yanaşmadı. Onun annesi bir gün trene binip çok uzaklara gitmişti.”
Yıllar önce arkasında eşini ve küçük kızlarını bırakıp
Almanya’ya giden İlmiye Öztürk Almanya’ya gidiş hikâyesini bu şekilde
anlatıyor. 1961’de Almanya’ya başlayan yolculuk ve böylelikle orada oluşan yeni
hayat, güzel anılar kadar meşakkatlerle de dolu olmuştur. Ahmetler, Mehmetler,
Fatmalar, Zeynepler ana babasını, eşini, çocuğunu, işini ve akrabalarını
bırakıp gurbet ellerde alın teri dökmeye gitmişlerdir ve onların büyük
fedakârlıklarıyla bugünlere gelinmiştir Almanya’da. Camiler, kültür merkezleri,
cemevleri, sosyal kurumlar ve işletmeler onların üstün gayretleriyle
oluşmuştur. Bugün eğitimde, siyasette, ticarette, sosyal yaşamda ve sanatta
daha çok varlık gösterebiliyorsa Almanya’daki Türk toplumu, bu onların günlerce
yaptığı yolculukların, Almanya’da yaşadıkları zorlukların ve verdikleri uğraşların
sonucunda olmuştur. 
Bugün hepsini saygı ve muhabbetle anıyor, ahirete
intikal edenlere Rabb’imden mağfiretler diliyorum. 
Elli yılı aşkın bir süredir Berlin’de yaşayan Mehmet
amcamızın oğulları, kızları ve torunları bugün artık gurbetçi değildir, hatta artık
göçmen statüsünde bile değildir; Almanya’nın, Köln’ün, Berlin’in yerlisi olduğu
kadar Türkiye'nin de asli unsurudur. Bu durum, iki ülke ilişkilerini de çok
özel kılmaktadır. 
Çok değerli milletvekilleri, ne yazık ki Almanya’da,
son dönemde, vatandaşlarımızın günlük yaşamlarını ve ikili ilişkilerimizi
olumsuz yönde etkileyen gelişmeler söz konusudur. 15 Temmuz darbe girişiminden
sonra daha da artan ve Türkiye karşıtlığı üzerinden kimlik bulan bir söylem
Almanya siyasetini ciddi manada etkilemektedir. 1990’lı yıllarda dazlakların
saldırılarıyla gündeme gelen yabancı düşmanlığı, günümüzde siyasi kültürü
zehirleyecek bir biçimde toplumsal merkeze yerleşmiş, aşırı sağ ve ırkçı
söylemler başarıyla siyasi akımlara dönüşmüştür. Almanya’da var olan kurumsal ırkçılık
bugün inkâr edilemez ama yine de üzerine gidilmeyen bir hakikattir. 
Saygıdeğer milletvekilleri, Almanya’ya göç eden
vatandaşlarımız, sayısız başarı hikâyeleriyle ve güzel örnekleriyle birlikte,
yaşama, kültürel hayata katkı da sunmaktadırlar. Almanya’da hayatını sürdüren
insanlarımız tüm renkleriyle ülkemizin ayrılmaz bir parçasıdır. Türkiye onların
ortak sevdası, Türkçe onların değerleridir. Bunun için, Türkçeyi Almanya’da
yaşatmak Türkiye sevdasını canlı tutmak demektir. 
Yüce Meclisimizde de tüm siyasi partilerimizin
bünyesinde de onların meselelerinin gündemin ön sıralarında yer alması büyük
önem arz etmektedir. Yurt dışı vatandaşlar, diaspora, yurt dışı eğitim, kültür,
medya ve din hizmetleri gibi konular…
(Mikrofon otomatik cihaz tarafından kapatıldı)
MUSTAFA YENEROĞLU (Devamla) – …daha fazla önemsenmesi
gereken konular olmalıdır. 
Bu düşüncelerle, elli altı yıldır Almanya ile ülkemiz
arasında…
BAŞKAN – Teşekkür ederim Sayın Yeneroğlu. 
MUSTAFA YENEROĞLU (Devamla) – …köprü kuran, zorlu göç
tarihinde karşılaştıkları güçlüğe göğüs geren vatandaşlarımıza şükranlarımı
sunuyor, onlara kucak açan…
TANJU ÖZCAN (Bolu) – Efendim, iki dakika verebilir
miyiz ek olarak?
BAŞKAN – Sayın Yeneroğlu, teşekkür ederim. 
MUSTAFA YENEROĞLU (Devamla) – ...ırkçı akımlara karşı
da sokağa çıkan Almanlara da teşekkür ediyorum. (AK PARTİ sıralarından
alkışlar)
Sayın Başkan, benden önceki konuşmacı iki dakika fazla
konuştu. Onu da özellikle arz etmek isterim. 
TANJU ÖZCAN (Bolu) – Efendim, çok güzel bir noktaya
temas etti. 
BAŞKAN – Bugün arkadaşlarda tuhaf bir tepki var. Sizden
önce konuşan Sayın Yönter, konuşmasına, sessizlik sağlamak anlamında 2 defa
uyarı yaptıktan sonra başladı. Dolayısıyla bir dakikalık kaybı oldu Sayın
Yeneroğlu, lütfen. 
TANJU ÖZCAN (Bolu) – Ama efendim, ona veriyorsunuz, o
arkadaşımıza vermiyorsunuz, haksızlık oluyor.
BAŞKAN – O yüzden bir dakika ona verdim. Yani daha yeni
başladık çalışmaya birbirimizi kırmayalım lütfen.
MUSTAFA ILICALI (Erzurum) – Başkanım…
BAŞKAN – Buyurun Sayın Ilıcalı.
MUSTAFA ILICALI (Erzurum) – Soyadımı vererek Grup
Başkan Vekili beni taciz etti, bu ağırıma gitti. Cevap vermek istiyorum.
BAŞKAN – Yerinizden size bir açıklama için süre
vereyim. Yeni bir tartışma olmasın.
Buyurun bir dakika yerinizden.
TANJU ÖZCAN (Bolu) – Efendim, bu da usule uygun değil,
o arkadaşımız da mağdur oldu şimdi.
V.- AÇIKLAMALAR
1.- Erzurum Milletvekili Mustafa
Ilıcalı’nın, Kocaeli Milletvekili Haydar Akar’ın yaptığı gündem dışı
konuşmasındaki bazı ifadelerine ilişkin açıklaması
MUSTAFA ILICALI (Erzurum) – Başkanım, çok teşekkür
ederim.
Ya, çok üzüldüm burada Değerli Kocaeli Vekili
konuşurken. Yıllarımı verdiğim bir konunun bir uzmanı, öğretim üyesi olarak
bildiğim bilgiyi paylaşmak istedim. Siz tamamen, sanki hiç o hat olmayacakmış
gibi konuştunuz. İşte “30 binden yolculuklar düştü. Hızlı tren de değil.”
dediniz. Burada Türkiye Büyük Millet Meclisindeyiz, canlı yayın yapıyor. Ben de
bu banliyö hatlarının devam ettiğini, tamamlandığı zaman 30 bin değil, çok daha
fazla yolcu taşıyacağını ifade etmeye çalıştım. Burada bir bilgi katkısında
bulundum. 
Hem de gel gör ki Cumhuriyet Halk Partisi değerli
vekilleri bu konularda konuşurken destek verip alkış yaparken bugün bana böyle
bir ağır ithamda bulunması grup başkan vekilinin… Üzüntümü belirtiyorum ve bu
doğru bilgileri de her zaman, her yerde kamuoyuyla da mutlak surette de
paylaşmamız gerektiğini düşünüyorum. Vekil olarak, konunun uzmanı olarak
görevim budur. 
Teşekkür ediyorum.
BAŞKAN – Ben teşekkür ederim Sayın Ilıcalı.
Sayın Akar…
HAYDAR AKAR (Kocaeli) – Müsaade ederseniz Mustafa
Bey’in bu serzenişlerine, bu açıklamalarına ben de cevap vermek istiyorum çünkü
bana doğal olarak, direkt sataşmasa bile bir sataşmadır bu. Bu konuyla…
ENGİN ALTAY (İstanbul) – Endirekt sataşma var, açıklama
hakkı talep ediyor efendim.
BAŞKAN – Sataşma gerekçesi nedir Sayın Akar?
HAYDAR AKAR (Kocaeli) – Efendim, orada, profesör
olduğunu, ulaştırma konusunda uzman olduğunu, benim kürsüde aslında yanlış
ifade ettiğimi…
BAŞKAN – Şimdi, uzman olduğunu söyledi.
ENGİN ALTAY (İstanbul) – Yani söylediklerinin yanlış
olduğunu söylemiş.
HAYDAR AKAR (Kocaeli) – Dinleyin, müsaade edin.
BAŞKAN – Buyurun.
HAYDAR AKAR (Kocaeli) – Nasıl bana “Beni bir dinleyin,
müsaade edin.” diyorsunuz, siz de bir dinleyin.
Bakın, eksik söylediğimi, o hattın benim anlattığım
gibi olmadığını, yanlış söylediğimi ifade etti. Açıklama yapmak istiyorsa
Mustafa Bey, söz alır grup başkan vekilinden, çıkar kürsüye, açıklama yapar ama
beni itham edemez bu şekilde. Ben 69’a göre sataşmadan söz istiyorum.
BAŞKAN – Yerinizden versem bir dakika bir açıklama…
HAYDAR AKAR (Kocaeli) – Sataşma efendim, bir kısa şey
sunmayacağım, 60’a göre istemiyorum, 69’a göre istiyorum.
BAŞKAN - Şimdi, bakın, Sayın Ilıcalı sataşmadan söz
istedi Sayın Akar. 
HAYDAR AKAR (Kocaeli) – Bir bilgi vermeyeceğim, 69’a
göre istiyorum.
BAŞKAN - Kendisine bir dakika yerinden söz verdim,
açıklamasını yaptı, aynı ricayı size de bulunuyorum. 
HAYDAR AKAR (Kocaeli) – Ben ona sataşmadım.
BAŞKAN - Aynı ricayı size de bulunuyorum.
HAYDAR AKAR (Kocaeli) – Peki.
BAŞKAN - Buyurun bir dakika.
Biraz sakin olalım arkadaşlar, önümüzde uzun çalışma
saatleri var, biraz sükûnet, biraz sakin olalım lütfen.
Buyurun Sayın Akar.
Teşekkür ederim ayrıca.
2.- Kocaeli Milletvekili Haydar Akar’ın,
Erzurum Milletvekili Mustafa Ilıcalı’nın yaptığı açıklamasındaki bazı
ifadelerine ilişkin açıklaması
HAYDAR AKAR (Kocaeli) – Teşekkür ediyorum Sayın Başkan.
Mustafa Bey’in biz ulaştırma konusunda uzman olduğunu
da biliyoruz. Mustafa Bey daha önce kürsüde konuşurken destek verdiğimiz
konular da var, doğru şeyler söylediği zaman destek veriyoruz. Beni rahatsız
eden, kürsüde, Mustafa Bey’in oradan sürekli beni düzeltiyormuş gibi bir
hamleyle konuşma yapmasıydı. Mustafa Bey’le otururuz, konuşuruz; benim
eksiklerim, yanlışlarım varsa bunu söyler. Hattın devam ettiğini ben biliyorum,
bölgede yaşayan bir insan olarak Mustafa Bey’den çok iyi biliyorum. Bir örnek
verdim: Günde 30 bin insan kullanıyordu, şu anda ayda 19 bin kişi kullanıyor ve
beş yıl geçti. Bu insanları bu kadar mağdur etmeye kimsenin hakkı yok dedim.
Bir an evvel bitirilmesi konusunda teşvik etmeye çalışıyorum, bir an evvel
-işte, bütçe görüşmeleri yapılıyor- bütçeye burada pay ayrılsın, bu hatlar
bitirilsin diye gayret etmeye çalışıyorum. Bu konuda desteklemesi gerekiyor hem
Mustafa Bey’in hem de AKP bölge milletvekillerinin -İstanbul, Sakarya,
Kocaeli’nin- desteklemesi gerekiyor ama oradan bana laf yetiştireceğine oradaki
eksikleri söyleyip kürsüden tamamlanması konusunda bize yardımcı olursa daha
memnun oluruz diye ifade etmek istiyorum.
Teşekkür ediyorum.
BAŞKAN – Peki, ben de teşekkür ederim.
Şimdi, sisteme giren 15 sayın milletvekiline
yerlerinden birer dakika söz vereceğim. Yalnız, Sayın Köksal parmak okutmasını
yeniden yaptırmak zorunda olduğu için 16’ncı olarak da kendisine söz vereceğim.
Söz vereceğim sayın milletvekillerinin isimlerini
okuyorum: Sayın Kayışoğlu yerine Sayın Kayan, Sayın Özkaya, Sayın Atıcı, Sayın
Engin, Sayın Benli, Sayın Yedekci, Sayın Rehyanlıoğlu, Sayın Boyraz, Sayın
Kılıç yerine Sayın Dedeoğlu, Sayın İlgezdi, Sayın Balbay, Sayın Çamak, Sayın
Taşkın, Sayın Özkal, Sayın Akyıldız ve dediğim gibi Sayın Köksal.
Sayın Kayan, buyurun.
3.- Kırklareli Milletvekili Türabi
Kayan’ın, ORKÖY kredisini zamanında ödeyemeyenler hakkında yapılan icra
takibine ilişkin açıklaması
TÜRABİ KAYAN (Kırklareli) – Teşekkür ediyorum Sayın
Başkan.
“ORKÖY kalkınma kredisi” adı altında köylümüze kredi
verilmektedir. Kredinin tamamı hibe kapsamı dâhil 11.772 TL’dir, 2015’in 20
Mayısında. 2016 ödemesiz, 2017’nin 20 Mayısında ödemesi gereken para 2.194
lira. Bu parayı bu zamanda ödemediğinden dolayı icralık olmuştur. Parayı veren
ORKÖY, Ziraat Bankası kanalıyla; fakat icraya veren Antalya’da bir ithalat ve
ihracat yapan şirket. Bu şirket nasıl olur da bu parayı tahsile başvuruyor
-devletin verdiği bir parayı- bunu merak ediyorum?
Bir diğeri de vatandaş bu parayı zamanında ödemedi diye
tamamı isteniyor. Paranın üç yıllık taksitler hâlinde ödenmesi gereken kısmı
10.045 lira, vatandaş bugün parasını ödedi, bugün iki yıl daha sonraki borcunu
dahi ödediği hâlde ödediği para 12.769 lira. Bu paranın belli bir kısmı da hibe
kredisidir, bu ORKÖY kredisinin… 
BAŞKAN – Sayın Özkaya…
4.- Afyonkarahisar Milletvekili Ali
Özkaya’nın Cumhuriyet Halk Partisi Sözcünü Bülent Tezcan’ın Cumhurbaşkanıyla
ilgili bazı ifadelerine ilişkin açıklaması
ALİ ÖZKAYA (Afyonkarahisar) – Teşekkür ederiz Sayın
Başkan.
Bir muhalefet partisinin temsilcisi, Sayın
Cumhurbaşkanımıza karşı saygı sınırlarını aşan bir söz ve beyanda bulunmuştur.
Geçmiş tarihinde uzun süre Millî Şef tarafından yönetilmiş, siyasi hayatında
hiçbir serbest seçimi kazanıp tek başına iktidar olamamış partinin
mensuplarının, on beş yılda on iki seçimi kazanmış bir siyasi lidere söz
söyleme hakkı ve haddi yoktur. Sayın Cumhurbaşkanımız ayna gibidir, diktatörün
temsilcileri bu aynaya baktıklarında ancak kendilerini görürler diyorum,
herkese saygılar sunuyorum.
BAŞKAN – Sayın Atıcı…
5.- Mersin Milletvekili Aytuğ Atıcı’nın,
Semih Özakça ile Nuriye Gülmen’in avukatlarının müvekkilleriyle görüştükleri
için tutuklanmalarına ilişkin açıklaması
AYTUĞ ATICI (Mersin) – Değerli arkadaşlar, Semih Özakça
ve Nuriye Gülmen’in avukatları, müvekkilleriyle görüştükleri için
tutuklandılar. Avukatlar müvekkilleriyle görüşüyor diye tutuklanır mı? Normalde
hayır. Eğer tutuklanırsa bunun anlamı şudur: AKP yöneticileri kimi suçlarsa o
kişilerin savunması dahi yapılamaz. Nerede kaldı masumiyet karinesi? Eğer bu
nedenle avukatlar tutuklanıyorsa bu sistemin adı diktatörlüktür. Allah bilir
siz tutukluları tedavi eden doktorları da tutuklarsınız. Şunu unutmayın ki
yarın siz de avukat ve doktorlara muhtaç olacaksınız. Umarım aynı şeyler
başınıza gelmez. (CHP sıralarından alkışlar)
BAŞKAN – Sayın Engin...
6.- İstanbul Milletvekili Didem Engin’in,
özlük haklarından mahrum bırakılan 4/C’li personelin 4’üncü Dönem Toplu
Sözleşme’de unutulmanın hayal kırıklığını yaşadıklarına ilişkin açıklaması
DİDEM ENGİN (İstanbul) – Teşekkürler Sayın Başkan.
Özelleştirme mağduru 4/C’li personellerin, kazanılmış
bütün özlük haklarından mahrum bırakıldığını Mecliste daha önce de
hatırlatmıştım. Bu çalışanlarımızın unvanlarını kullanamadıklarını, imza
yetkilerinin olmadığını, görevde yükselme, derece, kıdem gibi haklardan yoksun
olarak çalışmak mecburiyetinde kaldıklarını dile getirmiştim. Ayrıca, 4/C’liler
ve aileleri, aynı işi yapan kadrolu personelle aralarında bulunan maaş
farklarının da yıllardır giderilmesini bekliyorlar. 
3’üncü Dönem Toplu Sözleşmesi’nde kendilerine verilen
sözler tutulmayan 4/C’liler, 4’üncü Dönem Toplu Sözleşmesi’nde de unutulmanın
hayal kırıklığını yaşıyorlar. Şimdi, 4/C’li personel ve aileleri adına AKP
Hükûmetine sormak istiyorum: Adında “adalet” geçen bir partinin mensupları
olarak, yıllardır devam eden bu adaletsizlik hiç mi vicdanlarınızı sızlatmıyor?
BAŞKAN – Sayın Benli...
7.- İstanbul Milletvekili Fatma Benli’nin,
Kahire’de yapılan “Terörle Mücadelede Parlamenterlerin Rolü” konulu çalıştaya
ilişkin açıklaması
FATMA BENLİ (İstanbul) – Teşekkürler Sayın Başkan.
Parlamenterlerle ilgili olduğu için geçen hafta
Kahire’de katıldığım “Terörle Mücadelede Parlamenterlerin Rolü” konulu
çalıştaydan bahsetmek üzere söz almış bulunmaktayım. 
Türkiye'nin de 2011-2016 yılları arasında eş
başkanlığını yaptığı Terörizmle Mücadele Küresel Forumu, Avrupa Birliği, NATO
PA, Türkiye ve İslam ülkelerinden oluşmakta. Biz de daha önce Malta’da,
Brüksel’de, İstanbul’daki toplantılarda, Türkiye'nin terörle mücadele konusunda
yaptığı çalışmalardan bahsetmiştik. Kahire’de de aynı şekilde, özellikle 3
terör örgütüne karşı mücadele ederken ve 4 milyon civarındaki yabancıya rağmen,
Avrupa’daki yabancı düşmanlığının Türkiye'de bulunmadığını ifade ettim. Bunun
yanı sıra, hem Somali’de hem de Arakan’daki mazlumların yanında olduğunu, zira
Türkiye'nin terörle mücadele konusunda samimi olduğunu, bütün dünya
ülkelerinden de hem aynı samimiyeti hem de Birleşmiş Milletlerin “Ya yargıla ya
da iade et.” ilkesine uyulması gerektiğinden bahsettim. 
Özellikle terörle mücadele konusunda etkin çalışma
gösteren bütün parlamenterlere bu noktada teşekkür ediyorum.
BAŞKAN – Sayın Yedekci...
8.- İstanbul Milletvekili Gülay
Yedekci’nin, Gümüşhane ve Bayburt’ta doğal gaz tarifesine uygulanan indirimin
neden sadece 2 ille sınırlı bırakıldığını ve kış şartlarının zor geçtiği
illerden biri olan Erzurum’da neden bu indirimin uygulanmadığını öğrenmek istediğine
ilişkin açıklaması
GÜLAY YEDEKCİ (İstanbul) – Gümüşhane ve Bayburt’ta
doğal gaz tarifesine uygulanan indirim neden sadece 2 ille sınırlı
bırakılmıştır? Kış şartlarının en zor geçtiği illerden biri olan Erzurum’a
neden bu indirim uygulanmamıştır? Çetin geçen kışlarda çocuklarımız sık sık
hasta olmakta ve eğitimlerine ara vermek zorunda kalmaktadır. Başta çocuklar,
yaşlılar ve engelliler olmak üzere, tüm ihtiyaç sahiplerinin yararlanacağı bir
çözüm düşünüyor musunuz? Sosyal hukuk devleti, ihtiyacı olan vatandaşın ısınma
sorununa çözüm bulmak zorunda değil midir? İktidarın görevi, halkın refahını
sağlamaktır. Erzurumluların sesine kulak verin, Erzurum için çözüm üretin,
sürdürülebilir enerji kaynaklarını kullanın. Kış şartları zor geçen illerde
ihtiyaç sahiplerini tespit edin, onlar için çözüm üretin. Ayrımcılık
politikalarına Anadolu’muzu alet etmekten vazgeçin. Erzurum’da bir kış geçirin
sayın iktidar mensupları, köylerinde, kasabalarında ancak o zaman bu isyanı
anlayabilirsiniz. 
BAŞKAN – Sayın Reyhanlıoğlu…
9.- Kahramanmaraş Milletvekili Nursel
Reyhanlıoğlu’nun Cumhuriyet Halk Partisi Sözcünü Bülent Tezcan’ın
Cumhurbaşkanıyla ilgili bazı ifadelerine ilişkin açıklaması
NURSEL REYHANLIOĞLU (Kahramanmaraş) – Sayın Başkanım,
1994 yılından beri girdiği seçimlerin tamamından zaferle çıkan, bu aziz
milletin sadece oyunu değil, gönlünü ve dualarını kazanan dünya lideri Recep
Tayyip Erdoğan’a, şimdi birileri çıkmış, “diktatör” deme hadsizliğini
göstermiştir. Bu çirkin hakaret, Türkiye’nin önlenemez yükselişini durduramayan
kirli odakların ve onların maşaları FETÖ, DEAŞ ve PKK gibi hain terör
örgütlerinin çirkin sloganlarıdır. Sadece bu aziz milletin değil, Balkanlarda,
Irak’ta, Suriye’de, Kudüs’te, Somali’de, Arakan’da, kısacası tüm dünyada
mazlumların, mağdurların umudu Recep Tayyip Erdoğan’a hakaret ederek milletin
gözüne girmeye çalışan ana muhalefet partisinin halkın karşısına koyacağı bir
projesinin olmadığının ispatı olan bu durum, CHP’nin siyasette de iflasıdır. 
BAŞKAN – Sayın Boyraz…
10.- İstanbul Milletvekili Osman Boyraz’ın,
1 Kasım 2015 seçimlerinde kuyumcu terazisi hassasiyetinde göstermiş olduğu
tercihinden dolayı millete şükranlarını sunduğuna ilişkin açıklaması
OSMAN BOYRAZ (İstanbul) – Teşekkür ediyorum Sayın
Başkan. 
“Seçmek için anlamak gerekir, anlamak için mukayese
etmek, mukayese de irfana dayanır.” diyordu Cemil Meriç. 
İrfanıyla nice medeniyetler kurmuş aziz milletimiz,
bundan tam iki yıl önce, 1 Kasım 2015’te, alternatiflerine nispetle AK PARTİ’yi
mukayese etmiş ve tercihini tartışmaya mahal bırakmayacak bir şekilde ortaya
koymuştur. Bu tercih, irfan, izan, hikmet ve vicdanının tercihidir. Bu tercih,
kayıtsız, şartsız olarak kendine ait olan egemenlik hakkını kayıt altına almaya
çalışanlara ve her türlü vesayet odaklarına karşı milletin irade namusuna ve
temsil iffetine sahip çıkma tercihiydi. Bu tercih, kendisi için yüreği yanan
ile yanmayanı, kendi değerlerine bağlı olan ve olmayanı, laf üreten ile iş
üretenleri ayırt etme tercihiydi. Bu tercih “Yeter, söz de karar da
milletindir.” diyerek duruma el koyma tercihiydi. 
Milletimize kuyumcu terazisi hassasiyetinde göstermiş
olduğu bu tercihten dolayı bir kez daha şükranlarımı sunuyorum ve aziz
milletimizin hâkimi değil, hadimi olmaktan da onur ve gurur duyuyorum. 
Teşekkür ederim. 
BAŞKAN – Teşekkür ederim ben de. 
Sayın Dedeoğlu…
11.- Kayseri Milletvekili Sami
Dedeoğlu’nun, dünyanın dört bir yanında büyük bir özveriyle çalışan Türk
Kızılayı gönüllülerine şükranlarını sunduğuna ilişkin açıklaması
SAMİ DEDEOĞLU (Kayseri) – Teşekkürler Başkanım. 
Değerli milletvekilleri, 1868 yılında yaralı ve hasta
askerlere yardım amacıyla “Hilal-i Ahmer Cemiyeti” adı altında kurulan Türk
Kızılayı, o tarihten bu yana gerek yurt içinde gerek yurt dışında milyonlarca
ihtiyaç sahibine ulaşarak ülkemizin yüz kırk dokuz yıldır medarıiftiharı bir
kuruluş hâline gelmiştir. Çanakkale’de şehit olan dedem Ahmet oğlu Mustafa da
cephede yaralanıp Kadıköy Hilal-i Ahmer hastanesinde şehit olmuştur. 
Tarihten bugüne sürdürülen dayanışma kültürünün ve
vakıf geleneğinin en anlamlı tezahürlerinden biri olan Türk Kızılayı ırk, din,
dil farkı gözetmeksizin dünyanın farklı coğrafyalarından afetzedelerin,
muhtaçların, yoksulların yardımına koşan Türk milletinin vicdanı ve hoşgörüsü
olmuştur. 
Dünyanın dört bir yanında büyük bir özveriyle çalışan
Türk Kızılayı gönüllülerine şükranlarımı sunuyorum, yüce Meclisi saygıyla
selamlıyorum. 
BAŞKAN – Teşekkür ederim Sayın Dedeoğlu. 
Sayın İlgezdi…
12.- İstanbul Milletvekili Gamze Akkuş
İlgezdi’nin, çocuk hakları komisyonunun acilen kurulması ve cezaevlerinde
anneleriyle tutulan çocuklar için insani bir çözüm bulunması gerektiğine
ilişkin açıklaması
GAMZE AKKUŞ İLGEZDİ (İstanbul) – Sayın Başkan, Adalet
Bakanlığının açıkladığı veriler geçtiğimiz nisan-temmuz ayları arasında her gün
1 çocuğun annesiyle birlikte cezaevine girdiğini gösteriyor. Bugün demir
parmaklıklar arkasında 149’u bir yaşında küçük bebekler olmak üzere, toplam 668
çocuk var. 
Annesine verilen öğünle yeterince beslenemeyen,
emekleyeceği alan olmadığı için yürümeyi öğrenemeyen, ses çıkarmaması için
uyarıldığında konuşma güçlüğü çeken, arkadaş bulamayan, göğü daracık bir
avludan izlemek zorunda kalan bu çocukların dramı yüreklerimizi sızlatıyor. 
Buradan tüm siyasi partilere ve Hükûmete açık çağrıda
bulunuyorum. Çocukların yaşam hakkı siyaset üstü bir konudur; sadece iktidarın
sorunu da değil, Türkiye’nin ortak sorunudur. 26’ncı Dönem bir ilk olsun,
gelin, önceliğimizi çocuklarımıza ayıralım; çocuk hakları komisyonunu acilen
kuralım, çocuğun anayasasını hep birlikte yazalım, her nerede çocuk hakları
ihlal ediliyorsa araştıralım, cezaevlerinde annesiyle tutulan çocuklar için
insani bir çözüm bulalım. Unutmayalım ki geleceğimiz, bugün her türlü
haklarımızı kısıtladığımız çocuklarımızın elinde.
Teşekkür ediyorum.
BAŞKAN – Teşekkür ederim ben de Sayın İlgezdi.
Sayın Balbay…
13.- İzmir Milletvekili Mustafa Ali
Balbay’ın, 1 Kasım saltanatın kaldırılmasının 95’inci ve 1 Kasım Harf
Devrimi’nin 89’uncu yıl dönümleri ile İzmir Alsancak Stadı projesinin durumuna
ilişkin açıklaması
MUSTAFA ALİ BALBAY (İzmir) – Teşekkür ediyorum Başkan.
Saltanatın kaldırılışının 95’inci yılı kutlu olsun. Tek
adamlığı bir asır önce ortadan kaldıran halkımız bunun nüks etmesine izin
vermeyecektir. 
Harf Devrimi’nin 89’uncu yılı da ayrıca kutlu olsun.
Harf Devrimi, Anadolu’nun, Türk insanının uygar dünyaya açılan büyük bir
penceresi olmuştur.
Sayın Başkan, sayın milletvekilleri; İzmir’de Alsancak
Stadı tartışması uzun süredir devam etmektedir. Nihayet geçtiğimiz günlerde 12
bin kişilik bir stat projesi hazırlanmıştı, biz de çok sevindik ancak bir de
baktık ki 12 bin kişilik stada 21 kişilik otopark projesi konulmuş. 21 kişi,
sadece büyük bir devlet büyüğü gelse “Maçı tek başıma izleyeceğim.” dese yine
sığmaz. Bu “İzmir’e stat yapmak istemiyorum.” demenin bir başka adıdır. İstanbul’a
yapılan ihanetin İzmir’e taşınmasına izin vermeyeceğiz. İzmirli bu tür
numaraları yutmaz. İzmir için projelerin gerçekten adam gibi ve uygarlığa, o
şehre yakışır şekilde olmasını talep ediyorum.
Saygılar sunuyorum.
BAŞKAN – Teşekkür ederim Sayın Balbay.
Sayın Çamak…
14.- Mersin Milletvekili Hüseyin Çamak’ın,
Anamur’dan Kıbrıs’a su verilen barajın altında kalan köylerdeki vatandaşların
sorunlarına ve Mersin genelindeki elektrik kesintilerine çözüm bulunmasını
talep ettiğine ilişkin açıklaması
HÜSEYİN ÇAMAK (Mersin) – Sayın Başkan, Anamur’dan
Kıbrıs’a su verilen barajın altında kalan Akine, Sarıağaç, Ormancık
köylerindeki vatandaşlar TOKİ konutlarına yerleştirildiler ancak altyapı ve
kanalizasyon olmadığından buradaki lağım suları Dragon Çayı’na ve halkın
kullandığı tarımsal sulamaya ve denize akıyor. Halkın sağlığını tehdit eden bu
duruma bir çözüm getirilmesi için muhatap bulamamaktan yakınan vatandaşlar bu
sorunun bir an önce çözülmesini bekliyor. 
Ayrıca, başta Yenice ve Anamur olmak üzere Mersin genelindeki
elektrik kesilmeleri devam ediyor. Daha önce de defalarca dile getirdiğimiz, bu
çağda yaşanmaması gereken bu ayıbı ortadan kaldırmak için yetkilileri duyarlı
olmaya çağırıyoruz.
Teşekkür ederim.
BAŞKAN – Teşekkür ederim ben de.
Sayın Taşkın…
15.- Mersin Milletvekili Ali Cumhur
Taşkın’ın, 1 Kasım 2015 seçimlerinin 2’nci yıl dönümüne, ve Bakü-Tiflis-Kars
demir yolu hattının hayırlı olmasını dilediğine ilişkin açıklaması
ALİ CUMHUR TAŞKIN (Mersin) – Teşekkür ederim Sayın
Başkan.
Bugün 1 Kasım, 2015 1 Kasımında yapılan genel seçimin
2’nci yıl dönümü. AK PARTİ, girdiği 5 genel, 3 yerel seçim, 3 referandum ve 1
Cumhurbaşkanlığı seçimini kazandı; Genel Başkanımız, Cumhurbaşkanımız Sayın
Recep Tayyip Erdoğan liderliğinde milletimize umut ışığı oldu. On beş yıllık
iktidarı döneminde AK PARTİ eğitimden sağlığa, ulaştırmadan ekonomiye yaptığı
yatırımlarla ülkemizi en az 3 kat büyüttü ve büyütmeye devam edecektir.
30 Ekim Pazartesi günü Sayın Cumhurbaşkanımız Recep
Tayyip Erdoğan’ın katılımıyla Bakü-Tiflis-Kars demir yolu hattı Bakü’de hizmete
açıldı. Bu hat, üzerindeki ilk seferinde Kazakistan’dan aldığı tahıl yükünü
Mersin Limanı’na taşımaktadır. Ülkemizin dünyaya açılan kapılarından biri olan
Mersin Limanı’mızın ve Tarsus Yenice Lojistik Merkezi’mizin önemini daha da
artıracak olan bu projenin ülkemize, milletimize hayırlı olmasını diliyor,
Genel Kurulu saygıyla selamlıyorum. 
BAŞKAN – Teşekkür ederim. 
Sayın Özkal… 
16.- Afyonkarahisar Milletvekili Hatice
Dudu Özkal’ın, Cumhuriyet Halk Partisi Sözcünü Bülent Tezcan’ın
Cumhurbaşkanıyla ilgili bazı ifadelerine ilişkin açıklaması
HATİCE DUDU ÖZKAL (Afyonkarahisar) – Sayın Başkan,
değerli milletvekilleri; demokratik hukuk devleti olan ülkemizde milletin
vekili olarak görevimizi icra ederken siyasi erdem ve etik kuralları dışında
hareket etmemeye çalışıyoruz. 
Geçtiğimiz günlerde CHP Genel Başkan Yardımcısı Bülent
Tezcan’ı siyasi erdem ve etik kuralları hiçe sayarak Sayın Cumhurbaşkanımız
Recep Tayyip Erdoğan’a yapmış olduğu ağır itham ve hakaretlerinden dolayı
kınıyorum. Unutulmamalıdır ki diktatörün olduğu bir ülkede bu tür söylemler
ağıza bile alınamazken “şeddeli diktatör” diye koca bir meydanda bağırmak
diktatör iddiasının tezatlığını gözler önüne sermektedir. Ayrıca, konuyla Sayın
Cumhurbaşkanımız yine hukuk yoluna başvurmuş olup gereğini yargı erki ve aziz
milletimize bırakmıştır. Buradan soruyorum: Siz hiç dava açan bir diktatör
gördünüz mü, duydunuz mu?
Genel Kurulu saygıyla selamlıyorum. 
BAŞKAN – Teşekkür ederim. 
Sayın Akyıldız…
17.- Sivas Milletvekili Ali Akyıldız’ın,
TRT’de görev yapan Binali Erdoğan’ın tutuklu yargılanarak mağdur edildiğine
ilişkin açıklaması
ALİ AKYILDIZ (Sivas) – Teşekkür ediyorum Sayın Başkan. 
Otuz yılı aşkın bir süredir TRT İzmir kurumunda
kameraman olarak görev yapan Sayın Binali Erdoğan hakkında referandum
sürecindeki sosyal medya üzerinden yapmış olduğu paylaşımlar nedeniyle dava
açılmış ve karakola telefonla davet edilerek gitmiş. Kendi isteğiyle, sorumlu
bir vatandaş olarak karakola giden ve ifadesini veren Sayın Binali Erdoğan kaçma
gerekçesiyle tutuklanmıştır. Sorumlu bir vatandaş olarak kalkıp ifade vermeye
giden, otuz yılı aşkın bir süredir TRT’de görev yapan ve aynı zamanda bakıma
muhtaç, hasta bir annesi varken, bu insanın kaçma gibi bir gerekçesi mümkün
değilken bu insanı hapishaneye atıp, tutuklu yargılayıp mağdur etmek, perişan
etmek insanlığa sığacak bir tutum değildir. Bir an önce bu işin düzeltilmesini
ve bu mağduriyetin giderilmesini talep ediyor, saygılar sunuyorum.
BAŞKAN – Teşekkür ediyorum.
Son olarak, Sayın Köksal.
Buyurun.
18.- Afyonkarahisar Milletvekili Burcu
Köksal’ın, şehit ve gaziler arasında ayırım yapılmamasını ve tüm şehit ve
gazilere eşit davranılmasını talep ettiğine ilişkin açıklaması
BURCU KÖKSAL (Afyonkarahisar) – Teşekkürler Sayın
Başkan.
Son zamanlarda şehit ve gazilerimiz arasında yapılan
ayrımcılığı zaman zaman dile getiriyoruz. Ne yazık ki bunun son örneğini bugün
öğrenmiş bulunmaktayım. Aile ve Sosyal Politikalar Bakanlığı tarafından “15
Temmuz Şahitlerinden 15 Temmuz Şehitlerine Vefa” adlı birinci sınıf kuşe kâğıda
bir kitap bastırılmıştır. Bakana hatırlatma gereği hissediyoruz: Bu ülkedeki
tek şehit ve gazi 15 Temmuz şehit ve gazileri değildir. İsterdik ki Bakanlık
böyle bir ayrım yapmasaydı, isterdik ki Bakanlık bu ülkede terörle mücadelede
canını ortaya koyan, cumhuriyetin devamı için canlarını feda eden tüm
şehitlerimizi kapsayan bir kitap bastırmış olsaydı. Bundan sonra bu konuda
ayrımcılık yapılmamasını, tüm şehit ve gazilerimize eşit davranılmasını, eşit
muamelede bulunulmasını talep ediyoruz. (CHP sıralarından alkışlar) 
BÜLENT TURAN (Çanakkale) – Tüm şehitlerimiz eşittir
Sayın Başkan. 
BAŞKAN – Şimdi, gündeme geçmeden önce söz talebinde
bulunan sayın grup başkan vekillerine söz vereceğim.
Sayın Akçay, buyurun.
19.- Manisa Milletvekili Erkan Akçay’ın, 1
Kasım Yahya Kemal Beyatlı’nın ölümünün 59’uncu yıl dönümüne, benzin ve motorin
fiyatlarına yapılan zamlara ve 31 Ekim Dünya Tasarruf Günü’ne ilişkin
açıklaması
ERKAN AKÇAY (Manisa) – Teşekkür ederim Sayın Başkan.
Türk şiirinin usta kalemi, büyük şair, diplomat ve
siyasetçi Yahya Kemal Beyatlı’nın bugün ölüm yıl dönümüdür. Yahya Kemal Beyatlı
evladıfatihan şehri Üsküp’te doğmuş ve Türk-İslam mührünü şiirlerinde ilmek
ilmek işlemiştir: “Cihan vatandan ibarettir, itikadımca / Budur önümde benim çerçevem,
muradımca / Vatan şehirleri karşımda, her saat, bir bir / Fetihler ufku
Tekirdağ ve sevdiğim İzmir / Şerefli kubbeler iklimi, Marmara’yla Boğaz /
Üzerlerinde bulutsuz ve bitmeyen bir yaz / Bütün eserlerimiz, halkımız ve
askerimiz / Birer birer görünen anlı şanlı cedlerimiz / İçimde dalgalı Tekbir’i
en güzel dinin / Zaman zaman da “Nevâ-Kâr”ı da doğsun, Itrî’nin / Ölüm yabancı
bir alemde bir geceyse bile / Tahayyülümde vatan kalsın eski hâliyle.
Yahya Kemal Beyatlı’yı rahmetle anıyoruz.
Sayın Başkan, benzin ve motorin fiyatlarına yapılan
zamlar ülkemizin önemli gündem maddelerinden birisidir. Beş günde yapılan zam
tutarı benzinde 21 kuruş, motorinde 31 kuruştur. Bu zamlardan en fazla
etkilenen kesim esnaf ve çiftçilerimizdir. Esnaf ve çiftçilerimizin artan
akaryakıt fiyatları karşısında korunması elzemdir. Özellikle, akaryakıttan
alınan vergilerde bu iki kesime yönelik acil düzenlemeler yapılmalıdır. Deniz
ve hava taşıtlarında vergisiz akaryakıt kullanılırken tarladaki traktörden,
esnafın ürün servisi yaptığı kamyonetinden neden vergi alınıyor? Denizde gezen
teknelerin Türkiye ekonomisine katkısı sabahtan akşama üretimde çalışan
traktörden daha mı fazladır?
(Mikrofon otomatik cihaz tarafından kapatıldı)
BAŞKAN – Tamamlayın lütfen Sayın Akçay.
ERKAN AKÇAY (Manisa) – Bu zamlar Türkiye ekonomisinin
büyümesinin önünde engeldir. “Uluslararası ekonomi” denebilir, “benzinin varil
fiyatındaki artış” denebilir, bunların hiçbirisi Hükûmetin esnafı ve çiftçiyi
koruyup kollamasına engel olamaz ve olmamalıdır.
Dün aynı zamanda Dünya Tasarruf Günü’ydü. Tasarruf hem
bir ülkenin hem de bireysel düzeyde insanların ulaştığı olgunluğun bir
göstergesidir. Tasarruf aynı zamanda bir erdem alışkanlığıdır. Günümüzde
tasarruf ekonomik bir terim olmanın ötesinde kültürel bir anlam da ifade
etmektedir. Tasarruf sadece para biriktirmek değildir. Enerjide, her çeşit
tüketimde, zamanda, harcamada, üretim sürecinde tasarruftan bahsedilir ki
halkımız bunu yüzyıllardır iktisat kavramıyla ifade eder. Tasarruf aynı zamanda
iktisat kavramıyla ifade edilmiştir. Ve tasarruf geleceğe ilişkindir, nasıl bir
gelecek hedeflediğimizin hem bireysel hem toplumsal düzeyde yansıması bugünkü
tasarruf bilinç seviyemizle ilgilidir. 
Teşekkür ederim. 
BAŞKAN – Teşekkür ederim. 
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Manisa Milletvekili Erkan Akçay’ın askere giden oğluna
hayırlı tezkereler dilediğine ilişkin konuşması
BAŞKAN - Sayın milletvekilleri, bugün, Sayın Akçay’ın
oğlu askere gitti. Kendisine hayırlı tezkereler diliyoruz, çabuk bir şekilde
kavuşmasını diliyoruz. 
Sayın Altay, buyurun. 
V.- AÇIKLAMALAR (Devam)
20.- İstanbul Milletvekili Engin Altay’ın,
güvenlik soruşturması nedeniyle göreve başlayamayan sağlık personeline tüm
partilerden destek beklediklerine, 1 Kasım saltanatın kaldırılmasının 95’inci
ve 1 Kasım Harf Devrimi’nin 89’uncu yıl dönümlerine ilişkin açıklaması
ENGİN ALTAY (İstanbul) – Teşekkür ederim Sayın Başkan. 
Sayın milletvekilleri, Kamu Personeli Seçme Sınavı
2017/5’le yerleşen, kazanan ancak güvenlik soruşturması nedeniyle göreve
başlayamayan 3.233 sağlık personelimiz feryat ediyor. Beş aydır güvenlik
soruşturmaları tamamlanmamış. “Bizimle birlikte bu sınavı kazanan 12 bin 500
kişiden 9.267’sinin soruşturması tamamlandıysa bize, 3.233 kişiye bu ıstırap,
bu işkence niye çektiriliyor?” diye Meclisten ses istiyorlar. Meclisin bu
konuda parti ayrımı yapmaksızın -iktidar partisinin yöneticilerine de
sesleniyorum Mecliste Hükûmet olmadığı için- bu konuda Sağlık Bakanlığı ve
İçişleri Bakanlığı nezdinde çoğunluk partisinden ve diğer siyasi partilerden
destek bekliyoruz. 
Sayın Başkan, aç insan, işsiz insan sudan çıkmış balık
gibidir. Bizim çok şükür, burada karnımız tok sırtımız pek. Sınavı kazanmışlar.
3.233 kişiden ve aileden bahsediyoruz. İktidar partisinin milletvekillerinin
vicdanına sesleniyorum. Bu kanayan yarayı bir an önce dindirmemiz, bu sorunu
gidermemiz lazım. Hükûmetten birileri belki televizyondan Meclisi izliyordur.
Sayın Başbakana ve Hükûmete sesleniyorum: 3.233 sınav kazanan sağlık
personelinin bu sorununun giderilmesi konusunda çağrıda bulunuyorum.
Öte yandan, Sayın Başkan, bugün 1 Kasım. 1 Kasım 1922
saltanatın kaldırılması, yine 1 Kasım 1928 Harf Devrimi’dir. Bunlar
cumhuriyetimizin teşekkülünde önemli kilometre taşlarıdır, önemli devrimlerdir.
(Mikrofon otomatik cihaz tarafından kapatıldı)
BAŞKAN – Tamamlayın lütfen Sayın Altay.
ENGİN ALTAY (İstanbul) – Cumhuriyet bizatihi bir büyük
modernleşme projesidir. 1 Kasım 1928 Harf Devrimi yapıldığında o günkü
Türkiye'nin sadece ve sadece yüzde 5’i okuryazar idi. Harf Devrimi’ne laf
edenlerin, Harf Devrimi’yle bir gecede bir toplumun tarihinin silindiğini iddia
edenlerin bu gerçeğe dikkatini çekiyorum. Bu devrimleri gerçekleştirenleri,
başta Gazi Mustafa Kemal Atatürk olmak üzere rahmet, şükran, minnet ve saygıyla
Cumhuriyet Halk Partisi Grubu olarak anıyoruz.
Teşekkür ederim Sayın Başkanım. (CHP sıralarından
alkışlar)
BAŞKAN – Teşekkür ederim ben de.
Sayın Yıldırım…
21.- Muş Milletvekili Ahmet Yıldırım’ın, 1
Kasım dünya Kobani gününe ve 1 Kasım 2016’da HDP’ye dönük siyasi darbenin
siyaset tarihi için kara bir leke olduğuna ilişkin açıklaması
AHMET YILDIRIM (Muş) – Teşekkür ederim Sayın Başkan.
Sayın Başkan, değerli milletvekili arkadaşlarım; bugün
1 Kasım. 1 Kasım 2014’ten beri dünyanın birçok ülkesinde 1 Kasım günü dünya
Kobani günü olarak kutlanmaktadır. Çünkü 2014 yılında IŞİD’in girdiği her
kenti, her ilçeyi, her yerleşim birimini talan ederek ilerlediği, en son
durduğu ve ilk kez yenilgiyi tattığı yer Kobani’idr. Öyle ki, IŞİD’in geldiği
yerlerden devlet yapıları bile kaçıyorken orada, Kobani’de yaşayan insanların
kendi öz savunması ve örgütlülüğüyle onların ilerleyişinin ve barbar, tecavüzcü
bir ordunun durdurulduğu yerdir. Bu nedenle, ben özellikle karanlığa karşı
aydınlık, yılgınlığa, çaresizliğe karşı umudun zaferi olan Kobani’deki o
direnişte yaşamını yitirenleri saygıyla anıyorum. 
Yine, Sayın Başkan, bugün 1 Kasım; geçen yıl, 2016
Kasımının başında partimize dönük bir siyasi darbe yapıldı. Çünkü 4 Kasım günü
beş ayrı ilin başsavcılıklarının sahip olduğu dosyalara dönük bir operasyon
başlatılarak 2’si eş genel başkanımız, 2’si grup başkan vekilimiz olmak üzere
10 ayrı arkadaşımız gözaltına alınarak tutuklandılar. O gün Türkiye siyaset
tarihi için düşürülmüş bir kara lekedir ve göreceğiz, yıllar geçse de 2016 4
Kasım günü bu ülkenin ve bu Parlamentonun üstüne düşmüş olan bu utanç
unutulmayacak ve hep kötü anılacaktır. O günden beri ülkedeki gerilim
azalmamış, artmış…
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Yıldırım. 
AHMET YILDIRIM (Muş) – Teşekkürler Sayın Başkan.
…ülkede maalesef farklı etnik, dinsel, mezhepsel,
kültürel çoğulculuk arasındaki hoşgörü pekişmemiş, zayıflamıştır. Ülkede 6,5
milyon insanın oy verdiği bir partinin eş genel başkanları ve milletvekillerine
dönük bu operasyon sonrası ona oy verenlerin bu ülkeye ait aidiyet ve
sahiplenme duygusu artmamış, iktidar eliyle zayıflatılmıştır. 
Bir kez daha şu Parlamento çatısı altında sivil ve
demokratik siyasete dönük yapılan bu siyasi darbeyi şiddetle kınıyorum.
Arkadaşlarımızın bütün söylem ve etkinliklerinin -ki çoğu siyasi etkinlik
çerçevesinde yaptıkları konuşmalar ve etkinliklerdir- arkasında olduğumuzu, o
eylem ve söylemin sahibi olduğumuzu ifade ediyor, bu darbenin müsebbiplerini
tekrardan şiddetle kınıyorum. 
BAŞKAN – Sayın Turan, buyurun.
22.- Çanakkale Milletvekili Bülent
Turan’ın, 1 Kasım 2015 seçimlerinin Türk siyasi tarihinde bir dönüm noktası
olduğuna, 1 Kasım Yahya Kemal Beyatlı’nın ölümünün 59’uncu yıl dönümüne, Manisa
Milletvekili Erkan Akçay’ın oğlunun şahsında tüm askerlere hayırlı tezkereler
dilediğine ve güvenlik soruşturması tamamlanan 3 binden fazla sağlık
personelinin işlemlerinin takipçisi olacaklarına ilişkin açıklaması
BÜLENT TURAN (Çanakkale) – Teşekkür ediyorum Sayın
Başkan.
Değerli milletvekilleri, bugün, yasama faaliyetlerini
sürdürdüğümüz 26’ncı Dönem Türkiye Büyük Millet Meclisi üyelerinin seçilmesinin
1’inci yıldönümü olan 1 Kasım. 1 Kasım 2015 Türk siyasi tarihinde bir dönüm
noktasıdır. Milletimiz hükûmetlerin kurulamadığı kısa bir dönemden sonra, yine
siyasete bir anlamda el koymuş, yine bir diğer ifadeyle sosyoloji siyasete
galip gelmiştir.
AK PARTİ olarak, 10’uncu seçim zaferimizi kazanmanın
mutluluğunu yaşadık bugün. Bu seçim başarısı, çalışan, ter döken, emek veren
tüm teşkilatlarımızın. Ben tekrar kutlamak istiyorum, Allah bizleri mahcup
etmesin diyorum.
Sayın Başkan, değerli milletvekilleri; bugün, aynı
zamanda büyük şair, yazar Yahya Kemal Beyatlı’nın ölüm yıl dönümü. Yahya Kemal,
kendi döneminde yaşayan aydınların neredeyse tamamının radikal bir değişimi
savunarak yapılan tüm uygulamaları desteklediği bir dönemde farklı bir tavır
ortaya koymuş bir kişilik.
Yahya Kemal, “Kökü mazide olan atiyim.” diyerek
medeniyet köklerimizi ve değerlerimizi öne çıkarmış, geleceği ancak bu şekilde
kurabileceğimizi, kurtarabileceğimizi ortaya koymuştur. Yahya Kemal, gelenekten
ilham almadan asla bir yeninin inşa edilemeyeceğini ifade etmiştir. Toplumsal
değişim sürecinde bugün vardığımız yer itibarıyla, Yahya Kemal’in önemi,
felsefesi, gelecek tasavvuru bir kez daha önem kazanıyor. Bu vesileyle Yahya
Kemal’i bir kez daha rahmetle anıyorum, sevenlerine başsağlığı diliyorum.
Sayın Başkan, sizler de ifade ettiniz, Erkan Akçay
Bey’in evladının askere gittiğini duyduk bugün itibarıyla. Ben, Erkan Bey’in
evladının şahsında tüm askerlerimizin hayırlısıyla tezkere almalarını,
gitmelerini, gelmelerini Allah’tan diliyorum.
Yine, aynı şekilde Engin Bey’in ifade ettiği, güvenlik
soruşturmasını tamamlayan 3 binden fazla sağlık personelimizin işlemlerinin
geciktiği iddiası geçen hafta burada dile getirilmişti. Buna ilişkin Bakanımız
Meclisimizi bilgilendirmişti, konuya olan duyarlılığını ve bir an önce bu
konunun hızlandırılarak tamamlanacağını ifade etmişlerdi, bizler de takipçisiyiz.
Teşekkür ediyorum.
Saygılar sunuyorum.
BAŞKAN – Teşekkür ederim.
Sayın milletvekilleri, gündeme geçiyoruz.
Başkanlığın Genel Kurula sunuşları vardır.
Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VII.- ÖNERİLER
A) Siyasi Parti Grubu Önerileri
1.- MHP Grubunun, 31/10/2017 tarih ve 2455
sayıyla İstanbul Milletvekili Arzu Erdem ve arkadaşları tarafından, millî
şuurun ve manevi değerlerin çocuklara ve gençlere kazandırılması için millî
eğitim müfredatına eklenmesi gereken derslerin araştırılması ve kalıcı bir
eğitim sistemine geçilmesi hususunda alınması gereken önlemlerin belirlenmesi
amacıyla verilmiş olan Meclis araştırması önergesinin ön görüşmelerinin Genel
Kurulun 1 Kasım 2017 Çarşamba günkü birleşiminde yapılmasına ilişkin önerisi
01/11/2017
Türkiye Büyük Millet Meclisi Başkanlığına
Danışma Kurulu,
01/11/2017 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını arz ederim.
Saygılarımla.
 Erkan
Akçay
 Manisa
 MHP
Grup Başkan Vekili
Öneri:
31 Ekim 2017 tarih, 2455 sayıyla, TBMM Başkanlığına
İstanbul Milletvekili Arzu Erdem ve arkadaşlarının, millî şuurun ve manevi
değerlerin çocuklarımıza ve gençlerimize kazandırılması için millî eğitim
müfredatına eklenmesi gereken derslerin araştırılması ve kalıcı bir eğitim
sistemine geçilmesi hususunda alınması gereken önlemlerin belirlenmesi amacıyla
verilen Meclis araştırması açılmasına dair önergemizin görüşmelerinin 1/11/2017
Çarşamba günkü Birleşiminde yapılması önerilmiştir. 
BAŞKAN – Önerinin gerekçesini açıklamak üzere öneri
sahibi, Milliyetçi Hareket Partisi Grubu adına, İstanbul Milletvekili Sayın
Arzu Erdem konuşacak. 
Buyurun Sayın Erdem. (MHP sıralarından alkışlar)
Süreniz beş dakika. 
MHP GRUBU ADINA ARZU ERDEM (İstanbul) – Teşekkür ederim
Sayın Başkan.
Değerli milletvekilleri, öncelikle bizleri ekran
başında izleyen aziz Türk milletini saygıyla selamlıyorum. 
Konumuz çok önemli. Konumuz eğitim, konumuz
çocuklarımız, her birimizin belki doğumu itibarıyla vatana millete hayırlı
olmasını temenni ettiğimiz en önemli varlıklarımız. Milliyetçi Hareket
Partimizin grup önerisi üzerine söz almış bulunuyorum. Genel Kurulu
saygılarımla selamlıyorum. 
Eğitim doğum itibarıyla başlar, ölüme kadar devam eder
ama eğitimin en önemli ayağı aslında okullar ve öğretmenlerimiz. Buradan,
konuşmama başlamadan önce, sözleşmeli öğretmenlerimizin feryatlarını kürsüden
duyurmak istiyorum. Her birinin aklı çocuklarında, eşlerinde ve her biri
aslında “Ertesi gün evime ekmek götürebilecek miyim, sözleşmem sona erecek mi?”
kaygısıyla maalesef gününü geçirmekte ve büyük bir travma içerisinde. Bunlarla
ilgili ayrım yapılmaksızın atamalarının yapılması şart. Bu konuyla ilgili
özellikle olumlu bir refleksin gösterilmesi gerekmektedir. 
“Eğitim” dediğimizde hepimizin beklediği, eğitimin
kazanımları. Kazanımların başında millî şuur geliyor, manevi değerler geliyor.
Uzun zamandan beri hepimiz aslında şunu belki bir düşünüyoruzdur:
Çocuklarımızda ne eksik? Neyi alamıyoruz çocuklarımızdan veya neyi veremiyoruz?
Anne baba olarak biz mi eksik yapıyoruz, eğitim sisteminde de mi eksiklikler
var? Eğitim sistemine baktığımız zaman, kuşkusuz, on beş yıllık iktidarlık
döneminde 7 bakan değişimi olmuş, 22 adet köklü değişiklik yapılmış, buna sınav
sistemi de dâhil olmak üzere. Bu değişiklikleri yapalım ama deneme yanılma,
eğitimde özellikle, çok büyük travmalara yol açıyor. Öncelikle çocuklarımızda,
sonra ailelerde millî eğitim sistemine güvensizlik olarak karşılık buluyor ve
devlete güvensizlik olarak sonuçlanıyor. Bizler “Eğitim sisteminde kalıcı bir
reform yapalım.” dedik ve Milliyetçi Hareket Partisi olarak seçim
beyannamemizde de bunu kalıcı olarak yazdık ve yönlendirmeli eğitim modeliyle
birlikte sınavsız eğitim sisteminin Türk toplumu için faydalı olacağını dile
getirdik. 
Bu konuyla ilgili biraz daha açacak olursak, eğitim
sistemi kadar eğitim müfredatı içerisinde yer alması gereken derslerin önemini
hepimiz biliyoruz. Millî şuuru nasıl vermeliyiz? Eğitim müfredatında yer alan
dersler ve o derslerin içerisinde kullanılan eğitim materyallerine kadar özenle
seçilmelidir. Bunu yapıyor muyuz? Ben yapmadığımıza inanıyorum ya da yeteri
kadar yapılmadığına inanıyorum. Eğitim müfredatını belirlerken millî şuuru
nasıl verelim, manevi değerleri nasıl aktaralım, evlatlarımızdan vatana,
millete hayırlı çocuklar nasıl oluşturalım, sadece not başarısı yüksek çocuklar
olmasın, millî şuurunu bilsin, manevi değerlerini bilsin, bunu çok iyi
düşünmemiz gerekiyor. 
Bununla ilgili bir araştırma komisyonu kurulmalı ve tüm
partiler hep birlikte uyum içerisinde Türkiye genelinde araştırmalar
yapmalıyız. Akademisyenlerle, öğretmenlerimizle, velilerle, öğrencilerle
sıkıntılar masaya yatırılmalı ve bu dersler incelenmeli. Derslerin arasında,
belki hepinizin dikkatini çekecek, kanun teklifi olarak da şu anda komisyonda
bekleyen adabımuaşeretle ilgili kanun teklifimiz vardır Milliyetçi Hareket
Partisi olarak. “Adabımuaşeret” dediğimiz vakit görgü kuralları geliyor
aklımıza. Hepimiz özlemedik mi otobüse bir büyük bindiği zaman ayağa kalkan
çocukları? Hepimiz özlemedik mi sokakta elinde yemek yemeyen insanları? Hepimiz
özlemedik mi biz konuşurken susan insanları? Evet, hepimiz eminim ki görgü kurallarına
uygun olarak hareket eden, davranış eğitimine önem veren insanlar olsun
isteriz.
Hitabet dersleri olmalı eğitim müfredatında. “Hitabet
dersleri” dediğimiz vakit de yine çocuklarımızın birbirleriyle iletişim
kuramadığından, bizimle konuşmadığından, iletişime geçmediğinden de şikâyetçi
değil miyiz? Eminim her birimiz şikâyetçiyiz. Peki, bu şikâyetimiz varken,
bizler bunu ailede mümkün olduğu kadar vermeye çalışırken, 7 yaş itibarıyla
çocuklarımızı kıymetli öğretmenlerimize de “Eti senin, kemiği benim.” ünlemiyle
verirken beklediğimiz ne? Bizimle iletişime geçen, gününü bile anlatan
çocuklar. Ama bunlar yapılıyor mu? Yapılmıyor. Demek ki eğitim müfredatında yer
alması gereken derslerle ilgili, adabımuaşeret başta olmak üzere, hitabet
dersleri, diksiyon dersleri…
Kelimeleri yutan çocuklarımız var. Neden acaba bunlar
böyle oluyor? Küçücük bir telefonun içine dünyasını sığdırıp hiç konuşmadan
kısaltma kelimelerle konuşuyor çocuklarımız. Gelin, hep birlikte… Burada
iktidar partisinden ben rica ediyorum. Sayın Başkan Vekilimize de ben Danışma
Kurulunda söyledim. Dedim ki gerçekten bir uzlaşma…
(Mikrofon otomatik cihaz tarafından kapatıldı) 
ARZU ERDEM (Devamla) – Rica etsem biraz…
BAŞKAN – Peki, bir dakika daha ek süre vereyim size. 
Buyurun. 
ARZU ERDEM (Devamla) – Bu konuyla ilgili bir uzlaşma
olmalı. Tüm partilerin en büyük hassasiyeti çocukları ve evlatlarımızla alakalı
eğitim sisteminden hepimiz şikâyetçiyiz. Hepimiz bu şikâyetimizi dile
getirirken neden kalıcı bir eğitim reformu yapma adına birbirimizin fikirlerini
alıp vermek, Türkiye genelinde araştırmalar yapmak, eğitim müfredatından,
eğitim sisteminden başlamak üzere eğitim müfredatına, eğitim müfredatı
içerisinde yer alması gereken derslere, bu derslerin altında kullanılması
gereken kaynak kitaplarına hep birlikte karar vermeyelim ve Türk toplumunu,
Türk gençliğini, Türk evlatlarını bu anlamda rahatlatmayalım? 
Hepinizden bu konuyla ilgili kalıcı bir eğitim reformu
yapılmak üzere bir refleksin gelmesini, bilhassa iktidar partisinin buna
yaklaşım göstermesini, kamuoyunun da bu konuda beklentisinin olduğunu tekrar
dile getiriyor, hepinizi saygıyla selamlıyorum. 
Teşekkür ederim. (MHP sıralarından alkışlar) 
BAŞKAN – Teşekkür ederim Sayın Erdem. 
Bu söylediğiniz konuyu herhâlde grup başkan vekilleri
daha sonra değerlendirirler. 
Halkların Demokratik Partisi Grubu adına Muş
Milletvekili Sayın Ahmet Yıldırım konuşacak. 
Buyurun Sayın Yıldırım. (HDP sıralarından alkışlar) 
HDP GRUBU ADINA AHMET YILDIRIM (Muş) – Teşekkür ederim
Sayın Başkan. 
Sayın Başkan, değerli milletvekilleri; bir çocuğun
doğuştan gelen temel ve evrensel hakları vardır. Evrensel hakların başında da
kendi doğduğu annesinden öğrendiği dille, onun kültürüyle büyüme, yetişme,
eğitim görme hakkı gelir. Bu sebeple, her ne kadar Milliyetçi Hareket
Partisinin vermiş olduğu grup önerisi sadece Türk millî şuurunun çocuklarımıza
öğretilmesini kapsasa da hiçbir milletin, hiçbir milliyetin, hiçbir kültürün
dilinin çocukluk yaştan itibaren öğretilmesine karşı olmadığımızı ifade
ediyoruz. Ancak her çocuğun, anasından doğduğu üzere ana diliyle konuşma, ana
diliyle kültürünü yaşama ve eğitimini görme doğuştan gelen hakkıdır, bu, bütün
uluslararası sözleşmelerce de güvence altına alınmıştır.
Unutulmamalıdır ki dünyadaki hiçbir insan kendi etnik
kimliğini, dilini, kültürünü ne bakkaldan satın alır ne de sınavla kazanır.
Anadan doğduğu andan itibaren Allah’ın ona bahşetmiş olduğu bir haktır. Öyle ki
Yüce Allah, Hucurât suresinin 13’üncü ayetinde, ayetikerimesinde, herkesi kavim
kavim, dil dil, kültür kültür, millet millet yarattığını amir hüküm olarak
koyar. 
Şimdi, düşünün ki siyasi iktidar, son yıllarda,
özellikle güvenlikçi politikalara geri döndüğü andan itibaren, Kürt meselesini
sadece bir güvenlikçi politika meselesi olarak görmeye başladığı andan itibaren
kendi iktidarlarından önce bile Kürtlerin elde etmiş olduğu hakları yasaklamaya
ve kurumlarını kapatmaya başlamıştır. Düşünün, 1990’lı yılların şahin
politikalarında bile, 1992’de İstanbul’da açılmış olan İstanbul Kürt
Enstitüsünü ki Ape Musa’nın (Musa Anter’in), Abdurrahman Dürre’nin, Faki
Hüseyin Sağnıç’ın, Süleyman İmamoğlu’nun ve birçok Kürt bilgenin, âlimin kurmuş
olduğu Kürt Enstitüsünü kapattı. Siyasi iktidar Kürt’ün diline, kültürüne o
kadar yasakçı yaklaşmaya başladı ki kendi döneminde açmış olduğu bazı
enstitüleri ve Kürtlerin elde etmiş olduğu hakları yasaklamaya başladı. 
Şimdi, buradan hareketle ne diyeceğiz? Yarın bir gün
mahkemeyikübraya gittiğinizde “Ben, evet, sizin Kürtlere yarattığınız ve
verdiğiniz dili ulus devlet uğruna yasakladım.” mı diye savunacaksınız
kendinizi? Mahkemeyikübrada “Ben onlara eğitim hakkı vermedim çünkü ben
tekçilik üzerinden dayatarak bütün ulusu ulus devlet çatısı altında tek görmeye
başladım ve bunun politikasıyla hareket ettim.” diyerek acaba kendinizi
savunacak mısınız diyorum.
Bütün Genel Kurulu saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Yıldırım.
Sayın Akçay, yerinizden bir dakika söz veriyorum size. 
Buyurun.
V.- AÇIKLAMALAR (Devam)
23.- Manisa Milletvekili Erkan Akçay’ın,
Türk milleti olarak vatan sevgisi, bayrak sevgisi, adabımuaşeret gibi kavramlar
üzerinde özellikle durduklarına ve müfredatta buna ilişkin olarak yapılabilecek
çalışmaların tespit edilmesi amacıyla grup önerisini verdiklerine ilişkin
açıklaması
ERKAN AKÇAY (Manisa) – Teşekkür ederim Sayın Başkan.
Milliyetçi Hareket Partisinin bugünkü grup önerisi,
Türk milletini, bütün Türkiye Cumhuriyeti vatandaşlarını kapsayan ve toplumda
yer alan etnisitelerden öte, bütün toplumu kavrayan bir amaçla verilmiştir,
yoksa herkesin ana dili, kültürü elbette kutsaldır, saygıdeğerdir. Biz, onun
dışında, Türk milleti olarak millî değerlerimiz, vatan sevgisi, bayrak sevgisi,
adabımuaşeret gibi kavramlar üzerinde özellikle duruyoruz ve buna ilişkin
olarak müfredatta yapılabilecek çalışmaların, sorunların ve çözümlerin tespit
edilmesi amacıyla bu önergeyi vermiş bulunuyoruz. Tekrar hatırlatma gereği
duydum.
Çok teşekkür ederim, sağ olun.
BAŞKAN – Ben teşekkür ederim.
VII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 31/10/2017 tarih ve 2455
sayıyla İstanbul Milletvekili Arzu Erdem ve arkadaşları tarafından, millî
şuurun ve manevi değerlerin çocuklara ve gençlere kazandırılması için millî
eğitim müfredatına eklenmesi gereken derslerin araştırılması ve kalıcı bir
eğitim sistemine geçilmesi hususunda alınması gereken önlemlerin belirlenmesi
amacıyla verilmiş olan Meclis araştırması önergesinin ön görüşmelerinin Genel
Kurulun 1 Kasım 2017 Çarşamba günkü birleşiminde yapılmasına ilişkin önerisi
(Devam)
BAŞKAN – Cumhuriyet Halk Partisi Grubu adına İstanbul
Milletvekili Gamze Akkuş İlgezdi konuşacaklar.
Buyurun Sayın Akkuş İlgezdi. (CHP sıralarından
alkışlar)
Süreniz üç dakika.
CHP GRUBU ADINA GAMZE AKKUŞ İLGEZDİ (İstanbul) – Sayın
Başkan, değerli milletvekilleri; önergenin lehinde söz aldım. Yüce heyeti
saygıyla selamlıyorum.
Bugün, cumhuriyetimizin önemli devrimlerinden Türk Harf
Devrimi’nin 89’uncu yıl dönümü. Bu vesileyle Büyük Önder
Mustafa Kemal Atatürk’ü bir kez daha şükranla anıyorum.
Değerli vekiller, bugün topraklarımız üzerinde farklı
kimliklerin yan yana huzur içinde yaşamasının en önemli vesilesi
ortaklaştırdığımız manevi değerlerimizdir. Bu ülkede huzur, kardeşlik, barış
için bu ortak manevi değerlerin gelecek kuşaklara devredilmesi görevimizdir. Zira
bu değerler ahlaki ve siyasi yozlaşmaya karşı kimliklerimizin teminatıdır da.
Unutmayalım ki tarih sahnesi manevi değerlerine yabancılaşarak yok olan
toplumların örnekleriyle doludur. Hâl böyleyken manevi değerler üzerinden
toplumu ayrıştırmak bizleri felakete götürür. Bakın, bugün manevi değerlerimizi
siyaset mühendisliğine alet ederek eğitim sistemini baştan aşağı değiştirmeye
çalışıyorsunuz. Düşünmeyen, sorgulamayan, sadece itaat eden nesiller yaratmak
istiyorsunuz. Bunu yaparken de çağdaş eğitimin bir parçası olan müfredatı
gericileştiriyorsunuz. Oysa liyakat sahiplerinin yerine iktidara yakın
olanların şekillendirdiği müfredatın nelere yol açtığını daha yakın zamanda
gördük. 
Değerli vekiller, bakın hatırlatmak isterim, bizler,
eğitim devrimi sayesinde toplumun sadece yüzde 7’sinin okuma yazma bildiği
imparatorluk sürecinden bugün okuma yazmayı yüzde 97’lere getirip modern bir
cumhuriyete dönüştük, ilerledik. Özgün bir model olan köy enstitüleriyle
Anadolu insanını Orta Çağ karanlığından kurtardık, geliştik. Köylümüz, eğitim
reformları sayesinde milletin efendisi oldu, eşitlendik. Fakat sizin niyetiniz
tüm bu kazanımları ortadan kaldırmak. Siyasi bir proje olarak gördüğünüz
müfredatı sürekli değiştiriyorsunuz. On beş yılda 14 defa sistemi değiştirerek
umutsuz ve yitik kuşaklar yarattınız. Ülkenin doğusundan batısına hemen her
ailede okumak isteyen çocukların geleceğiyle oynadınız. LGS, OKS, SBS, TEOG
derken yavrularımızın hayallerini çaldınız. Proje okullarıyla öğrencileri
kuşattınız, eğitimi tek tipleştirdiniz. Geleceğinden endişe eden çocuklarımızı
intihar eşiğine getirdiniz ve ne acıdır ki 4+4+4 sistemiyle bilimsel ve laik
eğitimden vazgeçerek çocuklarımızı hurafelerin ve fetvaların insafına terk
ettiniz.
BÜLENT TURAN (Çanakkale) – İnsaf, insaf!
GAMZE AKKUŞ İLGEZDİ (Devamla) - Unutmayalım ki doğru
tektir yani bilim özgür bir ortamda gelişir, özgür bir ortamsa ancak çağdaş bir
müfredatla sağlanabilir. Oysa sizin hayal ettiğiniz müfredat merakı, bilimi,
öğrenmeyi yok ediyor. Bakın öğrenmeyi yok ederseniz sadece bilimi değil,
özgürlüğü de yok edersiniz. Özgürlüğü yok ederseniz genç beyinleri yok
edersiniz. Okulları otoritenin propaganda aracına çevirirseniz düşünceyi yok
edersiniz. Düşünceyi yok ederseniz geleceği yok ederseniz.
Gelin, eğitimin siyasetüstü bir alan olduğunu kabul
edin, girdiğiniz bu yanlış yoldan bir an önce geri dönün. Gelin, “Eğitimdir ki
bir milleti ya hür, bağımsız, şanlı, yüksek bir topluluk hâlinde yaşatır ya da
esaret ve sefalete terk eder.” diyen Büyük Atatürk’ün yoluna geri dönün.
Yüce Meclisi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın İlgezdi.
Adalet ve Kalkınma Partisi Grubu adına Konya
Milletvekili Hacı Ahmet Özdemir konuşacak. 
Buyurun Sayın Özdemir. (AK PARTİ sıralarından alkışlar)
AK PARTİ GRUBU ADINA HACI AHMET ÖZDEMİR (Konya) – Sayın
Başkan, kıymetli Meclis; hepinizi saygıyla selamlıyorum. 
Eğitim-öğretim olunca, bu konular üzerinde uzun yıllar
kafa yormuş ve eğitim kurumlarında çalışmış bir hoca olarak söyleyeceklerim çok
fazla fakat üç dakikaya söyleyeceklerimi sığdırmak gibi bir mükellefiyet,
sorumluluk içerisinde de hareket etme durumundayım. 
DİDEM ENGİN (İstanbul) – Siz indirdiniz, lütfen, siz
indirdiniz.
MUSTAFA AKAYDIN (Antalya) – Sen de anladın yani!
BAŞKAN – Sayın milletvekilleri, lütfen…
HACI AHMET ÖZDEMİR (Devamla) – Öncelikle, böyle bir
öneriyi veren Milliyetçi Hareket Partisi Grubunu ve Arzu Erdem Hanımefendi’yi
kutluyorum ama diğer parti grupları adına konuşanların konuşmalarına
katılmadığımı da özellikle belirtmek istiyorum. 
Fakat, zannediyorum, öneride gözden kaçırılmış şöyle
bir şey var: Adabımuaşeret yani görgü kuralları dersi müstakil ders olarak
isteniyor ama bu, değişik dersler içerisinde müfredatta ünite şeklinde var.
Dolayısıyla zaten istenilen bu ders müstakil ders olarak değil ama üniteler
içerisinde yer almakta. Hitabet dersi mesela, burada istenmiş; hitabet dersiyle
alakalı olarak da özellikle üstüne basarak söylememiz gerekir ki imam-hatip
liselerinde müfredatta hitabet dersi ayrıca yer almakta. Yine, burada, iletişim
becerileri dersi önerilmiş; bu ders de var, sosyal bilimler liselerimizde ders
olarak bu ders var. 
TANJU ÖZCAN (Bolu) – Hocam, Andımız’ı kaldırdınız! 
HACI AHMET ÖZDEMİR (Devamla) – Vatandaşlık dersi
ortaokullarda ders olarak var ve tarih dersinin içerisinde, edebiyat dersinin
içerisinde bu anılan hususlarla alakalı başlıklar yer almakta ve müfredat
içerisinde bulunmakta. Ayrıca, isteyen ve dileyen okullar için…
BURCU KÖKSAL (Afyonkarahisar) – Müfredattan Mustafa
Kemal Atatürk’ü kaldırmaya kalkıyorsunuz siz.
TANJU ÖZCAN (Bolu) – Mustafa Kemal Atatürk’ün ismini
çıkardınız. 
HACI AHMET ÖZDEMİR (Devamla) – Lütfen, istirham
ediyorum. Ben sataşmaya da gelirim ama sataşma istemiyorum. Üç dakikam var,
müsaade edin de konuşayım ya, konuşturun beni, müsaade edin yani uğraştırmayın.
BAŞKAN – Sayın Özdemir, siz lütfen Genel Kurula hitap
edin. 
HACI AHMET ÖZDEMİR (Devamla) – Seçmeli derslerle
alakalı olarak da şu uygulama: Millî Eğitim Bakanlığı müfredat programı
içerisinde listelenmiş vaziyette seçmeli dersler listesi var, isimler var.
Dileyen okul bu seçmeli derslerden istediği seçmeli dersi millî eğitim
müdürlüğüne, ilçeye veya il millî eğitim müdürlüğüne bildirerek koyabilir,
müfredat dâhilinde izleyebilir, takip edebilir.
Dolayısıyla, sizlerin katkılarıyla Meclisin onayından
geçmiş olan iki tane seçmeli derse de -bütün okullarda var bu- dikkat çekmek
istiyorum: Birisi, seçmeli Kur'an-ı Kerim dersi, bir diğeri de yine, bildiğiniz
gibi, Hazreti Peygamber’in hayatıyla alakalı bir derstir ki zannediyorum, millî
manevi…
(Mikrofon otomatik cihaz tarafından kapatıldı) 
HACI AHMET ÖZDEMİR (Devamla) – Başkanım, uzatmıyoruz,
ben de uzatmayayım.
BAŞKAN – Tamamlayın lütfen Sayın Özdemir.
HACI AHMET ÖZDEMİR (Devamla) – Millî, manevi derslerle
alakalı söylenebilecek şeyler bundan ibarettir. Millî, manevi diyoruz; millî,
manevi dediğimizde bizim milletimizin değerlerinden, bizim maneviyatımızın
değerlerinden bahsediyoruz. Burada, parti ayrımı gözetmeksizin, bütün
partilerin millî ve manevi değerlerimize en az benim kadar, en az bizim
partimiz kadar sahip çıkmakta istekli olduklarını, bu hususta kararlı
olduklarını elbette biliyorum. O bakımdan, burada aslında tartışma konusu
olacak bir husus da görmüyorum.
Hepinize saygılar sunuyorum, hürmetlerimi arz ediyorum.
(AK PARTİ sıralarından alkışlar)
BAŞKAN – Teşekkür ederim Sayın Özdemir.
Sayın Erdem, söz talebiniz var galiba.
Buyurun, yerinizden bir dakika… 
V.- AÇIKLAMALAR (Devam)
24.- İstanbul Milletvekili Arzu Erdem’in,
kalıcı bir eğitim reformu yapılması ve eğitim müfredatı içerisinde yer alması
gereken dersler konusunda bir araştırma komisyonu kurulmasını talep ettiklerine
ilişkin açıklaması
ARZU ERDEM (İstanbul) – Teşekkür ederim Sayın Başkan. 
Bizim vermiş olduğumuz araştırma önergesinin içeriğine
bakıldığı vakit, lisede verilecek olan derslerden bahsedilmiyor. Bir: Kalıcı
bir eğitim reformu yapılmak üzere bir araştırma komisyonunun kurulması. İki:
Eğitim müfredatı içerisinde yer alması gereken, başta adabımuaşeret dersleri
olmak üzere, hitabet dersleri, diksiyon dersleri ve diğer derslerle ilgili bir
araştırmanın yapılması, bununla birlikte millî şuurun ve manevi değerlerin
kazandırılması var. Düşünün ki çocuk 1’inci sınıftan itibaren lise 1’e gidene
kadar bu dersleri almıyor, lise müfredatında eğer adabımuaşeret derslerini alırsa
amacına ulaşmamış olur. Ağaç yaşken eğilir. Bu konunun, araştırma komisyonunun
kuruluş amacıyla ilgili ya da talebiyle ilgili doğru anlaşılmasını rica
ediyorum.
Teşekkür ediyorum.
BAŞKAN – Teşekkür ederim. 
VII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 31/10/2017 tarih ve 2455
sayıyla İstanbul Milletvekili Arzu Erdem ve arkadaşları tarafından, millî
şuurun ve manevi değerlerin çocuklara ve gençlere kazandırılması için millî
eğitim müfredatına eklenmesi gereken derslerin araştırılması ve kalıcı bir
eğitim sistemine geçilmesi hususunda alınması gereken önlemlerin belirlenmesi
amacıyla verilmiş olan Meclis araştırması önergesinin ön görüşmelerinin Genel
Kurulun 1 Kasım 2017 Çarşamba günkü birleşiminde yapılmasına ilişkin önerisi
(Devam)
BAŞKAN – Milliyetçi Hareket Partisi grup önerisini
oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP Grubunun, 26/10/2017 tarihinde Grup
Başkan Vekili İstanbul Milletvekili Filiz Kerestecioğlu Demir ve Grup Başkan
Vekili Muş Milletvekili Ahmet Yıldırım tarafından, Türkiye’de biri israftan
diğeri tasarruf ve yoksullaşmadan oluşan iki suretli ekonomik durumun
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak ön
görüşmelerinin 26 Ekim 2017 Perşembe günkü birleşiminde yapılmasına ilişkin
önerisi
Türkiye Büyük Millet Meclisi Başkanlığına 
Danışma Kurulu
1/11/2017 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Filiz
Kerestecioğlu Demir
 İstanbul
 HDP
Grubu Başkan Vekili
Öneri:
1 Kasım 2017 tarihinde İstanbul Milletvekili Grup
Başkan Vekili Filiz Kerestecioğlu ve Muş Milletvekili Grup Başkan Vekili Ahmet
Yıldırım tarafından verilen 5800 sıra numaralı, tutuklu bulunan
milletvekillerimizin maruz kaldıkları hukuksuzlukların ve cezaevlerinde
tutulmaları nedeniyle yasama faaliyetlerine katılamamalarına dair mevcut
durumun tüm boyutlarıyla araştırılması amacıyla Türkiye Büyük Millet Meclisine
verilmiş olan Meclis araştırma önergesinin diğer önergelerin önüne alınarak
görüşmelerin 1/11/2017 Çarşamba günkü birleşiminde yapılması önerilmiştir. 
BAŞKAN – Önerinin gerekçesini açıklamak üzere öneri
sahibi Halkların Demokratik Partisi Grubu adına Mardin Milletvekili Sayın
Mithat Sancar konuşacak.
Buyurun Sayın Sancar. (HDP sıralarından alkışlar)
Süreniz beş dakika.
HDP GRUBU ADINA MİTHAT SANCAR (Mardin) – Sayın Başkan,
değerli milletvekilleri; bir yıl kadar önce 3 Kasımı 4 Kasıma bağlayan gece
yarısı bir operasyon düzenlendi. 5 merkezde aynı anda, aynı noktadan
düzenlendiği, organize edildiği anlaşılan bir operasyondu bu. Eş Genel
Başkanlarımız Selahattin Demirtaş ve Figen Yüksekdağ dâhil milletvekillerimiz,
11 milletvekilimiz gözaltına alındı. Bu bir siyasi darbe operasyonuydu. Bu
operasyonun benzerini daha önce de yaşamıştı bu Meclis, bu ülke. Sorunlara
çözüm üretemeyen, ülkeyi yönetemeyen, yeni siyaset üretemeyenlerin dönüp
geldiği yer yargı eliyle, polis eliyle baskıdır. Başka bir yöntem de
bilemedikleri için, akıl edemedikleri için kendilerini bu şekilde
kurtarabileceklerini sanırlar. 1994’te de aynısı yapıldı fakat bu
operasyonların bu ülkeye ne huzur ne refah ne barış getirdiği de geçen süre
içinde yeterince anlaşıldı. 
Evet, bu operasyon bir korku operasyonuydu; bir
fikirden, bir siyasi hareketten duyulan korku. Bu korku 7 Haziranda
somutlaşmıştı. 7 Haziran bir kâbus gecesiydi iktidar için ve o korkuyla derhâl
demokratik ortamı terk ettiler; bir güvenlikçi dil, baskıcı, tehditler içeren,
şantajlar içeren bir politikayı devreye soktular. Tam 1 Kasım 2015’te yaşanan
da bu korku, şantaj ve tehdit politikalarının yarattığı bir iktidar
değişikliğiydi. İktidardan düşmüş olan AKP, o seçimlerde yeniden bu yöntemlerle
çoğunluğu elde etti ama bir kere korku içine girmişti. 7 Haziranda devrilmenin
mümkün olduğunu gördü ve bunun sonuçlarının ne olacağını da herhâlde çok iyi
biliyordu. Çünkü geçmişte arkasında bıraktığı haksızlıklar, yolsuzluk
iddiaları, baskılar ve daha nice adaletsizlikler vardı. Bunların hesabının
sorulacağını anladıkları için iktidara sıkı sıkıya yapıştılar. 
Bize yönelik, eş başkanlarımıza, milletvekillerimize
yönelik bu operasyon bu korkunun bir ürünüydü. Neden korkuyorlar? Çünkü bu
düşüncenin, bu fikrin, bu hareketin doğru olduğunu gördüler ve bu doğrunun
kendilerine hesap sorulacak bir yolu da sonuna kadar gösterdiğini anladılar.
Evet, doğruyu temsil edenlerle eğer siyaseten baş edemiyorsanız onlara karşı
duyacağınız şey öfke hâline geliyor. Bu öfkeyi meydanlarda iktidarın bütün
temsilcileri dile getirdiler, “bağımsız yargı” dediler. Bunun bir hikâye
olduğunu, boş bir söz olduğunu en az bizim kadar onlar da biliyorlar, hatta
bizden çok daha iyi biliyorlar. Nitekim dün burada açıkladığımız belge de
Adalet Bakanlığının bizim vekillerle ilgili yürütülen yargılamalara nasıl
müdahale ettiğini bir kez daha açıkça ortaya koydu. Fakat bütün bu baskılara,
bütün bu zulme rağmen milletvekillerimiz de içeride ve dışarıda örgütlerimizle,
halkımızla boyun eğmedi; kendi doğrusunu savunmaktan vazgeçmedi; sonuna kadar kendi
doğrularını gururla, onurla savunmaya devam etti. İşte bu, korkuyu daha da
büyütüyor; evet, değerli milletvekilleri, iktidar direnenler karşısında daha da
fazla korkuya kapılıyor. Bu sefer, bu korku sadece muhaliflerine değil kendi
içine de baskı ve zulüm operasyonlarının yapılmasının zeminini hazırlıyor.
İktidar böyle davranınca kendi kendini tüketmeye, kendi kendini yok etmeye
başlıyor. 
Biz tekrar söylüyoruz: İçerideki vekillerimiz,
başkanlarımız barış istiyordu, hakikat istiyordu, adalet istiyordu, özgürlük ve
demokrasi istiyordu; bunları istemeye devam ediyorlar. Biz “savaş” değil
“barış” diyoruz.
(Mikrofon otomatik cihaz tarafından kapatıldı) 
BAŞKAN – Tamamlayın lütfen, ek bir dakika daha süre
veriyorum.
MİTHAT SANCAR (Devamla) – Teşekkürler Sayın Başkan.
Evet, biz “savaş” değil “barış” diyoruz, “yalan” değil
“hakikat” diyoruz, “zulüm” değil “adalet” diyoruz. Bunları dediğimiz için
arkadaşlarımız bu operasyona, zulme yalan eşliğinde maruz kaldılar; bunları
savunmaya devam ettikleri için de iktidara korku salmaya devam ediyorlar. 
Buradan, bütün içerideki milletvekili kardeşlerimize,
Eş Genel Başkanlarımız Selahattin Demirtaş ve Figen Yüksekdağ’a selamlarımızı,
minnetimizi, şükranlarımızı iletiyoruz. Bu yolda beraberiz, hep birlikte barış
için, adalet için, hakikat için yürümeye devam edeceğiz.
Saygılarımla efendim. (HDP sıralarından alkışlar)
BAŞKAN – Teşekkür ederim Sayın Sancar.
Cumhuriyet Halk Partisi Grubu adına…
BÜLENT TURAN (Çanakkale) – Sayın Başkan, izin
verirseniz zabıtlara geçsin diye hocamızın ifade ettiği…
BAŞKAN - Sayın Göker, lütfen, biraz bekleteceğim sizi.
Buyurun Sayın Turan.
BÜLENT TURAN (Çanakkale) – Sayın Başkan, zamanınızı
almamak için kürsüye çıkmayı talep etmeyeceğim.
BAŞKAN – Teşekkür ederim.
Buyurun.
BÜLENT TURAN (Çanakkale) – Ancak hocamızın ifade ettiği
“7 Hazirandan sonra bir korku imparatorluğu kuruldu, şantaj politikaları…”
vesair, bunları kabul etmiyoruz. 7 Haziran ne kadar meşruysa 1 Kasım o kadar
meşrudur. 7 Hazirandan sonra o zamanki Genel Başkanımız çok yoğun şekilde bütün
partilerle beraber koalisyon kurmak için büyük mesai harcadı. Ancak bu konuda
başarı sağlamayınca da Anayasa’nın gereği olarak seçime gittik ve halkımız
kilidi çözdü tabiri caizse. O yüzden bir daha söylüyorum: 7 Haziran ne kadar
meşruysa 1 Kasım o kadar meşrudur.
Teşekkür ediyorum Sayın Başkanım.
BAŞKAN – Teşekkür ederim.
Cumhuriyet Halk Partisi Grubu adına Burdur Milletvekili
Mehmet Göker konuşacak.
Buyurun Sayın Göker. (CHP sıralarından alkışlar)
CHP GRUBU ADINA MEHMET GÖKER (Burdur) – Sayın Başkan,
değerli milletvekilleri; HDP Grubunun tutuklu milletvekilleri üzerine vermiş
olduğu soru önergesi üzerine CHP’nin görüş ve düşüncelerini aktarmak üzere söz
almış bulunmaktayım. Hepinizi tek tek saygıyla selamlıyorum. 
Şimdi, bugün 1 Kasım; 1 Kasım 1922’de saltanatın
kaldırılışının üzerinden doksan beş yıl geçmiş. Saltanat rejiminde yetki ve
irade tek kişidedir. Günümüzle bağdaşan tarafı nedir? Aynen, yetkinin ve sözün
bir kişide olması. Sadece bununla mı kalıyor? Değil, bununla da kalmıyor
günümüzle bağdaşan yönleri. Örneğin, şöyle: Biz sadrazamın azlini de gördük,
yeniçeri isyanını yaşadık, şeyhülislam da istifa etti, mutasarrıf ve sancak
beyinin azli de tamam, şükür olsun sarayımız da var. Şimdi, soru şu: Bu iş
şehzade boğdurmaya kadar gelecek mi, gelmeyecek mi? 
Tutuklu vekiller içerideyken yasama faaliyetine
katılamıyorlar, önerge veremiyorlar. Onlar içerdeyken sizler dışarıda olarak,
hepimiz görüyoruz, Meclis sandalyeleri bomboş. Yani bu işte bir çelişki var.
Gelelim “millî irade”ye çünkü üzerinde en çok
durduğunuz söz, ifade “millî irade.” Hatırlayalım, “Millî iradeyi bir kişiye
devretmeyin.” diye kampanya yürüttüğümüz zaman Sayın Gökçek arabanın üstünde
fır fır fır dönüyordu. Şimdi ne oldu? Millî iradeyi gasbettiniz, adamcağız
fışkiyeleriyle baş başa kaldı, buna yazık değil mi? (CHP sıralarından alkışlar)
Sıra size gelmez sanmayın, oy toplayan başkanlar da böyle düşünüyordu. Bu
ülkede tek bir kişinin yeri sağlamdır, o da sarayda oturmaktadır. 
Gündemi teşkil eden faşizmin kelime anlamı, kendi
fikrinden başkasına tahammülü olmayan; diktatör, bütün yetkileri kendi
uhdesinde taşıyan kişi olarak, günümüzle bağdaşan bir cümle. Faşist diktatör de
ortaya karışık gibi bir şey oluyor. Buradan da kim nasibini alırsa alıyor. (CHP
sıralarından alkışlar) 
Sizlere “milliyetçi” desek, değilsiniz; “Milliyetçiliği
ayaklar altına aldık.” diyen sizlersiniz. “Demokrat” deseniz, seçimle gelen
insanları görevden alan sizsiniz. “Hümanist” deseniz, KHK’yle işten atılan
açlık grevindeki Nuriye ve Semih’e yargı yolunu kapattığınız gibi,
vicdanlarınızı da kapattınız.
Tüm Genel Kurulu saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın Göker.
MEHMET GÖKER (Burdur) – Ben teşekkür ederim.
BÜLENT TURAN (Çanakkale) – Sayın Başkan...
BAŞKAN – Sayın Turan...
BÜLENT TURAN (Çanakkale) – Sayın Başkan, bu konuyu dün
çok uzun tartıştık, tekrar girmek istemiyorum ancak Türkiye’de son on beş yılda
11 seçim yaparak göreve gelmiş Cumhurbaşkanımız vardır. İstedikleri kadar
hakaret etsinler, itham etsinler; halkımız hangi yollarla Cumhurbaşkanımızın
göreve geldiğini biliyor. Diktatör olsaydı dava açmazdı, gereğini yapardı. 
Teşekkür ediyorum Sayın Başkanım. 
BAŞKAN – Teşekkür ederim. 
Sayın Havutça, sisteme girmişsiniz, nedir talebiniz? 
Bir dakikalık söz istemişsiniz.
Buyurun, bir dakika…
V.- AÇIKLAMALAR (Devam)
25.- Balıkesir Milletvekili Namık
Havutça’nın, Balıkesir’in Kepsut ilçesinde Cumhuriyet Halk Partisi ilçe
binasında asılı bulunan Atatürk posterine yönelik saldırıyı şiddetle kınadığına
ilişkin açıklaması
NAMIK HAVUTÇA (Balıkesir) – Sayın Başkan, bugün
Balıkesir Kepsut ilçesinde Cumhuriyet Halk Partisi ilçe binamızda asılı bulunan
Atatürk posterini yakma girişiminde bulunulmuş ve posterin büyük bölümü
yanmıştır. 
Ben buradan ülkemizin kurucusu Ulu Önder Gazi Mustafa
Kemal Atatürk’ün posterine yönelik yapılan bu çirkin saldırıyı şiddetle,
nefretle kınıyorum. 
Kepsut Cumhuriyet Başsavcılığımızın, sokak kameralarını
izleyerek bu hain saldırıyı gerçekleştiren… Ulusumuzun kurucusu,
cumhuriyetimizin kurucusu Büyük Atatürk’e karşı yapılan bu saldırıyı Türk
milletinin hiçbir ferdinin kabul edemeyeceğini buradan ifade etmek istiyorum. 
Son günlerde, başta Gazi Mustafa Kemal Atatürk olmak
üzere, cumhuriyetimizin kurucularına yönelik, akademisyen sıfatlı bazı
kişilerin de onlara saldırıda bulunduklarını buradan ibretle izliyoruz. Bunlara
artık sessiz kalınmaması ve hak ettikleri cezayı almaları bu gibi fiillerin
önüne geçecektir diyorum ve bir kez daha bu lanet saldırıyı kınıyorum. 
BAŞKAN – Teşekkür ederim. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 26/10/2017 tarihinde Grup
Başkan Vekili İstanbul Milletvekili Filiz Kerestecioğlu Demir ve Grup Başkan
Vekili Muş Milletvekili Ahmet Yıldırım tarafından, Türkiye’de biri israftan
diğeri tasarruf ve yoksullaşmadan oluşan iki suretli ekonomik durumun
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak ön
görüşmelerinin 26 Ekim 2017 Perşembe günkü birleşiminde yapılmasına ilişkin
önerisi (Devam)
BAŞKAN - Adalet ve Kalkınma Partisi Grubu adına, Sivas
Milletvekili Sayın Hilmi Bilgin konuşacak. 
Buyurun Sayın Bilgin. (AK PARTİ sıralarından alkışlar) 
AK PARTİ GRUBU ADINA HİLMİ BİLGİN (Sivas) – Sayın
Başkan, değerli milletvekilleri; HDP Grubunun tutuklu bulunan milletvekilleri
hakkında vermiş oldukları öneri üzerinde söz almış bulunuyorum. Bu vesileyle
yüce heyetinizi ve aziz milletimizi saygıyla selamlarım. 
Sözlerimin başında, on beş yıl önce 3 Kasım 2002 tarihinde
yapılan seçimde bizlere, milletimize hizmet etme, büyük Türkiye hedefine
ulaşmak için çalışma imkânı veren ve o günden bugüne kadar yapılan seçimlerde
AK PARTİ siyaset anlayışını hâkim kılan milletimize şükranlarımı sunuyorum. 
Değerli milletvekilleri, ülkemiz son dönemde birçok
terör örgütüyle mücadele etmektedir. Özellikle 2015 Temmuz ayından bu yana,
bilhassa terör örgütü PKK, ülkemizin çeşitli yerlerinde, başta yaşam hakkı
olmak üzere, özgürlük, güvenlik hakkı, konut dokunulmazlığı gibi temel hakları
hedef alan terör saldırılarını artırarak gerçekleştirmeye başlamıştır.
Devletimiz ve Hükûmetimiz, demokratik toplumun düşmanı olan terörle her alanda
etkin mücadele etmektedir. Terör örgütlerinin günümüzdeki karmaşık yapısı
dikkate alındığında, terörle mücadele sadece Silahlı Kuvvetlerin yapacağı bir
mücadele değildir. Terörle mücadelede toplumun her kesimi üzerine düşeni
yapmalı, teröre karşı açıkça tavır almalıdır. Bu görev toplumun her kesiminin
görevi olmakla birlikte en büyük görev siyasilere ve siyasi partilere
düşmektedir. 
Siyaset kurumu ve siyasilerin terörle mücadele etmesi
gerekirken maalesef ülkemizde bir kısım siyasiler bunu yapmamış, hatta açıkça
terörü ve teröristi övmek gafletine düşmüşlerdir. Bu konuda geçmişte basına
yansıyan ve sizlerin de bildiği, özellikle HDP Hakkâri milletvekilinin “PKK’nın
öyle bir gücü var ki sizi tükürüğüyle boğar.” şeklindeki kabul edilemez beyanı,
yine dönemin HDP eş genel başkanının 18 veya 19 Temmuzda Suruç’ta yaptığı
açıklamada “Partimiz için ‘Sırtını terör örgütüne dayayan HDP.’ diyorlar, biz
sırtımızı YPJ’ye, YPG’ye, PYD’ye yaslıyoruz. Bunu söylemek ve savunmakta hiçbir
sıkıntı görmüyoruz. Sırtımızı kime yasladığımızı söylüyoruz, söylemeye de devam
edeceğiz.” şeklinde toplumda infial uyandıran beyanlar vardır. 
MAHMUT TOĞRUL (Gaziantep) – Kim infial uyandırıyor?
Onlar IŞİD’e karşı savaşmıyor mu? 
HİLMİ BİLGİN (Devamla) – 7 Haziran seçim sonuçlarının
ortaya çıkarttığı tablo ile bir kısım HDP milletvekillerinin yukarıda
zikrettiğim beyanları ve HDP’nin terör örgütüyle arasına mesafe koyamaması
haklı olarak milletimizde infiale neden olmuştur ve milletimiz, bunun gereğini
yaparak terörü destekleyenlerin hukuk önünde hesap vermesi gerektiğini
siyasetten talep etmişlerdir ve siyasi gündemini milletin belirlediği bir
siyasi anlayışa sahip parti olarak da partimiz Anayasa değişiklik teklifini
Meclisin gündemine getirmiştir. 
Meclisimiz, yasama dokunulmazlığının kaldırılmasına
ilişkin haklarında dosya bulunan milletvekillerinin dokunulmazlıklarını 8
Haziran 2010 tarihi itibarıyla kaldırmıştır. Bu kapsamda toplam 154
milletvekilinin dokunulmazlığı kaldırılmış, bu işlem yapılırken parti ayrımı
yapılmamıştır. Dosyası olan AK PARTİ, CHP, MHP ve HDP milletvekillerinin
dokunulmazlıkları kalkmıştır. 
HDP milletvekilleri terör suçları gerekçesiyle
tutuklanmıştır. 
(Mikrofon otomatik cihaz tarafından kapatıldı) 
HİLMİ BİLGİN (Devamla) – Sayın Başkan…
BAŞKAN – Peki, size de bir dakika verelim. 
Lütfen, tamamlayınız Sayın Bilgin. 
HİLMİ BİLGİN (Devamla) – HDP milletvekilleri terör
gerekçesiyle tutuklanmıştır. Tutuklama kararı, yargının, bağımsız mahkemelerin
takdiridir. 
MAHMUT TOĞRUL (Gaziantep) – Belliydi, gönderdiğiniz
yazıdan belliydi. 
HİLMİ BİLGİN (Devamla) – Bu kişilerin bu kapsamdaki
suçları birden fazla işlediğine dair soruşturmalar mevcuttur. Fakat ne
ilginçtir ki kamuoyunda bu kişilerin, sırf HDP milletvekili diye, hatta daha da
ileri giderek, Kürtlerin haklarını savunuyor diye tutuklandığına ilişkin bir
algı yaratılmaya çalışılmaktadır. Böyle bir şey söz konusu bile olamaz. O
soruşturmada tutuklanmayan milletvekilleri de vardır. Yargı tarafsız ve
bağımsız bir şekilde, hukuka uygun olarak karar veriyor. Herkesin hukuka saygı
duyması gerekir. Yargı görevini yapmaktadır. Bir kimsenin milletvekili olması o
kişiye suç işleme özgürlüğü vermez. Hele hele hiç kimse, her ne sıfatla olursa
olsun teröre destek veremez. Terörden en muzdarip olan ülkelerden biri olarak
terörle etkin mücadelemiz her alanda devam edecektir.
Genel Kurulu saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Bilgin. 
AHMET YILDIRIM (Muş) – Sayın Başkan…
BAŞKAN – Sayın Yıldırım…
AHMET YILDIRIM (Muş) – Sayın hatip tutuklu
milletvekillerimizin birçoğunu anarak, özellikle kendi iddianamelerinde olmayan
suçlamalarda bulunarak açıkça grubumuza dönük sataşmada bulundu. İç Tüzük…
BAŞKAN – Sayın Yıldırım, sayın konuşmacı, Sayın Bilgin
milletvekillerinizin söyledikleri lafları burada tekrar etti.
AHMET YILDIRIM (Muş) – Sayın Başkan, çok kısaca onları
aldı, uzunca bir bölümde ise bunun üzerine değerlendirme yaptı, siyasi
değerlendirmelerin çoğu da grubumuza dönük bir sataşmadır.
BAŞKAN – O zaman öyle bir gerekçe söyleyin, ona göre
söz vereyim size.
Buyurun, iki dakika.
VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Sivas Milletvekili Hilmi Bilgin’in HDP grup önerisi üzerinde AK PARTİ Grubu
adına yaptığı konuşması sırasında HDP Grubuna sataşması nedeniyle konuşması
AHMET YILDIRIM (Muş) – Teşekkür ederim Sayın Başkan.
Şimdi, hatip çıkmış diyor ki: “8 Haziran 2016 günü,
parti ayrımı yapılmaksızın, fezlekesi bulunan bütün milletvekillerinin
dokunulmazlığı kaldırıldı.” Sorarım: Çok şükür, bizim partimizde hırsızlık, iş
takipçiliği, ihaleye fesat karıştırma, hatta taciz suçundan ötürü fezlekesi
bulunan yok. Sizin partinizden fezlekesi bulunup dokunulmazlığı o fezlekelerle
ilgili kaldırılan kaç kişi yargılandı şimdiye kadar? Neyin tarafsız,
bağımsızlığı ya! Tarafsızlık, bağımsızlık dün ortaya çıktı işte, dün Adalet
Bakanı talimatıyla eş genel başkanımızın bütün mahkemelere gönderilen yazısıyla
ayyuka çıktı. Yalan bir yere kadar icra ediliyor. Kırk defa yalan atınca toplum
bunu gerçek gibi görmüyor. Çok açık, ayan beyan bir şekilde yargının
tarafsızlığı, bağımsızlığı iktidar tarafından derdest edilmiştir, hem de yalanla,
manipülasyonla, havuz medyasıyla yapılmıştır bu. Hangi tarafsız ve bağımsız
yargıdan söz ediliyor? Bir defa, AKP tarafından siyasallaştırılmış, derdest
edilmiş ve açık, utanmadan da “gizli” ibarelerle yazılar yazılarak gerçeğin
toplumun gözünden kaçırılmasını, bizim de bu “gizli” ibareleri, belgeleri
gördüğümüzde gerçeği dile getirmemizden rahatsız oluyorsunuz. Getirmeyeceğiz,
öyle mi? Mızrak çuvala sığmıyor. Uluslararası toplum gülüyor size, siyasi
iktidar “Tarafsız ve bağımsız yargıya sahibiz.” dediği zaman ciddiye bile
alınmıyorsunuz. Allah aşkına, Türkiye aleyhine açılmış AİHM’deki dosyaların
yüzde 80 oranında başvurucuların haklı görülerek sonuçlanması hiç mi size bir
şey hatırlatmıyor? Bu sadece AKP’nin kendini kandırmak için uydurduğu bir yalandır,
tarafsız ve bağımsız yargıya sahip olunduğu.
Teşekkürler. (HDP sıralarından alkışlar) 
BAŞKAN – Sayın Yıldırım, ben de birkaç laf etmek
istiyorum size. 
AHMET YILDIRIM (Muş) – Buyurun, tabii.
BAŞKAN – Doğrudur, bu kürsüden gerçekler ve doğrular
açıklanmalıdır. Bir aksaklık, bir eksiklik varsa o da söylenmelidir ama kişinin
bu kürsüden bunları söylerken önce kendisini de bir süzgeçten geçirmesi
gerekiyor.
MEHMET EMİN ADIYAMAN (Iğdır) – Grup başkan vekili
misiniz, Başkan mısınız?
BAŞKAN – Niçin bunları söylüyorum? Dün burada bütün gün
Adalet Bakanlığının Ceza ve Tevkifevleri Genel Müdürlüğünden konu olan yazıdan
bahsettiniz, eleştirdiniz.
BÜLENT TURAN (Çanakkale) – “Gizli” dediler.
BAŞKAN – Ben bunu takip ettim, oradaki ifadelerin doğru
olmadığını size söyledim. Adalet Bakanıyla görüştüm. Adalet Bakanı bu olaydan,
bundan haberi olmadığını ve inceleme başlatacağını söyledi ve bütün bunları da
size telefonda söyledim, Sayın Meral Danış Beştaş’a da söyledim. Bütün bunları
bilmenize rağmen kalkıp burada “Adalet Bakanının talimatıyla böyle müzekkereler
hazırlanıyor.” demenizi size yakıştıramadım, kusura bakmayın. (AK PARTİ
sıralarından alkışlar) 
MAHMUT TOĞRUL (Gaziantep) – Adalet Bakanı adına
yazılmış yazı, Adalet Bakanı adına yazılmış.
BAŞKAN – Lütfen… Lütfen…
Doğruları söyleyeceğiz Sayın Yıldırım. Burada “Adalet
Bakanının talimatıyla böyle yazılar yazılıyor.” deme hakkınız yok bu süreçten
sonra. Lütfen…
Sayın Turan, buyurun.
AHMET YILDIRIM (Muş) – Sayın Başkan…
BÜLENT TURAN (Çanakkale) – Sayın Başkan…
BAŞKAN – Buyurun Sayın Turan, sizi dinliyorum.
BÜLENT TURAN (Çanakkale) – Yine usul ekonomisi gereği
kürsüye çıkmak talebinde değilim ancak az önce sayın grup başkan vekilinin
ifade ettiği iki husus vardı, bir tanesine cevap verdiniz. O belgeyi bizler de
inceledik, aynı cevabı vermek için söz istemiştim, siz vermiş oldunuz, teşekkür
ediyorum. 
Onun dışında, ısrarla sayın grup başkan vekili “AK
PARTİ’lilerin ifadesi bile alınmadı, onlara yargılama açılmadı.” gibi
ifadelerde bulundu. Şahsım başta olmak üzere dokunulmazlığı kalkan hangi AK
PARTİ’li vekil varsa bununla ilgili yargı faaliyeti devam ediyor, o
sonuçlanacak olan karara da saygı duyuyoruz. Ancak biz, devletin Türk milleti
adına karar veren hâkimi bize “Gel, ifade ver.” deyince gitmeyi görev bildik. O
yüzden bir daha ifade etmek istiyorum: “Dokunulmazlığı kaldıralım.” diyen
partiler beraber geldiler. Dokunulmazlığı kaldırmayabilirdik; istendi,
kaldırdık. Kaldırdığımız zaman…
AHMET YILDIRIM (Muş) – Sayın Başkan, sataşmadan söz
alıp konuşsun.
BAŞKAN – Ben Sayın Turan’ı dinliyorum şimdi.
AHMET YILDIRIM (Muş) – Nezaketsizlik yapmak istemiyorum
ama buyursun konuşsun Sayın Başkan.
BAŞKAN – Sizi de dinliyorum.
AHMET YILDIRIM (Muş) – İki dakikadan fazla oldu
konuşalı.
BAŞKAN - Müsaade edin, sizi de bu kadar süre dinlediğim
anlar oldu, karışmayın yönetim şeklime lütfen.
AHMET YILDIRIM (Muş) – Tamam, ben de buradan
konuşacağım o zaman.
BAŞKAN – Buyurun.
BÜLENT TURAN (Çanakkale) – Sayın Başkan, dokunulmazlık
kaldırıldığı zaman her partili vekile uygulanan hüküm neyse AK PARTİ’ye de
uygulanmıştır. Biz kendi adımıza olan dosyamızı takip ediyoruz, ifadelerimizi
veriyoruz, yargının da kararına saygı duyuyoruz.
Teşekkür ediyorum.
BAŞKAN – Teşekkür ederim.
Buyurun Sayın Yıldırım.
AHMET YILDIRIM (Muş) – Hem Turan hem siz bana sataştınız
Sayın Başkan.
BAŞKAN – Ben sataştıysam bunda yapacak hiçbir
tasarrufum yok, gerekçesini söyleyin, bir şeyler düşünelim bakalım İç Tüzük
doğrultusunda. Ben nerede sataştım, Sayın Turan nerede sataştı?
Buyurun.
AHMET YILDIRIM (Muş) – Sayın Başkan, siz kalkıp benim
değerlendirmemi bağlamından kopardınız, dün bana açmış olduğunuz bir telefon
üzerinden değerlendirmede bulundunuz. 
BAŞKAN – Niçin “Adalet Bakanının talimatıyla yazıldı bu
yazı.” diyorsunuz o zaman?
AHMET YILDIRIM (Muş) – Evet, daha ötesine geçiyorum,
daha ötesine.
BAŞKAN – Ben sadece bu noktada size itiraz ediyorum
Sayın Yıldırım.
AHMET YILDIRIM (Muş) – Bu belgeyi basınla da
paylaşacağım, bütün halkımızla da, sadece Genel Kurulla değil. Ya, daha hazin
bir durumdan söz ediyorsunuz, diyorsunuz ki: “Bakan Bey’in haberi yok.” Bu çok
daha facia bir şey.
BAŞKAN – Keşke bunları bana dün söyleseydiniz telefonda
Sayın Yıldırım, teşekkür ettiniz.
AHMET YILDIRIM (Muş) – Bakın, hayır, Sayın Başkan, ben
yazıyı söylüyorum, sizin elinizde olan bir yazı.
BAŞKAN – Lütfen, teşekkür ettiniz.
AHMET YILDIRIM (Muş) – Hayır Sayın Başkan.
“Enis Yavuz Yıldırım, Bakan adına, Genel Müdür.” Bakan
adına yazılan bir yazıda…
BAŞKAN – Sayın Yıldırım, bunu sizinle konuştuk, Meral
Danış Beştaş’la da konuştuk.
AHMET YILDIRIM (Muş) – Ben yerimden İç Tüzük 60’a göre
söz istiyorum Sayın Başkan.
BAŞKAN – Vereceğim size söz.
Siz bunun üzerine bana teşekkür ettiniz, Meral Danış
Beştaş da teşekkür etti.
AHMET YILDIRIM (Muş) – Hayır Sayın Başkan, ben sadece
çabanıza teşekkür ettim.
BAŞKAN – Ben size teşekkür ediyorum bu teşekkürünüzden
dolayı ama bu şekilde bir yola soktuğumuz konuyu “Adalet Bakanının talimatıyla
böyle bir şey yapılmış.” diyerek burada sunmanızı doğrusu yakışıklı bulmadım. 
BÜLENT TURAN (Çanakkale) – Her gün yapıyorlar, her
zaman yapıyorlar. 
MAHMUT TOĞRUL (Gaziantep) – Sanki ilk kez oldu bu. 
BAŞKAN – Buyurun, bir dakika.
V.- AÇIKLAMALAR (Devam)
26.- Muş Milletvekili Ahmet Yıldırım’ın,
Oturum Başkanı TBMM Başkan Vekili Ayşe Nur Bahçekapılı’nın bazı ifadelerine
ilişkin açıklaması
AHMET YILDIRIM (Muş) – Sayın Başkan, ben dün sadece
çabanız için teşekkür ettim. “Sorun ortadan kalktı.” mı dedim? “Sorun çözüldü.”
mü dedim? Bakın, Sayın Bakan adına Genel Müdür Enis Yavuz Yıldırım bir yazı
yazmış, 13 Ekimde yazmış. Elimizdeki gizli belge nerenin? Kayseri Cumhuriyet
Başsavcılığı, Eş Genel Başkanımız Selahattin Demirtaş’ın…
BAŞKAN – Evet, bunları konuştuk dün.
AHMET YILDIRIM (Muş) – Sözümü kesiyorsunuz Sayın
Başkan.
BAŞKAN - Buyurun, devam edin.
AHMET YILDIRIM (Muş) – …mahkemeye Kayseri’ye
getirilmesi kararını vermişti. Bu yazıdan sonra bu kararını iptal etmiş. Bakan
Bey bundan sonra inceleme başlatsa ne olur, başlatmasa ne olur? Bu bütün dava
dosyalarına gitmiş, bütün mahkemelere gitmiş. Sizin dünkü çabanıza, sadece
çabaya dönük bir teşekkürdü. Siz hiçbir şeyi çözmediniz, ortada çözülmüş bir
şey yok, hukuki enkaz var. Sayın Bakan adına yazılmış, “Benim haberim yok.”
diyor Sayın Bakan. Bundan daha facia bir şey olur mu? Kimse benim adıma, benden
habersiz bir şey yazamaz; bu, bu kadar sarih bir şeydir. 
Siz çok daha kötü bir şeyden söz ettiniz, bu yazının
içeriğinden daha kötü bir şeyden söz ettiniz. Bakan adına, düşünün, Bakandan
habersiz mahkemelere talimat veriliyor ve bu talimatın gereği yapılıyor. Eş
genel başkanımız hakkında verilmiş bir karar bu yazıdan sonra geri alınıyor.
Siz neyi çözdünüz, Bakan Bey neyi çözdü? 
BAŞKAN – Sayın Yıldırım, ben bir şeyi çözdüğümü iddia
etmiyorum. 
AHMET YILDIRIM (Muş) – Ben de çabanıza teşekkür
etmiştim.
BAŞKAN – Çabama teşekkür etmenize de gerek yok. Çünkü,
ben dâhil, oradaki bütün grup başkan vekilleri -Sayın Turan, Sayın Altay, hatta
Sayın Akçay da- buradaki ibarelerin yanlış bir tanımlama olduğunu söyledik,
içeride bunu konuştuk. Buradaki sorun, çabamdan dolayı teşekkür almak değil. 
AHMET YILDIRIM (Muş) – Yazı amacına ulaştı, ulaştı.
Yargı etkilendi, yargı kararı değişti.
BAŞKAN – Sayın Yıldırım, şimdi ben konuşayım.
Bundan teşekkür almak için çaba sarf etmiyorum. Yanlış
gördüğüm için böyle bir şeyin içine girdim, bu bir.
AHMET YILDIRIM (Muş) – Bu çarpık yazı amacına ulaştı.
BAŞKAN – İkincisi, olabilir, hata herkeste olabilir,
farkında olmamak herkesin tasarrufunda olabilir. Önemli olan, bunu düzeltmeye
çaba göstermektir. Ben sizden bu çabaya hassasiyet göstermenizi beklerdim.
Bütün konuşmalarım da bunun üzerineydi. 
Teşekkür ederim. 
BÜLENT TURAN (Çanakkale) – Kaldı ki idari bir işlem,
hatalı değil Sayın Başkan, yargı kararı değil. 
AHMET YILDIRIM (Muş) – Başkan, ben birbirimizi…
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 26/10/2017 tarihinde Grup
Başkan Vekili İstanbul Milletvekili Filiz Kerestecioğlu Demir ve Grup Başkan
Vekili Muş Milletvekili Ahmet Yıldırım tarafından, Türkiye’de biri israftan
diğeri tasarruf ve yoksullaşmadan oluşan iki suretli ekonomik durumun
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak ön
görüşmelerinin 26 Ekim 2017 Perşembe günkü birleşiminde yapılmasına ilişkin
önerisi (Devam)
BAŞKAN – Halkların Demokratik Partisi grup önerisini
oylarınıza sunuyorum…
AHMET YILDIRIM (Muş) – Hayır, Sayın Başkan… 
BAŞKAN – Kabul edenler…
AHMET YILDIRIM (Muş) – Sayın Başkan…
BAŞKAN – İşlemi başlattım. 
AHMET YILDIRIM (Muş) – Tamam. 
BAŞKAN – Kabul etmeyenler… Öneri kabul edilmemiştir. 
AHMET YILDIRIM (Muş) – Sayın Başkan…
BAŞKAN – Efendim?
AHMET YILDIRIM (Muş) – Sadece kayıtlara geçmesi için
söylüyorum. Hem “Teşekkür etmenize gerek yok.” diyorsunuz hem de değerli bir
çabada bulunduğunuzdan söz ediyorsunuz. 
BAŞKAN – Anlatamıyorum galiba derdimi. 
AHMET YILDIRIM (Muş) – Bakın, bu yazı 40 mahkemeye
ulaştı ve mahkeme vermiş olduğu kararı bu yazıdan sonra geri aldı diyorum size.

BAŞKAN – Tamam, peki. 
AHMET YILDIRIM (Muş) – Mahkeme siyasaldır, siyasi
iktidar tarafından derdest edilmiştir, budur işte. 
BAŞKAN – Tamam, siz haklısınız Sayın Yıldırım. Tamam,
siz haklısınız, siz haklısınız. 
MERAL DANIŞ BEŞTAŞ (Adana) – Sayın Başkan… Sayın
Başkan…
BÜLENT TURAN (Çanakkale) – Sayın Başkan, ben de
kayıtlara geçsin diye ifade etmek istiyorum. 
BAŞKAN – İddia etmeye gerek yok, siz haklısınız, evet. 
BÜLENT TURAN (Çanakkale) – O belgeyle ilgili
hassasiyetimizi dile getirdik, siz de ifade ettiniz ancak ısrarla “mahkemeye
talimat, mahkemeye talimat” denmesi…
AHMET YILDIRIM (Muş) – İşte talimat. 
BÜLENT TURAN (Çanakkale) – …sanki yargı faaliyetine
ilişkin bir işlem gibi algılanıyor. 
MAHMUT TOĞRUL (Gaziantep) – Evet, sonrasında işlem
değişmiş.
AHMET YILDIRIM (Muş) – İşte kararını geri aldı diyorum
size ya, kararını geri aldı mahkeme. 
BAŞKAN – Sayın milletvekilleri… 
BÜLENT TURAN (Çanakkale) – Sayın Başkan, kamuoyu bilsin
diye söylüyorum.
BAŞKAN – Tamam, biraz önce “Siz haklısınız.” dedim
Sayın Yıldırım. Herhâlde bundan memnun oldunuz. Yalnız bir ironi yaptığımı da
belirtmek isterim. Daha sonra tutanaklar yüzüme farklı şekilde getiriliyor.
Altına da ironi yaptığımı not olarak düşeyim de yanlışlık olmasın. 
Buyurun Sayın Turan. 
BÜLENT TURAN (Çanakkale) – Sayın Başkan, kamuoyu bilsin
diye söylüyorum. 
BAŞKAN – Tamam, kapatmak istiyorum. Lütfen, tek cümle
söyleyin siz de Sayın Turan. 
BÜLENT TURAN (Çanakkale) – Peki, Ahmet Bey’e özel
söyleyeyim o zaman. 
Mesele idari bir işlemdir, yargı faaliyeti değildir. 
BAŞKAN – Peki. 
MERAL DANIŞ BEŞTAŞ (Adana) – Sayın Başkan… 
BAŞKAN – Hayır, kimseye söz vermiyorum bu konuda. 
MERAL DANIŞ BEŞTAŞ (Adana) – Sayın Başkan, 60’a göre…
BAŞKAN – Cumhuriyet Halk Partisinin bir grup önerisi
vardır, okutup işleme alacağım ve oylarınıza sunacağım. 
MERAL DANIŞ BEŞTAŞ (Adana) – Sayın Başkan, 60’a göre söz
istiyorum. Ama benim adım geçti, açıklama yapmak istiyorum. 
3.- CHP Grubunun, Türkiye Büyük Millet
Meclisinin gündeminin “Genel Görüşme ve Meclis Araştırma Yapılmasına Dair
Öngörüşmeler” kısmında yer alan, Cankurtaran Tüneli’nin inşaatında yaşanan aksaklıkların
araştırılarak alınması gereken önlemlerin belirlenmesi amacıyla verilmiş olan
(10/454) esas numaralı Meclis Araştırması Önergesi’nin, ön görüşmelerinin Genel
Kurulun 1 Kasım 2017 Çarşamba günkü birleşiminde yapılmasına ilişkin önerisi
1/11/2017
Türkiye Büyük Millet Meclisi Başkanlığına
Danışma Kurulu
1/11/2017 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Altay
 İstanbul
 Grup
Başkan Vekili
Öneri: 
Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan
(Cankurtaran Tüneli’nin inşaatında yaşanan aksaklıkların araştırılarak alınması
gereken önlemlerin belirlenmesi amacıyla) (10/454) esas numaralı Meclis
Araştırması Önergesi’nin görüşmesinin Genel Kurulun 1/11/2017 Çarşamba günlü
(bugün) birleşiminde yapılması önerilmiştir. 
BAŞKAN – Önerinin gerekçesini açıklamak üzere öneri
sahibi Cumhuriyet Halk Partisi Grubu adına Artvin Milletvekili Sayın Uğur
Bayraktutan konuşacak. 
Buyurun Sayın Bayraktutan. (CHP sıralarından alkışlar)
CHP GRUBU ADINA UĞUR BAYRAKTUTAN (Artvin) – Sayın
Başkan, çok değerli milletvekilleri; sözlerimin başında, cumhuriyetimizin
94’üncü kuruluş yıl dönümünü kutluyoruz, başta aziz Atatürk ve bütün
şehitlerimizi saygıyla anıyorum.
Yine, geçen, hafta içerisinde Artvin önemli bir
değerini kaybetti değerli milletvekili arkadaşlarım. Arhavi’nin yiğit belediye
başkanı Musa Ulutaş’ı ani bir kalp krizi sonucu kaybettik. Arhavi’ye ve bütün
Artvin’deki hemşehrilerime başsağlığı dileklerimi iletiyorum.
Değerli arkadaşlarım, “Cankurtaran Tüneli” diye
Artvin’i Karadeniz’e bağlayan bir tünelimiz var, Hopa Dağı Tüneli, yılan
hikâyesine döndü. Bunu daha önceden de buraya Meclis araştırması önergesi
olarak getirdim ama ne yazık ki ilerlemiyor, bir problem var. Benden sonra
konuşacak olan diğer siyasi parti gruplarının da sözleri bizler için,
Artvinliler için çok önemli.
Bakın, 29 Ekim 2010 tarihinde Cankurtaran Tüneli’nin
temeli atılıyor. Ben İl Başkanıyım. Dönemin Başbakanı -geçen gün de Sayın
Başbakanla bu konuda bir görüşme yaptık- o dönemin Ulaştırma Bakanı müteahhidi
çağırdı, ben de oradayım -ihale şartnamesinde otuz ayda bitecekti, dokuz yüz on
günde- dedi ki: “Böyle olmaz, gel seninle bir koyun pazarlığı yapalım.” Ve dört
ay aşağıya indirdiler, yirmi altı aya. Yani iki yıl iki ayda tünelin bitmesine
ilişkin olarak bir anlaşma yaptılar ve müteahhit de dönemin Ulaştırma Bakanını
yanılttı, aldattı demiyorum, yanılttı değerli arkadaşlarım “Yirmi altı ayda bu
tünel bitecek.” diye. Aradan yedi yıl geçti değerli milletvekili arkadaşlarım,
sekizinci yıla girdik dün ve ortada tünelin açıldığına ilişkin hiçbir emare
yok, tünel açılmadı. O nedenle, ben bunu daha önce de Meclis araştırması
önergesi olarak getirdim ve soruyorum “Bu tüneli ne zaman açacaksınız?” diye.
Benden sonra -burada Bakanlar Kurulu sıralarında kimse yok- muhtemelen iktidar
partisi sözcülerinden biri gelecek. Bütün Artvinlilerin bir talebi var, bu
tüneli ne zaman açacaksınız, bunu istiyoruz değerli arkadaşlarım. Bakın, bu
tünelin açılmasıyla alakalı problem, 12 kilometrelik bir yol kısalması var ama
bunun dışında özellikle kış aylarında kara ilişkin ciddi bir problem yaşıyor
Artvinli.
Bakın, bir şeyin hakkını verelim: Bakanlar, Sayın
Başbakan Artvin’e geldiği zaman -geçende referandumda da geldi Sayın Başbakan-
o tünelden geldi geçti, o tüneli kullandılar. 2014 yılında dönemin Bakanı
Hayati Yazıcı geldi, o tüneli kullandı; İçişleri Bakanı o tünelden geçiyor.
Yani şunu ifade etmeye çalışıyorum: O tünelden geçmek için kırmızı plakaya
sahip olmak gerekiyor değerli arkadaşlarım. Trafiğe açık değil ama sizin
bakanlarınız geliyor, geçiyorlar. Ben, Artvin’in milletvekili olarak o tüneli
bir kere bile kullanmadım, bir kere bile geçmedim. Niye? Milletin kullanmadığı
bir tüneli milletin vekili olarak ben de kullanmıyorum değerli arkadaşlarım.
(CHP sıralarından alkışlar) Bu tüneli trafiğe açın. 
Bakın, size milletle alakalı bir tablo anlatacağım;
hani Sayın Başbakan, bakanlar Artvin’e geldiği zaman bu tüneli kullanıyorlar
ya, hani o tünelden geçiyorlar ya kısa olsun diye, bakın, Artvinli neyle karşı
karşıya kalıyor değerli arkadaşlarım: İki üç ay evvel 3 can verdik. Bakın,
hemen altta bu trafik kazasıyla alakalı fotoğraflar var. Burada her fotoğrafı
göstermiyorum. Burada can alıcı fotoğraflar var. Bakın, burada, Cankurtaran’da
can veren insanlarımız var. Artvinli, bu tünelden geçemediği için, trafiğe
açılmadığı için o tünelde can veriyor. 
Bakın, Artvin’in hastalarının kaderidir, ya Erzurum’a
götürüyoruz hastalarımızı ya Rize’ye götürüyoruz. Kış aylarında özellikle,
bakın, yarın öbür gün, on beş gün sonra orada kar yağacak, o dağ bizim için
yine aşılmaz hâle gelecek değerli arkadaşlarım. 
Sizlere Artvin’in milletvekili olarak buradan bir kere
daha istirham ediyorum. Hükûmetle, tünele ilişkin olarak Sayın Başbakanla bir
görüşme yaptık geçen gün, Değerli grup başkan vekili de ifade etti, “Bu yılın
sonuna kadar bu açılacak.” dedi. Bugün de bürokrasiyle buna ilişkin konuşmalar
yaptım. 
Geçen gün, Ulaştırma Bakanı için verilen gensoruda,
Sayın Ulaştırma Bakanı her konuda hamasetle iktidarın icraatlarını anlattı ama
ben oradan ısrarla “Cankurtaran ne oldu? Cankurtaran’ı ne yapacağız?
Hopa-Artvin Tüneli’ni ne yapacağız.” diye bağırdım, kulakları sağır oldu
değerli arkadaşlarım. 
Bitmeyen, bir yılan hikâyesine dönen, Artvin için en
önemli yatırım olan… Bakın, bunu da açık olarak ifade ediyorum, Hükûmete de
teşekkür ediyorum buna başladıkları için -teşekkür etmek de bir erdemdir- ama
niye geç kaldınız değerli arkadaşlarım? Niye o konulara girmiyorsunuz? Sekiz
yıldır bu tüneli niye bitiremiyorsunuz? Kamulaştırmada problem varmış, diğer
konularda problem varmış; bunlar Artvinliyi ilgilendirmiyor, zamanında
yapacaktınız arkadaşlar. Ben kamulaştırmanın ne olduğunu iyi bilen bir
avukatım, yıllarca kamulaştırmayla uğraştım. Eğer burada bir problem varsa
Hükûmetten kaynaklanan bir problem vardır değerli arkadaşlarım. 
O nedenle, hangi siyasi partiden olurlarsa olsunlar
bütün Artvinliler adına sizlerden rica ediyoruz. O tünel Artvin için can
damarıdır. Elli yıldır, Artvinliler o tünelin hayaliyle yaşıyorlar. Evet,
başladınız, teşekkür ediyoruz ama neden bitirmiyorsunuz? Neden bitirmiyorsunuz
değerli arkadaşlar, değerli Hükûmet? 
O nedenle, benden sonra çıkan iktidar yetkilileri bu
kürsüye çıksınlar, Artvinliye, Türkiye’ye desinler ki: Hopa Dağı Tüneli filan
tarihte bitecektir. “Yıl sonunda bitecek.” gibi afaki sözler söylemesinler.
Bugüne kadar bu sözleri söylediler, sözlerinin gereğini yapmadılar. Bunun
gereğinin yapılmasına inancımla yüce heyetinizi saygıyla selamlıyorum. (CHP
sıralarından alkışlar)
BAŞKAN – Teşekkür ederim Sayın Bayraktutan.
Sayın Beştaş, sisteme girmişsiniz, nedir talebiniz?
MERAL DANIŞ BEŞTAŞ (Adana) - Bir açıklama yapacağım
Sayın Başkan. 
BAŞKAN – Yerinizden bir dakika söz veriyorum.
Buyurun.
V.- AÇIKLAMALAR (Devam)
27.- Adana Milletvekili Meral Danış
Beştaş’ın, Oturum Başkanı TBMM Başkan Vekili Ayşe Nur Bahçekapılı’nın bazı
ifadelerine ilişkin açıklaması
MERAL DANIŞ BEŞTAŞ (Adana) – Sayın Başkan, dünkü
görüşmede, doğrudur, ben de vardım ve size teşekkür ettik, çünkü ilginiz
önemliydi. Hatta bir talebimiz vardı, grup başkan vekilleri ve Meclis Başkan
Vekili sıfatıyla bu belgenin yargıya müdahale olduğunun en azından zikredilmesi.
Fakat sonradan Adalet Bakanının haberi olmadığı yönünde bir bilgi aldık. Ancak
bizim istediğimiz işlem şudur: Bakan adına imzalanan bir belgeyle ilgili sadece
“İzliyorum, inceleteceğim.” demek asla yeterli değildir. Bunun için kamuoyuna
açık, bu konuda bir soruşturma başlatıldığını, kendisi adına imza atan hâkimin,
Bakan adına imza atan hâkimin… Sonuçta, aynı zamanda, eğer doğruysa söylediği
-biz doğru olduğunu kabul etmek istiyoruz ve ediyoruz- bu durumda Adalet
Bakanının bizzat bu belgeye karşı açıklama yapması gerekiyor, talebimiz budur.
Aksi hâlde sizin çabanızı asla hiçleştirmek, diğer grup başkan vekillerinin
tutumunu da yargılamak açısından bunu söylemiyoruz. 
(Mikrofon otomatik cihaz tarafından kapatıldı) 
MERAL DANIŞ BEŞTAŞ (Adana) – Çünkü yargıya müdahaleyi
ortaya çıkaran bir belgedir. Bunu kamuoyuna açıklaması gerekiyor.
BAŞKAN – Teşekkür ederim.
Adalet Bakanlığı gerekeni yapacaktır diye düşünüyorum.
Teşekkürler.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet
Meclisinin gündeminin “Genel Görüşme ve Meclis Araştırma Yapılmasına Dair
Öngörüşmeler” kısmında yer alan, Cankurtaran Tüneli’nin inşaatında yaşanan
aksaklıkların araştırılarak alınması gereken önlemlerin belirlenmesi amacıyla verilmiş
olan (10/454) esas numaralı Meclis Araştırması Önergesi’nin, ön görüşmelerinin
Genel Kurulun 1 Kasım 2017 Çarşamba günkü birleşiminde yapılmasına ilişkin
önerisi (Devam)
BAŞKAN – Milliyetçi Hareket Partisi Grubu adına Adana
Milletvekili Sayın Muharrem Varlı konuşacak.
Buyurun Sayın Varlı. (MHP sıralarından alkışlar) 
MHP GRUBU ADINA MUHARREM VARLI (Adana) – Sayın Başkan,
değerli milletvekilleri; hepinizi saygıyla selamlıyorum. CHP grup önerisi
üzerinde söz aldım, bu vesileyle düşüncelerimi sizlerle paylaşacağım.
Öncelikle, Sayın Grup Başkan Vekilim, bu önergeye
olumlu oy vereceğimizi belirtmek isterim, bu önergeye olumlu oy vereceğiz,
çünkü tünellerin bir an önce trafiğe açılması çok önemli. Hem yük taşımacılığı
açısından hem zaman açısından hem de yakıt tüketimini engellemek açısından
tüneller bir an önce trafiğe açılır ve o istikametteki ulaşım sağlanırsa kara
yolu taşımacılığına büyük katkılar sağlamış oluruz. Ki bitmiş bir tünel, Sayın
Bayraktutan’ın ifadesinden onu anlıyoruz, önergeden de onu anlıyoruz. Yani bu
tünel neden açılmaz, bunu yetkililerin açıklaması lazım. Hâlihazırda bitmiş bir
tünelin trafiğe açılmamış olması tabii ki enteresan bir durum yani bunun
mutlaka bize doyurucu bir şekilde izah edilmesi lazım.
Artı, Erzurum’dan yani Doğu Anadolu’dan gelecek bütün
taşıtların oradan Karadeniz’e, Gürcistan’a ve Rusya’ya gideceği, taşımacılığın
yapılabileceği bir tünel bu tünel. Aynı zamanda, bizim dünyada en fazla ihracat
yaptığımız ülkelerden bir tanesi Rusya, ithalat yaptığımız ülkelerden bir tanesi
de Rusya. Bu tünel hizmete açılırsa ve kara yolu ulaşımı sağlanırsa Doğu
Anadolu’dan Rusya’ya gidecek ve Rusya’dan Doğu Anadolu’ya geçecek, Güneydoğu
Anadolu’ya geçecek yatırımların ve taşıtların daha kolay gidip geleceğine
inanıyoruz. Onun için, bu yolun bir an önce açılması ve ulaşıma kazandırılması
lazım. 
Türkiye'de, aslında, buna benzer birçok tünel daha
yapılması lazım çünkü son dönemde kara yolu taşımacılığı çok fazlaca gelişti
ülkemizde. Tünelleri ne kadar fazlalaştırırsak, viyadükleri ne kadar
fazlalaştırırsak hem zamandan hem de yakıttan tasarruf edeceğimiz için önemli
bir şey. Zaten mazot fiyatları belli. Kamyon taşıyıcılığı, tır taşıyıcılığı
yapan şoför esnafımızın da en çok şikâyet ettiği şey akaryakıt konusu. Tüneller
ulaşıma açılırsa, 10 litre yakacaksa 5 litreye düşecektir bu, hem rampadan
kurtulmuş olacaktır hem de araçlar daha az efor sarf edeceği için daha az yakıt
tüketecektir.
Bu vesileyle bu önergeye olumlu oy vereceğimizi
belirtiyor, bu tünelin bir an önce açılıp Artvinli vatandaşlarımızın,
hemşehrilerimizin hizmetine sunulmasını bekliyor, hepinize saygılar sunuyorum.
(MHP ve CHP sıralarından alkışlar)
BAŞKAN – Teşekkür ederim Sayın Varlı. 
Halkların Demokratik Partisi Grubu adına Gaziantep
Milletvekili Mahmut Toğrul konuşacak.
Buyurun Sayın Toğrul. (HDP sıralarından alkışlar)
HDP GRUBU ADINA MAHMUT TOĞRUL (Gaziantep) – Sayın
Başkan, değerli milletvekilleri; iki gün sonra tam bir yıl olacak, Türkiye
siyasetine darbe operasyonunun üzerinden tam bir yıl geçmiş olacak.
Sayın Başkan, biraz önce biz “Talimatlı.” dediğimizde
siz diyorsunuz ki “Bakanın haberi yoktu.” Ama Kayseri mahkemesi bunun üzerine
işlem yapmış, verdiği kararı geri almış ve sayın eş genel başkanımızın SEGBİS
yoluyla katılmasına karar vermiştir. Ve kaldı ki bu kâğıt, bu talimat sadece
bir mahkemeye gitmemiştir, iddiamız odur ki bu tüm mahkemelere gitmiştir,
ilgili tüm arkadaşlarımızın davalarına gitmiştir.
Değerli arkadaşlar, AKP son dönemde tabii ki siyasetin
üzerinde bir savaş politikasını başlatırken aynı zamanda ülkeyi de bir savaşa
sürüklüyor. Bakınız, bu ülkede önümüzdeki dönem bütçesinde savaş sanayisinin
bütçesi yüzde 45 artırılırken -böyle devam ederse- zaten diğer hizmetlerin
yerine gelmemesi daha da devam edecektir.
Değerli arkadaşlar, Hopa deyince benim aklıma… Hopa
İlçe Eş Başkanımız Cemil Aksu, bir yazar, 19 Ekimde gözaltına alındı, serbest
bırakıldı, 24 Ekimde savcının itirazı üzerine tutuklandı. Yine, eşi Nurcan
Vayiç Aksu gözaltına alındı, tutuklandı. 7 yaşlarında “Arev” isminde bir
çocukları var. Değerli arkadaşlar, şu anda siyasete yönelik operasyonlarınız
devam ediyor. Sadece söz konusu kişilerle ilgili değil, aynı zamanda onların
çocuklarına, eşlerine, babalarına, annelerine de devam ediyor sizin zulmünüz,
eziyetiniz. 
Değerli arkadaşlar “Bu operasyonlar talimatla
yapılıyor.” dediğimizde AKP çıkıyor, diyor ki: “Efendim, bu operasyonu biz tüm
siyasi partilerin milletvekillerine yönelik başlattık, bu dokunulmazlıkları
kaldırdık.” Bizim partimizin çalışanı 11 bin insan gözaltına alınmış, 11 bin
insan değerli arkadaşlar. Bunu nasıl açıklayacaksınız? AKP’lilerin hangisinin
bir gün mahkemeye gittiğini gördük? Hiçbiriniz bir gün mahkemeye gitmediniz ve…
BÜLENT TURAN (Çanakkale) – Yapmayın! Gittik, gittik. 
MAHMUT TOĞRUL (Devamla) – ...üstelik hepsi yüz
kızartıcı suçlardı. Zimmete para geçirmek, ihaleye fesat karıştırmak, taciz,
tecavüz, bunlar var sizin davalarınızda. 
BÜLENT TURAN (Çanakkale) – Yuh ya! Ayıp ya! 
MAHMUT TOĞRUL (Devamla) – Oysa biz sadece ve sadece “Bu
ülkede barış olsun.” dediğimiz için arkadaşlarımız yargılanıyor. Talimatlı bir
yargıya geçtik biz şimdi artık, bağımsız yargı yok.
Teşekkür ediyorum. (HDP sıralarından alkışlar) 
BAŞKAN – Teşekkür ederim. 
BÜLENT TURAN (Çanakkale) – Hiç yakışmadı Mahmut Bey. 
MAHMUT TOĞRUL (Gaziantep) – Size neyin yakıştığını biz
biliyoruz. 
BAŞKAN – Benim bu konuyla ilgili söylediklerim
tutanaklarda yazılı olarak var, tekrar etmeye gerek görmüyorum. 
BÜLENT TURAN (Çanakkale) – Sayın Başkan… 
BAŞKAN – Buyurun Sayın Turan. 
BÜLENT TURAN (Çanakkale) – Sayın Başkan, grubumuza
dönerek AK PARTİ davalarının taciz, tecavüz olduğunu falan söyledi -utanıyorum
bunları söylemeye- cevap vermek istiyorum izin verirseniz. 
BAŞKAN – İki dakika süre veriyorum. 
Buyurun. (AK PARTİ sıralarından alkışlar) 
VIII.- SATAŞMALARA İLİŞKİN KONUŞMALAR
(Devam)
2.- Çanakkale Milletvekili Bülent Turan’ın,
Gaziantep Milletvekili Mahmut Toğrul’un CHP grup önerisi üzerinde HDP grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
BÜLENT TURAN (Çanakkale) – Sayın Başkan, değerli
milletvekilleri; şu kanunu suhuletle götürelim diye hep alttan alıyoruz, idare
ediyoruz ama bu kadar saygıdan uzak bir dili -açıkça ifade edemiyorum-
yakıştıramadım sizlere. Bütün dosyaların ne olduğu, bütün mahkemelerin ne
olduğu belli, hepsinin notları burada var. 
MAHMUT TOĞRUL (Gaziantep) – Açıklayın nedir, açıklayın!

BÜLENT TURAN (Devamla) – Dolayısıyla bu gruba dönüp de
en ağır ithamlarla bunları söylemek… İspatlamayanın ne olduğunu daha önce
söylemiştim. Bir iddiada bulunan kişinin iddiasını ispatlaması lazım. Hangi
vekilin hangi dosyasının olduğu Meclis Başkanlığında var, Google’da var, her
tarafta var. Benim var, benim; hakaret davam var, hakaret. Hiçbirimizin,
dediğiniz gibi, o adi suçlarla ilgili bir problemi yok. 
Bir daha söylüyorum: AK PARTİ’nin ve diğer partilerin
dokunulmazlığını beraber kaldırdık. Şov yapıyordunuz 80 vekil, “Kaldırın.”
diyordunuz; kaldırdık. Niye ağlıyorsunuz şimdi? Ağlamayacaksınız arkadaş, bu iş
yargının işi. Biz ifadeye çağrılınca mahkemenin kararıdır dedik, saygı duyduk
başta şahsım olmak üzere. Mahkemeye defaatle gittim, ifade verdim
savcıda, mahkemede. Hani diyorsunuz ya “Hiçbiriniz gitmediniz.” diye, yalan
atıyorsunuz. Bu yalancılık artık buraya geldi, yeter. Tabanınız inanmıyor,
tabanınız yanınızdan gidiyor artık sizin. 
MAHMUT TOĞRUL (Gaziantep) – Kimin tabanının kaydığı
belli oluyor, belli oluyor. 
BÜLENT TURAN (Devamla) – Bir daha diyorum: Her AK
PARTİ’li vekil dokunulmazlığı kaldırılınca mahkemeye gitti, ifadesini her
sorumlu vatandaş gibi yerine getirdi. O mahkemeler Türk milleti adına karar
verdiler ve devam ediyorlar. Ama siz “Mahkeme kim? Gitmem.” derseniz o mahkeme
gelir ve sizi oraya götürür. Bir daha diyorum: Dokunulmazlık kaldırıldı, bundan
sonrası da bizim işimiz değil, yargının işi.
Hepinizi saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederim. 
Sayın Toğrul, ben de bu Genel Kurulda…
BÜLENT TURAN (Çanakkale) – Çok ayıp Sayın Başkan, çok
ayıp ya! Terbiyesizce!
BAŞKAN – …bu dönemde milletvekillerimizin dosyaları
arasında taciz ve tecavüzden dolayı bir dosya olduğunu…
BÜLENT TURAN (Çanakkale) – Çok terbiyesizce Sayın
Başkan, bunu konuşmak bile ayıp ya!
BAŞKAN – …duymadım, bilmiyorum, böyle bir şeye tanık da
değiliz. 
BÜLENT TURAN (Çanakkale) – İspatlamayanın ne olduğunu
ben söylemiştim size Sayın Başkan.
BAŞKAN – Bunu burada söylemenizi bir talihsizlik olarak
addediyorum.
Buyurun Sayın Yıldırım.
AHMET YILDIRIM (Muş) – Şov yapmakla ve yalan söylemekle
grubumuzu itham etti. 
BAŞKAN – Buyurun, iki dakika…
AHMET YILDIRIM (Muş) – Sayın Meral Danış Beştaş
konuşacak.
BÜLENT TURAN (Çanakkale) – Sayın Başkan, önce o sözü
revize etsinler. Taciz davası kimin varsa bunu söyleyecekler. Söylemeyen
şerefsizdir diyorum, bir daha söylüyorum. Öyle şey mi olur ya! Döndü buraya
karşı, bunu söyledi. 
LÜTFİYE İLKSEN CERİTOĞLU KURT (Çorum) – Bize bakarak
söyledi. 
AHMET YILDIRIM (Muş) – Sayın Başkan, üslubuna dönük siz
bir şey söyleyecek misiniz yoksa aynı şekilde biz mi şey yapalım.
BÜLENT TURAN (Çanakkale) – Sayın Başkan, taciz özel bir
iddiadır, kimse söylemesi lazım.
LÜTFİYE İLKSEN CERİTOĞLU KURT (Çorum) – Niye bizim
yüzümüze bakarak söyledi?
BAŞKAN – Bir dakika… 
Bakın, ben size söz verdim mi? Verdim. Sakin olun.
Sayın Turan da tekrar diyor ki…
AHMET YILDIRIM (Muş) – Sakin olmayan beyefendinin
kendisi.
BAŞKAN – …“Taciz veya tecavüz hakkında bir dosyası
olduğunu iddia eden Sayın Toğrul’dur; bunu ispat etmezse şu şekilde…” diye bir
sıfat takıyor.
BÜLENT TURAN (Çanakkale) – Kimin var, söylemesi lazım
Sayın Başkan. 
AHMET YILDIRIM (Muş) – Yani bunlar serbest öyle mi? Çok
güzel! Tamam. Tamam Sayın Başkan.
HASAN BASRİ KURT (Samsun) – Senin söylediğin serbest
mi? Her türlü iftirayı at, ondan sonra otur yerine! 
BAŞKAN – Ben size söz verdim zaten Sayın Yıldırım.
AHMET YILDIRIM (Muş) – Sayın Başkan, tamam, tamam.
BAŞKAN – Ben size söz verdim Sayın Yıldırım!
AHMET YILDIRIM (Muş) – Bundan sonra biz de aynı
şekilde… Sakın bize müdahale etmeyin o zaman. Göreceğiz.
BAŞKAN – Ben size söz verdim, açın tutanaklara bakın.
Yalvaracak değilim size. İstiyorsanız gelin. Ben size söz verdim. Allah Allah!
BÜLENT TURAN (Çanakkale) – O dosya kimin Sayın Başkan,
söylemeleri lazım. 
LÜTFİYE İLKSEN CERİTOĞLU KURT (Çorum) – Sayın Başkan,
yüzümüze bakarak konuştu.
AHMET YILDIRIM (Muş) – Dün yalan… Yanındaki yalancıya söyle.
Bak, dün yanındaki yalan söyledi.
BÜLENT TURAN (Çanakkale) – O dosya kimin Sayın
Başkanım?
BAŞKAN – Yok böyle bir şey ya! Söz verdim diyorum,
açıklama yapıyorum “İstemiyorum.” diyor. Siz bilirsiniz. Tehdit etmeyin beni
yani!
MEHMET MUŞ (İstanbul) – Ne yalanı, gösterir misin bize?
Yalanmış! Bak, dosyan burada, 16. Ağır Ceza onaylamış; terör propagandası. 
AHMET YILDIRIM (Muş) – Yalan söyledin, yalan! Yalan
söyledin sen.
MEHMET MUŞ (İstanbul) – Ya, terör suçu. Aynısı… Ne
yalanı? Yalanı sen söylüyorsun. Sen yalancısın be!
BAŞKAN – Gerçekten tehdit etmeyin, korkmam çünkü. 
MEHMET MUŞ (İstanbul) – Kendinizi aklamaya
çalışıyorsun. Terör propagandası, burada.
BAŞKAN – Adalet ve Kalkınma Partisi Grubu adına Sivas
Milletvekili Mehmet Habip Soluk konuşacak…
AHMET YILDIRIM (Muş) – Sayın Başkan, hatibimiz kürsüde.

BÜLENT TURAN (Çanakkale) – Sayın Başkan, tacizci kim
açıklamaları lazım. Şu gruba bakıp da “Tacizci var.” diyen alçaktır,
şerefsizdir, söylüyorum bunu. Açıklasınlar o zaman.
BAŞKAN – Sayın Beştaş, ben sizi çağırmadım!
MERAL DANIŞ BEŞTAŞ (Adana) – Verdiniz ya grup adına…
BAŞKAN – Hayır. 
AHMET YILDIRIM (Muş) – Sayın Başkan, ben size grubumuz
adına…
BAŞKAN – Ha, tamam tamam. Hayır, sonra “Vazgeçtim.”
dediniz de…
AHMET YILDIRIM (Muş) – Hayır, ben öyle bir şey
söylemedim.
BAŞKAN – Bir de “Hareketlerimize karışmayın.” diye
böyle tehditvari bir yaklaşım oldu, korkmuyorum ben, korkmam yani.
Buyurun Sayın Beştaş.
BÜLENT TURAN (Çanakkale) – Sayın Başkan, söz vermeden
önce, hangi dosyanın muhatabı kim, bunu söylemesi lazım.
BAŞKAN – Herhâlde açıklayacaklar şimdi Sayın Turan.
BÜLENT TURAN (Çanakkale) – Göreceğiz.
MEHMET MUŞ (İstanbul) – Açıklasın.
BAŞKAN – Buyurun, dinliyoruz.
3.- Adana Milletvekili Meral Danış
Beştaş’ın, Çanakkale Milletvekili Bülent Turan’ın sataşma nedeniyle yaptığı
konuşması sırasında HDP Grubuna sataşması nedeniyle konuşması
MERAL DANIŞ BEŞTAŞ (Adana) – Ben o dosyayı açıklamak
için değil, sizin söylemlerinize yanıt vermek için söz aldım. (AK PARTİ
sıralarından gürültüler)
MEHMET MUŞ (İstanbul) – Allah Allah!
BAŞKAN – Bakacağız, dinleyeceğiz, bakalım.
MERAL DANIŞ BEŞTAŞ (Devamla) – Öncelikle siz bize
dediniz ki deminki tartışma…
BÜLENT TURAN (Çanakkale) – Tacizci kim arkadaş, tacizci
kim?
MERAL DANIŞ BEŞTAŞ (Devamla) – Bir dakika, sakin olun,
sakin olun…
BAŞKAN – Sayın Turan, dinliyoruz, bakalım şimdi.
Buyurun. 
MERAL DANIŞ BEŞTAŞ (Devamla) – Bu arada on saniye
gitti. 
BAŞKAN – On saniye eklerim sürenize.
MERAL DANIŞ BEŞTAŞ (Devamla) – Yargıya, bir kere… (AK
PARTİ sıralarından gürültüler) 
BAŞKAN – Sayın milletvekilleri, lütfen dinleyelim,
cevap verilmesi gerekli olan bir şey varsa elinizi kaldırırsınız, söz veririz.
Yeniden başlatıyorum sürenizi.
Buyurun.
MERAL DANIŞ BEŞTAŞ (Devamla) – Sayın Başkan, bizim
temel söylemimiz şudur: Dokunulmazlıkları kaldıran biz değiliz.
Dokunulmazlıkları 3 parti kaldırmıştır. Bir partinin bir bölümü oy vermiştir.
Bunun önceden kampanyası yapılmıştır. Bunun liderliğini de kimin yaptığını
hepimiz biliyoruz. Bu dokunulmazlıklar sadece HDP’li milletvekillerine yönelik
kaldırılmıştır. Şu anda, CHP’den Enis Berberoğlu da tutuklanmıştır ve bu, sonra
verilen bir karardır. Bunun ayrıntılarını her gün anlatıyoruz, tekrar etmemize
gerek yok. “Yargıya müdahale etmiyoruz.” diyorsunuz, biz de diyoruz ki
dokunulmazlıklarla birlikte yargıyı da yönlendiren, denetim altına alan,
talimat veren bir yapı var. Bunun belgeleri mi? Bunun gibi size yüz tane belge
getirebilirim. 
MEHMET MUŞ (İstanbul) – Getirin.
MERAL DANIŞ BEŞTAŞ (Devamla) – Bakanlığın belgeleri,
bir tanesini okuyayım: “Bakanlık işidir, acele.” diye, Adalet Bakanlığı İdris
Baluken’in dosyasını adım adım takip ettiğini… Ve diyor ki: “Kamu davasında
tutanakların gönderilmesi, duruşma tarihinin bildirilmesi, karar verilmişse
kararın bildirilmesi...” diye hepimizin dava dosyasına her ay bu belgeler
giriyor ve mahkemeler büyük bir korkuyla, kaygıyla tutuksuz dosyaları üç gün
sonraya, beş gün sonraya vererek mahkûmiyet kararı vermek zorunda
hissediyorlar. Belge sadece o değildir. O belge, Selahattin Demirtaş’ın bütün
dosyalarına gitmiştir. Bu nedenle dedim ki Adalet Bakanlığı açıklama yapsın,
desin ki “Bu imza benim iradem dışında atılmıştır.”, yargı da rahatlasın o
zaman. Şimdi, böyle bir tabloda “Yargıya müdahale yoktur.” demek, gerçekten
abesle iştigal etmektir. Artık ağlamıyoruz. Biz ağlamayız. Biz yalan atmayız.
Biz burada ne yaşanıyorsa aynısını söylüyoruz. 
BÜLENT TURAN (Çanakkale) – Tacizci kim, tacizci?
MERAL DANIŞ BEŞTAŞ (Devamla) – Aynısını söylüyoruz. Ben
bir sözümü söylediysem bunu her yerde tekrar ederim, grubumuzda da herkes
tekrar eder. 
Neden sizin milletvekillerinizden bir tutuklu yok? Buna
cevabınız var mı? 
HASAN BASRİ KURT (Samsun) - Teröre bulaşmıyorlar da
onun için.
BÜLENT TURAN (Çanakkale) – Terörle işimiz yok bizim,
terörle işimiz yok.
MERAL DANIŞ BEŞTAŞ (Devamla) – Neden yok? Hiç suç
işlenmedi mi? Hiç mi yok suç? Bunu soruyoruz.
HASAN BASRİ KURT (Samsun) – Silah taşımıyorlar.
Teröristlere silah taşımıyorlar.
BÜLENT TURAN (Çanakkale) – Sayın Başkan, “Neden AK
PARTİ Grubunun hiçbir vekili tutuklanmadı?” diye bizi ilzam etti, söz almak
istiyorum.
FUAT KÖKTAŞ (Samsun) – Terör sevici değiller de ondan.
BAŞKAN – Sayın milletvekilleri, Sayın Turan’ı
duymuyorum, lütfen…
Buyurun.
BÜLENT TURAN (Çanakkale) – AK PARTİ Grubunu kastederek
“Neden hiç biriniz tutuklanmadınız?” diye soru sordu, cevap vermek istiyorum
Sayın Başkanım. 
ENGİN ALTAY (İstanbul) – Sataşma değil ki ya! Ne güzel
işte!
MERAL DANIŞ BEŞTAŞ (Adana) – Ben sadece soru sordum.
BAŞKAN – Buyurun, yerinizden bir dakika, cevap vermek
istiyorsanız. 
Sağ olsun, bugün yardımcılarım çok fazla.
V.- AÇIKLAMALAR (Devam)
28.- Çanakkale Milletvekili Bülent
Turan’ın, Adana Milletvekili Meral Danış Beştaş’ın sataşma nedeniyle yaptığı
konuşmasındaki bazı ifadelerine ilişkin açıklaması
BÜLENT TURAN (Çanakkale) – Sayın Başkan, bu sitemi bize
yapmayın lütfen. Bu sitemi yapacağınız kişi belli. 
BAŞKAN – Size yapmıyorum, Sayın Altay’a yaptım. 
ENGİN ALTAY (İstanbul) – Ben ne dedim ya? 
BÜLENT TURAN (Çanakkale) – Şu kürsü milletin kürsüsü,
bu kürsüye çıkıp da en ağır iftiraları atacaksınız, onlar için söylüyorum... 
BAŞKAN – Size yapmadım Sayın Turan, Sayın Altay’a espri
yaptım. 
BÜLENT TURAN (Çanakkale) – Anladım. 
Onları biz kürsüye davet ediyoruz, kimmiş o iddia
ettikleri dava sahipleri, kimmiş o ağır ifadeler kullandıkları insanlar? AK PARTİ
Grubundan o dediği suçlamaya maruz hiç kimsenin dosyası yok. 
İkincisi, bakınız, “Dokunulmazlıklar kaldırılsın.” diye
en çok bağıran HDP’lilerdi, 80 vekil olarak imza veren, şov yapan kendileriydi.
Biz dokunulmazlığı HDP’ye kaldırmadık; CHP’si, AK PARTİ’si, MHP’si, kim varsa
dosyada, dava konusu, bunların dokunulmazlığı kaldırıldı. Şahsımın da davası
var, devam ediyor şu an.
Eğer “Neden AK PARTİ’den kimse tutuklanmadı?”
diyorsanız bunu yargıya sormak lazım, bir. İki, bizim arkadaşlarımızın terörle
ilişkisi yoksa biz ne yapalım demek lazım. Böyle bir şey olabilir mi! Bu konuda
yargı kararına saygı duyacağız, dokunulmazlığa her parti imza verdi, bunun
gereğini yargı yapacaktır. 
BAŞKAN – Teşekkür ederim. 
Sayın Toğrul, siz biraz önceki beyanınızdan dolayı
bilmiyorum bir açıklama yapma gereğini hisseder misiniz?
BÜLENT TURAN (Çanakkale) – Düzeltsin Sayın Başkan.
MAHMUT TOĞRUL (Gaziantep) – Sayın Başkan, belki
“taciz”, “tecavüz” kelimesi o heyecanla ama zimmete para geçirme... (AK PARTİ
sıralarından gürültüler)
BAŞKAN – Tamam, bakın, Sayın Toğrul...
BÜLENT TURAN (Çanakkale) – Kürsüden söylesin Sayın
Başkan.
AYŞE KEŞİR (Düzce) - O kadar ağır ithamda bulunacaksın,
ondan sonra “heyecanla” diyeceksin! Bu kadar olmaz böyle! Bu milletin kürsüsü
burası, bu kadar olmaz böyle! 
BAŞKAN - Sayın milletvekilleri...
MAHMUT TOĞRUL (Gaziantep) – Dosyalarınızın ne olduğunu
bakın, istiyorsanız tek tek okuyayım.
BÜLENT TURAN (Çanakkale) – Sayın Başkan, kürsüde
heyecan olmaz.
BAŞKAN - Birleşime on dakika ara veriyorum. 
Kapanma Saati: 16.14
İKİNCİ OTURUM
Açılma Saati: 16.39
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Sema KIRCI (Balıkesir), Emre KÖPRÜLÜ (Tekirdağ) 
-----0-----
BAŞKAN – Türkiye Büyük Millet Meclisinin 16’ncı
Birleşiminin İkinci Oturumunu açıyorum.
Bir söz talebi var.
Sayın Toğrul, buyurun.
Süreniz bir dakika.
29.- Gaziantep Milletvekili Mahmut
Toğrul’un, CHP grup önerisi üzerinde yaptığı konuşmasındaki bazı ifadelerine
ilişkin açıklaması
MAHMUT TOĞRUL (Gaziantep) – Teşekkürler Sayın Başkan.
Sayın Başkan, biraz önce, aslında, siyasi olmayan adli
suçları sayarken milletin hukuku taciz edilmiştir demek istemiştim. Genel
Kurulda kimseyi kastetmedim. Yanlış anlaşılmışsa tüm Genel Kurula üzüntülerimi
ve özürlerimi bildiriyorum.
BAŞKAN – Çok teşekkür ederim Sayın Toğrul.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet
Meclisinin gündeminin “Genel Görüşme ve Meclis Araştırma Yapılmasına Dair
Öngörüşmeler” kısmında yer alan, Cankurtaran Tüneli’nin inşaatında yaşanan
aksaklıkların araştırılarak alınması gereken önlemlerin belirlenmesi amacıyla
verilmiş olan (10/454) esas numaralı Meclis Araştırması Önergesi’nin, ön
görüşmelerinin Genel Kurulun 1 Kasım 2017 Çarşamba günkü birleşiminde
yapılmasına ilişkin önerisi (Devam)
BAŞKAN - Cumhuriyet Halk Partisi Grubunun İç Tüzük’ün
19’uncu maddesine göre verilmiş önerisi üzerinde son olarak Adalet ve Kalkınma
Partisi Grubu adına Sivas Milletvekili Sayın Mehmet Habib Soluk’u davet
ediyorum.
Sayın Soluk, buyurun. (AK PARTİ sıralarından alkışlar)
AK PARTİ GRUBU ADINA MEHMET HABİB SOLUK (Sivas) – Sayın
Başkan, değerli milletvekilleri; Cumhuriyet Halk Partisi Grubu tarafından
verilmiş olan grup önerisi aleyhine AK PARTİ Grubumuz adına söz almış
bulunuyorum. Bu vesileyle Genel Kurulu ve yüce heyetinizi saygıyla
selamlıyorum.
Kara yolu sektöründe AK PARTİ Hükûmetimizin öncelikli
hedefi, mevcut ağın trafik güvenliğini artıracak, taşıt işletme maliyetini
düşürecek, ayrıca tüm ülkede erişim ve yerleşim yerlerine kesintisiz ulaşmak ve
her mevsimde ulaşabilmek hedefimizdi. Fiziki iyileştirmelerin yapılması, bu
hedefe ulaşabilmek için gerek sektörel düzenlemeler gerekse altyapı
yatırımlarıyla büyük başarılar elde edildiği herkesçe malumdur.
Sayın Başkan, değerli milletvekilleri; Cumhuriyet Halk
Partisi grup önerisinde bahsedilen Hopa-Borçka güzergâhı 36 kilometreden ibaret
olup yeni yapılan projeyle 24 kilometreye inmiştir, 12 kilometrelik bir kısalma
söz konusudur, ayrıca da kaybedildiğinde kazanılması mümkün olmayan otuz
dakikalık bir zaman tasarrufu söz konusudur. 24 kilometrenin 14 kilometresi
bölünmüş yol olarak açılmış ve trafiğe verilmiştir. 
Sayın Başkan, bu proje iki kesimden oluşmaktadır.
Birinci kesimde 900 metre çift tüp T1 tüneli, 75 metre üç açıklıklı Cicial
Köprüsü, 360 metre çift tüp T2 tüneli, 120 metre Subaşı Dengeli Konsolu,
5.200x2 metre Cankurtaran Tüneli, Zalona 1, Zalona 2, Zalona 3 Köprülerinden
ibarettir. Yaklaşık proje maliyeti 600 trilyondur, bunun 440 trilyonu veya 440
milyonu harcanmış durumdadır. 
Sayın Başkan, başlamadan zaman bitti.
MAHMUT TANAL (İstanbul) – Bir ek süre daha verirler,
muvafakat ederiz.
MEHMET HABİB SOLUK (Devamla) – Keşke zaman olsa da
söylenecek çok şeyler var…
UĞUR BAYRAKTUTAN (Artvin) – Ne zaman bitecek?
MEHMET HABİB SOLUK (Devamla) – Burası 2018 yılının ilk
yarısında bitirilecektir. 
Sayın Vekilim, burada elli yılın rüyası olduğunu
söylediniz, elli yıldır görülen rüyaya elli yıl tahammül edip de sekiz yılın
hesabını sormanızı da ben aslında garipsedim. Gönlüm arzu ederdi ki zaman olsa
da size dağların nasıl eğildiğini, viyadüklerin nasıl geçildiğini, köprülere
kelepçelerin nasıl vurulduğunu… Sayın Vekilim, Artvin-Erzurum arasında da 59
tane tünelin 36 kilometre mesafeyle şu anda hizmet verdiğini, ayrıca 29, 36
tane tünelde de -Yusufeli dâhil- çalışmalara devam edildiğini burada ifade
etseydiniz.
(Mikrofon otomatik cihaz tarafından kapatıldı)
MEHMET HABİB SOLUK (Devamla) – O coğrafya zor bir
coğrafya, gökyüzüne yukarı mızrak gibi uzanan bir coğrafyada…
BAŞKAN – Sayın Soluk… 
MAHMUT TANAL (İstanbul) – Orada o kadar tünel yok ya,
öyle dediniz…
BAŞKAN – Sayın Soluk, teşekkür ederim.
MEHMET HABİB SOLUK (Devamla) – O zaman son cümlemi
tamamlayayım Sayın Başkan.
BAŞKAN – Peki, bir dakika daha ek süre verelim size
Sayın Soluk.
MAHMUT TANAL (İstanbul) – Efendim, beş dakika daha
verin. Sayın Başkanım, bize tam bilgi versin bari.
BAŞKAN – Buyurun.
MEHMET HABİB SOLUK (Devamla) – Sayın Başkan, değerli
milletvekilleri; 2018 yılı bütçemizin şu anda görüşülmekte olduğunu,
milletimize hayırlı uğurlu olmasını Cenab-ı Allah’tan niyaz ediyorum.
MAHMUT TANAL (İstanbul) – Eklemiyorlar bütçede bu
konuyu.
MEHMET HABİB SOLUK (Devamla) – Gazi Meclisin çıkardığı
bütçelerde emeği olan ve bütçelerde kim taş üstüne taş koymuşsa veya koymaya
gayret etmişse her dönemi ayrı ayrı saygıyla, şükranla anıyor, verilen
önergenin aleyhinde olduğumuzu ifade ediyor, yüce Meclisi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ederim Sayın Soluk.
UĞUR BAYRAKTUTAN (Artvin) – Sayın Başkan... 
BAŞKAN – Cumhuriyet Halk Partisi grup önerisini
oylarınıza sunayım, sonra size söz vereyim.
MAHMUT TANAL (İstanbul) – Efendim, belki sonucu
değiştirir.
BAŞKAN – Kabul edenler... Kabul etmeyenler... Öneri
kabul edilmemiştir.
Buyurun Sayın Bayraktutan.
UĞUR BAYRAKTUTAN (Artvin) – Sayın Başkan, sayın
milletvekili benim sözlerimi garipsediğini söyledi, yanlış bilgi verdiğimi
söyledi. Eğer izin verirseniz...
BAŞKAN – Yerinizden açıklamak için bir dakika süre
vereyim, bir sataşma yok bunda.
Buyurun Sayın Bayraktutan.
V.- AÇIKLAMALAR (Devam)
30.- Artvin Milletvekili Uğur
Bayraktutan’ın, Sivas Milletvekili Mehmet Habib Soluk’un CHP grup önerisi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
UĞUR BAYRAKTUTAN (Artvin) – Teşekkür ediyorum Değerli Başkanım.
Sayın milletvekili bu konuda eksik bilgi verdi.
Beyanında, tünelin 2018 yılının ortalarında açılacağını söylüyor. Sayın
milletvekili aslında Sayın Başbakanı tashih ediyor. Sayın Başbakan 2017 yılının
sonuna kadar bu tünelin hizmete gireceğini ifade etti. Ulaştırma Bakanı benim
verdiğim yazılı sorulara verdiği cevapta 2017’nin sonuna kadar bu tüneli
açacağını söyledi ama şimdi AK PARTİ Grubu adına konuşma yapan sayın
milletvekili 2018’e öteledi. Burada bir anlaşmazlık var. Bu anlaşmazlığın
muhatabı ben değilim. Sayın Başbakan ve ilgili Bakanla gerekli görüşmeleri
yaparak tashih ederse... Ben Artvinliler adına, hangi tarihte açılacağını talep
ediyorum. Kimseyi incitmeden soruyorum Sayın Başkan bunu.
BAŞKAN – Anladım, evet.
UĞUR BAYRAKTUTAN (Artvin) – Bu konuda sayın
milletvekili bir çelişkiye düştü, Sayın Başbakanla görüşürse sanıyorum
aydınlanır.
Teşekkür ediyorum. (CHP sıralarından alkışlar) 
BAŞKAN – Ben teşekkür ederim.
MEHMET HABİB SOLUK (Sivas) – Acaba “sayın milletvekili”
diye bahsettiği benim müsteşarlığım dönemimde, AK PARTİ hükûmetleri adına o
vadilerde, o dağlarda doyup yürümüş biri olarak, yapılan işlerden zerre kadar,
benim bildiğimin yarısı kadar biliyorsa ben istifa edip gideceğim. 
BAŞKAN – Peki, peki.
MEHMET HABİB SOLUK (Sivas) – Dolayısıyla verdiğim
bilgiler doğrudur, herhangi bir yanlış söz konusu değildir. 
ENGİN ÖZKOÇ (Sakarya) – O zaman Başbakan yanlış
söyledi.
ENGİN ALTAY (İstanbul) – Başbakan yalan söylemiş.
MEHMET HABİB SOLUK (Sivas) – Ve ben son derece de
saygılı olmaya çalışıyorum ama Türkiye’de güller ve eller alkışlamasa da
yapılanları gönüller alkışlamalı yani. (AK PARTİ sıralarından alkışlar) 
BAŞKAN – Sayın milletvekilleri, alınan karar gereğince
sözlü soru önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan, Helal Akreditasyon Kurumu
Kuruluş ve Görevleri Hakkında Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu’nun görüşmelerine kaldığımız
yerden devam ediyoruz.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501) (x)
BAŞKAN – Komisyon? Burada. 
Hükûmet? Burada. 
Dünkü birleşimde İç Tüzük’ün 91’inci maddesi kapsamında
temel kanun olarak görüşülen 501 sıra sayılı Tasarı’nın birinci bölümünde yer
alan 1’inci maddesi kabul edilmişti.
Şimdi, 2’nci maddeden devam edilecektir. 
Sayın milletvekilleri, 2’nci maddede üç adet önerge
vardır, okutuyorum: 
Türkiye Büyük Millet Meclisi Başkanlığına
Görüşülmekte olan 501 sıra sayılı Yasa Tasarısı'nın
2'nci maddesinin (1)’inci fıkrasının (a) ve (b) bentlerinin aşağıdaki şekilde
değiştirilmesini arz ve teklif ederiz.
“a) Bakan: Bilim, Sanayi ve Teknoloji Bakanını
b) Bakanlık: Bilim, Sanayi ve Teknoloji Bakanlığını”
 Ahmet Kenan Tanrıkulu Ahmet
Selim Yurdakul  Ruhi Ersoy
 İzmir Antalya
 Osmaniye
 Zihni Açba Arzu
Erdem  Mehmet Necmettin Ahrazoğlu
 Sakarya İstanbul
 Hatay
 Muharrem
Varlı
 Adana
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Sayın
Başkan.
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım. 
BAŞKAN – Önerge üzerinde Adana Milletvekili Sayın
Muharrem Varlı konuşacak. 
Buyurun Sayın Varlı. (MHP sıralarından alkışlar) 
MUHARREM VARLI (Adana) – Sayın Başkan, değerli
milletvekilleri; vermiş olduğumuz önerge üzerinde söz aldım. Hepinizi saygıyla
selamlıyorum. 
Bu yasa, helal akreditasyonla alakalı çıkarılan bir
yasa. Tabii, helal denilince helal lokma yemeye çalışan, helal kazançla karnını
doyurmaya, helal kazançla çocuklarını okutup yetiştirmeye çalışan insanların
hakkını savunmak da bizim en doğal hakkımız. Burada, bir çiftçi olarak bu
konuda çiftçilerin alın teriyle, alın terini toprağa dökerek para kazanmaya
çalıştıklarını ancak bu noktada sürekli haksızlığa uğradıklarını da vurgulamak
zorundayım. 
Şimdi, Sayın Tarım Bakanı da burada, özellikle, son
günlerde et fiyatlarıyla ilgili bir gündem var, Türkiye’nin en çok konuşulan
gündemlerinden bir tanesi. Et fiyatları elbette ki ucuzlamalı, et fiyatları
düşmeli, elbette ki halkımız ucuz et yemeli ancak bu ucuz eti yedirirken
üreticiyi mahvedip, üreticiyi ortadan kaldırarak bunu yapmamalı; dışarıdan et
ithal ederek buna çözüm bulunamaz. Dışarıdan et ithal etmek üreticinin köküne
ayran suyu dökmek demektir. Üreticinin perişan olduğu yerde de hayvancılığın
perişan olması söz konusu olacağından önümüzdeki yıllarda bu problem daha da
büyüyerek devam edecektir. Ne yapmak lazım? Ben, yılardan beridir burada
söylüyorum, çözüm nedir? Çözüm şudur: Bakın, yem fiyatlarını bir defa
ucuzlatmak lazım. Eğer biz yem fiyatlarını ucuzlatamazsak, meraları
hayvancılığa tahsis edemezsek bu fiyatlarla bu şekilde eti ucuz yedirmemiz
mümkün değil çünkü yem fiyatları o kadar pahalı ki yani bir hayvanı alıp,
besleyip kestirene kadar yedirmiş olduğunuz yem fiyatlarını üzerine
koyduğunuzda o hayvanın fiyatı ve yem fiyatıyla birlikte bugün sizin
söylediğiniz rakamlarla çiftçinin o şekilde et kestirerek para kazanması mümkün
değil; bu birincisi. Bir, yemi ucuzlatacağız, meraları hayvancılığa tahsis
edeceğiz. 
İki, Et Balık Kurumunu piyasaya sokmamız lazım.
Piyasayı regüle edebilecek tek kurum Et Balık Kurumudur yani aracıyı ortadan
kaldırmamız lazım. Her defasında söylüyorum, üretici, büyükbaş hayvanı 20 ile
25 lira arasında kestiriyor, küçükbaş hayvanı 25 ile 30 lira arasında
kestiriyor yani bu karkas et, derisi, ciğeri, sakatatı ve kellesi yok; bu,
tamamen aracı kuruma kalıyor, aracı kurum kimse. Şimdi, Et Balık Kurumu bu
kesimi yapmış olsa ve her vilayette değişik kesimlerde bu eti piyasaya sürmüş
olsa hem üreticimiz kazanır hem tüketicimiz kazanır, devletimiz de zarar
etmemiş olur. Yani 25 liraya kesmiş olduğu eti kasap ücretini üzerine koyarak,
sakatat fiyatlarını, kelle ve deriyi düştükten sonra piyasaya sürmüş olsa bu 30
lira gibi, 35 lira gibi bir rakam yapar; bundan, hem üretici kazanır hem de
tüketici kazanır. Ama siz, Sırbistan gibi ülkelerden, efendim, bizim adını dahi
duymadığımız birçok ülkeden et ithal eder getirirseniz bu, hayvancılığı öldürür;
hayvancılık yapan, üretmeye çalışan, ürettiğinden para kazanmaya çalışan
insanlarımızın alın terine yazık etmiş olursunuz. Yani, onlar, gecesini
gündüzüne katarak sürekli hayvancılığı çoğaltmak, hayvancılığı artırmak için
gayret gösterirken, siz dışarıdan et getirir onların bu gayretine sekte
vurursanız bu doğru bir şey olmaz. Yani, et fiyatlarının Türkiye’de pahalı
olmasının sebebi üretici değildir, hayvancılık yapanlar değildir; paradan para
kazananları bulun, arada 25 liraya aldığı eti 50 liraya satanları bulun, bu 25
lira kimin cebine gidiyor bunu bulun. Bunun çaresini bulursanız zaten et
fiyatları ucuzlayacaktır, milletimiz ucuza et alacaktır, ucuza et yiyecektir.
Dolayısıyla hem üretici hem tüketici bundan kazanacaktır. Yani Et ve Balık
Kurumu üreticiden alacak, kesecek ve şehrin değişik yerlerinde satış reyonları
kurarak et fiyatını regüle edecek. Bunun tek çaresi budur; hem üreticiyi
korumuş oluruz hem de tüketiciyi korumuş oluruz. 
Saygılar sunuyorum. (MHP ve CHP sıralarından alkışlar) 
BAŞKAN - Teşekkür ederim Sayın Varlı. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 501 sıra sayılı Kanun Tasarısı’nın
2’nci maddesinin (1)’inci fıkrasının (e) bendinin tasarı metninden
çıkarılmasını arz ve teklif ederiz. 
 Kazım Arslan  Tahsin
Tarhan  Tacettin Bayır
 Denizli  Kocaeli
 İzmir 
 Mehmet Gökdağ Mazlum
Nurlu  Tanju Özcan 
 Gaziantep  Manisa Bolu

BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz efendim. 
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım. 
BAŞKAN – Önerge üzerinde Bolu Milletvekili Tanju Özcan
konuşacak. 
Buyurun Sayın Özcan. (CHP sıralarından alkışlar) 
TANJU ÖZCAN (Bolu) – Sayın Başkan, değerli
milletvekilleri; Genel Kurulu saygıyla selamlıyorum. 
Benim bugün bir konuya aklım takıldı, bunu tekrar gündeme
getirmek istiyorum. Bugün MHP Grubu bir araştırma önergesi verdi, gençlerimizde
millî şuur noksanlığından bahsetti, bunu nasıl geliştirebiliriz, müfredata ne
ekleyebiliriz, bunu anlatmaya çalıştı ancak sizlerin oylarıyla -bizim tahmin
ettiğimiz gibi- gene reddedildi. 
Şimdi, ben şu soruyu sorarak başlamak istiyorum: Millî
şuuru olmayan, bundan nasiplenmemiş bir Hükûmetin on beş yıl boyunca bir ülkede
hüküm sürdüğü bir dönemde millî şuuru yüksek olan bir gençlik nasıl
yetişebilir? Ben bu sorunun cevabını arıyorum. 
Öyle bir Cumhurbaşkanımız var ki sabah akşam millî
şuurdan bahsediyor, gençlere öğütler veriyor ama uygulamada ne yapıyor? Sabah
çıkıyor evden Alman menşeli Mercedes aracına biniyor. Öğlen ne yapıyor? Ondan
iniyor, Amerikan yapımı Airbus uçağına binip yoluna devam ediyor. Akşam geliyor
saraya, İtalyan mermerleriyle döşenmiş sarayın koridorlarında salına salına
yürüyor. (CHP sıralarından alkışlar) 
Şimdi arkadaşlar, terörle mücadele konusunda… Ya
terörle mücadele konusunda Amerikan malı F16’lara güveniyoruz, Ruslardan
aldığımız S400 füzeleriyle başkalarına racon kesiyoruz, millî şuurdan
bahsediyoruz. Devamı; sizin statlardan Atatürk’ün ismini kaldırıp “Arena”
ismini koyduğunuz bir ortamda, hatta şu Türkiye Büyük Millet Meclisi
kürsüsünde, şu mikrofon sistemini bile ithal ettiğiniz ortamda, andımızı
kaldırıp “Bayrak” şiirini bile müfredatta sansürlediğiniz bir ortamda, Türk
milliyetçiliğini keza ayaklar altına aldığınız bir ortamda nasıl millî şuuru
yüksek bir gençlik yetişebilir?
ENGİN ALTAY (İstanbul) - Zaten reddettiler önergeyi.
TANJU ÖZCAN (Devamla) – Hatta var ya Sayın Başkanım,
bunlar yolsuzluğu bile millî parayla yapmıyorlar. Hani ayakkabı kutularını
hatırlıyorsunuz değil mi? Ayakkabı kutusu İtalyan markası, içinde Türk lirası
yok, dolar ve euro var. (CHP sıralarından alkışlar) Yani siz yolsuzluğu bile
millî bir şuurla yapmıyorsunuz.
HALİS DALKILIÇ (İstanbul) – Siz de muhalefeti millî bir
şuurla yapmıyorsunuz. 
TANJU ÖZCAN (Devamla) – Şimdi, sayın milletvekilleri,
tabii siz böyle yapınca çocukların da kafası karışık oluyor. Şimdi, Sayın
Cumhurbaşkanımızın oğlu ok atıyor geçen, gördünüz mü? Ne diyor? “Ya Hak” diye
ok atıyor. Attığını vuramıyor zaten. Aldığı sahte raporla askerlikten muaf
oluyor. Ondan sonra ne oluyor? Gemicikleri var bir de. Millî şuurdan
bahsediyoruz ya, o gemiciklere Türk Bayrağı bile çekemiyor, Malta Bayrağı’yla
dolaştırıyor. Sayın Cumhurbaşkanı da yerliden bahsediyor, millîden bahsediyor.
Hangi hakla bahsediyorsun? Neye göre bahsediyorsun bunu? Önce çuvaldızı
kendinize batırın. 
ENGİN ALTAY (İstanbul) – İğneyi.
TANJU ÖZCAN (Devamla) – Çuvaldızı kendilerine
batırsınlar, iğneyi biz kendimize batırırız.
Arkadaşlar, millî duygulardan yoksun olursanız millî
duyguları olan çocuklar yetiştiremiyorsunuz. Maddi duygu sizde o kadar öne
çıkmış ki, sadece maddi duygudan ibaret hâle gelmişsiniz. Tabii maddi duyguları
bu kadar öne çıkartırsanız da maalesef millî bir nesil, millî şuuru yüksek bir
nesil yetişmiyor.
Sayın milletvekilleri, biz bunu öteden beri söylüyoruz.
Sayın Cumhurbaşkanının Türkçeye Arapça bazı kelimeler katarak millî şuuru
yükseltme gibi bir yanılgı içerisinde olmasını biz kabullenemiyoruz. Sık sık
kullandığı “Ey” kelimesi bile Arapçadan geliyor. Sürekli olarak müfredatla
oynuyorsunuz. Ne yapıyorsunuz? Müfredatta Türk tarihinin, yakın Türk tarihinin
önemli isimlerini, millî kahramanları Türk tarihinden çıkartmaya
çalışıyorsunuz. 
Şimdi, siz bunları yaptığınız sürece millî şuuru yüksek
bir gençlik nasıl bekliyorsunuz? 
HALİS DALKILIÇ (İstanbul) – Millî şuurlu genç o meşhur
15 Temmuzda neye karşı çıktı?
TANJU ÖZCAN (Devamla) - “Millet” diyor Sayın
Cumhurbaşkanı. Bu milletin bir adı yok mu? Bu milletin bir adı yok mu?
Diyemiyor ki, şöyle ciğerlerini oksijenle doldurup “Türk milleti” bile
diyemiyor. “Türk milleti” bile diyemiyor, bir “millet” diyor sadece. Hangi
milletten bahsediyorsunuz? 
Çocuklarımız tarihlerini öğrenemiyor artık, sayenizde.
Öyle bir nesil yetişiyor ki artık, on yıl sonra Türkiye tarihini Recep Tayyip
Erdoğan’ın iktidara gelişiyle başlatıp Recep Tayyip Erdoğan’ın iktidardan
düştüğü gün bu tarihi sonlandıracaklar; öyle bir hâle geldi. 
Ben millî şuuru yüksek bazı sayın milletvekilleri
olduğunu aranızda -az da olsa- biliyorum ve bu durumdan, bu durumlardan en az
benim kadar rahatsız olduklarının da farkındayım. 
Genel Kurulu saygıyla selamlıyorum. (CHP sıralarından
alkışlar) 
BAŞKAN – Önergeyi oylarınıza sunuyorum…
MEHMET NACİ BOSTANCI (Amasya) – Siz oylayın Sayın
Başkan…
BAŞKAN – Peki. 
TANJU ÖZCAN (Bolu) – Ama belki oylamayı etkileyecek bir
şey söyleyecektir.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Sayın Bostancı, buyurun.
MEHMET NACİ BOSTANCI (Amasya) – Tanju Bey “Aranızda az
da olsa millî şuura sahip milletin vekilleri var.” diyerek AK PARTİ’nin büyük bir
çoğunluğunu millî şuurdan mahrum bir siyasi parti olarak tanımlamıştır.
Söylediği diğer sözler de dikkate alındığında sataşmadan söz istiyorum.
BAŞKAN – Buyurun. 
MAHMUT TANAL (İstanbul) – “Mecliste” dedi efendim, “AK
PARTİ” demedi ki. 
HALİS DALKILIÇ (İstanbul) – Size de sataştı o zaman.
Sayın Tanal, size de sataştı o zaman.
BAŞKAN – Yutkunuyor Sayın Tanal. 
Buyurun.
VIII.- SATAŞMALARA İLİŞKİN KONUŞMALAR
(Devam)
4.- Amasya Milletvekili Mehmet Naci
Bostancı’nın, Bolu Milletvekili Tanju Özcan’ın 501 sıra sayılı Kanun
Tasarısı’nın 2’nci maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; Tanju Bey her zaman böyle polemikçi bir üslupla, esasen mantıken
takip etmekte benim güçlük çektiğim bir dille bize sataşmalarda bulunuyor. 
“Millî şuur” diye başladı, binilen araba ve uçağa
gitti. Zannediyorum, kendisi de millî şuur sahibi birisi olarak Türk Hava
Yollarıyla seyahat ediyor, trenlere biniyor, bindiği bir otomobil var;
partisinin, yine aynı şekilde, bindikleri uçaklar, yollar… Bu işler millî
şuurla alakalı değil. Millî şuur; bir ülkeyi, bir milleti medeni uygarlık
seviyesinin üstüne çıkarma iddiası var ya, bunun için çaba gösterirsiniz,
uğraşırsınız, bu doğrultuda emek ve alın teri koyarsınız. 
Tanju Bey herhâlde tarihten haberdardır. Osmanlı
İmparatorluğu’nun son döneminde, cumhuriyet süreçleri içerisinde bütün o millî
şuura sahip olan kadrolar, bu ülkede taş taş üstüne konulsun, kimseye muhtaç
olmadan bu ülke hayatiyetini sürdürsün, kudretli bir ülke olsun diye çaba
gösterirken elbette eksik olanları da, ülkede bulunmayanları da telafi etmek
için dışarıdan ithal ettiler, getirdiler; Atatürk de böyle yaptı, İnönü de
böyle yaptı, biz de böyle yapıyoruz. Ama millî şuur bu ülkeyi 3 kat
geliştirmektir mesela, bu ülkede taş üzerine taş koymaktır, hizmet etmektir.
Bizim eleştirdiğimiz milliyetçilik değildir -milliyetçiliğin çok geniş bir
coğrafyası var- etnik kimlik esaslı siyasi yaklaşımlardır bizim itiraz
ettiğimiz.
Yine, aynı şekilde, burada dil üzerinden bir demagoji
yaptı Arapça kelimeler, vesaire diye. Dil yaşayan bir varlıktır. Eğer Tanju
Bey’in kafasıyla bakarsanız ne Yakup Kadri’yi anlarsınız…
(Mikrofon otomatik cihaz tarafından kapatıldı) 
MEHMET NACİ BOSTANCI (Devamla) - …ne orijinal yazısıyla
Nutuk’u anlarsınız ne de geçmişte, Cumhuriyet Dönemi’nde yazılan eserleri
anlarsınız. Biraz dilden haberdar olmak lazım diye düşünürüm.
Saygılarımla. (AK PARTİ sıralarından alkışlar)
BAŞKAN – Teşekkür ederim. 
KAZIM ARSLAN (Denizli) – Yaşayan varlıksa demek ki
hepimiz yaşatıyoruz.
BAŞKAN – Buyurun Sayın Özcan. 
TANJU ÖZCAN (Bolu) – Sayın Başkan, hatip defalarca
ismimi zikrederek demagoji yapmakla, polemik üretmekle, tarihi…
MEHMET NACİ BOSTANCI (Amasya) - Doğru, aynen yapıyor. 
BAŞKAN – Hiç bu şekilde, böyle konuşmadı. “Demagoji”
lafı söylemedi. 
TANJU ÖZCAN (Bolu) – Efendim, söyledi. 
BAŞKAN – “Herhâlde tarihten haberdardır.” dedi. Ben not
tuttum.
TANJU ÖZCAN (Bolu) – Efendim, “demagoji” lafını en son
söyledi zaten. “Polemik”le başladı, “demagoji”yle bitirdi. 
BAŞKAN – “Herhâlde tarihten haberdardır.” dedi. Polemik
yapmadı. 
TANJU ÖZCAN (Bolu) – Açık bir şekilde…
BAŞKAN – Hiçbir şekilde sataşmada bulunmadı. 
TANJU ÖZCAN (Bolu) - …mantığımda takip etme güçlüğü
olmakla suçladı, not aldım burada. Sataşmadan dolayı söz istiyorum.
BAŞKAN – Hiç böyle bir şeye ben tanık olmadım. 
Sayın Bostancı, böyle bir kastınız var mı?
MEHMET NACİ BOSTANCI (Amasya) – Sayın Başkanım, ortaya
koyduğu görüşlere eleştirel bir yaklaşımdır, ben ne hakaret ettim ne tahkir
ettim.
BAŞKAN – Hiçbir hakaret yok Sayın Özcan.
TANJU ÖZCAN (Bolu) – Sayın Başkan, açık bir sataşma
olmuştur, sıklıkla söyledim...
MEHMET NACİ BOSTANCI (Amasya) – Uçağa binmiyor mu,
trene binmiyor mu? Yani birilerine laf söylerken “Ben ne yapıyorum?” diye
bakmıyor mu? 
Engin Bey ayağa kalktı. 
ENGİN ALTAY (İstanbul) – Sayın Başkan…
BAŞKAN – Şimdi Sayın Altay söz isteyecek, Grup Başkan
Vekili olduğu için ben ona söz vereceğim, Sayın Altay da Sayın Özcan’a sözü
devredecek.
ENGİN ALTAY (İstanbul) – Ben arz edeyim. Yani
milletvekilim de arz eder ama o atlamış olabilir.
BAŞKAN – Sayın Özcan, yerinize oturun, bir dakika size
açıklama için süre vereyim.
TANJU ÖZCAN (Bolu) – Hayır efendim, ben…
ENGİN ALTAY (İstanbul) – Sayın Bostancı, sayın
milletvekilimizi dil kavramını bilmemekle, dilin sürekliliğini, konuşan dil
noktasında bilgisizlikle itham etti. Bunu Genel Kurulun hepsi duydu.
BAŞKAN – Hayır, “Bilmiyor.” demedi Sayın Altay.
ENGİN ÖZKOÇ (Sakarya) – Dedi, dedi efendim.
BAŞKAN – “Sadece diller yaşayan varlıklardır.” Bunu
söyledi.
ENGİN ÖZKOÇ (Sakarya) – Hayır, hayır, “Bilmiyor.” dedi.
BAŞKAN – “Bilmiyor.” demedi.
ENGİN ALTAY (İstanbul) – Sayın Başkan…
BAŞKAN – Sayın Altay, bakın, yani bu konunun da bir
kuralı var.
ENGİN ALTAY (İstanbul) – Dil kavramını bilmediğini
iddia etti, ifade etti, bütün Genel Kurul öyle algıladı.
BAŞKAN – “Bilmedi.” demedi, “Dil yaşayan
organizmalardır veya olgulardır.” dedi.
ENGİN ÖZKOÇ (Sakarya) – Hayır, hayır, en son söyledi
efendim.
MEHMET NACİ BOSTANCI (Amasya) – Sayın Başkan,
tutanakları isteyin, varsa hakaret söz verin.
TANJU ÖZCAN (Bolu) – Efendim, net bir şekilde bunu
herkes duydu. 
BAŞKAN – Ben size yerinizden söz veriyorum, geçin,
buyurun.
TANJU ÖZCAN (Bolu) – Efendim, kürsüden…
ENGİN ALTAY (İstanbul) – Hayır, hayır sataşma var
efendim.
BAŞKAN – Ama burada bir sataşma yok arkadaşlar, lütfen…
MEHMET NACİ BOSTANCI (Amasya) – Sataşma yok. Engin Bey,
sataşma yok.
ENGİN ALTAY (İstanbul) – Bir milletvekiline “Dil
kavramını bilmiyorsun.” demek sataşma değilse…
BAŞKAN – Ama demedi.
ENGİN ALTAY (İstanbul) – Dedi efendim, dedi. “Demedim.”
diyemez.
TANJU ÖZCAN (Bolu) – Dedi, bunu hepimiz duyduk.
BAŞKAN – Peki, buyurun iki dakika.
Hiç kimse bundan sonra konuşmada birbirinin adını,
kelimesini ağzına almasın. 
ENGİN ALTAY (İstanbul) – Evet, olumsuzlama yapmasın
kimse.
BAŞKAN – Çünkü herkes “Ne kadar iyisin, ne kadar iyi
görev yapıyorsun.” dese bile bunu sataşma olarak algılıyor. 
Buyurun iki dakika.
5.- Bolu Milletvekili Tanju Özcan’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
TANJU ÖZCAN (Bolu) – Sayın Başkan, öncelikle tutumunuzu
çok doğru bulmadığımı ifade ederek başlamak istiyorum.
BAŞKAN – Sizin takdiriniz. 
TANJU ÖZCAN (Devamla) – Siz burada herkesin duyduğunu
“Ben duymadım.” demekle zaten ciddi anlamda tarafsızlığınızı yitiriyorsunuz. 
BAŞKAN – Çünkü kararı ben vereceğim Sayın Özcan,
buyurun. Sizin kararınızla olmuyor o.
TANJU ÖZCAN (Devamla) – Sayın Başkan, benim öncelikle
dil konusunda herhangi bir sıkıntım yok. Çok şükür Türk dilini en iyi kullanan
–öyle bir iddiadayım- en çok kelime kullanan, mümkün olduğu kadar öz Türkçeyi
kullanmaya çalışan bir milletvekiliyim. O anlamda millî şuuru pek çok AKP milletvekilinden
çok daha yüksek olan bir milletvekiliyim, kendimi böyle tanıtabilirim. 
Ben “millî şuur” deyince yetim hakkı yememeyi
anlıyorum. Bakın, siz ne anladığınızı ifade ettiniz. Ben “millî şuur” deyince
milliyetçiliği ayaklar altına almayı değil, tam tersine milliyetçiliği
yüceltmeyi anlıyorum Sayın Bostancı. Dolayısıyla az önce verdiğim örnekleri de
tam olarak anlayamamışsınız. 
HALİS DALKILIÇ (İstanbul) – Sadece millî değil, ahlaki
bir şuurdur.
TANJU ÖZCAN (Devamla) – Millî şuurdan bahseden, “Millî
milletvekili istiyorum.” diyen Sayın Cumhurbaşkanının, kullandığı aracından
kullandığı uçağına kadar, koridorunda yürüdüğü sarayındaki mermerlerine kadar,
tamamen yerlisi varken bunların yabancısını kullanmayı tercih eden; taktığı
kravattan giydiği cekete kadar, ayakkabısına kadar yabancı ürünleri tercih eden
bir Cumhurbaşkanının millî şuurdan bahsetmeye, gençlere böyle bir öğüt vermeye
hakkı olmadığını söyledim. “Ayinesi iştir kişinin, lafa bakılmaz.” derler ya,
Sayın Cumhurbaşkanının söylediklerine bakıyoruz, yaptıklarına bakıyoruz;
öğütlediği yaşam tarzına bakıyoruz, kendi yaşadığı tarza bakıyoruz. Millî şuuru
yüksek olan bir Cumhurbaşkanı, her şeyden önce milletin parasını israf etmez.
İsraf haramdır sayın milletvekilleri. (CHP sıralarından alkışlar) 
BAŞKAN – Sayın Bostancı… 
MEHMET NACİ BOSTANCI (Amasya) – Sayın
Cumhurbaşkanımızın siyaseten ne yaptığını, ortaya ne koyduğunu, bu memlekete
nasıl hizmet ettiğini Tanju Bey bilmeyebilir ama milletimiz biliyor ve on beş
yıldır bu yüzden onun arkasında. Tanju Bey’in yaptığı polemiktir. Saygılarımla.
BAŞKAN – Teşekkür ederim. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501) (Devam)
BAŞKAN – Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 501 sıra sayılı Kanun Tasarısı’nın
2’nci maddesinin birinci fıkrasının (f) bendinde yer alan "yetkisini”
ibaresinin "yetkisine” şeklinde değiştirilmesini arz ve teklif ederiz.
 Mahmut Toğrul Meral
Danış Beştaş Mehmet Emin Adıyaman
 Gaziantep Adana Iğdır
 Hüda Kaya Aycan
İrmez Dilek Öcalan
 İstanbul Şırnak Şanlıurfa
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz efendim.
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU (Afyonkarahisar)
– Katılmıyoruz Başkanım. 
BAŞKAN – Önerge üzerinde Şanlıurfa Milletvekili Sayın
Dilek Öcalan konuşacak.
Buyurun Sayın Öcalan. (HDP sıralarından alkışlar) 
DİLEK ÖCALAN (Şanlıurfa) – Teşekkürler Sayın Başkan.
Sayın Başkan, değerli milletvekilleri; bugün 1 Kasım
dünya Kobani günü. Bundan tam üç yıl önce, düştü düşüyor denen Kobani’deki
direnişe destek vermek için Nobel Barış Ödülü sahibi, insan hakları savunucusu
Adolfo Perez Esquivel ve Amerikalı Filozof ve Dilbilimci, Profesör Noam
Chomsky’nin de aralarında olduğu dünya çapında tanınan çok sayıda kişinin
çağrısıyla 1 Kasım dünya Kobani günü ilan edildi. Rojava halklarının başlattığı
Kobani savunması tarihin en barbar saldırılarına karşı fedaice direnerek tüm
ambargo ve kuşatmalarına rağmen bugün Rakka’nın özgürleştirilmesine kadar adım
adım ilerleyen iradenin zaferi için bir başlangıçtır. Tüm uygarlıkların
gelişimine ev sahipliği yapmış Orta Doğu’yu gerici zihniyetiyle işgal etmeye
çalışan, Avrupa ve Amerika Kıtası’na varan, onlarca hain saldırıyı organize
eden barbar IŞİD çetesiyle mücadele kararlılığı Kobani direnişi sayesinde
mümkün kılınmıştır. İnsanlık tarihi bu görkemli direnişe destek vererek Kobani
şahsında Rojava halklarının devrimine sahip çıkan tüm demokrasi güçlerini ve bu
uğurda yaşamını feda eden binlerce kahramanı minnetle anıyor ve anacaktır. 
Kobani zaferiyle birlikte Rojava’da başlayan toplumsal
dönüşüm halkların özgür ve demokratik bir gelecek inşa etmeleri için de bir
milattır. 1 Kasım tüm dünyada, Almanya’dan Fransa’ya; İtalya’dan İskandinav
ülkelerine; İngiltere’den Yunanistan’a, İspanya’ya; Kanada’dan Avustralya’ya,
Hindistan’a; Hindistan’dan Ekvador’a, Amerika Birleşik Devletleri’ne kadar
dünyanın her köşesinde “Kobani günü” adıyla demokrasi mücadelesinin zaferi
olarak kutlanıyorsa şüphesiz bunun en temel yaratıcısı yine kadınlardır. Kadın
devrimi olarak da bilenen Rojava devriminin açığa çıkmasında, gelişiminde ve
sürdürülebilmesi kararlılığının her zerresinde kadının bilinci, emeği ve bedeli
vardır. IŞİD karanlığının Orta Doğu’ya dayattığı tekçi, gerici, erkek egemen
zihniyetine karşı Orta Doğu kadınının özgürlük arayışı galip gelmiştir.
Kobani’de Kürt kadınının cesareti tüm dünyaya umut vermiştir. 
Kobani dünya genelinde farklı uluslar ve inançlardan
halkların yaratılmak istenen Orta Çağ zihniyetine karşı birlikte mücadelesinin
de adıdır çünkü gelişen bu enternasyonal ruh bu karanlığın sadece Orta Doğu
halklarının değil tüm dünya halklarının geleceğini boğmak istediğinin
farkındalığıyla hareket etmiştir. Rojava’da din, dil, ırk, inanç, mezhep ve
cinsiyet ayrımının olmadığı demokratik, ekolojik bir toplumsal sözleşme
ekseninde eşitlik, adalet, özgürlük ve demokrasinin tesisi için inşa edilen
yerel örgütlenmelere dayalı özerk yönetim modeli bugün başta Orta Doğu olmak
üzere, tüm dünyaya örnek teşkil etmektedir. Bu tarihî gün dolayısıyla belirtmek
isteriz ki AKP Hükûmeti Suriye üzerindeki politikalarını yeniden gözden
geçirmelidir. Tarihten dersler çıkarılarak savaş politikaları terk edilmeli,
Rojava halklarının seçilmiş, meşru yönetimleriyle dostane ilişkiler
geliştirilmelidir. Bugün ağır tecrit altında tutulan Sayın Öcalan’ın belirttiği
üzere Kobani zaferi halklar arası birlikteliği mümkün kılmıştır. Yine, Sayın
Öcalan’ın 2015 Diyarbakır “Nevroz”unda dile getirdiği “Hem bölgemiz için hem de
uluslararası dünya için büyük anlamı olan Kobani direnişini ve zaferini, bu
temelde gelişen Eşme ruhunu halklarımız arasında yeni tarihin sembolü olarak
selamlıyorum.” mesajı hâlâ güncelliğini ve önemini korumaktadır. Süleyman Şah
Türbesi’nin -Kobani’de birlikte hareket edilmesiyle- Eşme’ye taşındığı, IŞİD
saldırılarından muhafaza edildiği unutulmamalıdır. İnanıyoruz ki tekrar Eşme
ruhuyla hareket edilebilirse Türkiye’den başlayacak tüm Orta Doğu sahası için
barış kapıları sonuna kadar da açılacaktır. 
Ben tekrar 1 Kasım dünya Kobani gününü kutluyor, bu
vesileyle bu direnişe öncülük eden, bu direnişte yer alan bütün herkesi buradan
selamlıyorum. 
Genel Kurulu saygıyla selamlıyorum. (HDP sıralarından
alkışlar) 
BAŞKAN – Teşekkür ederim.
Önergeyi oylarınıza sunuyorum...
ENGİN ALTAY (İstanbul) – Sayın Başkan, ayaktayım
efendim.
BAŞKAN – Önergeyi oylarınıza sunuyorum: Kabul
edenler... 
ENGİN ALTAY (İstanbul) – Sayın Başkan, ayaktayım ben.
BAŞKAN – Kabul etmeyenler... Önerge kabul edilmemiştir.

Buyurun.
ENGİN ALTAY (İstanbul) – Ayağa kalkmanın bir anlamı
kalmadı Sayın Başkan ama bu tutumunuzla ilgili...
BAŞKAN – Sayın Altay, işleme başlamıştım.
ENGİN ALTAY (İstanbul) – Hayır efendim, başınız
yerdeyken “Önergeyi oylarınıza sunuyorum." diyorsunuz.
BAŞKAN – Bugün herkes gerçekten çok alıngan Sayın
Altay.
ENGİN ALTAY (İstanbul) – Peki, devam ederiz efendim.
BAŞKAN – Tamam, sonra veririm size söz.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
3’üncü maddede üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan 501 sıra sayılı Kanun Tasarısı’nın
3’üncü maddesinin 1’inci ve 2’nci fıkrasının tasarı metninden çıkarılmasını arz
ve teklif ederiz. 
 Kazım Arslan Tahsin
Tarhan Tacettin Bayır
 Denizli Kocaeli İzmir
 Serdal Kuyucuoğlu Mehmet
Gökdağ Mazlum Nurlu
 Mersin Gaziantep Manisa
BAŞKAN – Okunan önergeye Komisyon katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Sayın
Başkan. 
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım. 
BAŞKAN – Önerge üzerinde Mersin Milletvekili Sayın
Serdal Kuyucuoğlu konuşacak. 
Buyurun Sayın Kuyucuoğlu. (CHP sıralarından alkışlar) 
SERDAL KUYUCUOĞLU (Mersin) – Sayın Başkan, değerli
milletvekilleri; Helal Akreditasyon Kurumu Kuruluş ve Görevleri Hakkında Kanun
Tasarısı’nın 3’üncü maddesi üzerinde söz almış bulunuyorum. Bu vesileyle
hepinizi saygıyla sevgiyle selamlıyorum. 
Değerli vekil arkadaşlarım, kurumun kurulmasıyla İslami
ürün ve hizmet pazarının lider ülkesi olma hayali, Sayın Davutoğlu’nun
komşularımızla ve daha birçok ülkeyle olan ilişkilerimizin “sıfır sorundan sırf
soruna” dönüşmesiyle bitmiştir. Barzani’nin referandumu sayesinde
yakınlaştığınız İran ve Irak gibi komşularımızla da ilişkilerimiz umarız uzun
vadeli ve sağlıklı devam eder.
Ekonomimizi geliştirmek için satacağımız ürünlerin
helal olmasından daha çok diğer ülkelerle kurduğumuz ilişkiler, sağlıklı ve
tutarlı bir dış politika; bölgeyi karıştırmak ya da başka ülkelerin iç işlerine
karışmak yerine büyük Atatürk’ün “Yurtta barış dünyada barış” politikasını
uygulamak daha kalıcı olacaktır.
Müslüman ülkelerin birçoğuyla problem yaşarken onlara
helal ürün satmayı düşünmek çok da gerçekçi değildir. Bugün ülkemizde çiftçi
perişan durumdadır. Sebze, meyve üreticilerimiz ürünlerine pazar bulamamakta ve
bu nedenle üretmekten vazgeçmektedir. Vatandaşlarımız eti neredeyse gramla alır
duruma gelmiştir. Çareyi ise kendi çiftçilerimize destek vermek, üretimi teşvik
etmek yerine, Sırbistan’dan et ithal etmekte buluyoruz. Müslüman ülkelere helal
gıda pazarını artırmayı tartışırken kendi vatandaşlarımıza Sırp eti
yediriyoruz. Kurumun kuruluşuyla ilgili olarak ekonomik analiz yapılmadığı,
fayda maliyetinin, etki değerlendirmesinin ve iç piyasaya yansımalarının ne
olacağı hususlarında ciddi araştırmalar yapılmadığı da birçok arkadaşımız
tarafından komisyonda dile getirilmiştir. Birçok yasa tasarısında olduğu gibi
bu tasarı da aceleye getirilmiş, üzerinde tartışılmamış ve hiç kimsenin
görüşüne başvurulmamıştır. 
Değerli milletvekilleri, benim ilim Mersin önemli bir
lojistik kenti, önemli bir iç turizm kenti ve önemli bir tarım kenti. Bugün
gündem olan ve birkaç gündür tartışılan domates meselesi bizim bölgeyi yakından
ilgilendiriyor. Türkiye'deki meyve üretiminin yüzde 10’undan fazlası Mersin’de
üretiliyor; bir narenciye kenti ve özellikle de örtü altı üretimde Türkiye'de
2’nci, alan olarak da 1’inci. Uçak düşürme krizi öncesi Türkiye'nin bölgemizden
Rusya’ya ihracatı 350 bin ton, uçak düşürme krizinden sonra ambargoyla beraber
bu sıfırlandı ama bugün 50 bin tonluk bir ihracat müsaadesi aldık ve bunun için
de davul zurna çalıyoruz ve çok seviniyoruz. Ama burada da bir tezatla karşı karşıyayız.
Bakın, bu konuda üç firmaya yetki verilmiş, ihracat yetkisi. Hangi firmalar?
Öğrendiğimize göre Özaltın, Agrobay ve SURAL firmaları; sadece bu firmalara
ihracat yetkisi veriliyor. Peki, bizim üreticimiz nerede, benim Mersinli
üreticim nerede? Sadece Mersin’de, bakın, Mersin’de domates üretimi ziraat
odasından aldığımız bilgiye göre 941 bin ton. Ne kadarına ihracat için müsaade
almışız? 50 bin ton, buna da davul zurna çalıyoruz. Yani, onun için, bu da
bizim iyi tarım yapan, ÇKS’si olan çok sayıda firmamızı etkiliyor.
Sadece domateste değil, bakın; yine, biber, bal kabağı
ve marulda da sadece 9 firmaya müsaade edilmiş. Yani burada baktığımızda, bu
ambargonun kalkmadığını, hâlâ devam ettiğini, sadece küçük bir miktar müsaade
edildiğini görüyoruz. Bu konuda bu dış ilişkilerdeki yanlışların bizi nereye
götürdüğünü, bizim çiftçimizi ve özellikle tarım bölgelerindeki tarımla uğraşan
insanları ne kadar etkilediğini yakından yaşıyoruz.
O nedenle, bu konuda Hükûmetin daha çok çalışması
lazım, özellikle de yerli üreticiye sahip çıkması lazım. Sadece büyük firmalara
bu yetkilerin verilmesinin de yanlış olduğunu düşünüyor, hepinize saygılar
sunuyorum. (CHP sıralarından alkışlar) 
BAŞKAN – Teşekkür ederim.
ENGİN ALTAY (İstanbul) – Sayın Başkan…
BAŞKAN – Buyurun Sayın Altay.
ENGİN ALTAY (İstanbul) – Mersin Milletvekili Serdal
Kuyucuoğlu ve arkadaşlarının verdiği önergenin oylanmasında karar yeter sayısı
aranmasını talep ediyoruz efendim.
BAŞKAN – Çok teşekkür ederim, sağ olun.
Önergeyi oylarınıza sunacağım ve karar yeter sayısı
arayacağım.
Kabul edenler… Kabul etmeyenler… Karar yeter sayısı
yoktur.
Birleşime on beş dakika ara veriyorum.
Kapanma Saati: 17.19
ÜÇÜNCÜ OTURUM
Açılma Saati: 17.42
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mücahit DURMUŞOĞLU (Osmaniye), Emre KÖPRÜLÜ (Tekirdağ) 
-----0-----
BAŞKAN – Türkiye Büyük Millet Meclisinin 16’ncı
Birleşiminin Üçüncü Oturumunu açıyorum.
501 sıra sayılı Kanun Tasarısı’nın 3’üncü maddesi
üzerinde Mersin Milletvekili Serdal Kuyucuoğlu ve arkadaşları tarafından
verilen önergenin oylamasında karar yeter sayısı bulunamamıştı. 
Şimdi önergeyi tekrar oylarınıza sunacağım ve karar
yeter sayısı arayacağım.
Önergeyi kabul edenler… Kabul etmeyenler… Önerge kabul
edilmemiştir.
Karar yeter sayısı vardır.
MEHMET NACİ BOSTANCI (Amasya) – Sayın Başkan…
BAŞKAN – Bir dakika, işlemimi bitireyim, size söz
vereceğim.
501 sıra sayılı Kanun Tasarısı’nın görüşmelerine devam
ediyoruz.
Komisyon yerinde.
Hükûmet yerinde.
Buyurun Sayın Bostancı, sizi dinliyorum.
V.- AÇIKLAMALAR (Devam)
31.- Amasya Milletvekili Mehmet Naci
Bostancı’nın, Bolu Milletvekili Tanju Özcan’ın 501 sıra sayılı Kanun
Tasarısı’nın 2’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
MEHMET NACİ BOSTANCI (Amasya) – Sayın Başkanım, biraz
önce Sayın Tanju Özcan kürsüden konuşurken tam olarak ne dediğini görmek
maksadıyla tutanakları istemiştim. Şimdi tutanaklardan okuyacağım gibi, kabul
edemeyeceğimiz, sadece parti olarak bizim değil, Meclisteki bütün siyasi
partilerin ortak bir ilke olarak benimsediği bir husus açısından da kabul
edilemeyecek olan bir temel kuralı, ayrıca başka kuralları da ihlal ettiğini
görüyorum. 
Şöyle diyor Sayın Tanju Özcan: “Şimdi, Sayın
Cumhurbaşkanımızın oğlu –diyor, devam ediyor- aldığı sahte raporla askerlikten
muaf oluyor.” böyle bir cümle kuruyor. 
Şimdi, birinci temel kural, siyasilerin yakınlarına
ilişkin, çocuklarına ilişkin bu tür -tabiri caizse- siyasette bel altı olarak
kabul edilen tartışmaların yapılmaması, polemiklerin çevrilmemesi istikametinde…
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
MEHMET NACİ BOSTANCI (Amasya) -…geçmişte de grup başkan
vekilleri olarak tüm siyasi partilerden bu hususa ilişkin temel ilke üzerinde
anlaşmıştık. Bir kere bu ilke ihlal ediliyor. 
İkincisi: Sayın Tanju Özcan “Aldığı sahte rapor.”
diyor. Kendisi doktor mu, muayene mi etti, bu karara nereden varıyor? Sonuçta,
Cumhurbaşkanımızın oğlu olması, böyle bir rapor alındığında bunun afişe
edilmesini mi gerektiriyor, tıbbi etik diye bir şey yok mu? Neresinden
bakarsanız bakın aklen, mantıken, tıbbi etik bakımından kabul edilemez, uygun
düşmez; ahlaken tartışmalı bir dilin kullanılmasını uygun bulmuyoruz.
Sayın Özcan’ın burada yapmış olduğu son derece ayıptır.
Bu bakımdan, bu kabul edilemez hususu belirtmek için söz aldım. Bunu ifade
ediyorum. 
Teşekkürler. 
BAŞKAN – Teşekkür ederim.
TANJU ÖZCAN (Bolu) – Efendim, mikrofonu açarsanız ben
bir düzeltme yapayım bununla ilgili.
BAŞKAN - Sayın Özcan, söz mü istiyorsunuz? 
TANJU ÖZCAN (Bolu) – Tabii.
BAŞKAN - Buyurun. 
32.- Bolu Milletvekili Tanju Özcan’ın,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
TANJU ÖZCAN (Bolu) – Sayın Başkan, çok teşekkür
ediyorum. 
Ben konuşmamı dinlediğimde kendim, uyarı üzerine,
gerçekten “Sayın Cumhurbaşkanımızın oğlunun askerlikten muaf olmasını sağlayan
rapor” diyeceğime “sahte” ibaresini eklemişim konuşmanın heyecanıyla. Yani
raporun sahte olup olmadığını elbette ki bilemem. Bir rapor varsa ortada aksi
sabit oluncaya kadar da geçerli ve resmî kabul etmek gerekir. Ancak, konuşmanın
heyecanıyla bir “sahte” kelimesini eklediğimi üzülerek ben de gördüm. Bunu
düzeltiyorum ancak konuşmamın diğer kısımlarındaki sözlerin tamamının
arkasındayım. 
Sayın Cumhurbaşkanımızın oğluna bundan sonraki
hayatında sağlık, sıhhat, Allah’tan bol ve helal kazanç diliyorum.
Teşekkür ediyorum. 
BAŞKAN – Teşekkür ederim ben de sayın grup başkan
vekilleri ve Sayın Özcan. 
Tutanağı birlikte değerlendirdik. Evet, burada, siyasi
kişiliklerin, genel başkanlarımızın, Cumhurbaşkanımızın, Başbakanımızın ve
dediğim gibi genel başkanlarımızın, hepimizin ailesinin polemik konusu
yapılmaması konusunda anlaşmaya varmıştık. Bu konuda bir hassasiyet
gösterdiniz, tekrar teşekkür ediyorum size. 
MEHMET NACİ BOSTANCI (Amasya) – Sayın Başkan…
BAŞKAN – Buyurun Sayın Bostancı. 
MEHMET NACİ BOSTANCI (Amasya) – Siyaset yapan herkesin
çocukları bizim çocuklarımızdır. 
BAŞKAN – Elbette. 
MEHMET NACİ BOSTANCI (Amasya) – Onlara ihtimam
göstermek hepimizin görevi. Biz siyaseten tartışabiliriz, konuşabiliriz, ağır
eleştiriler de yapabiliriz ama çoluğu çocuğu buna karıştırmak doğru bir iş
değildir. 
Saygılar sunuyorum. 
BAŞKAN – Elbette, herkes aynı düşüncede, biraz önceki
konuşmalar da bunu doğruladı zaten. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501) (Devam)
BAŞKAN
- 3’üncü madde üzerindeki diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 501 sıra sayılı Yasa Tasarısı'nın
3'üncü maddesinin (1)’inci fıkrasının aşağıdaki şekilde değiştirilmesini arz ve
teklif ederiz.
“(1) Bu Kanun ile verilen görevleri yerine getirmek
üzere Bilim, Sanayi ve Teknoloji Bakanlığı ile ilgili, kısa adı HAK olan Helal
Akreditasyon Kurumu kurulmuştur.”
 Ahmet Kenan Tanrıkulu Ruhi
Ersoy Ahmet Selim Yurdakul
 İzmir Osmaniye
 Antalya
 Zihni Açba Arzu
Erdem
 Sakarya İstanbul
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Sayın
Başkan. 
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım. 
BAŞKAN – Önerge üzerinde Osmaniye Milletvekili Sayın
Ruhi Ersoy konuşacak. 
Buyurun Sayın Ersoy. 
RUHİ ERSOY (Osmaniye) – Sayın Başkanlık Divanı, değerli
milletvekilleri; bugün bir akreditasyon üzerine toplandık. Ben biraz havayı da
değiştirmek adına, Türk kültürü adına önemli bir akreditasyon haberini sizlerle
paylaşmak istiyorum.
Aslında, bu, yerelin ulusallaşması, ulusalın
evrenselleşmesi adına da bir başarıdır. Türkiye UNESCO Millî Komisyon
Başkanlığı Paris’te bugünlerde yoğun bir çalışma içerisinde. Komisyon Başkanı
Profesör Öcal Oğuz’dan aldığımız güzel haber şudur: Dünya belleği kütüğüne
Dîvânu Lugâti't-Türk ve Piri Reis haritası kaydedildi. UNESCO üzerinden,
insanlık durdukça durması taahhüt edilen eserler listesine kabul edilerek dünya
belleğine giren Dîvânu Lugâti't-Türk ve Piri Reis haritasının kaydedilmesi Türk
kültürü açısından çok önemli bir gelişme. Öte yandan, Kutadgu Bilig ve
Atabetü’l Hakayık gibi iki önemli Türk kültürü eseri de 2018 ve 2019 anma ve
kutlama yıl dönümleri arasına alındı. 
Değerli milletvekilleri, bizlere düşen sorumluluk,
yerelin ulusallaşması, ulusalın evrenselleşmesi hususunda Türk kültürüne ait bu
eserlerin yeniden güncellenmesi ve gençlerimize, geleceğimizi inşa edecek olan
toplumumuzun her bir ferdine yeniden yeniden tanıtmak. Belki o tanıtım
süreçlerinde eserler tıpkıbasımlarıyla çok anlam ifade etmeyebilir, aslında
edebilir de, birebir Türkiceyi okuduğumuzda çok anlam ifade edebilir. Ama
Kutadgu Bilig’den hareketle, Atabetü’l Hakayık’tan hareketle yeni eserler
üretebilecek bir vizyonu ortaya koyabiliyor muyuz; bir tiyatro eserini, bir
senaryoyu, beraberinde başka bir sanatsal aktivitenin köklerini buraya
yerleştirerek evrensele buradan hitap edebiliyor muyuz? 
Orada nelerden bahsediliyor diye şöyle birkaç tane
hususta hatırlatma yapmak istiyorum: Atabetü’l Hakayık’ta diyor ki Edip Ahmet
Yükneki: “Nice bilgili kadın, bilgi sayesinde erkekten üstün, nice bilgisiz
erkek, kadından daha zayıf kaldı. Bilgili kişi, varlığını belli eder; bilgisiz,
hayatta olsa bile yitik sayılır. Bilgi sahibi kendi ölse bile adı ölmez.
Bilgisizin ise daha sağlığında adı unutulur.”
Bakın, Türk kültüründe 11’inci asırda, 12’nci asırda
ortaya konulmuş bu eserler kadına, bilgiye nasıl değer veriyordu. Çıkış
noktamıza baktığımızda, Matüridî aklının Maveraünnehir vadisinin yeşerttiği
fikrin bize, Anadolu’ya ve insanlığa taşıdıkları nelerdi, bunları düşünmeye
davet ediyoruz biz. 
Genel anlamda şu soruyu da sormak istiyoruz: Kaşgarlı
Mahmut, Balasagunlu Edip Ahmet diyoruz. Kaşgar neresi bugün, Balasagun neresi?
İşte, bu, gönül coğrafyası dediğimiz Turan coğrafyası ve koskoca Türk kültürü,
coğrafyanın tarihe sığmaması meselesiyle de eş değerdir. Bugün, Kaşgarlı Mahmut’un
Dîvânu Lugâti’t-Türk’ünü, Edip Ahmet Yükneki’nin Atabetü’l Hakayık’ını alıp da
evrensel standartlarda Millî Komisyonumuz UNESCO’ya tescil ettiriyorsa demek ki
Türkiye Cumhuriyeti devleti, Türk dünyasının ve Türk medeniyetinin aklı ve
kalbi, vicdanı ve geleceği olarak Ankara merkezli bir siyaseti ve Türkistan
merkezli bir medeniyeti, bahsetmiş olduğumuz Turan coğrafyasının her bir
ikliminde yeşermiş olan toplulukları da bünyesine alarak insanlığın ufkunda
yeni bir güneş gibi doğmaya muktedirdir. İşte, bu muktedirliğin ortaya
çıkabilmesi adına, bu kültür kodlarımızın, kaynaklarımızın yeniden keşfi,
geleneğin yeniden güncellenmesi ve farkındalığının ortaya çıkması bir
zarurettir. 
Sayın Genel Başkanımızın grup konuşmalarında veyahut da
basın toplantılarında yer yer Kutadgu Bilig’den vermiş olduğu mesajlar, Dedem
Korkut’tan verdiği mesajlar sadece siyasal retorikten ibaret değildir; bu
eserlerin farkındalığını artırmak, mensubiyetimizi, bu konuda yapmamız gereken
çalışmaları yeniden yetkililere ifade etmektir. O sebeple, bizler de Türkiye
Büyük Millet Meclisinin birer ferdi, milletvekili olarak ve birer aile babası,
annesi veyahut de ağabeyi, kardeşi, hepsinden önemlisi, bu aziz kültürün, bu
medeniyetin mensupları ve bu ülkenin vatandaşları olarak bu konuda toplumsal
farkındalıkları artırmamız gerekiyor.
Bu vesileyle, ben UNESCO Millî Komisyonunda gayretli
çalışmalarından dolayı Millî Komisyon ekibini, başta Profesör Öcal Oğuz olmak
üzere bu konuda mücadele verenleri tebrik ediyor, Genel Kurulu saygıyla selamlıyorum.
(MHP sıralarından alkışlar)
BAŞKAN - Teşekkür ederim Sayın Ersoy. 
Önergeyi oylarınıza sunuyorum: Kabul edenler… Kabul
etmeyenler… Önerge Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 3’üncü maddesinin 2’nci fıkrasında yer
alan “yetkisini haiz tek Kurum” ibaresinin “yetkisine haiz tek kurum” şeklinde
değiştirilmesini arz ve teklif ederiz.
 Mahmut Toğrul Meral
Danış Beştaş Mehmet Emin Adıyaman
 Gaziantep Adana Iğdır
 Aycan İrmez Hüda
Kaya
 Şırnak İstanbul
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Başkanım.
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Önerge üzerinde Iğdır Milletvekili Sayın
Mehmet Emin Adıyaman konuşacak.
Buyurun Sayın Adıyaman. (HDP sıralarından alkışlar)
MEHMET EMİN ADIYAMAN (Iğdır) – Sayın Başkan, değerli milletvekilleri;
501 sayılı Helal Akreditasyon Kurumu Yasa Tasarısı üzerinde söz almış
bulunmaktayım. 
Sözlerime başlamadan önce, bugün 1 Kasım, önemli bir
gün. Birincisi, dünya Kobani günü olması münasebetiyle, 1 Kasım itibarıyla
Kobani’de IŞİD barbarlığına, IŞİD karanlığına karşı halkların umudu, kurtuluşu
olarak, başta Rojava halkları ve tüm Suriye halklarının bu uğurda bedel ödeyen
tüm kesimlerine selamlarımı gönderiyorum.
İkincisi: Bugün 1 Kasım. Evet, 7 Haziran 2015
seçimlerinden sonra, özellikle 20 Temmuz tarihinden itibaren ülkeyi bir savaş
sürecine sokan ve 7 Haziranda ortaya çıkan halk iradesini yok sayıp 1 Kasım
2015 tarihinde yeni bir seçimle teşekkül eden bu Mecliste bütün baskılara,
bütün zorluklara, bütün siyasi soykırım operasyonlarına rağmen, halkımızın
iradesinin yine bir tecellisi olarak bu Mecliste yer almış, Parlamentonun
3’üncü büyük partisi olarak Meclise giren ancak bir yılı dolmak üzere olan -4
Kasım tarihi itibarıyla bir yılı dolacak olan- yine siyasi bir darbeyle siyasi
rehine olarak cezaevlerinde tutulan eş genel başkanlarımız ve
milletvekillerimiz ile yine hukuksuzca, yine siyasi darbelerle cezaevine
tıktırılan belediye eş başkanlarımızı ve parti yöneticilerimizi bir kez daha
buradan selamlıyorum. Onların özgürlük, demokrasi, barış ve ortak yaşam uğruna
hem içeride hem dışarıda vermiş oldukları mücadele bizim için onur kaynağıdır
ve o mücadeleyi biz var oldukça sürdürmeye devam edeceğiz; onlarla gurur
duyuyoruz, onur duyuyoruz.
Değerli arkadaşlar, görüştüğümüz kanun tasarısı Helal Akreditasyon
Kurumu, kısa ismiyle gerekçede HAK deniliyor. HAK, aslında tek başına sadece
bir yeme içmeyi ifade etmiyor. Hak, adalet, teslim edilmeli; hak, hukuk, adalet
birbirlerini tamamlayan kavramlar. Hak, hukuk, adalet ve helal kavramlarının
karşıtı haramdır, zulümdür, hukuksuzluktur. Dolayısıyla, bu sadece bir gıda
maddesini yemekten ibaret değil, doğuştan birtakım haklara sahip olanların
haklarını teslim etmemek de haramdır; fakir fukaranın, gurebanın hakkını yemek
de, teslim etmemek de haramdır; hukuka uymamak da haramdır. Dolayısıyla, sadece
piyasa koşulları içerisinde daha çok kâr etmek saikiyle, özellikle İslam
âlemine yönelik “hak” kavramı adı altında, akredite edilecek taraflar,
şirketler üzerinden “hak” kavramını ifade edemeyiz. Dolayısıyla bugün partimize
ve eş genel başkanlarımıza dayatılan hukuksuzluk da aslında “hak” kavramının
dışında, diğer bir deyişle haramın kabulüdür. 
Dolayısıyla, dünden beri tartıştığımız -özellikle
ortaya çıkmış olan “gizli” ibareli- Adalet Bakanlığı vasıtasıyla mahkemelere
gönderilen ve talimat niteliğindeki karar gizlilik ibaresi içeriyor ve açığa
çıktığı için biliyoruz. Peki, açığa çıkmayan kaç tane buna benzer talimat
vardır, gizlilik içeren? Ya da bu gizlilik içeren belge açığa çıkmamış olsaydı,
Sayın Başkanın izah ettiği gibi bir soruşturma başlatılacak mıydı? Kaldı ki
başlatılan soruşturma, gerçekten buradaki hukuksuzluğa, yargıya yapılan
müdahaleye yönelik bir soruşturma mıdır? Mesela “Bakanın bilgisi dışında.”
deniliyor. Bilgisi dışındaysa bu talimatı veren hâkim hemen görevden alınacak
mıdır? Bence o değil. Evet, bir soruşturma var, bu soruşturma belgeyi
sızdıranlar hakkında yürütülecek bir soruşturmadır, muhtemelen bunun faturası
da adliyedeki gariban bir kâtibe çıkarılacaktır. Eğer yargının bağımsızlığı söz
konusuysa o zaman bunun gereği yerine getirilmeli ve bunun gibi ne kadar
talimat var, bunun açığa çıkarılması gerekiyor. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim. 
Sayın Adıyaman, ben Bakanın soruşturma başlattığını
söylemedim, onu bir tashih edeyim de. “İncelettireceğim konuyu.” dedi, sadece
bu. 
MEHMET EMİN ADIYAMAN (Iğdır) – Tamam. 
BAŞKAN – Peki. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
4’üncü maddede iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 501 sıra sayılı Kanun Tasarısı’nın
4’üncü maddesinin tasarı metninden çıkarılmasını arz ve teklif ederiz. 
 Kazım Arslan Tahsin
Tarhan Tacettin Bayır
 Denizli Kocaeli İzmir

 Mehmet Gökdağ Mazlum
Nurlu Burcu Köksal
 Gaziantep Manisa
 Afyonkarahisar
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Sayın
Başkan. 
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım. 
BAŞKAN – Önerge üzerinde Afyonkarahisar Milletvekili
Burcu Köksal konuşacak. 
Buyurun Sayın Köksal. (CHP sıralarından alkışlar) 
BURCU KÖKSAL (Afyonkarahisar) – Sayın Başkan, değerli
milletvekilleri; millî egemenliğe geçişimizi sağlamak ve demokratik bir düzenin
kurulabilmesine olanak tanımak için 1 Kasım 1922’de saltanat kaldırıldı.
Saltanatın kaldırılmasının, egemenliğin millete verilmesinin yıl dönümünü ve
ayrıca okuryazarlığın önündeki en büyük engeli ortadan kaldıran Harf
Devrimi’nin 89’uncu yıl dönümünü kutluyorum. 
Helal akreditasyon; “helal” i biliyoruz da “akreditasyon”
nedir Allah aşkına? Fransızca kökenli bir kelime; belli kriterleri sağlarlık,
denklik hakkında bilirkişi veya kurumlarca verilen bir belge. Helal
Akreditasyon Kurumu da bu durumda, olsa olsa bir ürünün, hizmetin helal mi,
haram mı olduğunu tespit edecek kurum. 
Peki, bu kurum, o ürünün veya hizmetin helal mi, haram
mı olduğunun tespitini nasıl yapacak, gerçekten merak ediyorum. Örneğin,
elmanın, armudun, kirazın, patatesin helal mi, haram mı olduğuna nasıl karar
verecek? 
Şimdi, çiftçi “Ağacı besmeleyle dikip suladım.” dese,
“Bu ürün helaldir.” dese buna helal sertifikası mı verilecek? Ya da örneğin,
patates üreticisi “Ben patatesleri sökerken besmeleyle söktüm, helaldir.”
deyince helal belgesi mi verecek? Yazı yazdığımız kalemin helal olup olmadığına
nasıl karar verecek? (AK PARTİ sıralarından gürültüler)
BAŞKAN – Sayın milletvekilleri, lütfen. 
BURCU KÖKSAL (Devamla) – Ya, merak ediyorum, hakikaten,
yirmi yıllık bir kiraz ağacının, on yıllık üzüm bağının vermiş olduğu meyveye,
ürüne neye göre helal sertifikası verilecek? Ya da mesela balık için helal
belgesi almak istiyorsunuz, ne diyecek balıkçılar? “Biz abdest alıp ağları
besmeleyle attık, avladığımız, tuttuğumuz balık helaldir, helal sertifikası
verin.” mi diyecek?
Helal Akreditasyon Kurumunun, bunun verdiği helal
belgesine nasıl güveneceğiz? Öyle ya, bu kurumun üyelerini belirleyecek olan şu
andaki Adalet ve Kalkınma Partisi; yolsuzluk algısında ülkemizi 176 ülke
arasında 75’inci sıraya yükselten Adalet ve Kalkınma Partisi; 59,3 milyar
dolarlık özelleştirme yapıp bu özelleştirme paralarını nereye harcadığının
hesabını veremeyen Adalet ve Kalkınma Partisi; “FETÖ’yle mücadele ediyorum.”
diye suçlu suçsuz binlerce insanı işinden, aşından, özgürlüğünden eden, kendi
itirafıyla at izini it izine karıştırdığı bir süreci yöneten Adalet ve Kalkınma
Partisi. 
2006 yılında, kendi iktidarı döneminde çıkardığı Tarım
Kanunu’na göre “Çiftçiye verilecek destek, gayrisafi millî hasılanın yüzde
1’inden az olamaz.” dediği hâlde buna bile riayet etmeyip çiftçiye eksik
destekleme veren Adalet ve Kalkınma Partisi; bu kanun yürürlüğe girdiğinden bu
yana çiftçiye 87,5 milyar liralık eksik destekleme veren, sadece 2017 yılında
çiftçiye vermesi gereken 26 milyar liralık desteği vermeyip 12,8 milyarlık
desteği vererek yani bir anlamda kul hakkı yiyerek çiftçiyi bankalara, sağa
sola borçlandıran Adalet ve Kalkınma Partisi. 
Kendi çocukları yatlarla, katlarla, gemiciklerle sefa
sürerken 18 milyonluk 15-29 yaş arası gençlerimizin yüzde 27’sini işsizliğe
mahkûm eden Adalet ve Kalkınma Partisi; seçim meydanlarında eveleyip geveleyip
“Taşerona kadro vereceğim. Emeklilikte yaşa takılanların mağduriyetini
çözeceğim. Terörü bitireceğim.” deyip, vaatlerde bulunup kendi verdiği sözü
tutmayan Adalet ve Kalkınma Partisi; askerî okulları kapatıp orada okuyan,
FETÖ’yle alakası olmadığı hâlde FETÖ’cü damgası yediği için perişan olan
çocukların vebalini taşıyan Adalet ve Kalkınma Partisi. 
Lop etten buğdaya, samandan mercimeğe birçok ürünün
ithalatına kapı açarak kendi çiftçisini bitirmeye çalışan Adalet ve Kalkınma
Partisi Helal Akreditasyon Kurumunu belirleyecek, öyle mi? Helale karar
verecek, öyle mi? Hadi oradan!
Herkese saygılarımla. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
MEHMET NACİ BOSTANCI (Amasya) – Sayın Başkan… 
BAŞKAN – Sayın Bostancı, buyurun. 
KAZIM ARSLAN (Denizli) – Sataşma yok ya. 
BURCU KÖKSAL (Afyonkarahisar) – Gerçekleri söyledim. 
MEHMET NACİ BOSTANCI (Amasya) – Sayın Başkanım, daha
biraz önce siyasilerin çocuklarına ilişkin konuşulmaması gerektiğini söyledik. 
BAŞKAN – Evet. 
MEHMET NACİ BOSTANCI (Amasya) – Konuşmacı bunu ihlal
etti. 
BURCU KÖKSAL (Afyonkarahisar) – “Siyasilerin” demedim,
“birilerinin” dedim. 
BAŞKAN – Sayın Köksal…
Buyurun. 
MEHMET NACİ BOSTANCI (Amasya) – İkincisi: Patatesti,
elmaydı, üzümdü, balıktı; bunlara ilişkin helal-haram şeklinde bir ayrım
olmadığını bilmesi gerekir. Böyle bir şey yok. “Bismillah”la elma ağacı dikmek
gibi bir durum yok. 
BURCU KÖKSAL (Afyonkarahisar) – Hizmet belgesi alacak,
neye göre alacak?
KAZIM ARSLAN (Denizli) – Sadece nohut için yokmuş. 
MEHMET NACİ BOSTANCI (Amasya) – Dersini çalışması
lazım.
Saygılarımla. 
BAŞKAN – Teşekkür ederim. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 501 sıra sayılı Kanun Tasarısı’nın
4’üncü maddesinin (1)’inci fıkrasında yer alan “şunlardır” ibaresinin “şu
şekildedir” şeklinde değiştirilmesini arz ve teklif ederiz. 
 Mahmut Toğrul  Meral
Danış Beştaş  Hüda Kaya
 Gaziantep Adana İstanbul
 Mehmet Emin Adıyaman Aycan
İrmez  Erol Dora
 Iğdır Şırnak Mardin
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Bir fark göremediğimizden
katılmıyoruz.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz. 
BAŞKAN – Önerge üzerinde Mardin Milletvekili Sayın Erol
Dora konuşacak. 
Buyurun Sayın Dora. (HDP sıralarından alkışlar)
EROL DORA (Mardin) – Sayın Başkan, değerli
milletvekilleri; Helal Akreditasyon Kurumu Kuruluş ve Görevleri Hakkında Kanun
Tasarısı’nın 4’üncü maddesi üzerinde Halkların Demokratik Partisi adına söz
aldım. Genel Kurulu saygıyla selamlıyorum. 
Değerli milletvekilleri, tabii, Türkiye’de bir yılı
aşkın bir süredir uygulanan olağanüstü hâl rejimi, daha doğrusu
olağanlaştırılmaya çalışılan hâl rejiminin yarattığı siyasi ve toplumsal altüst
oluşlar, sanki bu ülkede olmuyormuş gibi, ülkenin temel meselelerinden birisi
olan ve her geçen yıl oransal ve sayısal olarak artan işsizlik sorunu hiç
yokmuş gibi, ülkede 16 milyondan fazla yurttaş açlık sınırının altında
yaşamıyormuş gibi, Türkiye’de 48 milyondan fazla yurttaş yoksulluk sınırının
altında yaşamıyormuş gibi, her yıl neredeyse 2 bin civarında işçi kardeşimiz iş
cinayetlerine kurban gitmiyormuş gibi, ülkemizde adalet kavramının neredeyse
hiç kalmadığı, seçilmiş siyasetçilerin siyasi faaliyetlerinden dolayı
rahatlıkla hapse atılabildiği, hukuk dışı, siyasi etik dışı uygulamalar hiç
yokmuş gibi, kısaca, ülkemizde sanki her şey güllük gülistanlıkmış gibi
yanılgılı ve son derece sorunlu bir yasama faaliyeti sürecini ibretle izliyoruz
maalesef.
Sayın Başkan, değerli milletvekilleri; geçtiğimiz
günlerde Meclis gündemine getirilen ve Türkiye’nin mevcut medeni hukukuna
hiçbir katkı sağlamayan, katkı sağlamadığı gibi toplumsal zeminde önemli
yarılmalara yol açan, müftülere nikâh kıyma yetkisi veren bir yasa tasarısını
görüştük. Bu haftaysa, yine, ülkemizin hiçbir temel meselesine küçücük bir
katkısı olmayacak bir Helal Akreditasyon Kurumu Tasarısı’nı görüşüyoruz. Şunun
altını çizmek isterim: Ülkemizin onca önemli meselesi varken Meclis gündemini
suni gündemlerle, son derece tali konularla ve hele hele hiçbir yaramıza derman
olmayacak işleri görüşerek işgal etmek, halkın iradesine karşı yapılmış çok
büyük bir haksızlıktır. Halk yoksullukla mücadele ederken, şu soğuk kış gününde
evini nasıl ısıtacağının telaşına düşmüşken bizim burada zaman harcadığımız
konular son derece trajiktir, hatta komiktir. 
Değerli milletvekilleri, şimdi, öncelikle, tasarının
gerekçe kısmında belirtilen bir husus, oldukça kafa karıştırmaktadır. Gerekçede
denilmektedir ki: “Kısa adı TÜRKAK olan Türk Akreditasyon Kurumu çeşitli
gerekçelerle helal akreditasyon işlemlerini gerçekleştirememektedir.” Öncelikle
bu husus açıklığa kavuşturulmalıdır. Söz konusu bu “çeşitli gerekçeler”
nelerdir? Bunlar açıklanmalıdır. 
Bir diğeri, bu mevcut kurum, işlevsiz bir kurum ise
neden varlığı hâlen devam ettirilmektedir? Aynı ülkede iki farklı akreditasyon
kurumuna neden ihtiyaç bulunmaktadır? Bunların makul hiçbir cevabı da mevcut
değildir. 
Değerli milletvekilleri, 2011 yılında akreditasyon
hizmeti vermeye başlamış olan TÜRKAK, 2008 yılı itibarıyla karşılıklı tanınma
anlaşmalarına konu olan tüm akreditasyon alanlarında Avrupa Akreditasyon
Birliğiyle karşılıklı tanınma anlaşması imzalamış bulunmaktadır. Yine bu kurum,
hâlihazırda Avrupa Akreditasyon Birliğinin, Uluslararası Akreditasyon Forumunun
ve Uluslararası Laboratuvar Akreditasyonu Birliğinin tam üyesi konumundadır.
Yani uluslararası alanda kendi çalışmalarının gerektirdiği iş birliği
ilişkilerini büyük oranda sağlamış bir kurum zaten var iken ve zaten
çalışmalarını yürütüyor iken varsa bu kurumun eksikliklerini tamamlamak ve
güçlendirmek yerine, neden paralel bir kuruma ihtiyaç hissedilmektedir? Bu,
aklıselim bir yaklaşım değildir.
Değerli milletvekilleri, bakınız, bugün Türkiye,
Avrupa’nın önemli düzeyde gıda ihracatı gerçekleştirdiği ülkelerden birisi
konumundadır ancak Avrupa’nın, gıda ürünleri alırken uyguladığı çeşitli
kriterler nedeniyle Türkiye, aynı zamanda gıda ürünleri en fazla iade edilen
ülke konumundadır. Bu, öncelikle önemli bir ihracat kaybı yani ekonomik
kayıptır. İkinci olarak ise, bu iade edilen ürünlerin iç piyasada satılmasına dair
nitelikli bir denetim mekanizması bulunmadığından, aslında göz göre göre kendi
yurttaşlarımız, kimyasal zehirler barındıran gıdalara maruz bırakılmaktadır.
Son olarak, Hükûmeti helal gıda hassasiyeti kadar
zehirli gıda hassasiyetine, gıdaların sağlıklı olup olmadığına duyarlı olmaya
ve bu konuda güçlü mekanizmalar oluşturmaya davet ediyor; bu vesileyle Genel
Kurulu tekrar saygıyla selamlıyorum. (HDP sıralarından alkışlar) 
BAŞKAN – Teşekkür ederim Sayın Dora.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir. 
Sayın milletvekilleri, 5’inci maddede dört adet önerge
vardır, okutuyorum: 
Türkiye Büyük Millet Meclisi Başkanlığına
Görüşülmekte olan 501 sıra sayılı Kanun Tasarısı’nın
5’inci maddesinin tasarı metninden çıkarılmasını arz ve teklif ederiz. 
 Kazım Arslan Tahsin
Tarhan Tacettin Bayır
 Denizli Kocaeli İzmir
 Mehmet Gökdağ Mazlum
Nurlu Ali Akyıldız
 Gaziantep Manisa Sivas
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz Başkanım.
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Önerge üzerinde Sivas Milletvekili Sayın Ali
Akyıldız konuşacak. 
Buyurun Sayın Akyıldız. (CHP sıralarından alkışlar) 
ALİ AKYILDIZ (Sivas) – Sayın Başkan, çok kıymetli
milletvekili arkadaşlarım; Meclisimizin ve basınımızın kıymetli emekçileri ve
ekranları başında bizleri izleyen çok değerli yurttaşlarım, ben de hepinizi
sevgiyle, saygıyla, muhabbetle selamlıyorum. Görüşülmekte olan Helal
Akreditasyon Kurumu Kuruluş ve Görevleri Hakkında Kanun Tasarısı’nın 5’inci
maddesi üzerinde Cumhuriyet Halk Partisi Grubu adına söz almış bulunuyorum. 
Değerli milletvekilleri, tasarıda, 5 kişilik yönetim
kurulunda yönetim kurulu üyelerinden 2’sinin kamudan gelecek olması, başkanın
da atamayla geleceği düşünüldüğünde iktidarın istemediği hiçbir kararın hiçbir
şekilde alınamayacağı ya da Danışma Kurulu görüşlerinin fiilen sonuç
vermeyeceği görülmektedir burada. 
Tasarının 5’inci maddesinin (1)’inci fıkrasında,
yönetim kurulu üyelerinin ara vermeksizin en fazla 2 kez atanabileceğini hükme
bağlanırken üyelerin toplamda en fazla kaç defa görev alabileceğine dair bir
sınır yoktur. Bu hâliyle 1 yönetim kurulu üyesinin üç yıllık birer dönem ara
vermek koşuluyla sürekli görev almasının önüne bir engel konmamıştır. Yani bu
hâliyle aynı yönetim kurulu üyelerinin yıllarca bu kurumda görev alabilmesinin
önü açık tutulmuştur. 
Yine, 5’inci maddenin (3)’üncü fıkrasında “Başkan ve
üyelerden atanma şartlarının bulunmadığı veya sonradan kaybedildiği tespit
edilenlerin üyelikleri kendiliğinden düşecek.” denilmektedir ama görevden
almada, muğlak bir gerekçeyle hizmet gereği ve kamu yararı gözetilerek Bakanın
teklifi üzerine Başbakan tarafından görevden alınabileceği hükme bağlanmıştır.
Danışma Kurulu üyelerinin görüş ve tavsiyelerine başvurulması öngörülmemiştir.
Yine, tasarının 5’inci maddesinin (4)’üncü fıkrasında
kurumda önemli idari görev üstlenecek olan genel sekreter, maalesef, yönetim
kurulu başkanı ve üyelerinde olduğu gibi, helal uygunluk değerlendirme
kuruluşunda birinci derece kan ve kayın hısımlığı olan kişilerden olmaması
şartına tabi tutulmamıştır. 
Sayın Başkan, değerli milletvekilleri; Genel Kurulda
bugün konuştuğumuz bu helal noktasına bir de bir başka perspektiften bakalım.
İktidarlarınız döneminde, cumhuriyet tarihinde görülmemiş bir biçimde kul hakkı
yendiğini ve harama el uzatıldığını söylemeden geçersem buradan, sizlere
haksızlık etmiş olurum. (CHP sıralarından alkışlar) Yıllar önce gerek ülkemizde
gerekse yurt dışında YİMPAŞ, Kombassan, JetPa, İhlas, İşlem Holding ve benzeri
şirketler, çeşitli dinî vaatlerle ve yalanlarla vatandaşlarımızı kandırarak
yılların birikimi paralarını ellerinden almışlar ve insanlarımızı âdeta perişan
etmişlerdi. Bu şirketlerin bizzat hükûmetleriniz tarafından korunup kollanmakta
olduğu gerçeğini düşündüğümüzde -sizlerin yediği kul hakkının hesabını nasıl
olsa siz vereceksiniz, o bizi ilgilendirmiyor tabii ama- biz bu mağdur edilen
vatandaşlarımızın mağduriyetlerinin giderilmesini istiyoruz ve bunların
talebini buradan bir kez daha sizlere iletiyorum. 
Sürem az kaldığı için biraz da yine Sivas’tan bahsetmek
istiyorum. Sayın Başkan, değerli milletvekilleri; daha önce birkaç kez gündeme
taşıdığım ama maalesef bir gelişme göremediğim Sivas Cumhuriyet Üniversitesi
Tıp Fakültesi Hastanesinin 90 milyon lirayı aşan borcu nedeniyle, hastaneye
malzeme veren ilaç firmaları malzeme vermemekte ve hastalar mağdur duruma
düşmektedir. Yine Sivas Cumhuriyet Üniversitesinde görev yapan hocalar,
almaları gereken primleri alamadıkları için ya daha yüksek ücretlerle özel
sektöre ya da başka illere transfer olma peşindeler.
Sayıştay raporlarında çok ciddi yolsuzluklar yapıldığı
belirlenen Ankara-Sivas Yüksek Hızlı Tren Projesi daha önce üç kez ertelenmişti
ve şimdi buradan soruyorum: Bu hattı ne zaman tamamlamayı düşünüyorsunuz? Bir
ikinci sorum da yine buna cevap alamadım: Yüksek hızlı tren hattı -Sivas
Garı’nın- değişikliğinin sebebini soruyorum. Yine orada yandaşlara rant
hesabınız mı var? Bunu da merak ediyorum.
Sivas’ın köy yolları sorununu defalarca burada gündeme
taşıdım, dilimde tüy bitti. Hep yol yapmakla övünüyorsunuz ama galiba Sivas’ı
bu ülkeden saymıyorsunuz ki Sivas’ın köy yollarını yapmak gibi bir derdiniz
yok, bugüne kadar da yapmadınız. Ben bir milletvekiliyim, benim köyümün yolu
yoktur değerli milletvekili arkadaşlarım. (CHP sıralarından alkışlar)
(Mikrofon otomatik cihaz tarafından kapatıldı)
ALİ AKYILDIZ (Devamla) – Tekrar söylüyorum, ben bir
milletvekiliyim, benim köyümün yolu yok. 
Süre ne çabuk bitti.
BAŞKAN – Efendim?
ALİ AKYILDIZ (Devamla) – Süre çok çabuk bitti diyorum.
BAŞKAN – Peki, bir dakika daha ek süre verelim size.
Buyurun.
ALİ AKYILDIZ (Devamla) – Çok teşekkür ediyorum.
Evet, buradan Hükûmete tekrar sesleniyorum: Sivas’ı
yıllardır mağdur ettiniz, mağdur etmeye devam ediyorsunuz. 
Yine burada daha önce “Mecliste araştırma yapalım.”
diye bir önerge vermiştik. Burada sadece AK PARTİ’li milletvekillerimizin
oylarıyla bu da reddedildi. Sivas Demir Çelik sorunu, sadece Sivas’ın değil,
ülkemizin de kanayan bir yarası olmaya devam ediyor. Çok kısa bir süre önce
açıklanan ülkemizdeki “yüzsüzler” sıralamasında Sivas Demir Çeliğin devlete
olan borcu 8’inci sırada; ülkemizde devlete borcu olanlar sıralamasında 8’inci
sıraya yükselmiştir. Bu sorunu da çözmemekte ısrarla inat ediyorsunuz, ısrarla
direniyorsunuz.
Evet, Değerli Başkan, çok teşekkür ediyorum ek süre
için. 
BAŞKAN – Ben de teşekkür ederim.
ALİ AKYILDIZ (Devamla) – Konu çok, Sivas’ın derdi çok,
sizin de Sivas gibi bir sorununuz maalesef yok diyorum.
Hepinizi tekrar sevgiyle, saygıyla, muhabbetle
selamlıyorum. (CHP sıralarından alkışlar) 
BAŞKAN – Teşekkür ederim Sayın Akyıldız.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 501 sıra sayılı Yasa Tasarısı'nın
5'inci maddesinin (1) fıkrasının aşağıdaki şekilde değiştirilmesini arz ve
teklif ederiz.
(1) Yönetim Kurulu, Kurumun karar organıdır. Yönetim
Kurulu, Başkan ve dört üye olmak üzere Bakanın teklifi üzerine Başbakan
tarafından atanan toplam beş üyeden oluşur. Yönetim Kurulu üyeleri, iki üye
kamu kurum ve kuruluşlarından ve iki üye özel sektör temsilcilerinden olmak
üzere Danışma Kurulu üyeleri arasından atanır. Yönetim Kurulu Başkanı Danışma
Kurulu üyeleri arasından atanır. Uhdesinde kamu görevi bulunmayan Başkan tam
zamanlı sözleşmeli olarak istihdam edilir. Kurumu Başkan temsil eder. Bakan
tarafından Başkanın yokluğunda Kurumu temsil etmek üzere Yönetim Kurulu üyeleri
arasından Başkanvekili atanır. Yönetim Kurulu üyelerinin görev süreleri üç
yıldır ve görev süresi biten yönetim kurulu üyesi tekrar atanabilir. Ancak,
yönetim kurulu üyeleri ara vermeksizin en fazla iki kez atanabilir.
 Ahmet Kenan Tanrıkulu Ahmet
Selim Yurdakul Ruhi Ersoy
 İzmir Antalya Osmaniye
 Zihni Açba Arzu
Erdem
 Sakarya İstanbul
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) - Katılamıyoruz
Başkanım. 
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU (Afyonkarahisar)
– Katılmıyoruz Başkanım.
ERKAN AKÇAY (Manisa) – Gerekçe...
BAŞKAN – Gerekçeyi okutuyorum: 
Gerekçe: 
Kurum Yönetim Kurulu Başkanının Danışma Kurulundan atanması, kurumun
işleyişi bakımından daha faydalı olacağı mütalaa edilmektedir.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı'nın 5'inci maddesinin (1) fıkrasının 5’inci
cümlesi ile 9’uncu fıkrasının aşağıdaki şekilde değiştirilmesini arz ve teklif
ederiz. 
 Mustafa Elitaş Mehmet
Doğan Kubat Ramazan Can
 Kayseri İstanbul
 Kırıkkale
 Tülay Kaynarca Canan
Candemir Çelik Mihrimah Belma Satır
 İstanbul Gaziantep İstanbul
 Ertuğrul Soysal Mücahit
Durmuşoğlu
 Yozgat Osmaniye

“Başkan tam zamanlı sözleşmeli olarak istihdam edilir.”

“İlgili mevzuat uyarınca Devlet Personel Başkanına mali
ve sosyal haklar kapsamında aylık olarak yapılan ödemeler, aynı usul ve esaslar
çerçevesinde, Başkana sözleşme ücreti olarak ödenir. Başkan, 31/5/2006 tarihli
ve 5510 sayılı Sosyal Sigortalar ve Genel Sağlık Sigortası Kanununun 4 üncü
maddesinin birinci fıkrasının (c) bendi kapsamında sigortalı sayılır. Bunlara
ayrıca sekizinci fıkra hükmüne göre ödeme yapılır. Başkanın kamu görevlisi
olması durumunda, kurumuyla olan ilişkisi sözleşmenin yapılmasıyla son bulur.
Bu şekilde istihdam edilen Başkan, Başkanlık görevinin bitiminde, öğrenim
durumu, hizmet yılı ve unvanı dikkate alınarak önceki kurumunda kazanılmış hak
aylık derecesine uygun ve eski statülerindeki boş bir kadro veya pozisyona en
geç üç ay içinde atanır. Ancak, bu kişilerin atanmasında, önceki kurumlarındaki
idarî unvanlar dikkate alınmaz. Bu fıkra uyarınca önceki kurumlarına atanan
kişilerin Kurumda geçen hizmetleri kazanılmış hak aylık derece ve kademeleri
ile emeklilik ikramiyesi veya iş sonu tazminatının hesabında değerlendirilir.
Kamu görevlisi olmayanlardan Başkan olarak atananlara, görev sürelerinin
bitiminde 657 sayılı Kanunun 4 üncü maddesinin (B) fıkrası uyarınca istihdam
edilen sözleşmeli personele ilişkin mevzuat çerçevesinde iş sonu tazminatı
ödenir.”
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) – Takdire bırakıyoruz
Sayın Başkan. 
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılıyoruz Başkanım. 
MEHMET NACİ BOSTANCI (Amasya) – Gerekçe…
BAŞKAN – Gerekçeyi okutuyorum:
Gerekçe: 
Bu önergeyle, kurumu temsil eden Başkanın kanunla
verilen görev ve yetkileri layıkıyla yerine getirebilmesini teminen, kamu
görevlisi olan Başkanın, uhdesinde kamu görevi bulunmayan Başkan gibi, tam
zamanlı istihdam edilmesi öngörülmektedir. Ayrıca, kamu görevlisi Başkanın mali
ve özlük hakları gibi hususlar da bu önergeyle düzenlenmiştir.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 5’inci maddesinin (6)’ncı fıkrasında
yer alan “hâlinde” ibaresinin “durumunda” şeklinde değiştirilmesini arz ve
teklif ederiz. 
 Mahmut Toğrul Meral
Danış Beştaş Hüda Kaya
 Gaziantep Adana İstanbul
 Mehmet Emin Adıyaman Aycan
İrmez
 Iğdır Şırnak
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan. 
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılamıyoruz. 
BAŞKAN – Önerge
üzerinde Adana Milletvekili Sayın Meral Danış Beştaş konuşacak. 
Buyurun Sayın
Danış Beştaş. (HDP sıralarından alkışlar)
MERAL DANIŞ
BEŞTAŞ (Adana) – Sayın Başkan, değerli milletvekilleri; ben de hepinizi saygıyla
selamlıyorum. 
Öncelikle, 4
Kasıma üç gün kaldı. Bu vesileyle, 4 Kasım darbesinin yıl dönümünde hâlâ eş
genel başkanlarımızın ve milletvekillerimizin cezaevinde rehin tutulduğunu
hatırlatarak hepsine saygı ve selamlarımı göndermek istiyorum. 
İkinci olarak da
1 Kasım dünya Kobani günü. Arkadaşlarım da ifade etti, orada gerçekten
özellikle kadınların etkin mücadelesiyle özgür, eşit bir yaşam oluştu. Ben
onları da kutladığımı ifade etmek istiyorum. 
Değerli
milletvekilleri, helal akreditasyonla ilgili partimizin görüşlerini ifade ettik
ve daha devam edeceğiz ama ben size Adana Kürkçüler Cezaevinde yaşandığı iddia
edilen, intihar olduğu iddia edilen bir ölümden söz etmek istiyorum çünkü çok
önemli bir şey. 29 Ekim 2017 tarihinde Kürkçüler Cezaevinde Mehmet Kil’in -25
yaşında- gece saatlerinde intihar ettiği iddia ediliyor. Ertesi gün, saat
13.00’te Batman’da oturan ablası aranarak kardeşinin cenazesini alması
gerektiği söyleniyor, öldüğü söyleniyor. Ablası da “Ne oldu?” diye sorunca
“İntihar etti.” şeklinde bir cevap veriyorlar. Daha aileye bilgi gitmeden
intihar ettiği ya da öldüğüne ilişkin –neyse olay- hemen polis bütün sokakları
tutuyor ve aileyi kuşatıyor Adana’da mahallede. Ben bizzat aileyle,
avukatlarla, hepsiyle görüşerek, dosyaya bakarak bu bilgileri paylaşıyorum. 
Peki, nasıl
olmuş intihar? İntihara ilişkin veriler ne? Dosyada, baktığım kadarıyla, 2-3
kare fotoğraf var. İntihar etme sebebi olarak şu gösteriliyor: Duş fıskiyesine
kemerle kendisini astığı iddia ediliyor. Bir kere her şeyden önce, duşun o
borusunu hepimiz biliriz, o boru kaç kilo kaldırır, bunu sizlerin takdirine
sunmak istiyorum. Bir kere maddi olarak imkânsız bir şeyden söz ediyoruz.
İkincisi, kemer, gerçekten cezaevine alınıyor mu? Nasıl alınıyor? Bir kemer o
fıskiyeye bağlanabilir mi? Tabii, bunların hepsini soruşturmada ileri
sürüyoruz. Üçüncüsü, asılı vaziyetteki fotoğraflarda ayaklar yerde ve dizleri
bükük vaziyette, ayaklar yerden kesilmemiş vaziyette. 
Değerli
milletvekilleri, bu değil tabii ki sadece. Avukat, giriyor, ölüm muayenesine ve
otopsiye; avukata otopsi raporu bugüne kadar da verilmedi, bugün 1 Kasım, hâlâ
otopsi raporu –hiçbir şekilde gizlenemeyeceği hâlde- avukata, soruşturmada
aileyi temsil eden avukata verilmedi. 
İçeride
kendisiyle beraber 2 kişi daha kalıyor ve bunlar o gece on ikiye kadar
oturduklarını, gayet iyi olduklarını, kitap okuduklarını, Mehmet’in aşağıda
kaldığını ve sabah sayımında uyandıklarını söylüyorlar. Yani o intihar
olayından hiçbir şekilde haberleri yokmuş. 
Şöyle bir şey
var: Taziye çadırı kurulmasına izin verilmiyor. Bunlar da yan veriler. Polisler
müdahale ediyor taziye çadırına, “Siz taziye çadırı kuramazsınız; ha içerideki
terörist, ha dışarıdaki terörist.” diye aileye ciddi hakaretler ve tazyikli
suyla, TOMA’larla müdahale ediyorlar. Bu da yetmiyor; mezarlıkta halası silahla
tehdit ediliyor ve -kendileri saydıklarını söylediler, onların söylemini
söylüyorum- cenazeye gelenlerin kırk kamerayla mezarlıkta gözetlendiği ve
hepsinin tespit edildiği söyleniyor. Bir gün önce ağabeyiyle görüşüyor, 23
Ekimde ve başgardiyanla önünde tartışıyorlar, başgardiyan ona diyor ki: “Senin
ölün çıkacak buradan.” Şimdi, bunlar maddi ceza hukuku açısından veriler. 
Değerli
milletvekilleri, biz, kesin cinayettir demiyoruz. Soruşturma makamı devam
ediyor, avukat arkadaşlar ilgileniyor, aile takip ediyor ama bu verilerle, bu
işin intihar olmadığı konusu çok güçlü karine olarak ortada duruyor. Çünkü her
şeyden önce, ası böyle yapılmaz ve gerçekten, Kürkçüler Cezaevinin baskılarla,
işkencelerle -vekili olduğum ilin- bilindiğini de ben gayet yakından biliyorum,
takip ediyorum. 
Biz geçen
konuşmamızda, cezaevleri, hapishaneler işkencehaneye dönüştü dedik, şimdi, ölüm
merkezlerine dönüşme riski var. Orada can güvenliği var mıdır? Bizce yoktur. O
cezaevinde yaşayanlar, bundan sonra kendilerini nasıl özgür hissedecekler? Biz
Adalet Bakanlığının da bu konuda idari soruşturma açması gerektiğini önemle
söylüyoruz. Soru önergelerimizi verdik, araştırma önergemizi de yarın
veriyoruz, Meclisi de bilgilendirme ihtiyacı duyduk.
Teşekkür ederim.
(HDP sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Kabul edilen
önerge doğrultusunda 5’inci maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
6’ncı maddede üç
adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 6’ncı maddesinin tasarı metninden
çıkarılmasını arz ve teklif ederiz. 
 Kazım Arslan Tahsin
Tarhan Tacettin Bayır
 Denizli Kocaeli İzmir
 Mehmet Gökdağ  Mazlum
Nurlu Hayati Tekin
 Gaziantep Manisa Samsun
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan. 
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım. 
BAŞKAN – Önerge
üzerinde Samsun Milletvekili Sayın Hayati Tekin konuşacak.
Buyurun Sayın
Tekin. (CHP sıralarından alkışlar)
HAYATİ TEKİN
(Samsun) – Sayın Başkan, değerli milletvekilleri; 501 sıra sayılı Helal
Akreditasyon Kurumu Kuruluş ve Görevleri Hakkında Kanun Tasarısı’nın 6’ncı
maddesiyle ilgili söz almış bulunuyorum. Yüce Meclisi saygıyla selamlarım.
Biliyoruz ki
dünyada 36 adet akreditasyon kuruluşu var, yine biliyoruz ki yüzde 80’i
Müslüman olmayan ülkelerin elinde. Müslüman ülkelerden Malezya başta olmak
üzere ikinciliği Arabistan elinde tutuyor fakat gel gör ki onlar da yüksek
teknolojiye dayalı laboratuvar hizmetlerini ve bilgili insan yani beyin
hizmetlerini genellikle Müslüman olmayan ülkelerden alıyorlar çünkü
yabancıların üniversiteleri ve yüksek teknolojiyle donatılmış laboratuvarları
tüm dünyada kabul görmüş, saygınlık kazanmış; darısı Türkiye’dekilerin başına,
bu zihniyetle zor olduğunu da biliyorum, dua da tutmayacak. Sen de laboratuvar
kuracaksın en azından denetim maksatlı. Laboratuvarın bilgi ve teknolojisini ya
Yahudi’den ya Hristiyan’dan ya Budist’ten alacaksın. Hadi aldın, başına
koyacağın adama zihniyetin gereği “Hangi okulu, hangi dereceyle bitirdin? Kaç
yabancı dilin var?” diye sormayacaksın, Arapçadan 80 almak yeterli olacak. 
Devlet
kurumlarında kadrolaşma şecerenize bakınca sorular belli oluyor. Buraya girecek
olanlara sorulacak olan sorular belli. Soru 1: “‘Dünya beşten büyüktür?’ü kim
dedi? Alkol içilmiş bardaktan su içer misin? Pisuvar caiz midir? Külliye
nedir?” “Bu sonuca nereden varıyorsun?” derseniz, 50 kişilik atama var toplam
kadroda. Tüm dünyaya güven vermesi gereken bir kurum kuruyoruz. Öncelikle,
kurumun hizmet ve danışmanlık alanında Kamu İhale Kanunu’nun hükümlerine tabi
olmaması -bunu hangi yüzle öneriyorsunuz o da çok ilginç- yani akla gelen şu:
Dakika bir gol bir. Burada konuşulması gereken kaç kimyager, kaç biyolog, kaç
ziraatçı, kaç fizikçi, kaç hekim veya başka mesleklerden, belli değil. Hele bir
başlayalım, kervanı yolda düzeriz anlayışı var. 
Aynı konuda
başka bir anekdota bakalım. “Yardım, bağış ve sair gelirlerin kabul edilmesi.”
Hele de “yardım” diyorsunuz, “bağış” diyorsunuz, yine de kendinizi
alamıyorsunuz “sair” diyerek ya aklımıza bir şey gelirse ya düşünmediğimiz
yağlı bir teklifle karşılaşırsak diye “sair”i ekliyorsunuz. Hayırsever iş adamı
Zarrab enişteyi de Amerika’ya kaptırdınız, anlaşılan sırada başka Arap iş
adamları var. Yerlerde sürünen dış itibarımızı bu kadar yanlışlarla başlayan
Helal Akreditasyon Kurumu bu itibarı kaldırmaya yetmez dostlar ama iç piyasada
oy toplamaya faydası olabilir. Vatandaşı “Helal mağazadan alanlar, haram
mağazadan alanlar.” diye manipüle edip bölme işini görür. Yalnız, İsrail’den
gelen genetiği değiştirilmiş tohumlar alkol buharıyla kurutuluyor, GDO’lu
Amerikan hububatı tarım ürünlerimizdeki açığı ancak kapatıyor. Bunlara
çaresizlikten tamam diyebilirsiniz fakat 2006’da çıkarttığınız yasayla domuz etinin
raf malı sayılmasını nasıl izah edeceksiniz? Sayın Zeybekci’ye sordum,
“Üzerinde açıkça ‘domuz etidir’ yazılmak kaydıyla satılacak.” dedi. Yani
vitrinlerde şenlik var: Helal, haram, domuz eti yan yana; gel vatandaş gel.
(CHP sıralarından alkışlar)
Gelirlerini
-faiz mekruh, sigara haram- haram içki, haram şans oyunlarına bağlamış bir
Hükûmetin nesi helal olabilir? Gıdayı anladık fakat tekstilde, lojistikte haram
sertifikası nasıl oluyor? Partilere de helal-haram sertifikası verilse ne iyi
olur. Bu manada helal akredite alamayacak tek parti AKP olur. (CHP sıralarından
“Bravo” sesleri, alkışlar) Dolayısıyla AKP’nin ne ithalatı olur ne ihracatı,
elde kalır, çürür, memleket de kurtulur. 
Değerli dostlar,
en büyük endişem şudur: HAK yani helal gıda akreditasyonu vurulan mallarda
oluşacak olan hileler ve bozulmalar İslam’a mal olacak. 
(Mikrofon
otomatik cihaz tarafından kapatıldı) 
HAYATİ TEKİN
(Devamla) – Müslüman nesillerde inanç ve iman zayıflığına yol açarken diğer din
mensuplarının karşısında alay konusu olacağız. Endişem budur.
Hepinizi
saygıyla selamlıyorum (CHP sıralarından alkışlar) 
BAŞKAN –
Teşekkür ederim Sayın Tekin.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Yasa Tasarısı’nın 6’ncı maddesinin (3)’üncü fıkrasının
aşağıdaki şekilde değiştirilmesini arz ve teklif ederiz. 
“(3) Danışma
Kurulu yılda en az bir kez toplanır. Ancak olağanüstü gelişmeler karşısında,
Yönetim Kurulu kararıyla veya Danışma Kurulu üyelerinin üçte bir imzasıyla yıl
içinde olağanüstü toplanıp bu olağanüstü durumlara yönelik tavsiye ve
önerilerde bulunabilir.”
 Ahmet Kenan Tanrıkulu  Ahmet
Selim Yurdakul  Ruhi Ersoy
 İzmir  Antalya
 Osmaniye
 Zihni Açba  Arzu
Erdem  Mehmet Necmettin Ahrazoğlu 
 Sakarya  İstanbul
 Hatay
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılamıyoruz Sayın Başkan.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN – Önerge
üzerinde Hatay Milletvekili Mehmet Necmettin Ahrazoğlu konuşacaklar.
Buyurun Sayın
Ahrazoğlu. (MHP sıralarından alkışlar)
MEHMET NECMETTİN
AHRAZOĞLU (Hatay) – Sayın Başkan, değerli milletvekilleri; 501 sıra sayılı
Helal Akreditasyon Kurumu Tasarısı’nın 6’ncı maddesinde Milliyetçi Hareket
Partisi tarafından verilen önerge üzerinde söz almış bulunuyorum, heyetinizi
saygıyla selamlıyorum.
Değerli
milletvekilleri, aziz Atatürk 1 Kasım 1936’da Türkiye Büyük Millet Meclisi
açılış konuşmasında “Bu sırada milletimizi gece gündüz meşgul eden başlıca
büyük bir mesele, hakiki sahibi öz Türk olan İskenderun, Antakya ve havalisinin
mukadderatıdır. Bunun üzerinde ciddiyetle, katiyetle durmaya mecburuz.” demişti
ve “Hatay benim şahsi meselemdir.” diyerek Hatay’a olan güvenini ifade
etmiştir. Bu vesileyle, başta Gazi Mustafa Kemal Atatürk olmak üzere Hatay
Cumhurbaşkanı merhum Tayfur Sökmen’in, yine Hatay Meclis Başkanı Abdülgani
Türkmen’in, Hatay Başbakanı Abdurrahman Melek’in ve Hatay’ın ana vatana
katılmasında emeği geçen diğer tüm büyüklerimizin -rahmete erenleri rahmetle
anıyor- ruhları şad, mekânları cennet olsun diyorum. 
Ayrıca,
bugün açılışını yaptığımız, beş gün sürecek olan, 6’ncısı düzenlenen Başkentte
Hatay Günleri’ne tüm Meclisteki milletvekili arkadaşlarımızı aileleriyle
birlikte davet ediyorum. Arzu eden milletvekillerimiz var ise, ki şeref
verirler, yarın saat onda Kırıkhan’ın meşhur ciğerini ve Hatay’ımızın
künefesini tatmaya davet ediyorum. Atatürk Kültür Merkezine hepinizi
bekliyoruz, şeref verirsiniz. (MHP ve CHP sıralarından alkışlar) 
Değerli
milletvekilleri, tasarının 6’ncı maddesiyle kurumun üç organından biri olan
Danışma Kurulunun yapısı belirlenmiştir. Danışma Kurulunun özel sektör ile
kamudan geniş bir temsille kurumun politikalarının belirlenmesine ve
uygulanmasına da katkıda bulunması hedeflenmiştir. Dolayısıyla, Helal
Akreditasyon Kurumunun görev ve faaliyet alanıyla ilgili olduğu düşünülen tüm
taraflara Danışma Kurulunda yer verilmeye çalışılmıştır. Danışma Kuruluna geniş
bir katılımının öngörülmesi halk politikalarının belirlenmesine katkı
sağladığından danışma kurulu toplantılarına da yönetim kurulu başkanının da
başkanlık etmesi öngörülmüştür. Kurumun tanıtımına, önceliklerine, sorunlarına
ve çözüm önerilerine yönelik tavsiyelerde bulunmak gibi kurumun politika ve
uygulamalarına yön verecek görev ve yetkiler Danışma Kuruluna verilmiştir. 
Değerli
milletvekilleri, tasarıyla kurulması öngörülen kurumun Danışma Kurulu yapısının
yeterli olup olmadığı Komisyonda yeterince tartışılmamıştır. Bunun yerine, 12
bakanlık 34 kurum ve kuruluşun yer alacağı yapının Komisyon görüşmelerinde
iktidar milletvekillerinin önerileriyle sayısı artırılmış ve yılda bir kez
toplanması öngörülmüştür. Böylelikle de çok da ihtiyaç duyulmadığı izlenimi
yaratan bu yaklaşım kurumun vizyonunu şimdiden daraltmıştır. Oysa uluslararası
alanda ön alma, pazar büyütme hedefi olan bu kurulun daha dinamik ve etkili bir
çalışma takvimi öngörülmeliydi. Tasarının ilk hâlinde 44 üyeden oluşan kurula
daha sonra MÜSİAD’ın ve TÜSİAD’ın temsilcilerinin eklenmesi kabul edilmiş ancak
Ziraat Mühendisleri ile Gıda Mühendisleri Odası listeye maalesef alınmamıştır. 
Ayrıca, kişisel
kanaatim olarak, Türk Akreditasyon Kurumunun adının önüne Türk kimliğinin de
eklenmesinin, kısa olarak logosunun “TÜRKHAK” olarak verilmesinin tanınırlığı
açısından da önem arz edeceğini ifade ediyor, hepinize saygılar sunuyorum. (MHP
sıralarından alkışlar) 
BAŞKAN –
Teşekkür ederim Sayın Ahrazoğlu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 6’ncı maddesinin (4) fıkrasında yer
alan "İhtiyaç görülmesi” ibaresinin "İhtiyaç duyulması” şeklinde
değiştirilmesini arz ve teklif ederiz.
 Mahmut Toğrul Hüda
Kaya Meral Danış Beştaş
 Gaziantep İstanbul Adana
 Mehmet Emin Adıyaman Aycan
İrmez
 Iğdır Şırnak
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan. 
BAŞKAN –
Hükûmet? 
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım. 
BAŞKAN – Önerge
üzerinde Şırnak Milletvekili Aycan İrmez konuşacak. 
Buyurun Sayın
İrmez. (HDP sıralarından alkışlar) 
AYCAN İRMEZ
(Şırnak) – Teşekkür ederim Sayın Başkan.
Sayın Başkan,
değerli milletvekilleri; sözlerime ilk önce bütün dünya insanlarının
desteklediği ve Orta Doğu halklarının devrimi 1 Kasım dünya Kobani gününü
kutlayarak başlamak istiyorum. Ayrıca, Kobani direnişinin zaferinde rol
alanları da buradan saygıyla selamlıyorum.
Hakikaten bu
ülkede sanki her şey güllük gülistanlık ve tüm sorunlar çözüme kavuşmuş gibi,
maalesef, bir iktidarla karşı karşıyayız. Ne yazık ki şunu bir kez daha anladık
ki iktidar yolsuzluk oranlarının had safhada olduğu bir dönemde böylesi bir
tasarıyı yani böylesi bir kurumu gündeme getirerek… Asıl burada amaçladıkları
şey, kendi yapmış oldukları yolsuzlukların üstü kapatılmak istenmektedir. 
Asıl olan,
sorunları aslında burada dile getirmek gerekiyor ve o sorunlara çözüm bulmak
gerekiyor. Bu sorunların başında, hepiniz biliyorsunuz ki 4 Kasıma üç gün kala…
Yani partimiz üzerinden yürütülen demokratik siyaseti işlevsizleştirme
sürecinin bir parçası olarak, 4 Kasım 2016 tarihinde, parti eş başkanlarımız,
grup başkan vekilimiz ve milletvekillerimize yönelik beş ilde gece yarısı eş
zamanlı olarak operasyon gerçekleştirildi. Bu operasyon tek merkezden ve
hukuksuzca yürütülen bir operasyondu. Öyle ki eş başkanlarımızın,
milletvekillerimizin gidecekleri cezaevleri bile önceden ayarlanmış, süreç ne
yazık ki önceden başlatılmıştı.
Türkiye siyasi
tarihine damga vuran ve demokratik siyasete yönelik gerçekleştirilen bu
müdahale, Türkiye siyaset tarihine “4 Kasım siyasi darbesi” olarak geçmiştir.
Bu operasyonların dayanak noktasını oluşturan fezlekelerde, ne yazık ki, cuma
namazına katılmanın örgüt propagandası olarak ifade edilmesinden Yüksekdağ’ın
seçim broşüründeki fotoğrafının suç unsuru sayılmasına kadar, hukuk, ahlak ve
hatta akıl dışı suçlamalar mevcuttur. Bu durum tutuklamaların siyasi karar
doğrultusunda gerçekleştirildiğinin en önemli kanıtlarındandır aslında.
Eş genel
başkanlarımız ve milletvekillerimiz bir yıldır rehin alınmış durumdalar ve
bulundukları cezaevlerinde ne yazık ki tecrit altındalar. Bu bir yıl içerisinde
5 arkadaşımızın vekilliği gayrihukuki bir şekilde düşürüldü ve bundan sonra da
bu yönteme devam edecekleri görülüyor. 9 arkadaşımız hâlâ cezaevinde rehin
tutulmakta ve savunma hakları da ne yazık ki engellenmekte. Anayasa
Mahkemesinin vekillerin yasama faaliyetlerinin engellenemeyeceğine dair emsal
kararları olmasına rağmen mahkeme heyetlerinin adil değil, tamamen siyasi
davranmalarından ötürü arkadaşlarımız cezaevinde tutulmaya devam ediliyor.
Değerli
milletvekilleri, Türkiye'nin demokratikleşmesinde kilit noktada bulunan ve
toplumsal barışın tesis edilmesinde demokratik siyaseti çözüm gücü hâline
getirebilecek önemli bir aktör olan Sayın Abdullah Öcalan da İmralı sistemi
içerisinde ağır ve mutlak tecrit koşullarında bulunmaktadır. Sayın Öcalan, on
sekiz yıldır, hiçbir evrensel hukuk normunda karşılığı bulunmayan keyfî ve insanlık
dışı uygulamalarla karşı karşıyadır, 5 Nisan 2015 tarihinden beri
derinleştirilmiş tecrit koşullarındadır. En son on dört ay önce aile
üyelerinden birisiyle görüşmesine izin verilen Sayın Öcalan’dan on dört aydır
hiçbir şekilde haber alınamamaktadır. Sağlık ve güvenlik durumunun açıklığa
kavuşturulması için ailesi ve avukatlarının yaptığı başvurular sonuçsuz
kalmakta ve geçiştirilmektedir. Bu durum Türkiye toplumsal yaşamının ve
barışının altını dinamitleme çabasından başka bir şey değildir. 
Bu
konuyla ilgili Barış Annelerimiz bir hafta önce İnsan Haklarını İnceleme
Komisyonu Başkanı Mustafa Yeneroğlu’ndan bir randevu talebinde bulunmuştu.
Mustafa Yeneroğlu bir hafta öncesinde bu talebimize “Evet.” demesine rağmen ne
yazık ki bugün annelerimizi yani Barış Annelerimizi kapısından geri
çevirmiştir. Bu hak hiçbir şekilde sizin hakkınız değildir. Yani kalkıp Barış
Annelerine bir hafta öncesinde randevu veriliyor, bugün annelerimiz gelip bu
konuyu Türkiye'nin barışı için ve demokrasisi için ve Türkiye'nin bir daha kaos
yaşamaması için bu konuyla ilgili kendileriyle görüşmek istiyor ama ne yazık ki
bu talep daha önce kendisine iletilmiş olmasına rağmen kendisi bu talebi kabul
etmiyor. Her şeyde talimatvari bir şekilde çalışıldığını burada da gördük bir
kez daha maalesef.
Sayın
Başkan, bir dakika daha alabilir miyiz?
BAŞKAN
– Tamamlayın lütfen, bir dakika daha veriyorum.
AYCAN
İRMEZ (Devamla) – Yani aslında Sayın Yeneroğlu’nun buradaki korkusu neyin
nesidir? Hatta benimle bizzat telefonda görüştü. Kendisine bu hukuksuzluğu
iletmemize rağmen ne yazık ki kendisini ilgilendirmediğini… Evet, sizi bizzat
ilgilendiriyor çünkü eğer bugün bu Meclis çatısı altında İnsan Hakları
Komisyonunun Başkanı iseniz bu hukuksuzluk bizzat sizi ilgilendiriyor ve
üzerinize düşen görevi bir an evvel yerine getirmek zorundasınız. 
Ayrıca,
tarihsel…
NURETTİN YAŞAR
(Malatya) – Sayın Yeneroğlu kendisine dürüst davranmadığınızı söylüyor. Filiz
Hanım’a sorun. 
BAŞKAN – Sayın
Yaşar, lütfen…
AYCAN İRMEZ
(Devamla) – Hayır, bizzat dilekçemiz…
NURETTİN YAŞAR
(Malatya) – Dürüst davranmadığınızı söylüyor. 
AYCAN İRMEZ
(Devamla) – Şu an telefonum yanımda değil. 
BAŞKAN – Sayın
Yaşar, müdahale etmeyin lütfen. 
AYCAN İRMEZ
(Devamla) – Bizzat dilekçemiz de mevcuttur. 
NURETTİN YAŞAR
(Malatya) – Sayın Yeneroğlu aldatıldığını söylüyor. 
AYCAN İRMEZ
(Devamla) – Hangi konuyla ilgili olarak kendisiyle bizzat görüşeceğimize dair
dilekçemiz şu an yanımızda. Telefon yanımda olmadığı için şu an size
gösteremiyoruz. 
NURETTİN YAŞAR
(Malatya) – Dürüst davranmadığınızı söylüyor. 
BAŞKAN – Sayın
Yaşar…
AYCAN İRMEZ
(Devamla) – Biz herkese karşı da gayet dürüst davranıyoruz. 
NURETTİN YAŞAR
(Malatya) – Sayın Yeneroğlu burada yok Sayın Başkanım. 
AYCAN İRMEZ
(Devamla) – Sizin gibi yalan söylemiyoruz hiç kimseye, bunu da buradan
belirtmek istiyorum. 
NURETTİN YAŞAR
(Malatya) – Çok net yalan söylüyorsunuz.
BAŞKAN – Sayın
İrmez, siz de itham etmeyin lütfen kimseyi. 
NURETTİN YAŞAR
(Malatya) – Yalanı bir politika olarak devam ettiriyorsunuz. Çok ayıp.
FİLİZ
KERESTECİOĞLU DEMİR (İstanbul) – Bunun için mi geldiniz, oturdunuz oraya ya?
AYCAN İRMEZ
(Devamla) – Siz ona devam ediyorsunuz, sürdürmeye de devam ediyorsunuz. 
NURETTİN YAŞAR
(Malatya) – Filiz Hanım da biliyor, siz de biliyorsunuz. Çok ayıp. 
FİLİZ
KERESTECİOĞLU DEMİR (İstanbul) – Tamam, ben biliyorum, anlatacağım. Çok iyi
biliyorum, evet, çok iyi biliyorum. 
BÜLENT TURAN
(Çanakkale) – Sayın Yeneroğlu hassas bir arkadaşımız Sayın Başkan, çok hassas
bu konularda. Bir görüşelim kendisiyle. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Sayın
milletvekilleri, 7’nci maddede üç adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 7’nci maddesinin tasarı metninden
çıkarılmasını arz ve teklif ederiz.
 Kazım Arslan Tahsin
Tarhan Tacettin Bayır
 Denizli Kocaeli İzmir
 Mehmet Gökdağ  Mazlum
Nurlu Çetin Arık
 Gaziantep Manisa Kayseri
BAŞKAN – Okunan
önergeye Komisyon katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılamıyoruz Sayın Başkan.
BAŞKAN –
Hükûmet? 
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN – Önerge
üzerinde Kayseri Milletvekili Sayın Çetin Arık konuşacak. 
Buyurun Sayın
Arık. (CHP sıralarından alkışlar)
ÇETİN ARIK
(Kayseri) – Teşekkür ederim Sayın Başkan. 
Değerli
milletvekilleri, Helal Akreditasyon Kurumu Kuruluş ve Görevleri Hakkında Kanun
Tasarısı’nın 7’nci maddesi üzerinde söz almış bulunuyorum. Gazi Meclisi ve
ekranları başında bizleri izleyen değerli yurttaşlarımızı saygıyla
selamlıyorum. 
Marketlerimizi
ayrıştırdınız, okullarımızı, bayramlarımızı ayrıştırdınız, gazi ve
şehitlerimizi ayrıştırdınız, şimdi de tükettiğimiz gıdaları ayrıştırıyorsunuz.
Ne yani, helal gıda sertifikası almayan ürünler şimdi haram mı sayılacak?
Öncelikle, şunu da peşinen belirtmek isterim ki bizim helalle sıkıntımız yok,
sıkıntımız haramla. Bir hükûmetin görevi vatandaşların sağlıklı gıdaya
erişimini ve sağlıklı gıda tüketimini sağlamaktır, gıdalar üzerinden toplumu
bölmek değil. Helal gıda helal parayla, alın teri, el emeğiyle kazanılan
parayla alınırsa helaldir.
Değerli
milletvekilleri, şimdi, Diyanet İşleri Başkanlığının 255 bin lira faiz geliri
elde ettiği, Müslümanların Kurban Bayramı’nda ithal angus kestiği,
Sırbistan’dan et ithal edildiği, Moldovya Cumhuriyeti’nden sıfır gümrük
vergisiyle 500 ton domuz eti ithal edilen bir dönemde ihracat için Helal
Akreditasyon Kurumu kuruluyor, kurumun adı da HAK. Kurumun adı HAK ama hak yeme
mekanizmasını içinde barındırıyor, adı HAK ama âdeta haram yeme, yedirtme
kurumu. Bir taraftan HAK diye bir kurum kuruyorsunuz, diğer taraftan, size
karşı olan, muhalefet eden kim varsa haklıyorsunuz. HAK diye bir kurum
oluşturuyorsunuz ama haksızlık yapmaktan da geriye durmuyorsunuz. Ağlayan
belediye başkanlarınızı tehdit etmeyi, tehditle istifa ettirmeyi kendinize hak
görüyorsunuz…
ALİ AYDINLIOĞLU
(Balıkesir) – Öyle bir şey yok, öyle bir şey yok.
ÇETİN ARIK
(Devamla) – …tıpkı yandaşı kayırmayı, kamu imkânlarıyla yandaşı zengin etmeyi
kendinize hak gördüğünüz gibi. Hak yemek yandaş için ise Kamu İhale Kanunu’na
tabi tutmuyorsunuz. 
Haksızlığı bir
yönetim biçimi hâline getirdiniz. Çadır mahkemeleri kurup bu ülkenin
hâkimlerini teröristlerin ayağına götürmeyi kendinize hak gördünüz, tıpkı sözde
“çözüm süreci” adı altında İmralı’da Apo’yla pazarlık masası kurmayı kendinize
hak gördüğünüz gibi. FETÖ’yle beraber farklı yollardan aynı menzile yürümeyi
kendinize hak gördünüz, tıpkı devletin kozmik odasına teröristleri sokmayı hak
gördüğünüz gibi. Barzani’nin Atatürk Havalimanı’na bayrak astırıp sözde
bağımsızlık referandumu yapmasını kendinize hak gördünüz, tıpkı bu milletin
seksen yıllık birikimini yok pahasına satmayı, yandaşa peşkeş çekmeyi kendinize
hak gördüğünüz gibi. Har vurup harman savurmayı, israfı kendinize hak
görüyorsunuz, tıpkı FETÖ’ye her istediğini vermeyi kendinize hak gördüğünüz gibi.
Şimdi “HAK’ı kurduk, verdik helal gıda sertifikasını, ye.” diyorsunuz, tabii
yerseniz. 
Bakınız değerli
milletvekilleri, Rusya, Almanya, Fransa, Ukrayna’dan buğday, İngiltere ve
Hırvatistan’dan arpa, Gürcistan’dan saman, Türkmenistan ve Hindistan’dan pamuk,
Arjantin ve Brezilya’dan mısır, Vietnam, Tayland’dan çelik ve pirinç, Mısır ve
Çin’den kuru fasulye, Kanada’dan nohut ve yeşil mercimek, Ukrayna ve Kanada’dan
bezelye, Bulgaristan’dan kurbanlık koyun, Şili, Uruguay ve Fransa’dan büyükbaş
hayvan, Sırbistan’dan lop et ithal ediliyor. Peki, ihracat için HAK yeterli mi?

Bugün dost
olduğumuz kaç ülkeyle yarın “Ey” diye başlayan bir cümlenin ardından düşman
olmayacağız. Bölgemizde ve dünyada kavga etmediğimiz komşu kalmadı. Bu, ihracat
rakamlarına da yansıdı. Rus uçağını düşürdünüz, “Uçağı düşürdük.” diye hava
bastınız, turizmciler havasını aldı, turist gelmedi, domates gitmedi. İbadi’ye
“Sen benim kalitemde, seviyemde değilsin.” dediniz, sonra milyarlık sarayınızda
“Ben sana ‘Benim seviyemde değilsin.’ demedim, ‘Seni seviyem dedim.’” diye
ağırladınız. Maceracı, ulusal çıkarlarımızı korumaktan uzak, kravatıyla bile
kavga eden bu dış politika anlayışınızla HAK değil ne yaparsanız yapın ihracatı
artıramazsınız sayın milletvekilleri. Bunun için, sözüne güvenilen, adaletine
inanılan, verdiği sözü tutan, vatandaşlar arasında ayrım yapmayan, kul hakkı
yemeyen, helal bir hükûmete ihtiyaç vardır.
Hepinizi
saygıyla selamlıyorum. (CHP sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Sayın Yeneroğlu,
sisteme girmişsiniz, talebiniz nedir?
MUSTAFA
YENEROĞLU (İstanbul) – Efendim, HDP Grubundan Şırnak milletvekilimiz bugün bir
görüşmeyle ilgili benim hakkında birkaç hususu ifade etmiş, onunla ilgili cevap
vermek istiyorum. 
BAŞKAN –
Açıklama mı yapmak istiyorsunuz?
MUSTAFA
YENEROĞLU (İstanbul) – Düzeltme yapmak istiyorum.
BAŞKAN –
Buyurun, yerinizden bir dakika.
V.- AÇIKLAMALAR (Devam)
33.- İstanbul Milletvekili Mustafa
Yeneroğlu’nun, Şırnak Milletvekili Aycan İrmez’in, 501 sıra sayılı Kanun
Tasarısı’nın 6’ncı maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
MUSTAFA
YENEROĞLU (İstanbul) – Sayın Başkanım, değerli milletvekillerim; Aycan İrmez
Hanımefendi bugün İnsan Hakları İnceleme Komisyonunda bir görüşmeyle ilgili,
“Barış Anneleri” adı altında benden alınan randevuyla ilgili birkaç açıklama
yapmış. Ben bu konuyla ilgili şunu ifade etmek istiyorum: Geçen hafta benden bu
hususla ilgili randevu istendi fakat konu, sonuçta “Barış Anneleri” adı
altında, kişilerin çocuklarıyla ilgili bir mesele olarak görüşüldü fakat bugün
ben yurt dışından geldikten sonra öğrendim ki, mesele terör örgütünün lideri
Abdullah Öcalan’la ilgili bir mesele ve doğrudur, ben de bunu reddettim. Böyle
bir görüşmede bu kişilerle kesinlikle muhatap olmayacağımı, özellikle “barış”
adını kullanan kişilerin de böyle bir ortamda propagandaya kendilerini alet
etmelerinin yakışıksız ve gayriahlaki olduğunu ifade ettim ve reddettim,
doğrudur. (AK PARTİ sıralarından alkışlar)
BAŞKAN –
Teşekkür ederim Sayın Yeneroğlu.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501) (Devam)
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Yasa Tasarısı’nın 7’nci maddesinin (2)’nci fıkrasına
aşağıdaki (d) bendinin eklenmesini arz ve tekli ederiz.
“d) Akreditasyon
ve standardizasyon konularında bilimsel araştırma ve çalışmalarda bulunmuş
olması,”
 Ahmet Kenan Tanrıkulu  Ahmet
Selim Yurdakul  Ruhi Ersoy
 İzmir  Antalya
 Osmaniye
 Zihni Açba  Arzu
Erdem 
 Sakarya  İstanbul

BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan.
BAŞKAN –
Hükûmet? 
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Sayın Başkan.
BAŞKAN – Önerge
üzerinde İstanbul Milletvekili Arzu Erdem konuşacak.
Buyurun Sayın
Erdem. (MHP sıralarından alkışlar)
ARZU ERDEM
(İstanbul) – Teşekkür ederim Sayın Başkan. 
Değerli
milletvekilleri, Helal Akreditasyon Kurumu Kuruluş ve Görevleri Hakkında Kanun
Tasarısı’nın 7’nci maddesi üzerine Milliyetçi Hareket Partisi Grubumuz adına
söz almış bulunmaktayım. Gazi Meclisi saygılarımla selamlıyorum.
Değerli
milletvekilleri, “helal” kelimesi Arapçadan gelmektedir ve “izin verilmiş”
anlamını taşımaktadır. İslam dinine göre yasaklanmamış yani “kurallara uygun”
anlamı taşıyan bu kelimenin kapsamı en başta yalnızca gıda ürünleriyle
ilişkilendirilirken günümüzde gıdanın yanı sıra, tekstil, eczacılık ürünleri,
kozmetik ve hizmetler gibi sektörel olarak çok geniş alana hitap etmektedir. 
Helal belgesi,
İslami kurallara uygun olarak hazırlanan ürünlere verilen sertifikadır. Dünyada
yaklaşık 1,8 milyar Müslüman nüfusun helal ürün ve belgelendirilmesine ilişkin
ilgi ve talebin giderek arttığı belirtilmektedir ancak ne yazık ki dünyadaki
helal ürün ticaretinin büyük bir kısmı Müslüman olmayan ülkeler tarafından
gerçekleştirilmektedir. Dünyada pek çok kuruluş helal sertifikası vermektedir
ancak bunların arasında henüz bir uluslararası standart sağlanamamıştır. Helal
ürün ticaretinin artması, farklı ve yeterli olmayan helal standartlarını da
beraberinde getirmektedir. 
Helal
standartlarını oluşturan birtakım unsurlar söz konusudur. Bunların başında İslami
şartlar, yasal şartlar, denetim gibi birtakım gereklilikler gelmektedir. Bu,
çok önemli bir konudur. Türkiye gibi Müslüman ülkelerde tüketilen ürünlerin
helal olup olmadığı konusunda herhangi bir tereddüt bulunmamaktadır ancak
özellikle gayrimüslim ülkelerde Müslümanlar açısından bu büyük bir hassasiyet
taşımaktadır. 
Görüşmekte
olduğumuz tasarıyla, ortak helal standartlarına dayanan bir helal belgelendirme
sisteminin Müslüman ülkelerde tesisini sağlamak amaçlanmaktadır. Kurulması
hedeflenen bu yeni yapının İslam Ülkeleri Standartlar ve Metroloji Enstitüsü
standartları çerçevesinde bağımsız ve tarafsız olması bir gerekliliktir ancak
Ekonomi Bakanlığı bünyesinde oluşturulması amaçlanan bu yapının bağımsız ve
tarafsız olacağı konusunda soru işaretleri getirmektedir akla. 
Bilindiği gibi,
57’nci Hükûmet döneminde, 1999 tarihinde kurulan Türk Akreditasyon Kurumu yani
TÜRKAK bugüne kadar sayısız helal ürün çalışmalarına imza atmıştır. Türk
Akreditasyon Kurumu kurulurken amaçları arasında bu tasarının gerekçeleri de
yer almaktaydı. Neden bu kurumdan bağımsız bir oluşuma gidildi? TÜRKAK’ın bu
konuda eksikleri nelerdir? Neden mevcut kurumun eksikleri tamamlanarak tek bir
sistem üzerine çalışmak yerine, iki başlı yapılanmaya gidildi? Bunlar elbette
ki merak uyandırmaktadır. 
Zamanında
söylenmiş olan “TÜRKAK sayesinde diğer ülkelerin önündeyiz. TÜRKAK, İslam
İşbirliği Teşkilatıyla da birlikte çalışmaktadır. Özellikle helal ürün
konusunda uzmanlaşmıştır.” gibi sözler, Helal Akreditasyon Kurumunun
kurulmasıyla yok sayılmıştır. Bu yeni yapılanmayla TÜRKAK yetersiz bulunmuş,
bugüne kadar yapmış olduğu çalışmalar da bir nevi göz ardı edilmiştir.
Kurum
hazır sertifikalandırma yapacak ise bizim bunu gençlerimizin sorunlarına da
bağlama imkânımız olacaktır. Evet, millî projelere geçilmesi ülkemiz açısından
şart. Gıdada, tarımda, ziraatta elbette ki millî projeler şart ki ülkemiz güçlü
bir ülke olsun, güçlü daha da güçlensin.
Bunun
için özellikle gençlerimizin, işsizlerimizin ve birçok alanda bu konuda destek
verecek olan, bu projelerde yer alacak olan gıda mühendisleri, veteriner
hekimler, ziraat teknisyenleri, ziraat mühendisleri ve su ürünleri mühendisleri
gençlerimizin taleplerini dile getireceğim.
Gıda
denetimi konusunda dört yıl eğitim görerek bu konuda en yetkin kişiler hâline
gelen gıda mühendisleri istihdam beklemektedir. Bunu mutlaka değerlendirmemiz
gerekiyor. 
Ziraat
teknisyenleri yine aynı şekilde Gıda, Tarım ve Hayvancılık Bakanlığının
projelerinde yer almak istiyorlar. Veteriner hekimler için ülkemizde, gelişmiş
ülkelerin tersine, özellikli uygulamalara gidilmesi şart ve bu anlamda millî
projelerde veteriner hekim kardeşlerimizin istihdamı da şart. 
Yine,
ziraat mühendislerimiz Gıda, Tarım ve Hayvancılık Bakanlığının yeni
projelerinde yer almak istemektedirler. Su ürünleri mühendisi kardeşlerimize
ise -üç tarafı denizlerle çevrili bir ülke olmamız hasebiyle yerli ve millî
projelere, su ürünleri projelerine gittiğimiz vakit- gerekli olan istihdamın
verilmesi noktasında gerekli hassasiyetin gösterilmesini ben buradan dile
getirmiş oluyorum.
Saygıyla
selamlıyorum. (MHP sıralarından alkışlar)
BAŞKAN
– Teşekkür ederim Sayın Erdem.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük
Milet Meclisi Başkanlığına
Görüşülmekte
olan 501 sıra sayılı Kanun Tasarısı’nın 7’nci maddesinin (3)’üncü fıkrasında
geçen “birinci dereceden” ibaresinin “birinci dereceden üçüncü dereceye kadar”
şeklinde değiştirilmesini arz ve teklif ederiz.
 Mahmut Toğrul Meral
Danış Beştaş Hüda Kaya
 Gaziantep Adana İstanbul
 Mehmet Emin Adıyaman Aycan
İrmez Filiz Kerestecioğlu Demir
 Iğdır Şırnak İstanbul
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan.
BAŞKAN –
Hükûmet?
EKONOMİ BAKANI
NİHAT ZEYBEKCİ (Denizli) – Katılmıyoruz Sayın Başkan.
BAŞKAN – Önerge
üzerinde İstanbul Milletvekili Sayın Filiz Kerestecioğlu konuşacak.
Buyurun Sayın
Kerestecioğlu. (HDP sıralarından alkışlar)
FİLİZ
KERESTECİOĞLU DEMİR (İstanbul) – Sayın Başkan, değerli milletvekilleri; eğer
kulaklarımızı haksızlıklara tıkarsak, kapatırsak, eğer özgürlükleri yok
edersek, onlara yol açmak için herhangi bir çaba göstermezsek ne yenilen et helal
olur ne kullanılan yağ ne gıda malzemeleri ne de yaşam helal olur. Bugün
gerçekten yaşam insanlara haram olmuş durumda. Türkiye’nin genel olarak durumu
budur.
İki gün sonra 4
Kasım darbesinin yani cezaevinde olan milletvekillerimizin gözaltına alınmalarının
yıl dönümü olacak. Bu, sizleri pek ilgilendirmiyor çünkü herhâlde, ancak
kendiniz yargılandığınız ve kendiniz cezaevlerinde olduğunuz zaman, o zaman
anlayacaksınız ki gerçekten bir milletvekili nasıl yargılanmalı, bir
milletvekilinin dokunulmazlığı ne olmalı, nasıl olmalı ama bunun için, evet,
gerçekten bununla kendinizin yüzleşmesi gerekiyor. 
Bugün Anayasa
Mahkemesi önünde tutuklu eş başkanlarımız, milletvekillerimiz için basın
açıklaması yaptık ve aylardır bir karar vermeyen, aslında gerçekten yargı
rolünü, denge, denetim rolünü yerine getirmeyen Anayasa Mahkemesine seslendik
ve “Elinizde kendi içtihatlarınız olduğu hâlde siz bir karar vermemekle
haksızlık ediyorsunuz, bunu yapma hakkına sahip değilsiniz.” dedik. O anda
orada bulunan Emniyet görevlileri ne yapıyordu dersiniz? Sayın AK PARTİ
milletvekilleri, gittiğiniz yerlerde Emniyet görevlileri etrafınızda pervane
oluyorlar değil mi? Bizim ise karşımızda fotoğrafımızı çekiyorlar, karşımıza
geçiyorlar ve fotoğraflarımızı çekiyorlar; bu, ibretlik bir şey. İşte, eğer siz
bir Meclisin itibarını korumak istiyorsanız o Meclisin her üyesine aynı
muamelenin yapılmasını sağlamakla yükümlüsünüz. Aksi takdirde, daha sonrasında
kendiniz haksızlığa uğradığınızda gerçekten bunun için hak talep etmeniz sizler
için zor olacaktır. 
Şimdi, ben uzun
yıllar insan hakları alanında çalıştım. 1990’lı yıllarda İnsan Hakları
Derneğinde çalıştım ve gerçekten, insan haklarının çok geniş bir yelpazesi
olduğunu biliyorum. Bugün Barış Anneleri buraya geldiler, değişik şehirlerden
geldiler Barış Anneleri. Bir hafta önce randevu istemişler. Evet, istedikleri
randevunun açıkça “Şunun için istedik, bunun için istedik.” diye yazılı kısmı
danışmanınızla yapılan yazışmalarda mevcut. Kürt sorununun barışçıl çözümü,
cezaevlerinde olan açlık grevleri… Aynen hepsini gösteririm size ama bu hiç
önemli değil. Bir İnsan Hakları Komisyonu Başkanı… Eğer bir insan, Öcalan dokuz
yüz kırk beş gündür tecrit altındaysa tecrit insanlık suçu mudur, işkence
midir? Cezaevlerinde bu yüzden eğer açlık grevleri başlamışsa ve bu ülke eğer
1990’lı yıllara dönme tehlikesini taşıyorsa aynı şekilde, cezaevlerindeki açlık
grevleri bunlara bağlıysa ve bu insanlar gelip bunları dile getirmek
istedilerse, bu ülkede Cumartesi Anneleriyle orada oturuyorlarsa, aynı şekilde
onlar da bulundukları yıllarda hâlâ çocuklarının mezarlarını, hâlâ çocuklarının
kemiklerini bulamadıklarını ifade edeceklerse bir İnsan Hakları Komisyonu
Başkanı “Bunu mu istiyorlar, şunu mu istiyorlar, bunu mu yazmışlar?” deme
lüksüne sahip değildir. Karşısına alır, der ki: “Ben size katılmıyorum, ben
sizinle aynı düşüncede değilim.” Ya da bunları demez, sadece sorunları dinler.
Biz İnsan Hakları Derneğinde Aczmendilerle de görüştük, onlarca Aczmendi geldi
o derneğe, travestilerle de görüştük, işini kaybeden albaylarla da görüştük;
insan hakları bunu gerektirir. İnsan Hakları Komisyonu Başkanı olmak da böyle
bir şeydir. Bu sıfatı siz ancak herkese eşit mesafede durarak, herkesin hakkını
gözeterek ve onu dinleyerek ama onunla aynı görüşte olarak değil, onu
dinleyerek, anlayarak, ihlalleri tespit ederek çözebilirsiniz, bu sıfatı da
ancak böyle hak edersiniz. Kusura bakmayın, biz böyle gördük. Bizim
literatürümüzde insan hakları böyle bir şey. (HDP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın Yeneroğlu,
sisteme girmişsiniz, söz talebiniz mi var?
MUSTAFA
YENEROĞLU (İstanbul) – Evet Sayın Başkanım.
BAŞKAN –
Yerinizden mi?
Sayın Yeneroğlu,
talebinizi bir söyleyin bana, neden olduğunu, hangi gerekçeyle olduğunu, ona
göre karar vereyim.
MUSTAFA
YENEROĞLU (İstanbul) – Sayın Kerestecioğlu’nun ifadeleriyle ilgili bir düzeltme
yapmak istiyorum.
BAŞKAN –
Buyurun, yerinizden bir dakika.
V.- AÇIKLAMALAR (Devam)
34.- İstanbul Milletvekili Mustafa
Yeneroğlu’nun, İstanbul Milletvekili Filiz Kerestecioğlu Demir’in 501 sıra
sayılı Kanun Tasarısı’nın 7’nci maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
MUSTAFA
YENEROĞLU (İstanbul) – Şimdi, tabii, Sayın Kerestecioğlu bazı doğruların
yanında birçok yanlış bilgi veriyor. Danışmanları, bir hafta üzerine, dün gece,
İnsan Haklarını İnceleme Komisyonuna hangi konuyla ilgili görüşmek
istediklerini ifade ettiler, notlar da önümde. Tek mesele, terör örgütünün
elebaşı Abdullah Öcalan’la ilgili meseleyi dile getirmek istemişler. Ben de
“barış” adını taşıyan annelerin bana göre bundan çok çok daha öncelikli, çok
daha önemli işleri olduğunu düşünürdüm. Bunu görünce onlar adına da ciddi
manada üzüldüm ve HDP’li milletvekillerinin de, bir terör örgütünün liderinin
propagandasının bu şekilde araçsallaştırılması konusunda da kendilerinin bu
kadar angaje olmasını da artık onların ve milletimizin takdirine bırakıyorum. 
Şahsıma gelince,
insan hakları konusunda ne kadar hassas olduğumu herkes bilir. Dolayısıyla,
bizim meselemiz, kendi derdi, kendi meselesi olduğu zaman o anneleri de hiçbir
zaman biz reddetmeyiz ama gelip burada, sonuç itibarıyla kendileriyle alakası
olmadan…
(Mikrofon
otomatik cihaz tarafından kapatıldı) 
MUSTAFA
YENEROĞLU (İstanbul) – …sadece birilerinin misyonunu ifa etme adına bizi
araçsallaştırmaya çalışan insanları da muhatap kabul etmeyiz.
BAŞKAN –
Teşekkür ederim.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN – Sayın
Kerestecioğlu…
FİLİZ
KERESTECİOĞLU DEMİR (İstanbul) – “Terör örgütüne angaje olmak” herhâlde bir
sataşmadır değil mi, kabul edersiniz? 
BÜLENT TURAN
(Çanakkale) – Yerinden izah etsin Sayın Başkanım.
BAŞKAN –
Yerinizden açıklama yapın. 
FİLİZ
KERESTECİOĞLU DEMİR (İstanbul) – Niye yerimden açıklama yapayım?
MUSTAFA
YENEROĞLU (İstanbul) – Niye üzerlerine alınıyorlar ki? Ben onlarla ilgili
söylemedim ki.
Hayır, niye
üzerinize alınıyorsunuz ki?
BAŞKAN - Sayın
Yeneroğlu da bakın…
FİLİZ
KERESTECİOĞLU DEMİR (İstanbul) – Hayır, sataşma mıdır, değil midir, siz buna
karar verin öncelikle.
BAŞKAN
– Şimdi, Sayın Kerestecioğlu, bir dakika…
Bakın,
Sayın Yeneroğlu’nun da aslında sataşmadan söz isteme durumu söz konusuydu…
MUSTAFA
YENEROĞLU (İstanbul) – Efendim, şahsıyla ilgili demedim ki, niye üzerlerine
alıyorlar?
FİLİZ
KERESTECİOĞLU DEMİR (İstanbul) – Ben sataşmadım.
BAŞKAN
- …ama yerinden söz verdik.
FİLİZ
KERESTECİOĞLU DEMİR (İstanbul) – Neden, benim sözlerimde hangi sataşma vardı?
BAŞKAN
– Bir müsaade eder misiniz, lafımı anlatayım.
FİLİZ
KERESTECİOĞLU DEMİR (İstanbul) – Hayır ama taraflı konuşulduğu zaman…
BAŞKAN
– Buyurun, gelin buraya o zaman.
FİLİZ
KERESTECİOĞLU DEMİR (İstanbul) – Yok, hayır, teşekkür ederim. 
BAŞKAN
– O zaman dinleyin.
FİLİZ
KERESTECİOĞLU DEMİR (İstanbul) – Hiçbir hevesim yok, hiçbir hevesim yok.
BAŞKAN
- O zaman dinleyin, dinlemesini öğrenin veya.
FİLİZ
KERESTECİOĞLU DEMİR (İstanbul) – Siz de aynı şekilde dinlemeyi bilebilirsiniz.
Ben herhangi bir sataşmada bulunmadım.
BAŞKAN
– Ben gayet güzel dinliyorum ve sizinle de ağız dalaşına girmek istemiyorum bu
konuda.
MEHMET
EMİN ADIYAMAN (Iğdır) – Girme, tamam Başkan, girme.
FİLİZ
KERESTECİOĞLU DEMİR (İstanbul) – Girmeyin, girmeyin. 
BAŞKAN
– Lütfen, rica ediyorum…
Nedir
talebiniz?
FİLİZ
KERESTECİOĞLU DEMİR (İstanbul) – Sataşmadan dolayı söz istiyorum.
BAŞKAN
– Hangi gerekçeyle? 
BÜLENT
TURAN (Çanakkale) – Ne dedi Sayın Başkan?
FİLİZ
KERESTECİOĞLU DEMİR (İstanbul) – “Terör örgütüne angaje olmak…”
BAŞKAN
– Buyurun, iki dakika.
FİLİZ
KERESTECİOĞLU DEMİR (İstanbul) – Yani buna da demiyorsanız ne diyeyim size.
BAŞKAN
– Buyurun, iki dakika.
Ne
güzel, ne güzel, terör örgütüne angaje olmamak.
BÜLENT
TURAN (Çanakkale) – Şahsını kastetmemiş Sayın Başkan, belki reddedecektir.
FİLİZ
KERESTECİOĞLU DEMİR (İstanbul) – Ha, “Olmadığınızı mı ifade edeceksiniz?”
diyeceksiniz.
BAŞKAN
– Buyurun.
FİLİZ
KERESTECİOĞLU DEMİR (İstanbul) – Lütfen, gerisini de getirir misiniz.
BAŞKAN
– Buyurun.
FİLİZ
KERESTECİOĞLU DEMİR (İstanbul) – Çünkü her zaman bunu yapıyorsunuz.
BAŞKAN
– Geliyor musunuz kürsüye, gelmiyor musunuz?
FİLİZ
KERESTECİOĞLU DEMİR (İstanbul) – Geleceğim tabii.
BAŞKAN
– E, buyurun o zaman.
FİLİZ
KERESTECİOĞLU DEMİR (İstanbul) – Ama ben de sözlerimin tutanağa geçmesini de
istiyorum.
BAŞKAN
– Buyurun, kürsüde söylersiniz.
EKONOMİ
BAKANI NİHAT ZEYBEKCİ (Denizli) – Hadi “Terör örgütüne angaje değiliz.” de. 
FİLİZ
KERESTECİOĞLU DEMİR (İstanbul) – Ha, bunu mu şimdi?
BAŞKAN
– Herhâlde bunu söyleyeceksiniz sataşma olarak görüyorsanız.
FİLİZ
KERESTECİOĞLU DEMİR (İstanbul) – Yeni Tahir Elçiler istiyorsunuz, değil mi?
BÜLENT
TURAN (Çanakkale) – Bu üslupla barış olmaz zaten Sayın Başkan, hâle bakar
mısınız.
BAŞKAN
– Kerestecioğlu, lütfen gerginleştirmeyin Genel Kurulu.
Buyurun.
VIII.- SATAŞMALARA İLİŞKİN KONUŞMALAR
(Devam)
6.- İstanbul Milletvekili Filiz
Kerestecioğlu Demir’in, İstanbul Milletvekili Mustafa Yeneroğlu’nun yaptığı
açıklaması sırasında şahsına sataşması nedeniyle konuşması
FİLİZ
KERESTECİOĞLU DEMİR (İstanbul) – Ben gerginleştirmiyorum Sayın Başkan.
Gerginleştirici bir üslup kullanmadım, insan haklarının ölçüsünü, ayarını
burada anlatmaya gayret ettim.
Ve
randevu… Ben aslında yazan şeyi de okuyabilirim. Yani size yazan çocuklarını,
eşlerini, kardeşlerini çatışmalı süreçte kaybeden anneler, mevcut sorunların
barışçıl yöntemlerle çözülmesini savunmaktadır. Sayın Mustafa Yeneroğlu’yla
görüşecek olan anneler İmralı Adası’nda uygulanmakta olan tecride yönelik bir
görüşme gerçekleştirmek istemektedirler. 
MUSTAFA
YENEROĞLU (İstanbul) – Tamam, ben de onu söylüyorum zaten. 
FİLİZ
KERESTECİOĞLU DEMİR (Devamla) – Şimdi, kalkıp siz tecritle ilgili…
MUSTAFA
YENEROĞLU (İstanbul) – Ben de onu söylüyorum size. 
BÜLENT
TURAN (Çanakkale) – Cevabı aldık Sayın Başkan.
FİLİZ
KERESTECİOĞLU DEMİR (Devamla) – Hayır, ben zaten “Bununla ilgili
görüşmeyecekler.” demedim. Ne yapmaya çalışıyorsunuz, gerçekten bunu anlamaya
çalışıyorum.
MUSTAFA
YENEROĞLU (İstanbul) – Ben de bununla ilgili sonucu söylüyorum.
FİLİZ
KERESTECİOĞLU DEMİR (Devamla) – Size diyorum ki: Böyle bir lüksünüz yok. Siz
kalkıp da dinlemelisiniz, konuşmalısınız. Bu ülkenin barışa ihtiyacı var, bu
ülkenin başka bir şeye ihtiyacı yok. Savunma sanayisine harcanan paraları
bütçede görüşüyorlar, başka yerlerde de görüşüyorlar. Burada kaç kere ifade
edildi, bu ülkede şu anda sadece harcanan, katlanan bütçe savunma
sanayisinedir. Bu da gerçekten silahlarla ilgilidir, savaşla ilgilidir. Bunu
yapmayın. Bu ülkenin barışa ihtiyacı var ve bu kadınlar da gelip sizinle
bununla ilgili görüşmek istiyorlar. Kiminle görüşeceklerdi İnsan Hakları
Komisyonu Başkanıyla görüşmeyip? Sataşıyor muyum ben size? İfade ettiğim budur,
bunun ötesinde bir şey değil. Her şeyi siz terörle adlandırarak bir şey elde
edemezsiniz.
BÜLENT TURAN
(Çanakkale) – Her şeyi değil. 
FİLİZ
KERESTECİOĞLU DEMİR (Devamla) - Sürekli bana dersiniz ki: “Kınıyor musun,
kınamıyor musun? Kınıyor musun, kınamıyor musun?” Bunu yaptınız yıllarca.
1990’larda da bunu yaptınız, insanların hayatını kaybetmesine neden olundu.
Aynı şekilde, bugün de bunu yapıyorsunuz, insanlar hayatlarını kaybediyorlar.
Bu ötekileştirmeyle, bu kutuplaştırmayla bir yere varamayız, söylediğimiz
budur. Barış kurulacaksa o dille birlikte kurulabilir ancak, o insanlarla
konuşarak kurulur, başka yolu yok. 
(Mikrofon otomatik
cihaz tarafından kapatıldı) 
BAŞKAN – Sataşma
gerekçeniz ile konuşmanızın özü birbirine uymadı ama bunu da tutanaklara
geçirelim diyelim. 
BÜLENT TURAN
(Çanakkale) – Sayın Başkan… 
BAŞKAN – Buyurun
Sayın Turan. 
BÜLENT TURAN
(Çanakkale) – Sayın Başkan, sataşmadan söz almıştı ama dediğiniz gibi, bambaşka
konular konuşuldu. Fakat bununla ilgili 1990’larda, 2000’lerde, bizim
yıllarımızda ölümler olduğunu iddia ettiler, grubumuza sataşmış oldular. Cevap
vermek istiyoruz izin verirseniz. 
Grubumuz adına Mustafa
Bey konuşacak. 
FİLİZ
KERESTECİOĞLU DEMİR (İstanbul) – 1990’larla, 2000’lerle ilgili ben burayı mı
itham ediyorum ya? 
BAŞKAN – Buyurun
Sayın Yeneroğlu. 
İki dakika… 
7.- İstanbul Milletvekili Mustafa
Yeneroğlu’nun, İstanbul Milletvekili Filiz Kerestecioğlu Demir’in sataşma
nedeniyle yaptığı konuşması sırasında Adalet ve Kalkınma Partisine sataşması
nedeniyle konuşması
MUSTAFA
YENEROĞLU (İstanbul) – Sayın Başkanım, çok değerli milletvekilleri; aslında
Filiz Hanım “mail”i okumakla birlikte durumun ne olduğunu ifade ettiler. 
Evet, bu ülkede
bir sorun var. Bu ülkede bir terör sorunu var. Bu ülkede, gerçekten, terör
örgütünden kaynaklanan, her gün insanların katledildiği, hatta Güneydoğu
Anadolu’da son zamanlarda benim arkadaşlarımın da ailelerinin önünde infaz
edildiği ve bu sebepten dolayı terör örgütünün bu katliamlarına “terör”
denmeyip sadece acıdan bahsedildiği, teessürle ifade edildiği bir durum var. 
Terör örgütünün
elebaşının meselesini teröre angajman konusunda konuşmayacaksak… Ki, ben burada
kimseyi kastetmeden birileri maalesef bunu üzerlerine aldılar, bunu da artık
kendileri ve milletimiz takdir etsinler. Ama ben böyle bir ifade kullanmadan da
sadece olayın aslını yani “Barış Anneleri” adı altında bizimle görüşmek isteyen
insanların tek önceliklerinin terör örgütü elebaşının meselesi olduğunu dile
getirdim ve bugün böyle bir mesele önüme de geldiği için böyle bir konuyla
ilgili bu insanlarla görüşmemin milletimin adına yakışıksız olacağını ve bu
sebepten dolayı da ahlaki olmadığını… Hatta ve hatta, bakın, çok açık bir
biçimde söylüyorum: HDP'li milletvekillerinin, 3 kişi bu kadar angaje olup
benden bu meseleyle ilgili randevu talep etmelerini bile yakışıksız buldum ve
kendilerini aradım, aynen bunu da kendilerine söyledim.
Dolayısıyla bu
ülkede, evet, konuşulması gereken çok şey var ama kesinlikle, bu konuşulması
gereken meselelerin muhatabı terör örgütü ve terör örgütünün lideri olamaz.
Hele hele insan haklarından bahsedecek olursanız da insan haklarının hareket
noktası bana göre terör örgütüyle mücadeledir, terörle mücadeledir, bunun
gereği de yerine getirilmektedir, bundan sonra da en güçlü bir biçimde yerine
getirilecektir.
Teşekkür
ediyorum. (AK PARTİ sıralarından alkışlar)
BAŞKAN –
Teşekkür ederim Sayın Yeneroğlu.
FİLİZ
KERESTECİOĞLU DEMİR (İstanbul) – Ben sadece tutanaklara geçsin diye söylüyorum.
BAŞKAN –
Buyurun.
FİLİZ
KERESTECİOĞLU DEMİR (İstanbul) – O anneler, dediğim gibi, yıllardır
kaybettikleri çocuklarının cenazesine ulaşamamış insanlar olan kadınlardır ve
bunu hâlâ aramaya devam etmektedirler. Bu ülkede yapılan görüşmeler, çözüm için
yapılan görüşmeler Öcalan’la yapılmıştır ve bu iktidar tarafından
gerçekleştirilmiştir o görüşmeler. Bunları da inkâr etmemek gerekir. Ben bunu
olumsuz bir şey olarak söylemiyorum. İki buçuk yıl ne asker ölmüştür ne de o
annelerin çocukları ölmüştür. Bu ülkede barışa ihtiyaç vardır, insan haklarını
hazmetmeye ihtiyaç vardır.
Teşekkür
ediyorum.
BÜLENT TURAN
(Çanakkale) – Kimin bozduğunu da herkes biliyor Sayın Başkan.
BAŞKAN -
Teşekkür ederim.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501) (Devam)
BAŞKAN - 8’inci
maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 8’inci maddesinin tasarı metninden
çıkarılmasını arz ve teklif ederiz. 
 Kazım Arslan Tahsin
Tarhan Tacettin Bayır
 Denizli Kocaeli İzmir
 Haydar Akar Mazlum
Nurlu Mehmet Gökdağ
 Kocaeli Manisa Gaziantep
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkanım.
BAŞKAN –
Hükûmet? 
EKONOMİ BAKANI
NİHAT ZEYBEKCİ (Denizli) - Katılmıyoruz Sayın Başkanım.
BAŞKAN – Önerge
üzerinde Kocaeli Milletvekili Sayın Haydar Akar konuşacak.
Buyurun Sayın
Akar. (CHP sıralarından alkışlar)
HAYDAR AKAR
(Kocaeli) – Sayın Başkan, değerli milletvekilleri; aslında, konuşulmaması
gereken, meşgul olunmaması gereken bir Hükûmet tasarısıyla karşı karşıyayız.
Çünkü Türkiye'nin problemleri o kadar büyük ki, 2003 yılındaki problemleri saydığınızda
ve bugün 2017 yılındaki problemleri saydığınızda, problemlerin hiçbirinin
çözülmediğini, artarak devam ettiğini hep birlikte yaşıyoruz. Böyle bir durumda
“Helal mi, haram mı?” diye binlerce yılın öğretisini kalkıp bir akreditasyon
kurumuna bağlamayı, oradaki kurumların vereceği kararlarla insanları
yönlendirmeyi doğru bulmadığımı ifade etmek istiyorum. 
Bu
tasarı görüşülürken AKP Grubu adına yirmi dakikalık konuşmayı yapan arkadaşım
şöyle bir şey söyledi: “Ya, Suudi Arabistan 2,3 milyar dolarlık et ithalatı
yapıyor Brezilya’dan.” Sormak istiyorum, Suudi Arabistan Müslüman bir ülke
değil mi? Biz de öyleyiz. Niye bizden et ithal etmiyor Suudi Arabistan ya da
Katar? Katar’da o ambargo uygulanana kadar raflarda Türk ürünü yoktu, niye
bizden almıyorlar? Hiç merak ettiniz mi şimdiye kadar? Yarın da almayacaklar
ama almaları için de bizim bu ürünleri üretmemiz gerekiyor. Peki, biz et
üretebiliyor muyuz? Üretemiyoruz değil mi? En son, “Sırp kasabı” dediğimiz
Sırbistan’dan et aldık. “Kasap” deyince aklınıza yanlış bir şey geldi herhâlde
anladığım kadarıyla, gerçekten kasap olduğunu düşündünüz, et ithalatı yapan, et
ticareti yapan kasap olduğunu düşündünüz ya da perakende satan kasap olduğunu
düşündünüz ve 5 milyon tonluk et ithalatı yaptınız. Şimdi, bunu nasıl
yapacağız, insanlarımıza bu eti nasıl yedireceğiz ya da bu eti alıp da bir
başka ülkeye, Müslüman ülkeye nasıl pazarlayacağız? Bunu sormak lazım. 
Suudi
Arabistan’ı geçtim, Rusya’dan buğday alıyorsunuz değil mi? Buğdaydan ne
üretiyoruz? Burada şiddetle savundunuz, biz “Rusya’dan buğday alıyorsunuz.”
dediğimizde, “Alıyoruz efendim, un yapıyoruz bunu, bir kısmını ihraç ediyoruz…”
Ee, bir kısmını da Türk halkına yediriyorsunuz. Peki, bu analarımız,
bacılarımız köylerde ocaklarda, fırınlarda köy ekmeği yaparken “Bunlar helal
ekmek, bunlar haram ekmek.” mi diyeceğiz, nasıl diyeceğiz biz bunu? Arkadaşlar,
çok merak ediyorum ya, nasıl yapacağız biz bunu, gerçekten anlamış değilim.
Peki,
kullandığımız her şey Avrupa malı değil mi? En çok ihracatı da Avrupa Birliği
ülkelerine yapıyoruz, onları da “Hristiyan kulübü” diye zaman zaman
nitelendiriyoruz ya, Hristiyan akreditasyon kurumu kurarlar ise, sizin ihraç
ettiğiniz ürünleri almamak gibi bir çaba içerisine girerlerse ne yapacağız? En
çok ihracat yaptığımız Avrupa Birliği ülkeleri, Suudi Arabistan’a ya da İslam
ülkelerine bir ihracat falan yapmıyoruz ihracat rakamlarına baktığınızda. Bunu
nasıl çözeceğiz? Çözemeyiz. Demek ki yanlış yoldasınız, Türkiye’de yine din
bazlı istismar konusunu önümüze getirdiniz, “İşte bunlar helale karşı, harama
karşı.”, yutturmaya çalışıyorsunuz millete. Artık milletin bu konularda yutacak
tahammülü kalmadı arkadaşlar. 
Gündüz
konuşmamda Devlet Demiryollarına değindim, Devlet Demiryollarının özellikle
bölgedeki problemlerine değindim. Şimdi, helal ile haramı karıştırmak
istemiyorsanız Devlet Demiryollarında bir inceleme başlatalım arkadaşlar. Size
bir tek örnek veriyorum, Bursa-Yenişehir hattını örnek veriyorum: 75 kilometre,
800 milyon liralık ihale bedeliyle ihaleye çıkıldı. 378 milyon liraya -artı,
eksi oynayabilir rakamlar- ihale edildi. Aslında, baktığınız zaman, 378 milyon
liraya düşmesi normaldi. Niye normaldi? Ankara-Eskişehir hattının maliyeti
-kilometre maliyeti- 3,6 milyon lira. “Eskişehir-İstanbul” dediğimiz hattın
maliyeti 6 milyon liraya kadar çıkıyor. 6 milyondan da baksanız; 3,6’dan da
baksanız ihalenin doğru olduğunu düşünüyorsunuz. Ama ihale için dokuz yüz gün
süre verilmiş, dokuz yüz gün sonra 2013’te bitmesi gereken hattın sadece yüzde
10’u gerçekleşmiş; harcama oranı yüzde 98, yatırımı kullanma oranı, parayı
harcama oranı yüzde 98, sadece yüzde 10’u gerçekleşmiş. 75 kilometrelik yolun
eğer yüzde 10’u 378 milyona gerçekleşmişse kalan yüzde 90’ının kaça
gerçekleşeceğini, kilometre maliyetinin nereye geldiğini yaptığımız örneklerden,
şu anda çalıştırdığımız hızlı tren hatlarındaki örneklerden baktığınızda
göreceksiniz. 
Peki,
bu ihale nasıl yapıldı? İhale, bakın, 75 kilometre ihale edildikten sonra
değiştirilmiş. Ne değiştirilmiş? 50 kilometrelik güzergâh değiştirilmiş. Önce
gölün, Gölbaşı’nın kuzeyinden geçiyormuş, güneyine almışlar; sonra demişler ki,
DSİ demiş ki: “Buralar çok tarım alanları, meyve alanları, burayı
değiştirelim.” İhaleyi almış, ihale bitmiş, her şey olmuş, ondan sonra da
sadece para kazanabileceği kısımları yapmış ki bütün demir yolu ihalelerinde
bunu görüyoruz; Sivas-Ankara demir yolunda da görüyoruz, Konya demir yolunda,
yüksek hızlı tren demir yollarının yapımında da görüyoruz. 
Arkadaşlar,
helali, haramı tartışmak istiyorsanız bunlara bir bakın Allah aşkınıza. Önce
bunlarla bir dertlenin, bu yetimin hakkının nasıl yandaşlara aktarıldığına
bakın, bunu görürsünüz. 
Bir
de, bir başka boyutu da, yapılan tüm ihalelerde yüzde 85’e varan oranda dış
kredi kullanıyoruz. 
(Mikrofon
otomatik cihaz tarafından kapatıldı)
HAYDAR
AKAR (Devamla) – Yani sadece yollarda, tünellerde insanları
borçlandırmıyorsunuz, köprülerde insanları borçlandırmıyorsunuz, demir
yollarında da insanları borçlandırıyorsunuz diyorum; sevgiler, saygılar
sunuyorum.
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. (CHP sıralarından gürültüler)
ENGİN ALTAY
(İstanbul) – Kabul edildi.
HAYDAR AKAR
(Kocaeli) – Biz daha fazlayız Sayın Başkanım, kabul edenler daha fazla.
BAŞKAN – Karar yeter
sayınız var mı?
HAYDAR AKAR
(Kocaeli) – Fazlası da var, kabul de var.
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte olan 501 sıra sayılı Yasa Tasarısı'nın
8'inci maddesinin (1)’inci fıkrasına aşağıdaki (d) bendinin eklenmesini arz ve
teklif ederiz. 
“(d) Denetim Hizmetleri Daire Başkanlığı: Akredite
edilmek üzere başvuran kuruluşların ilgili standartlara ve ölçütlere göre
denetimini yapmak ve bu denetim sonucunda kuruluşun akredite edilip
edilmemesine karar vermek, akredite edilen kuruluşları izlemek, akreditasyonun
kapsamını değiştirmek, gerektiğinde akreditasyonu askıya almak veya iptal etmek
ve akredite edilen kurum ve kuruluşlar arasında Kurumun görev alanına giren
konularda iş birliğini sağlamak. Akreditasyon amacıyla başvuran kuruluşların
müracaatı, değerlendirilmesi ve akredite edilmesi ile ilgili olarak elde
edilmiş bilgilerin gizliliğini korumak. Faaliyet alanıyla ilgili diğer
görevleri yerine getirmek.”
 Ahmet Kenan Tanrıkulu  Ruhi
Ersoy Ahmet Selim Yurdakul 
 İzmir  Osmaniye Antalya
 Zihni Açba  Arzu
Erdem  Fahrettin Oğuz Tor 
 Sakarya  İstanbul
 Kahramanmaraş
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkanım.
BAŞKAN –
Hükûmet?
EKONOMİ BAKANI
NİHAT ZEYBEKCİ (Denizli) – Katılmıyoruz Sayın Başkan.
BAŞKAN – Önerge
üzerinde Kahramanmaraş Milletvekili Fahrettin Oğuz Tor konuşacak.
Buyurun Sayın
Tor. (MHP sıralarından alkışlar)
FAHRETTİN OĞUZ
TOR (Kahramanmaraş) – Sayın Başkan, değerli milletvekilleri; 501 sıra sayılı
Helal Akreditasyon Kurumu Kuruluş ve Görevleri Hakkında Kanun Tasarısı’nın
8’inci maddesi hakkında verilen önerge üzerinde Milliyetçi Hareket Partisi
adına söz almış bulunuyorum. Bu vesileyle, yüce heyetinizi ve bizleri izleyen
değerli vatandaşlarımızı sevgi ve saygılarımla selamlıyorum.
Helal
Akreditasyon Kurumundan amaç, öncelikle dünyada yaşayan 2 milyar Müslüman
nüfusun helal ürün talebini karşılamak ve bu konuda faaliyet gösteren
uluslararası kurumlarda Türkiye’yi temsil etmektir. Her ne kadar “helal ürün”
denilince akla gıda gelse de kapsamı gıdadan giyime, ihtiyaçtan turizme kadar
içinde pek çok sektörü barındıran helal pazarın dünyadaki büyüklüğünün birkaç
yıl içinde 1 trilyon dolara ulaşacağı tahmin edilmektedir. Küresel
potansiyelinin çok daha büyük olduğu, 2 trilyon doların da üzerinde olduğu
tahmin edilmektedir. İşsizliğin, istihdamın, kayıt dışının, enflasyonun, kısaca
ekonomik verilerin beklendiği şekilde gitmediği ülkemizde bu potansiyeli
değerlendirmemiz gerektiği açıktır. Kaldı ki helal gıdaya olan ilgi sadece
Müslüman topluluklar için geçerli değildir. Gerçek manada, helal gıdanın
dünyada kabul görme oranının artması, diğer kişiler bakımından da tercih edilir
hâle gelmesiyle önemi daha da artacaktır. 
Değerli
milletvekilleri, ürünlerin İslami usullere uygun olması Müslüman toplumlar için
memnuniyetle karşılanacaktır. Ancak ülkemizde ürünlerin helal akreditasyonundan
önce zihniyetlerin, iktidar makamında olanların işlemlerinin, davranışlarının
helal akreditasyona uygun hâle getirilmesi lazımdır. Hiç şüphe yok ki siyasi
partiler demokrasinin vazgeçilmezleridir, hepsinin amacı iktidar olmaktır. Dört
beş yılda bir yapılan mahallî seçimler ve milletvekili seçimleri, valisinin,
kaymakamının, idare müdürlerinin, kamu bürokrasisinin, iktidardan nemalanan
bazı medyanın müdahalesi olmadan, kamu kaynakları kullanılmadan, haksız
rekabetten uzak, eşit şartlarda yapılmıyor ise… Bir tarafta iktidarın emrinde
devletin valisi, kaymakamı, memuru, uçaklar, helikopterler, kırmızı plaka veya
plakası kapatılmış resmî lüks taksiler, paraya boğulmuş, hiçbir etik değer
taşımayan bazı medya kuruluşları, sınırsız belediye imkânları; diğer tarafta
kıt imkânlarla kampanya yürütenler. Eşit şartlardan yoksun, haksız rekabet
ortamında yapılan seçimler helal bir seçim olur mu? Gayet tabii, olmaz. O
zaman, en başta yapılması gereken, helal akreditasyona siyasetin tabi tutulması
gerekir diyorum. 
Özelliği olan
işlerde davet usulüyle ihale yapabilirsiniz ama ihaleye hep iktidara
yakınlığıyla bilinen müteahhitleri davet ederseniz, ihale verirseniz, ihale
müessesesinin helal akreditasyona tabi tutulması gerekir. Batık kredilerden
bankacılık sektörünü kurtarmak istiyorsak öncelikle bankacılık sektörünü helal
akreditasyona tabi tutmamız gerekir. Kısa sürede büyük servetler edinmiş bir
kişi helal sertifikalı et yese, gidip helal otelde tatil yapsa ne yazar?
Öğretmen alımında, idareci atamalarında torpili esas alan uygulamayı
politikanın temeline koyarsanız, hak etmeyene makam, mevki verirseniz Helal
Akreditasyon Kurumu kursanız ne yazar? Hiçbir belgeye, emareye dayanmadan
günlerce hapis yatıyor ise, yatırılıyor ise hukuk kurumunun helal akreditasyona
ihtiyacı vardır. Vergi borçları birtakım katakullilerle azaltılıyor ise
öncelikle mali sistemin de helal akreditasyona tabi tutulması lazımdır. 
Özet olarak,
Anayasa’nın 10’uncu maddesinde emrettiği üzere, herkesin dil, ırk, renk,
cinsiyet, siyasi düşünce, felsefi inanç, din, mezhep, benzeri sebeplerle ayrım gözetmeksizin
kanun önünde eşitliğini sağlayalım diyorum. Hiçbir kişiye, aileye, zümreye veya
sınıfa imtiyaz tanımayalım. Devlet organları ve idare makamlarının bütün
işlemlerinde kanun önünde eşitlik ilkesine uygun olarak hareket etmeyenleri
kınayalım, cezalandıralım. Helal akreditasyonu tüm işlemlerimize uygulayalım,
helal kazancı yüceltelim, haramdan hesap soralım. Ülkemizin kurtuluşu bundadır
diyor, yüce heyetinizi saygılarımla selamlıyorum. (MHP sıralarından alkışlar)
BAŞKAN –
Teşekkür ederim Sayın Tor.
Önergeyi
oylarınıza sunuyorum…
HAYDAR AKAR
(Kocaeli) – Karar yeter sayısı istiyoruz.
BAŞKAN – Karar
yeter sayısı arayacağız.
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum.
Kapanma Saati: 19.28
DÖRDÜNCÜ OTURUM
Açılma Saati: 19.44
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ) 
-----0-----
BAŞKAN – Türkiye
Büyük Millet Meclisinin 16’ncı Birleşiminin Dördüncü Oturumunu açıyorum.
501 sıra sayılı
Kanun Tasarısı’nın 8’inci maddesi üzerinde Kahramanmaraş Milletvekili Fahrettin
Oğuz Tor ve arkadaşları tarafından verilen önergenin oylamasında karar yeter
sayısı bulunamamıştı. 
Şimdi önergeyi
tekrar oylarınıza sunacağım ve karar yeter sayısı arayacağım.
Önergeyi kabul
edenler… Kabul etmeyenler… Önerge kabul edilmemiştir, karar yeter sayısı
vardır.
501 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde. 
8’inci madde
üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 8’inci maddesinin (1)’inci fıkrasının
(a) bendinde geçen “yapar.” ibaresinin “yapmakla sorumludur.” şeklinde
değiştirilmesini arz ve teklif ederiz. 
 Mahmut Toğrul Meral
Danış Beştaş Hüda Kaya
 Gaziantep Adana İstanbul
 Mehmet Emin Adıyaman Aycan
İrmez Erol Dora
 Iğdır Şırnak Mardin

BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz efendim.
BAŞKAN –
Hükûmet?
EKONOMİ BAKANI
NİHAT ZEYBEKCİ (Denizli) – Katılmıyoruz Sayın Başkan.
BAŞKAN – Önerge
üzerinde Mardin Milletvekili Sayın Erol Dora konuşacak.
Buyurun Sayın
Dora.
EROL DORA
(Mardin) – Sayın Başkan, değerli milletvekilleri; 8’inci madde üzerinde
Halkların Demokratik Partisi adına söz aldım. Genel Kurulu saygıyla
selamlıyorum. 
2016’nın 4
Kasımında, hepinizin bildiği gibi, milletvekillerimiz ve eş başkanlarımız
tutuklandılar. Anayasa’mıza ve uluslararası sözleşmelere aykırı olarak
milletvekillerinin dokunulmazlığı kaldırıldı. Aslında kazanılmış olan haklara
ve kanunların geriye yürümezliği ilkesine de aykırı davranılarak
milletvekillerimiz tutuklanıp cezaevine konulmuşlardır. Şimdi, süreci
değerlendirdiğimizde acaba bu politika ülkemize ne kazandırdı, bunu bir kere
irdelememiz gerektiğine inanıyorum. Benim görüşüme göre bu, ülkemize ancak
kaybettirdi, ülkemizin itibarı açısından, ülkemizin huzuru açısından, her
açıdan bizlere kaybettirmiş olan bir süreçtir.
Sayın Başkan, değerli
milletvekilleri; bakın, Türkiye, Avrupa Konseyinin kurucu üyesidir; aynı
zamanda, Türkiye 2005 tarihinden itibaren Avrupa Birliğiyle tam üyelik
müzakerelerini devam ettiren bir ülkedir ve Türkiye, aynı zamanda, Avrupa İnsan
Hakları Sözleşmesi’ni kabul etmiş, Avrupa İnsan Hakları Mahkemesinin yetkisini
kabul etmiş ve aynı zamanda, anayasayla ilgili danışma kurulu olan Venedik
Komisyonunun da işlevlerini, çalışmalarını kabul etmiş ve bu komisyona da üye
vermiş bulunmaktadır. Biliyorsunuz, Avrupa Birliğine tam üye olabilmek için
Türkiye, aynı zamanda Kopenhag Kriterlerini kabul etmiştir. Yani nedir bu
ilkeler? Demokrasi, hukukun üstünlüğü, insan hakları ve azınlık hakları. Şimdi,
bu evrensel ilkeler aslında ülkemiz açısından çok önemlidir. Şimdi, bu anlamda,
bu konuyla ilgili çok önemli bir konuya değinmek istiyorum.
Sayın
milletvekilleri, bakın, geçenlerde eski MİT Müsteşarı Sayın Sönmez Köksal şöyle
bir değerlendirmede bulunmuştur Hürriyet gazetesinde: “Türkiye, adına ‘Kürt’
denen sorunun halli yolunda geçtiğimiz dönemde cumhuriyet tarihinin en cesur,
en önemli adımlarını atmıştır ve bu adımlar da bu iktidar zamanında
atılmıştır.” 
Gazeteci
soruyor: “Çözüm sürecinden bahsediyorsunuz.” 
“Evet,
sınırlarımız dışındaki oluşumlar o ülkeleri ilgilendirir. Barışçı olmaları
koşuluyla tarihsel beraberliğimiz de kutsaldır. Cumhuriyet Dönemi’nde de
pasavan uygulaması vardı, Türkiye’de toprağı olan insanlar gündüz tarlasında
çalışır, gece pasavanla sınırı geçerek evine giderdi. Güneyin petrolü ve
Türkiye’nin iş dehasının birleşmesiyle sınır boyumuzda kurulacak cazibe
merkezlerinin sınırın her iki yakasında yaşayanlara refah getireceği bir
senaryoyu pekâlâ hayal etmek mümkündür.” 
Gazeteci
şu şekilde soruyor: “Çok tartışılacak bir şey söylüyorsunuz şu anda.” 
Kendisi
şu şekilde cevap veriyor: “Bu söylediklerim hayalci ve saf bulunabilir ancak
Türkiye’nin ufkunun açılması, biriken enerjisinin olumlu bir mecraya sokulması
hepimizin sorumluluğundadır. Sınırlarımızın hemen ötesiyle düşmanlaşıp yabancı
güçlerin etkisine bırakmamak, gücümüzü boşuna harcatmamak en önemli hedefimiz
olmalıdır.” diye bir değerlendirmede bulunmaktadır. 
Şimdi
bu bağlamda, ben burada Parlamentoya, bütün siyasi partilere seslenmek
istiyorum: Sorunlarımızı asla şiddetle çözemeyiz. Bu ülke hepimizin ana
vatanıdır. Türkiye’nin üniter yapısı içerisinde Türk, Kürt, Süryani, Ermeni,
Boşnak, Çerkez, Arap, Ezidi, bu ülkede yaşayan bütün vatandaşlarımız başta
olmak üzere, inançsal bağlamda da Müslümanlar, Hristiyanlar, Museviler,
Ezidiler, Aleviler, hepimiz bu ülkenin vatandaşlarıyız ve Anayasa’mız gereğince
de hepimiz anayasal olarak eşit bir statüde bulunmaktayız. Bana göre bu
coğrafya, bu güzel ülke hepimize yeter. Şiddetle, güvenlikçi politikalarla
sorunlarımızı asla çözemeyiz. Bakın, bir eski MİT Müsteşarının yapmış olduğu bu
değerlendirmeyi bütün parlamenterlerimizin dikkatli bir şekilde sorgulamasını
ve değerlendirmesini bir kez daha yineliyorum. Ve tekrar bu ülkede barış
sürecine ve müzakere sürecine dönmek için, başta iktidar olmak üzere de bu
ülkeyi seven bütün parlamenterlerimize ve bütün partilere, bu ülkenin bir
vatandaşı olarak sesleniyorum.
Teşekkür
ediyorum. (HDP sıralarından alkışlar) 
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.
8’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Birinci bölümde
yer alan maddelerin oylamaları tamamlanmıştır. 
Sayın Topal,
sisteme girmişsiniz.
Buyurun, bir
dakika.
V.- AÇIKLAMALAR (Devam)
35.- Hatay Milletvekili Serkan Topal’ın,
herkesi Atatürk Kültür Merkezi’nde başlayan Hatay Günlerine davet ettiğine
ilişkin açıklaması
SERKAN TOPAL
(Hatay) – Teşekkür ediyorum Sayın Başkan.
Sayın
milletvekilleri, bugün AKM’de, Atatürk Kültür Merkezi’nde “Hatay Günleri” başladı.
Bütün milletvekili arkadaşlarımızı, bütün Ankara halkını, bütün Türkiye’yi,
Hatay milletvekilleri olarak hepimiz oraya davet ediyoruz; Atatürk Kültür
Merkezi, AKM. 
Sizleri barışın,
kardeşliğin, dostluğun, birlik ve beraberliğin şehri, kenti “Hatay Günleri”ne
bekliyoruz. Hepinizi davet ediyoruz. Buradan bütün Türkiye’yi davet ediyoruz.
Aslında Hatay’ı Hatay’da görmek gerekiyor. Bütün Türkiye’yi Hatay’a da davet
ediyoruz bu arada.
Çok teşekkür
ediyorum Sayın Başkanım. Saygılarımı sunuyorum. (CHP sıralarından alkışlar) 
BAŞKAN – Ben
teşekkür ederim Sayın Topal. Nazik davetiniz için de teşekkür ederiz.
Sayın Erdoğan,
siz de sisteme girmişsiniz.
Buyurun, bir
dakika.
36.- Muğla Milletvekili Mehmet Erdoğan’ın,
Datça Kızlan Mahallesi Gereme mevkisinde başlayan orman yangının kontrol altına
alınamadığına ilişkin açıklaması
MEHMET ERDOĞAN
(Muğla) – Teşekkür ediyorum Sayın Başkan.
Sayın Orman
Bakanımız da buradayken Datça Kızlan Mahallesi Gereme mevkisinde bugün
17.00-18.00 civarında başlayan orman yangını, maalesef, kontrol altına
alınamamış, rüzgârın da etkisiyle yayılmaya devam ediyor. Tabii, mevsim
itibarıyla helikopter ve uçakların sözleşmelerinin bitmesi de maalesef,
müdahaleyi herhâlde zorlaştıran bir durum. Ben bütün hemşehrilerimize ve orman
camiasına geçmiş olsun diyorum. İnşallah, yangının en kısa zamanda kontrol
altına alınarak güzel Datça’mızın güzelliklerinin kaybolmamasını temenni
ediyorum.
Teşekkür
ediyorum. 
BAŞKAN
– Teşekkür ederim Sayın Erdoğan. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501) (Devam)
BAŞKAN
– Sayın milletvekilleri, şimdi ikinci bölümün görüşmelerine başlıyoruz. 
İkinci
bölüm, 13’üncü maddenin (1)’inci, (2)’nci, (3)’üncü, (4)’üncü ve (5)’inci
fıkraları ile geçici madde 1 dâhil, 9 ile 15’inci maddeleri kapsamaktadır.
VI.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak Şampiyonlar Ligi grup maçında
Monaco’yla karşılaşacak olan Beşiktaş’a başarılar dilediklerine ilişkin
konuşması
BAŞKAN
– Sayın milletvekilleri, bu arada, bu akşam Şampiyonlar Ligi grup maçında
Monaco’yla karşılaşacak olan Beşiktaş’a da Divan olarak başarılar diliyoruz.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501) (Devam)
BAŞKAN
– Şimdi, ikinci bölüm üzerinde Cumhuriyet Halk Partisi Grubu adına Bursa Milletvekili
Sayın Orhan Sarıbal konuşacak.
Buyurun
Sayın Sarıbal. (CHP sıralarından alkışlar) 
Süreniz
on dakika. 
CHP
GRUBU ADINA ORHAN SARIBAL (Bursa) – Sayın Başkan, değerli milletvekilleri;
Helal Akreditasyon Kurumu Kanunu Tasarısı’nı konuşuyoruz. Elbette, bunun adını
başından koymak gerekiyor; doğaya, kültüre, birikmiş belleğe, aslında uygun
olmayan bir yapılanma. Öncelikle şunu anlamak gerekiyor: Türkiye, çok çeşitli
inanç, çok çeşitli kültür, çok çeşitli birikim, çok çeşitli bölgelerden ve
geleneksel yapılardan oluşmuş bir yapı. Dolayısıyla “helal”, “haram”
kavramlarının olabildiğince göreceli, olabildiğince çeşitli olduğunu hepimiz
biliyoruz. Bugün için, bu tasarı yurt dışına ihracat amaçlı çıkmış olsa bile,
düşünüyor olsak bile, bunu çok iyi biliyoruz ki bir süre sonra tamamen iç
pazarı, iç piyasayı, iç tüketimi ilgilendirecek bir konuya dönüşecektir. Nasıl
mı? Mesela, örnek şu: Müftülerin nikâh kıymasıyla ilgili mesele geldiğinde
aynen şu dendi: Bir kısmı belediyeyi, bir kısmı müftüleri seçebilir. Bugün de
buna benzer bir şey yani bir kısmı “helal” yazan gıdalardan alsın, bir kısmı
öbürlerinden alsın…
Değerli
milletvekilleri, yüzde 99’unun Müslüman olduğunu iddia ettiğimiz bir toplumda
yaşıyoruz. Bugüne kadar burada hiçbir sorun olmamışken bugün durup dururken bu
ülkede haram ürün, haram turizm, haram teknoloji, haram başka bir şey ile helal
arasındaki bu farkı ortaya koymanın bir anlamı net bir şekilde ortaya çıkmalı.
Biliyoruz, bakın, dünyaya en çok “helal gıda” adı altında ürün satan ülkelerin
hiçbiri Müslüman değil. Amerika Birleşik Devletleri, İtalya, Fransa, Kanada, bu
ülkeler helal sertifikasıyla Müslüman toplumlara gıda satıyorlar. O zaman,
şöyle bir paradigmayı doğru görmemiz lazım: Aslında, Türkiye’deki iç pazara
gözünü dikmiş ve bugün tarımın bütününü ve Orta Doğu’daki gıdanın bütününü ve
dünyadaki gıda hareketinin bütününü elinde tutan çok uluslu şirketlerin özel ve
yeni bir çalışması olarak algılıyorum bunu. Ve bunda ne yazık ki siyasal
iktidar, aynen tarımda olduğu gibi, burada da bizi çok uluslu şirketlerin gıda
egemenliğine teslim etmek çabası içerisindedir. Yoksa bunun helalle, haramla
ilgisinin olmadığını hepimiz bilmekteyiz. 
Örnek: Dışarıdan
hayvan getiriyoruz, bu hayvanları bu ülkede satıyoruz. Bugüne kadar hiç
sordunuz mu ithal ettiğiniz hayvanların beslenme biçimini, hiç sordunuz mu
kesim biçimini? Lop et geliyor mesela, kırmızı et. Bu kırmızı et gelirken…
Biliyorsunuz, yabancı büyükbaş kesiminde ve küçükbaş kesiminde şoklamaya tabi
tutulur yani elektrik verilir çünkü hayvan bayıltılıp kesildiğinde etin daha
kaliteli olacağı konusunda bilimsel veriler vardır, çok nettir. Ama İslamiyet’e
göre de aykırıdır. Oysa bütün Türkiye’de, Kurban Bayramı dâhil, şu anda bütün
kesimler İslami esaslara göre, inancımıza göre yapılmaktadır. Bir sorun yok. O
zaman birinci soru bu. 
Şu anda
hayvancılık bitti bitiyor. Son aldığınız gümrük kararlarıyla beraber ve
özellikle Et ve Süt Kurumuna verilen yetkiler üzerinden bakıldığında, artık bu
ülkede hayvancılığın yapılamayacağını, eğer böyle devam ederse siyasal iktidar,
beş yıl sonra bu topraklarda artık büyükbaş, küçükbaş hayvancılığın
olmayacağını çok iyi biliyoruz. Nereden? Bakan “29 liraya kıyma satacağız, 31
liraya kuşbaşı, 25 liraya da canlı hayvan kesimini yapacağız.” dedi. Soru şu:
Şu anda 25-26 liraya kesilen canlı hayvanın kesim fireleri, kasap maliyeti,
elektriği, suyu ve KDV’si eklendiğinde 34-35 liradan aşağı 1 kilogram eti
sattığınızda, kıyma olarak sattığınızda kasabın bu işi yapma şansı yok. Bu şu
demektir: Türkiye’de hiçbir kasabın bundan sonra iş yapma şansı yok ya da
Türkiye’de artık küçükbaş, büyükbaş beslemenin bir anlamı da yok. E, peki, bu
hayvanlar yok olacağına göre, üretim olmayacağına göre, bütün hayvansal gıdayı
da ithal edeceğinize göre, bu işin neresinde haram neresinde helal, bunu
anlamakta güçlük çekiyoruz. 
Evet, dünyada,
İsrail’de böyle bir şey var. İsrail, biliyorsunuz, böyle bir denetimi yapıyor
dinî olarak. Eğer oraya doğru bir özenti varsa ve bilmediğimiz bir şey varsa,
mesela domuz etiyle ilgili -kırmızı et sorununu çözemeyeceğiz- bir durum varsa,
onu da yabancılar bize pazarlayacaksa aslında bunu da ortaya koymak lazım.
Değerli
milletvekilleri, iki tane örnek… Uzun bir zamandır, aşağı yukarı on yıldır bu
helal gıda meselesi konuşuluyor, tartışılıyor. Onunla ilgili gelen bir bilgi.
Bilgi şu: Bir akreditasyon belgesi veren kurum bir arkadaşımıza bu belgeyi
veriyor. Belgeyi alan arkadaş gerekli üretimi yapıyor ama kuruluş geliyor diyor
ki: “Ben seni denetleyeceğim.” “Denetle.” diyor, “Ama bunun için bana belge
lazım.” diyor, “Ya, benim ithal ettiğim ya da getirdiğim ürünlerin zaten
belgesi var, bu belge var.” diyor, “Olmaz, sen belge alacaksın” diyor, “Ne
yapmam lazım?” “1.500 lira para ödeyeceksin.” E, ödedik, sonra ne olacak?
Sürekli denetim. Bir yıl boyunca bir kez denetim yok, bir kez, tek bir kez
denetim yok. 2’nci yıl geliyor, bir 1.500 daha. Gelmediniz, uğramadınız,
denetlemediniz, 1.500 lira para aldınız. Dilerim, bu süreç buraya doğru gitmez.
Bir model daha:
Değerli milletvekilleri, ziraat mühendisleri, gıda mühendisleri, veterinerler,
bunların yerini acaba yeni bir kadrolaşma yöntemiyle, denetleme modeliyle din
adamlarına mı bırakacağız? Aslında bu özünde biraz da ideolojik bir karar,
siyasi ve ideolojik bir karar. Yani binlerce ziraat mühendisi, veteriner,
binlerce gıda mühendisi -bilirsiniz- görevlerinden alındı. Nereden alındı?
Bunlar gıda üretim yerlerini denetliyorlardı. İstanbul Fırıncılar Odası
“Arkadaş, bu mühendislere, bu gıdacılara, bu veterinerlere bizim ihtiyacımız
yok; biz ustabaşlarıyla bu işi hallederiz.” dedi, siyasal iktidar “Olur o
zaman.” dedi, bütün bu meslektaşlarımızın tümünün işlerine son verildi.
Bunların yerine kim geldi? Şimdi, hatırlarsınız yine elbette, bir süre önce
Türk Standardları Enstitüsü Kurumu Başkanı şunu demişti: “Artık denetlemeyi Diyanet
İşlerinden gelen birileriyle yapacağız, onlar da olacak denetleme
mekanizmasının içerisinde.” Yani bütünüyle bakıldığında adını çok net, çok açık
bir şekilde koymamız lazım. 
Bu,
Türkiye'yi yeni yabancı şirketlerin pazarına açma modelidir. Eğer bu yapılacaksa
sadece dışarıdan bu ülkeye helal gıda getirecek olan firmaların denetiminin
yapılması lazım, o ürünlerin denetiminin yapılması lazım -çünkü yüzde 99’u
Müslüman olan bir toplum- ya da eğer buradan dışarıya gidiyorsa ürünler –bunu
zaten konuşmuştuk- dışarıdaki şirketlerin ya da dışarıdaki toplumların
ihtiyaçlarına göre, helal kriterlerine göre siz onlardan sertifika almak
zorundasınız. Sizin bu ülkede vereceğiniz sertifika onların ihtiyacını
karşılayamayacak. O firmalar size belirli olarak gönderecekler kendi geleneksel
ya da kültürel bütün özelliklerini, siz o özellikler üzerinden bir üretimi
kendiniz için yapacaksınız ya da dışarıya göndereceksiniz.
Yine,
öbür taraftan baktığımızda, bir devletin görevi halkını sağlıklı, dengeli,
yeterli beslemektir. Yapıyor muyuz bunu? Paylaşalım, kişi başına ete bakalım;
dünyada ortalama 80 kilodan başlıyor gelişmiş toplumlarda, 100 kiloya kadar
gidiyor; Avrupa Birliği 80 kilo ve üzeri, Kanada 90 kilo, Amerika 100 kiloya
kadar çıkıyor; bizde beyaz et de dâhil 36 kilo. Bunun yüzde 60’ı beyaz et,
kırmızı et 14-15 kiloya denk geliyor kişi başına, 14-15 kilo. Yani bu şu
demektir: Bizim insanımız beslenmiyor, kırmızı etten yeterli proteini almıyor.
Bu ne demektir? Bu şu demektir: Eğer siz halkınızın zekâ ve bilim gelişimi
üzerinden baktığınızda PISA testinden aldığı o sonuca katlanmak zorundasınız
çünkü toplumunuzu aklı, kafası çalışır düzeyde elbette beslemiyorsunuz.
Beslemediğiniz için karşınızda bu şekilde bir sorunu görmek zorundasınız, bunu
anlamak ve paylaşmak zorundasınız. 
Evet,
zaman çok çabuk geçti, söyleyeceğim son söz şudur: Bu, Türkiye'yi yeni sömürü
alanına açmaktır. Bu, doğayı tartışmaktır. Bu, geleneksel kültürü tartışmaktır.
Bu, doğaya, bilime aykırı bir harekettir. Böyle bir davranışı, böyle bir
kanunu, böyle bir tasarıyı uygun bulmuyoruz. 
Söyleyeceğimiz
son söz şudur: Bırakın bu helal, haramı, bir kenarda dursun. Kazancı helal
olanın, alın teriyle kazananın lokması zaten helaldir; emek vermiştir, ter
vermiştir, mücadele vermiştir. (CHP sıralarından alkışlar) Asıl olan tüyü
bitmemiş yetimin hakkına el uzatmamak, haram kazanıp helal diye yutturmamaktır.

Saygılar
sunuyorum. (CHP sıralarından alkışlar)
BAŞKAN –
Teşekkür ederim Sayın Sarıbal. 
Halkların
Demokratik Partisi Grubu adına Muş Milletvekili Sayın Ahmet Yıldırım konuşacak.

Buyurun Sayın
Yıldırım. (HDP sıralarından alkışlar)
HDP GRUBU ADINA
AHMET YILDIRIM (Muş) – Teşekkür ederim Sayın Başkan. 
Sayın Başkan,
değerli milletvekilleri; bu ülkenin yer altı ve yer üstü zenginlik kaynakları
bakımından kendisine yetemeyecek olan tek kaynağı, fosil yakıtlar olarak
adlandırdığımız, özellikle petrol, doğal gaz ve kısmen de kömür ihtiyacıdır.
Onun dışında, tarımda, hayvancılıkta, sanayide, turizmde, ormancılıkta bir
bütün olarak yer altı ve yer üstü zenginlik kaynaklarında kendisine yetmeyi bir
yana bırakın, bu kaynaklar, ülkenin 80 milyon insanını doyurmak bir yana, en az
120 milyon insanı bugünkü potansiyelle doyurabilme koşullarına sahiptir. Hâl
böyleyken 80 milyon insanın neredeyse üçte 1’inin yoksulluk ve açlıkla
cebelleştiği bir ülke gerçekliği, yüz yıllık cumhuriyetle övünen iktidar
açısından oldukça problemlidir. 
Burada, bu kadar
ekonomik kaynaklara, yer altı ve yer üstü zenginlik kaynaklarına sahip olan bir
gerçeklikte, hâlâ bu oranlarda açlık, yoksulluk var ise ülkenin, ülkeyi idare
eden iktidar açısından yönetim vizyonuyla alakalı bir problemi mutlaka vardır.
Çünkü AKP’nin on beş yıllık iktidarı sonunda gelmiş olduğu nokta, bu ülkenin en
temel sorunlarını demokratik yollardan, düşünce ve ifade özgürlüğüyle her şeyin
açıkça tartışıldığı bir şekilde ve koşulda tartışmayı bir yana bırakarak
neredeyse bu ülkenin ilk seksen yılında, cumhuriyetin ilk seksen yılında
bütünüyle deneyip tükettiği, hatta birkaç kere denediği yöntemlerle bu ülkenin
temel sorunlarını çözmeye çalışmak bu iktidarın en büyük açmazıdır. 
Kürt meselesi
üzerinden değerlendirecek olursak, cumhuriyetle yaşıt olan Kürt meselesinde
güvenlikçi politikalar defalarca denenmiş ve bu ülkenin fazlaca canına, malına
kastetmiş ve mal olmuş olmasına rağmen, bu ülkenin yer altı ve yer üstü
zenginlik kaynaklarını tüketmiş olmasına rağmen son iki buçuk yıldır yeniden bu
güvenlikçi politikaları denemeye çalışmak ve devreye sokmak bu iktidarın ülkeyi
daha iyi bir yere götürebilme kabiliyetini yitirdiğiyle alakalı bir durumdur. 
Şimdi, bugün, bu
Meclisin İnsan Hakları Komisyonu Başkanı burada belli polemikler üzerinden
tartışmalar yürüttü. Biz, dünya görüşleri farklı olan ve farklı partilerde
siyaset yapan kişiler olarak şüphesiz farklı düşünme alanlarımız olabileceği
gibi, hiçbirimizin görmezden gelemeyeceği, inkâr edemeyeceği bazı gerçeklikleri
asgari müştereklerde korumakla mükellef kişileriz.
Şimdi, şunu
öncelikle ifade edeyim: Şu Parlamento 80 milyon insanın iradesini taşıyan bir
parlamento ise bu Parlamentoda İnsan Hakları veya herhangi bir ihtisas
komisyonuyla görüşme talebi kişilerin dünya tahayyülleri ve siyasi düşünceleri
üzerinden değerlendirilip ele alınabilecek bir konu değildir. İnsan Hakları
Komisyonu Başkanı, barış hamleleri üzerinden Sayın Öcalan üzerindeki tecrit
konusuyla alakalı olarak görüşmek istemeye karşı, alabildiğine Sayın Öcalan’a
karşı hakir bir dil kullanarak işin içinden ucuzundan kurtulmaya çalıştı.
Şimdi soruyorum:
İki buçuk yıl boyunca defalarca şu kürsüden dile getirildiği üzere, çözüm
sürecinde bu ülkenin gelecek vizyonunu artıran ve umutlarını büyüten bir rol
oynadığı iktidar partisinin Hükûmeti tarafından, o Hükûmetin üyeleri tarafından
sıklıkla dile getirilmiş olan Sayın Öcalan’ın gerçekliğini göz ardı etmenin bu
ülkeye kazandıracağı hiçbir şey yoktur. Sadece HDP ona lider dediği için bir
kişi lider olmaz, bu Sayın Öcalan veya bir başkası için. Aynı şekilde, bu
ülkeyi yönetenler ise konjonktürel olarak belli dönemlerde övdüğü zaman ama
hesabına gelmediği, konjonktür değiştiği zaman da bu gerçeği reddettiği için,
bir kişinin liderlik vasfı bakkaldan alınan bir şey olmadığı için bu sosyolojik
gerçekliği ortadan kaldırmaz. Biz ona uygulanan tecridi dile getirdik diye
Sayın Öcalan lider olmaz, aynı şekilde iktidar partisi bugünkü hakir dilini
konjonktürel olarak kullandı diye onun bu sosyolojik gerçekliği ortadan
kalkmaz. Bir kişinin toplumsal sahiplenilişi, sosyolojik gerçekliği o kişinin
yaşam akışı içerisinde lider olup olmayacağına karar verebilir. Bir ülkedeki
akan kan ve on yıllara sari toplumsal sorunların çözümü üzerindeki etki gücü
bir kişinin toplumsal etki gücüdür. 
Bakın, değerli
arkadaşlar, çözüm süreci devam ederken şu Hükûmetin üyelerinden başbakan
yardımcılığı yapmış olan, bakanlık yapmış olan bazı kişilerin Sayın Öcalan’la
ilgili kullanmış olduğu cümleleri bir kelimesine dokunmaksızın sizlerle
paylaşmak istiyorum. Başbakan Yardımcısı Yalçın Akdoğan diyor ki: “Öcalan’ın
olayları okuma kabiliyeti ve tecrübesi vardır. Sürecin geleceğini çok düşünen
bir hassasiyet yansıtıyor. Ben Öcalan’ın süreci diğer siyasilerden daha doğru
okuduğunu düşünüyorum. Öcalan kendisi için bir şey istemiyor. Suriye’de,
vesaire birçok ülkede farklı aşamalardan geçti. Onlarca yıldır bu işlerin
içinde olduğu için farklı bir bakış açısı vardır, olayları okuma kabiliyeti ve
tecrübesi vardır ve dikkat ederseniz onun verdiği mesajlar diğerlerinin verdiği
mesajlara göre sürecin geleceğini daha çok düşünen bir hassasiyet yansıtıyor.”
Beşir Atalay ne demişti aynı dönemde: “Beğenin ya da beğenmeyin Öcalan bu
süreçte önemli bir rol oynuyor ve onunla müzakere etmek gerekiyor. Bir
mekanizma oturttuk, BDP’lilerin Kandil’le görüşmesi üzerinden süreç işliyor. Bu
işin yasası da çıktı, çözüme mecburuz. Hayata, eve, siyasete dönüşler, bütün
bunların hepsi değerlendiriliyor. Bu yönüyle de Öcalan’ın akan kanı durdurmaya
dönük mesajları bizim de mesajlarımızdır.” Yiğit Bulut, bugün, işte,
Cumhurbaşkanına Başdanışmanlık yapıyor: “Öcalan Orta Doğu’da Türkiye’nin önünü
açıyor.” diyor. Yiğit Bulut söylüyor ben değil, bir kelimesine dokunmuyorum.
Metiner söylüyor: “Öcalan’ın durduğu yer Türkiye’nin demokratikleşme sürecine
katkı sağlayan bir yer. İmralı’da çok anlamlı, çok değerli şeyler söyleniyor.”
Yine, bakın, Etyen Mahçupyan, dönemin Başbakan Başdanışmanı, diyor ki: “İdeolojik
olarak gerçekten bir rehber ve lider. Öcalan’a bir şey verilmesine gerek yok, o
zaten alıyor. Kendisi, bu ülkenin önüne koymuş olduğu çözüm vizyonu ve akan
kanı durdurma kabiliyetiyle bir karizma sahibidir.” Biz demiyoruz. Yine,
Abdulkadir Selvi, iktidara yakın duran ve olacak birçok haberi ondan, önceden
aldığımız kişi: “Öcalan bu süreçte sorumluluk bilinciyle hareket ediyor.
İlerleyen aşamalarda Öcalan’ın konumunu mevcut hâliyle tutmamalı, Türkiye artık
bunu tartışmalıdır.” diyor. Daha birçok yazar, iktidara yakın yazar, en son
yine dönemin Başbakan Yardımcısı Bülent Arınç, bakın diyor ki: “Sayın Öcalan
demek, PKK’nın kendine ait bayrağını elinde taşımak, Öcalan’ın posterini
taşımak değildir. Sadece örgütüyle eş değer tutulmamalıdır. Türkiye’nin sistemi
böyle olmamalıdır. Eyaletleri, demokratik özerklikleri istemek, bunların
hiçbiri suç değildir, geçmişte bu suçlamalarla cezaevinde yatanların hepsi
çıktı, bundan sonra artık bunlara dava bile açılmıyor.” Oradan, şu Mecliste
düşünce ve ifade özgürlüğünün ayaklar altına alındığı bir sürece geldik. 
Burada bütün
bunları söylerken, İnsan Hakları Komisyonu Başkanının az önce etmiş olduğu
lafları kullanırken, kendisi belki milletvekili değilken, komisyon başkanı
değilken, bu ülkede Türk’üyle, Kürt’üyle, Alevi’siyle, Sünni’siyle farklı
etnik, dinsel, mezhepsel, inançsal, kültürel çoğulculuğuyla birlikte insanların
yarına huzurla baktığı dönem çözüm süreciydi. O günden bugüne eğer bu ülke daha
güvenli bir ülke hâline geldiyse mevcut konjonktürü savunalım, güvenlikçi
politikaları savunalım. O günden bugüne eğer bu ülkenin imajı, itibarı
yükseldiyse Öcalan’a uygulanan insanlık dışı bir uygulama olarak uluslararası
sözleşmelerde kabul edilmiş olan işkenceyi hepimiz kabul edelim. Veya o günden
bugüne bu ülkenin ekonomik, sosyal refah düzeyi mi arttı, dış politikada
itibarı mı arttı? Bu ülkede insanlar yarına daha güvenle mi bakıyor? Bütün
bunları söylememizin temel sebebi, bizim -belki de kendisinin hiç ihtiyaç
duymadığı- bir kişiye ne övgü düzme ne onu meşrulaştırma çabamızdan ziyade, bu
ülkedeki barışa yaklaşım, bu ülkedeki insanların mutluluğuna yaklaşım olarak
algılanmalıdır. Burada, onun oynadığı rolün kişisel bir rol olmanın ötesine
geçtiğini hepimiz yakın tarihte, yakın geçmişte tecrübe ettik. Bu ülkede, iki
buçuk yıl önce, insanların yaşama azmi, sahip olduğu paraları harcama
konformizmi bile değişti. Zenginlerin bile kendi mutluluğunu yitirdiği bir ülke
gerçekliğine dönüşmüşken ben, insanlık suçuna tekabül eden tecrit kimin üzerine
uygulanırsa uygulansın, kimin üzerinde geliştirilen bir sistem olursa olsun
kabul etmeyeceğimizi, bunu en temel reddedilemez bir insan hakkı olarak
gördüğümüzü söylüyor, bütün Genel Kurulu saygıyla selamlıyorum. (HDP
sıralarından alkışlar)
BAŞKAN –
Teşekkür ederim Sayın Yıldırım.
Milliyetçi
Hareket Partisi Grubu adına İzmir Milletvekili Ahmet Kenan Tanrıkulu konuşacak.

Sayın
Tanrıkulu’nun şahsı adına da bir konuşması var. Dolayısıyla konuşma süreniz on
beş dakika olacak.
Buyurun. (MHP
sıralarından alkışlar)
MHP GRUBU ADINA
AHMET KENAN TANRIKULU (İzmir) – Sayın Başkan, sayın milletvekilleri;
görüştüğümüz tasarının ikinci bölümü üzerinde Milliyetçi Hareket Partisi Grubu
adına söz almış bulunmaktayım. Öncelikle Genel Kurulumuzu saygıyla
selamlıyorum.
Sayın
milletvekilleri, bu tasarının kapsamındaki kurum, daha doğrusu bu kurumun
bakacağı helal pazar birçok sektörü içinde barındıran, finans ve hizmet
sektörünü de içine katarsak yaklaşık 4 trilyon dolarlık bir hacme ulaşan bir
yapıdan bahsediyoruz burada. Yine araştırmalara göre, dünyada helal ürünleri
tüketen yaklaşık 2 milyar kadar da tüketici var. Böylece çok büyük bir hacme
sahip ve ekonomik olarak aynı zamanda bütün ülkelerin gözünü diktiği ve bu
pazardan da pay almak istediği bir yapıdan konuşacağız.
Sayın
milletvekilleri, yarım asırdan bu tarafa helal belgelendirme çalışmaları da
sürmüş ve günümüze kadar gelmiş. Buna rağmen bu çalışmalar henüz etkin ve
yaygın bir güvence sağlayacak düzeye de gelememiştir. Bunun birçok sebebi
vardır ama bunların başında fıkhi ihtilaflar, sertifika kurumları arasındaki
birtakım farklılıklar, helal sertifika ve logo farklılıkları, ulusal ve
uluslararası düzeydeki yasal boşluklar, ülkelerin kurumları arasındaki ticari
rekabet uygulamayı da olumsuz yönde etkilemektedir. Kısaca, helal sertifikası
konusunda çok karışık standartlar ve işlemler bulunmaktadır. Bir kuruluşun
standardı diğer bir başka kuruluşla uyuşmamakta ve zaten hâlen bu konulardaki
karışıklıklar da devam etmektedir. 
Şimdi, tüm bu
karmaşanın içinde, günümüzde dünyada helal standartları belirleyen veyahut da
helal sertifika veren pek çok da kuruluş faaliyette bulunmaktadır. Helal
sertifikası veren hemen her kuruluş kendi belirlediği standartları uygulamakta
ve dolayısıyla bu standartların da bir harmonizasyonuna ihtiyaç bulunmaktadır.
Zaten bu tasarının uygulamalarından bir tanesinin de bu olması gerekir diye
düşünüyorum. 
İslam İşbirliği
Teşkilatı altında -ki bu ülkeler 57 ülkedir- Türkiye’nin öncülüğünde İslam
Ülkeleri Standartlar ve Metroloji Enstitüsü -bunun kısa adı SMIIC, biraz sonra
atıf yapacağım- İstanbul’da kurulmuştur ve bu kuruluşun 33 tane faal üyesi, 3
tane de gözlemci üyesi yani 36 tane ülkeden meydana gelmektedir SMIIC. Türk
Standardları Enstitümüz -kısa adı TSE- bu SMIIC standartlarına göre Türkiye’de
helal uygunluk belgelendirmesi yapmaktadır. Ayrıca bizim TÜBİTAK kuruluşumuz
-ulusal kuruluşumuz- Ulusal Metroloji Enstitüsü de gene bu SMIIC’le üye olarak
faaliyetlerde bulunmaktadır. 
Değerli
milletvekilleri, tasarıyla pazarda söz sahibi olacağımız dile getirilmektedir
ki ben de biraz önce konuşmama girerken bu pazarın büyüklüğünden bahsetmiştim.
Helal ürün konusunda en güçlü iki pazar Orta Doğu ve Asya-Pasifik pazarıdır.
Bizim biraz uzağımızda kalmaktadır coğrafi olarak ancak doğrudur, ortada çok
büyük bir pazar vardır ama belirli bir standardizasyon olmadığı için birçok da
sorun vardır. 
Öte yandan,
Müslümanların çoğunlukta olduğu bazı ülkeler, helal ürün pazarında yüksek satın
alma gücünde olan ülkeler arasında da neredeyse yok denecek kadardır. Mesela
hangi ülkelerdir bunlar? Pakistan gibi, Hindistan gibi veya Bangladeş gibi
ülkelerde Müslüman nüfusu çoğunlukta olmasına rağmen, bunlar helal ürün
pazarında satın alma gücü bakımından kayda değer bir yerde de değildirler.
Demek ki sadece Müslüman nüfus olması da bu pazarın genişlemesine yetmiyor.
Türkiye eğer sisteme bu manada bir liderlik yapacaksa, başatlık yapacaksa daha
kapsamlı düzenlemelere ve çalışmalara da ihtiyaç bulunmaktadır. 
Değerli
milletvekilleri, bu helal standartlar ve belgelendirme konusunda yaşanan
karışıklık ve ortaya çıkan dağınıklık konusunda bu tasarıda da doğru bir
değerlendirmede bulunulmuştur. Hükûmet bunu getirirken bu tasarının genel
gerekçesinde bu tespitte bulunmuştur. Evet, bu doğrudur ancak burada sorun,
belgelendirme kuruluşlarını akredite eden akreditasyon kuruluşlarında da
yaşanmaktadır. Yani, mesele sadece burada değildir. Çözüm olarak da bu tasarı
maalesef bu anlamda yetersiz kalmaktadır ki bizim muhalefet olarak üzerinde
durup bazı önergelerle de düzeltilmesini istediğimiz, Komisyonda da katkı
yapmaya gayret ettiğimiz kısmı bu kısmıdır. 
Tasarının
komisyona sunulurken bir kısmi düzenleyici etki raporu eki bulunmaktadır.
Bakın, o ekte şöyle bir cümle de geçiyor: “Kurulması öngörülen yeni yapının
bağımsızlığı ve tarafsızlığı SMIIC standartları çerçevesinde gerekliliktir.” Bu
cümle aynen oradan. “Ekonomi Bakanlığı veya bir başka kamu kuruluşu bünyesinde
kurulması bağımsızlığına ve tarafsızlığına da halel getirebilecektir.” deniyor.

Şimdi, etki
raporunun bu tespitine göre -ben de bu tespite katılıyorum- tasarı daha
başlangıçta helal işe halel bir durum getirmektedir, etki raporunun kendisine
göre söylüyorum bu lafımı. 
Akreditasyonda
esas amaç nedir? Tek bir akreditasyon ve tek bir sertifikayla ürünlerinizin
bütün dünyada yani global olarak ticaretini sağlayabilmektir; amacımız budur,
akreditasyonun temel amacı budur. Zaten bunu tespit ettiği için Avrupa Birliği
bir regülasyon çıkarmıştır, kendine bağlı birlik üyesi ülkelerde tek bir
akreditasyon kuruluşuna gidilmesi noktasında gayret sarf etmiştir ve kural hâline
de bunu getirmiştir, biz de bu kurala bugüne kadar uyuyorduk. Türk Akreditasyon
Kurumu, kısa adı TÜRKAK böyle bir kurumdur değerli milletvekilleri. Ama bir kez
daha belirtelim ki dünya standart ve akreditasyon konusunda tek bir kuruluşu
yetkili kılmaya çalışırken biz şimdi bu prensipten bu tasarı çerçevesinde
ayrılıyoruz, ayrı bir kurul oluşturmaya çalışıyoruz. Kurulması öngörülen kurum
yine ürün belgelendirme kuruluşlarını akredite edecek, öbür yandan -yani biraz
önce söyledim- TÜRKAK’ın yaptığı işi sınırları belirlenmiş başka bir alanda,
başka bir kesimde yapmaya gayret edecek ve böylece birtakım karışıklıklar da
ortaya çıkmış olacak. Ülkemizde birden fazla böyle bir teşkilatın kurulması
sonuç itibarıyla birtakım şirket, vakıf, dernek ve benzeri yapıda başka başka
akreditasyon kuruluşlarının da kurulması ya da hizmet vermesinin önünü açacak,
iş içinden çıkılamaz hâle gelecek. 
Değerli
milletvekilleri, burada belki de en temel karşılaşılabilecek sorun,
girişimcimiz bir taraftan AB ülkeleri için TÜRKAK’tan bir belge temin etmeye
geçecek -bunun tabii ki bir maliyeti var, bir fiyatı var- öbür taraftan da
diğer pazarlar için, örneğin İslam ülkelerindeki ürünlerini satabilmek,
pazarlayabilmek için bu oluşturulması düşünülen kurumdan da belge almaya
çalışacak. Bu neye benziyor biliyor musunuz? Bir zamanlar Suriye ve İsrail’e
ihracat yapmaya çalışan girişimcilerimize verilen çifte pasaport olayındaki
gibi yani bir pasaportun arkasında “Aman İsrail damgası olmasın, Suriye’ye de
gidecekler.” veya tersi Suriye’nin damgası varsa İsrail’e giremez. Böyle bir
çözüm yolu bulunarak biz çifte pasaport çıkartarak bunu aşmaya bir zamanlar
çalışmıştık. 
Değerli
milletvekilleri, TÜRKAK, bahsedilen kuruluş, bugün getirilmeye çalışılan
kurumun personelinden yaklaşık iki katı mevcudu olmasına rağmen, iş yükü hem
çok ağır hem de denetim havuzundaki yetersizlikler nedeniyle de bazı sıkıntılar
yaşamaktadır. Burada da denetim havuzundan denetim yapılacağı söylenmektedir.
Aslında, yasanın içerisinde denetimle ilgili doğru dürüst bir açıklama da
yoktur. O bakımdan da bazı boşluklar vardır. Biz 5’inci maddede bir önerge
geçirdik, başkanın kamu kuruluşundan olması veya olmaması durumundaki ücret
meselesinde ki o da ciddi manada, yasal anlamda bir boşluktu. Hiç olmazsa o
önergeyle kısmen o giderilmiş oldu. Bu sorunlar, bu tasarı yasalaştığı zaman
–ilerleyen zamanı kastediyorum- tabii, ciddi birtakım başka sorunlarla da karşı
karşıya kalınabilecek. 
Şimdi, niye ben
“Hazırlıksız ve bir bakıma alelacele bu getirildi.” diyorum? Komisyon
görüşmeleri sırasında sayın iktidar milletvekilleri tarafından verilen çok
sayıda önergeyle “Kervan yolda düzülür.” hesabı bazı kısımlar düzeltilerek,
bazı kısımlar da ilaveler yapılarak Genel Kurula bu yasa tasarısı indirilmiş
oldu değerli milletvekilleri. Mesela, bizim itiraz ettiğimiz noktalardan bir
tanesi kurumun merkezi meselesiydi, hâlâ da kısmen açıkta kaldı bu. “Sayın
Bakan tarafından belirlenir.” kısmı ortak bir önergeyle, iktidar
milletvekilleriyle ortaklaşa, daha doğrusu beraberce verdiğimiz ayrı ayrı önergelerle
bu maddeden çıkarıldı ama ortada bir boşluk kaldı yani kurumun merkezinin
neresi olacağına yönelik belki de yeniden bir düzenleme yapılmasına ihtiyaç
olabilirdi. Aynı şekilde, danışma kurulunun yapısında da bazı yetersizlikler
var. Bunu da Komisyonda açıkçası çok yeterli bir şekilde tartışma fırsatımız
olmadı, Komisyonda verilen bir önergeyle danışma kurulunun üye sayısını da
artırdık. “Biz, MÜSİAD’ı koyacağız.” dediler, yanına da ilaveten TÜSİAD’ı
koydular. Zaten MÜSİAD, TÜSİAD çok da fark eden kuruluşlar değil, birbirleriyle
ileriki dönemlerde kardeş de olacaklar diye düşünüyorum. Ama bu kurumun
yeterince ihtiyaç izlenimi yaratmadığı zaten bu sayısından belli, toplanma
yeterliliğinden belli. Yılda 1 defa toplanacağı söyleniyor, nasıl düzenleneceği
çok açık değil, bazı yönetmeliklere bırakılmış durumda. Kurumun vizyonunun
daraltılacağı da açıkçası bu danışma kurulunun etkin olmayışından ortaya
çıkıyor.
Değerli
milletvekilleri, biraz önce de söyledim, “Avrupa Birliğinde dahi üye ülkeler
tek bir kuruma doğru gidiyorlar, tekleştiriyorlar kurumlarını.” diye, biz
karışık bir alana yeni bir kurum daha oluşturmaya gayret ediyoruz. Bu konuyla
ilgili olarak Komisyonda şöyle de bir söz söylendi: “TÜRKAK’ın Avrupa
Akreditasyon Birliğine -kısa adı EA bu kurumun- üye olması sebebiyle Müslüman
olmayanları akredite edememesinin ayrımcılık olacağından bahisle yeni bir
kuruma ihtiyaç olduğu, işte bu kurumun oluşturulması da sırf bu sebepten.”
dendi değerli milletvekilleri. Açıkçası, bu görüşe çok da katılamıyoruz çünkü
hâlen Uluslararası Helal Forumu’na İspanya’nın, İtalya’nın, İngiltere’nin
akreditasyon kuruluşları üyedir, faal bir şekilde çalışmaktadırlar ve bu
kuruluşların aynı zamanda, biliyorsunuz, Avrupa Akreditasyon Birliğine, o, EA
dediğimiz kuruma da aynı şekilde karşı yükümlülükleri bizim TÜRKAK gibi
benzerdir. Şimdi, bunların tabii ki Uluslararası Helal Forumu’na üye
olmalarının esas sebebi de bu alanda helal akreditasyonunu verebilmektir. Demek
ki böyle bir şey oluyor. Zaten TÜRKAK da bu akreditasyonu kendisi
yapmayacaktır. SMIIC tarafından geliştirilen standartlara göre helal
akreditasyonunu verecek bu kurum ve bir ayrımcılık söz konusu ise muhatabı
TÜRKAK değil, SMIIC olacak. Zaten bir düzenleme yapacaksanız SMIIC’te yapmamız
gerekir diye düşünüyorum. 57 tane İslam İşbirliği Teşkilatı ülkesinden de biz
anca 33 asil, 3 de gözlemci, 36 ülkeyi çağırmışız. Bu konuda biraz daha gayret
göstermemiz gerekir diye düşünüyorum, sayıyı artırmamız, katılımı artırmamız
lazım. 
Öbür yandan,
acaba Bakanlığımız TÜRKAK’ı da yanına alarak Avrupa Birliğiyle veya EA’yla
birlikte bu konuları istişare etmiş, birtakım düzenlemelerin yapılmasını,
argümanlarını onlara aktarabilmiş midir veyahut bütün bu çalışmaları hem
Meclisimizde bulunan siyasi partilerle, konuyla bu alanda tebarüz etmiş
kişilerle oturmuş danışmış mıdır? Böyle bir şeyin de maalesef olduğunu
görmüyoruz. Demek ki önemli bir alanda hizmet edilecek ama öbür yandan -gene bu
tasarı içerisinde var sayın milletvekilleri- bu kurum yardım ve bağış da
toplayacak yani bir başka çelişkiyi de içinde barındıran bir durumla da karşı
karşıyayız. Bu da tabii çeşitli sıkıntılar getirebilecek yani “yaptığı işe
halel getirmeyecek tarzda” deniyor ama burasının çok muğlak olduğu çok açık
ortada. 
Tasarıyla kurum
personeline Harcırah Kanunu’na göre hak ettikleri gündelik tutarının bir buçuk
katı kadar bir ücret ödeniyor. Bunun da diğer benzer alanlarda çalışanlar
arasında da bir haksızlığa, bir adaletsizliğe yol açacağı çok açık. Bu
olumsuzlukların hepsi bizim baştan beri verdiğimiz, bundan sonra da vermeyi
düşündüğümüz birtakım önergelerle düzeltilme noktasına gidecektir. 
(Mikrofon
otomatik cihaz tarafından kapatıldı) 
BAŞKAN – Sayın
Tanrıkulu… 
AHMET KENAN
TANRIKULU (Devamla) – Toparlayacağım. 
BAŞKAN -
Toparlayın, bir dakika ek süre vereyim size. 
Buyurun. 
AHMET KENAN
TANRIKULU (Devamla) – Bu önergelerimiz bu olumsuzlukların bir kısmını gidermeye
yönelik olacak değerli arkadaşlar. 
Kurumun
kurulması yönünde irade gösterenlerin hiç olmazsa yeni yapının daha güçlü, daha
düzgün ve hakikaten uluslararası alanda da söz sahibi olacak bir teşkilat
yapısını bu tasarı görüşmelerinde sağlayabilmeleri gerekirdi diye düşünüyorum. 
Buradaki
amacımızın -biraz önce de söyledim- SMIIC standartlarının geliştirilmesi olması
gerekirdi. Ben, bu görüştüğümüz tasarının yasalaşması hâlinde, birkaç yıl sonra
tekrar birtakım yetersizlikler ve eksikler nedeniyle Genel Kurulumuza
gelebileceğini düşünüyorum. Onun için, şimdiden birtakım hatalarımızın,
eksiklerimizin giderilmesini öneriyor, hepinize tekrar saygı ve sevgilerimi
sunuyorum. (MHP sıralarından alkışlar)
BAŞKAN –
Teşekkür ederim Sayın Tanrıkulu.
Şahsı adına, son
olarak, İzmir Milletvekili Sayın Necip Kalkan konuşacak.
Buyurun Sayın
Kalkan. (AK PARTİ sıralarından alkışlar)
NECİP KALKAN
(İzmir) – Muhterem Başkanım, Saygıdeğer Divan, kıymetli milletvekilleri;
efendim, 501 sıra sayılı Kanun Tasarısı’yla ilgili şahsım adına görüşlerimi
bildirmek üzere söz almış bulunuyorum. Hepinizi saygıyla selamlıyorum. (AK
PARTİ sıralarından alkışlar)
Efendim, iki
gündür burada söz alan bütün arkadaşların yüzde 90’ını cankulağıyla dinledim,
inanın dinledim yani. Fakat bu kanunda “helal” kelimesi olmasaydı acaba bu
arkadaşlar bu cümleleri söylerler miydi, bir kere bunu bilelim.
KAZIM ARSLAN
(Denizli) - Söylerdik… Söylerdik…
NECİP KALKAN
(Devamla) - Bakın, neler söylemişler: “Dindarlık” “kul hakkı” “insan hakları”
“siyasi ideolojik kararlar” “yabancılara ikram etmeler” “cezaevleri” “vatandaşı
haklama” “milletvekilliği dokunulmazlığı”, say Allah say… Aşk olsun, bu kanunda
bunlar söylenir mi? En doğruyu, bana yakın en doğruyu Milliyetçi Hareket
Partili arkadaşım söyledi, “Bu kanunun temelinde ekonomi var.” dedi. Hiç kimse
bu kanunun altında bir şey aramasın, yani bu bardağı kaldırdık, altında bir şey
yok, bu kanunun altında ekonomik tedbirler var. (AK PARTİ sıralarından
alkışlar) 
MAHMUT TANAL
(İstanbul) – Din min yok yani, helal melal yok yani. Helal yok yani.
NECİP KALKAN
(Devamla) - Niçin olduğunu anlatayım. Efendim, ben Enerji Komisyonundayım
–arkadaşlar da yanımda- Enerji Komisyonunda bugüne kadar 9 tane kanun
görüşmüşüz, 6 tanesi kanunlaşmış, 3 tanesinin 1 tanesi burada, Komisyonda
bekliyor. Bu kanunlar şunlar: Araştırma, Geliştirme Faaliyetlerinin
Desteklenmesi Hakkında Kanun, Elektrik Piyasası Kanunu, Taşınır Rehni Kanunu,
Sınai Mülkiyet Kanunu, Serbest Bölgeler Kanunu, Sanayinin Geliştirilmesi ve
Üretimin Desteklenmesi Kanunu, bu kanunları getirmiş ve bu Meclis kabul etmiş.
Bugün ihracat
rakamları açıklandı. İhracat rakamları tarihin en yüksek rakamı, 15 milyar
dolar aylık rakam. Doğru mu efendim, Sayın Bakanım, yanlış yapmayalım.
EKONOMİ BAKANI
NİHAT ZEYBEKCİ (Denizli) – Yüzde 15,6 artış var.
BAŞKAN – “Yüzde
15,6” diyor Sayın Bakan.
Buyurun Sayın
Kalkan.
NECİP KALKAN
(Devamla) – Şimdi, bu nasıl oldu? Daha önce 6 tane kanunun da faydalarıyla bu
üretimi yapanlara, bu ihracatı yapanlara, bu insan çalıştıranlara kolaylık
getirdik; bu kolaylığın üzerine ihracatımız artmaya başladı. 
Şimdi,
arkadaşları dinliyorum, dünyada 1,8 milyar Müslüman var. Sonra baktım…
KAZIM ARSLAN
(Denizli) – İhracat arttı da ihracatçı para kazandı mı?
NECİP KALKAN
(Devamla) – Kazandı tabii, kazanmasa nereden olacak yani?
KAZIM ARSLAN
(Denizli) – Sor bakalım ihracatçı para kazandı mı? Yerinde sayıyor adamlar.
BAŞKAN – Sayın
Arslan, bir dinleyelim konuşmacıyı.
Buyurun Sayın
Kalkan.
NECİP KALKAN
(Devamla) – İyi ki Kazım Bey laf attı, Kazım Bey de bu kanunun sonunda, dünkü
konuşmalarında böyle bir kurumun gereksiz olduğu ve bu kanunun geriye çekilmesi
gerektiğini söylemiş. Kazım Bey, gece gündüz söylüyorsunuz; Türkiye’nin
hedefleri var, Türkiye’nin hedeflerinde istihdam, üretim, ihracat… Biz yeni
kanunlar getirmez isek bunları nasıl yapacağız? Nasıl yapacağız? (AK PARTİ
sıralarından alkışlar) 
KAZIM ARSLAN
(Denizli) – İşte, onun üzerinde gelseydi de tartışsaydık.
NECİP KALKAN
(Devamla) – İşte bu da yenilik, bu yeniliklere alışın. 
KAZIM ARSLAN
(Denizli) – SMIIC’in görevi ne, SMIIC’in?
NECİP KALKAN
(Devamla) – Arkadaşlarımın söylediklerinden not aldım; bakın, helal gıda. Helal
gıda 1,2 trilyon dolarlık bir kapasite. 
KAZIM ARSLAN
(Denizli) – SMIIC’in görevini söyle bir kere, o kriterleri söyle. 
NECİP KALKAN
(Devamla) – Allah aşkına… Hemen bitiriyorum. 
Helal ürün ve
hizmetler -bunun içinde tekstil, ecza, kozmetik var- 1,8 trilyon dolar, helal
ekonomisi 3,9 trilyon dolar. Pekâlâ, dünyada bu dağıtılmış ve bunların da yüzde
88’i Müslüman olmayan ülkelerin elinde. Türkiye’nin elinde ne var bu konuda?
Hava var. İşte, Türkiye bu pazardan pay alsın diye yenilikçi bir kanun olarak
bu kanunu getirdik. Yani bu kanunda yok siyasi karar, yok insan hakları,
bunları filan hiç düşünmeyelim. Biz Komisyonda “Bu, helal; bu, haram.” diye hiç
öyle bir şey konuştuk mu? Bir kuralı konuştuk. Kuralda ne dedi Sayın Bakan?
Kuralı koyan altını alır, altını alan kuralı koyar. (AK PARTİ sıralarından alkışlar)

KAZIM ARSLAN
(Denizli) – Hayır, kuralı kim koyuyor? SMIIC koyuyor.
NECİP KALKAN
(Devamla) – Gece gündüz biz hep başkasını dinledik, bir de dünya ülkeleri bizi
dinlesin.
Bu nedenle ben
bu kanuna… Kayıtlara geçsin diye bunu okuyarak söylüyorum: Netice olarak
ülkemizde helal akreditasyon konusunda faaliyette bulunmak, gerek SMIIC gerekse
diğer uluslararası platformda helal akreditasyon konusunda ülkemizi temsil
etmek ve yürütülen çalışmaların öncülüğünü üstlenmek üzere, ülkemizde müstakil
bir helal akreditasyon kurumunun kurulmasına ihtiyaç vardır. 
Ben de bunu
böyle görüyorum, şahsım adına bu kanuna “Evet.” diyorum. (AK PARTİ sıralarından
alkışlar)
BAŞKAN –
Teşekkür ederim Sayın Kalkan.
Sayın
milletvekilleri, şimdi on beş dakika süreyle soru-cevap işlemini yapacağız.
Bu sürenin yedi
buçuk dakikası sisteme giren sayın milletvekillerine aittir sorularını sorması
için, diğer geri kalan yedi buçuk dakika da Sayın Bakana aittir cevaplarını
verebilmesi için.
Sayın Hürriyet,
sizden başlıyoruz, buyurun.
FATMA KAPLAN
HÜRRİYET (Kocaeli) – Teşekkür ediyorum Sayın Başkan.
Kocaeli Gebze
ilçesinde Hürriyet ve Yavuz Selim Mahallelerinde yaşayan vatandaşlarımız,
yıllardır oturdukları evlerde -tapu tahsis veya farklı şekillerde- hak sahibi
oldukları hâlde tapularını alamıyorlar Sayın Bakan. Gebze Belediye Başkanı, her
seçim öncesi “Tapularınız çekmecede.” diyerek söz veriyor ama bu sözünü
tutmuyor ve şimdi vatandaşa işgalci ve müşteri muamelesi yapılıyor. 
Bu iki mahalle,
6306 sayılı Yasa’yla proje alanı ve riskli alan ilan edilmiş, hâlbuki depremde
tek bir yer bile hasar görmemiş buralarda. Şu bir gerçek ki buralarda rant
kokuları geliyor burnumuza. Yavuz Selim ve Hürriyet Mahalleleri, 6306 sayılı
Kanun’a göre afet riski altındaki alanların dönüştürülmesine uygun mudur?
Belediyelerin proje yetkisini aldıkları araziler hangi kıstaslara göre bu kanun
kapsamına girmektedir? Bu mahallelerde halka tapuları verilecek midir? Aynı
mahallelerin tapularının mahalle sakinlerine verilmesinin sakıncası nedir? 
Teşekkür
ediyorum.
BAŞKAN – Ben de
teşekkür ederim.
Sayın Tümer…
ZÜLFİKAR İNÖNÜ
TÜMER (Adana) – Sayın Bakan, Eximbank ve ihracat kredilerinde teminat mektubu
firmaları büyük bir sıkıntıya sokmaktadır. İş dünyası, teminat mektubunun
kaldırılmasını ya da asgari ihracatın belli bir yüzdesi oranında çekilmesini
beklemektedir. 
Öte yandan,
Amerika’nın İran’a uyguladığı ambargo nedeniyle, Türk bankaları, İran
ihracatında yerli firmalarımıza aracılık hizmeti sunmamaktadır. Halkbank
dışında herhangi bir banka oralı dahi olmamaktadır, Halkbank’ın da çok arzulu
ve istekli davranmadığı kaydedilmektedir. İhracat euro cinsinden gerçekleştiği
için, firmalarımız aracı banka bulamamaktadır. İran ile Türkiye arasında
karşılıklı iki ülke parasının kullanılacağı yönünde bir anlaşma olduğu belirtilse
de iş dünyası uygulamaya geçmediğini ifade etmektedir. Bu konuda gerekli
girişimlerde bulunmanızı rica ediyorum.
BAŞKAN – Sayın
Arslan…
KAZIM
ARSLAN (Denizli) – Sayın Bakana soruyorum.
Bir:
Ülkemize büyük oranda domuz eti ithalatının yapıldığı, bu ithalatın giderek
arttığı ve önemli tonajlara ulaştığı söylenmektedir. Ortaya koyduğumuz bu
bilgiler çerçevesinde, yıllara göre, 2010 ile 2017 yılları arasında ithal
edilen domuz eti miktarı ne kadardır? 
İki:
Bakanlığınızca bazı bölgelerdeki illerimizde hayvancılık yapanlara ve
yapacaklara hibe destekleri yapılmaktadır. Aynı hibe desteklerinin ülkemizdeki
diğer illere yapılmasını düşünüyor musunuz? 
Üç:
Türkiye olarak üretimin azlığı nedeniyle sürekli et ithalatı yapıyoruz. 2010
ile 2017 yılları arasında, yıllara göre, ithal edilen et miktarı ve ödenen
döviz miktarı ne kadardır? İthal için ödenen dövizleri, üretimi artırmak için
çiftçimize ve besicilik yapan üreticilerimize vermeyi düşünüyor musunuz?
Tekstil şirketlerinin Maliyeden alacakları vardır, KDV alacakları vardır.
Bunların ödenmesini ne zaman düşünüyorsunuz? Teşekkür ederim. 
BAŞKAN
- Sayın Erdem…
ARZU
ERDEM (İstanbul) – Teşekkür ederim Sayın Başkan. 
Sorum
Sayın Bakana: Erkeklerde askerlik borçlanması vardır, başımızın tacı annelerin
önemli bir bölümü çocuklarını belli bir yaşa getirene kadar çalışmamaktadırlar.
Anayasa’nın eşitlik ilkesine uygun olarak sigorta girişinden önce doğum yapmış
olan annelerimize doğum borçlanması imkânı sağlanacak mıdır? Bakanlığınız
bilhassa kadın haklarının korunmasının bir göstergesi olacak olan bu
düzenlemeye ilişkin bir adım atacak mıdır? 
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan.
Sorum
Orman ve Su İşleri Bakanımıza. Seçim bölgem olan Mersin’de Pamukluk Barajı
inşaatı yerinde saymaktadır. Aksıfat Barajı yerinde saymaktadır. Bölgede temeli
atılan 100’e yakın gölet projesi vardır, bunların çoğunluğu yerinde
saymaktadır. Bölgede yeni temel atma törenleri yerine mevcut olan baraj ve
gölet inşaatlarının bir an önce tamamlanmasını bekliyor Mersinliler. Pamukluk
Barajı’yla ilgili “13 Ekim 2013’te saat 13.13’te açılış yapacağız.” dediniz ama
2017 yılı bitiyor, geçtiğimiz yıl Plan Bütçe görüşmeleri sırasında size buradan
sorduğumda “Önümüzdeki yıla bitireceğiz.” dediniz ama maalesef yine yerinde sayıyor.
Önümüzdeki yıl ben buradan yine soracağım size, yine bitirilmediğini
göreceksiniz çünkü işler takip edilmiyor, baraj yerinde sayıyor, müteahhit
iflas etmiş, kaçmış, işler yürümüyor. Gereğini Sayın Bakandan bekliyorum.
BAŞKAN – Sayın
Yarkadaş…
BARIŞ YARKADAŞ
(İstanbul) – Sayın Bakan, geride bıraktığımız günlerde yaptığınız açıklamada
“Ekonomi uçuyor.” dediniz. Nasıl uçtuğunu benzine ve mazota sürekli gelen
zamlardan görüyoruz. Acaba, sizin deyiminizle, ekonomi ne zamana kadar böyle
uçacak, benzine, mazota daha ne kadar zam yapacaksınız?
İki:
İstanbul-Maltepe-Kartal sınırındaki ormanlık alanda 2 adet kır kahvesi, 2 adet
kır lokantası, 5 adet büfe ve 2 adet yöresel satış ürünleri mağazası
kuruyorsunuz. Orman katliamını ne zamana kadar sürdüreceksiniz? Bu katliamı
durdurmayı düşünüyor musunuz?
Teşekkür ederim.
BAŞKAN –
Teşekkür ederim ben de.
Sayın Sarıhan…
ŞENAL SARIHAN
(Ankara) – Sayın Bakan, dünya üzerinde 1,8 milyar Müslüman olduğu iddia
ediliyor. Bilindiği gibi, Müslümanlar hem siyasal hem de sosyolojik olarak
derin bir bölünme de yaşıyorlar, çok çeşitli sorunlarla karşı karşıyalar. İnanç
farklılıkları da var aralarında, çeşitli tarikatlar ve cemaatler var. Şimdi, bu
“helal” ve “haram” kavramı belirlenirken acaba neye göre hareket edilecek,
hangi İslam anlayışı egemen kılınacak? Ayrıca bu konuda nasıl bir sınır
düşünüyorsunuz, nasıl bir sınır olacak?
Yine, helal
olduğu iddia edilen malların incelenmesi için bir laboratuvar kurulacak mı?
Teknik bir altyapının çok önemli olduğunu biliyoruz. Sadece et üzerinden değil,
kozmetik ürünler ya da benzeri başka maddeler yönünden de “helal” ya da “haram”
kavramları gündemde olduğuna göre bu değişiklikler nasıl yapılacak?
BAŞKAN – Sayın
Doğan...
SELİNA DOĞAN
(İstanbul) – Sayın Bakan, bilebileceğiniz gibi, son bir yıl içinde 500’ün
üzerinde avukat tutuklandı. Aynı süre içinde gözaltına alınan avukat sayısı ise
çok daha yüksek. Tüm dosyalarda soruşturma dosyalarının içeriğini görme ve
örnek alma konusunda kısıtlama kararı verildiğinden hiçbir dosyanın içeriği
görülemiyor ve soruşturma aşamasında yapılması gereken itiraz ve başvurular
gerçekleştirilemiyor. Türkiye’de çok ciddi bir adil yargılanma sorunu olduğu
ortada. Avukatlar tutuklanarak savunma etkisiz hâle getiriliyor, savunmaya
gözdağı veriliyor. Muhalif kimliklerinden dolayı cezaevlerinde tutulan kişiler
savunmasız bırakılıyor. Savunma olmadan adalet olmaz, adalet olmadan toplumsal
barış olmaz. 
Tutuklu
avukatlarla ilgili işlemlerin adil bir şekilde bir an önce sonuçlandırılmasını
talep ediyorum ve onlarla dayanışma içinde olduğumu bildiriyorum.
BAŞKAN – Sayın
Özdiş…
İBRAHİM ÖZDİŞ
(Adana) – Teşekkür ediyorum Sayın Başkan. 
Derme çatma,
eski binalarda eğitim vermeye çalışan köy okullarımız kışın gelmesiyle daha zor
günler yaşıyor. Çatısı akan, düzgün ısınamayan okullarda öğrenciler üşürken bir
yandan da Ensar Vakfına her türlü teşviki, desteği veriyorsunuz. Basından
öğrendiğimiz haberlere göre vakıf, Niğde’deki tüm imam-hatip liselerinde
değerler eğitimi verecekmiş. Masraflarını da Millî Eğitim Bakanlığı ödeyecekmiş.
Ensar Vakfı yeni Türkiye'nin Millî Eğitim Bakanlığı mı oldu? 
Sayın Bakan,
önce devlet okullarının durumunu iyileştirin. 
Teşekkür
ediyorum Sayın Başkan. 
BAŞKAN –
Teşekkür ederim Sayın Özdiş. 
Sayın Bakan,
süreniz yedi buçuk dakika. 
Buyurun lütfen. 
EKONOMİ BAKANI
NİHAT ZEYBEKCİ (Denizli) – Teşekkür ediyorum Sayın Başkanım. 
Sayın
Hürriyet’in Kocaeli Gebze’deki Yavuz Selim ve Hürriyet Mahallelerindeki tapuyla
ilgili sorularını ilgili bakanlığımıza ileteceğim. 
Sayın Tümer’e
Eximbank’la ilgili sormuş olduğu sorudan dolayı teşekkür ediyorum. Bu da bizim
hakikaten teminatla ilgili… Eximbank’ın sadece bankalardan teminat getirenlere
yani yüzde 100 güvenli olanlara kredi vermesi bankacılık veyahut da
kredilendirme anlamındaki ilkelere de aykırıydı. Dolayısıyla Merkez Bankası
Kanunu’nda da bu konuyla ilgili değişiklik yaptık. Böyle bir uygulamayı da
başlattık şu anda. Eximbank da bir banka gibi derecelendirmesini,
değerlendirmesini yaparak, risk alarak veya ipotek alarak, gerekli teminatları
alarak kredi veriyor. 
İran ihracatında
Halkbanktan başka… Evet, şu anda Halkbankın üzerinde yoğun bir trafik var
İran’a yapılan ihracatların ödemelerinin yapılmasıyla ilgili. O da şöyle:
İran’dan ithal etmiş olduğumuz enerji yani ham madde, doğal gaz ve petrol
bedellerinin Halkbanka yatırılması, Halkbanktaki bu bedellerin de İran’a
ihracat yapan Türk firmalarına veyahut da başka firmalara İran’ın talimatıyla
ödemesinin yapılması. Şimdi, en son ziyaretimiz sırasında, Cumhurbaşkanımızın
ziyareti sırasında İran’da yapılan bir anlaşma var, merkez bankaları arasındaki
“swap” anlaşması imzalandı. İki ülkenin paraları yani Türk lirası ve Tümen
üzerinden de ticaretin yapılmasının önündeki engel kalktı, şu anda bankalar
bunu yapabilir hâle geldi. Uygulama başladı mı? Evet, cüzi de olsa bu uygulama
başladı. Teşvik edeceğiz, onu da destekleyeceğiz.
Sayın Aslan’ın
sormuş olduğu domuz eti ithalatıyla ilgili; Türkiye'nin domuz eti ithalatıyla
ilgili pek bir performansı yok. Çok cüzi miktarda, 2012 yılında 201 dolarlık
-kayıtlara giren rakamları söylüyorum- 2016 yılında da 1.093 dolarlık bir domuz
eti ithalatı olmuş, aradaki yıllarda bir domuz eti ithalatı yok.
Et ithalatı
yıllara göre de… Kendisine bu konuda ulaştıracağım ama diğer taraftan,
ihracatçıların -özellikle tekstil ve konfeksiyoncu olduğu için, kendisi
tekstilden geldiği için- tekstilcilerin Maliyeden KDV alacaklarıyla ilgili
hassasiyetleri var tabii, o ve diğer ihracatçıların KDV alacağıyla ilgili.
Türkiye İhracatçılar Meclisi ve Ekonomi Bakanlığı olarak Maliye Bakanlığıyla
birlikte bir çalışma yapıyoruz ve bunun kısaltılması, en kısa sürede
ödenmesiyle ilgili biz de takip ediyoruz. 
Sayın Erdem
haklı bir talep dile getirdi. Yani erkekler sigortaya kaydolmadan önce askerlik
borçlanması yapabiliyorlar, annelerimiz, kadınlarımız da sigorta girişinden
önce doğum yaptıklarında bunun da borçlanma sayılmasıyla ilgili bir talebi, bir
önerisi oldu. Bence son derece doğrudur. Onu da ilgili bakanlarımıza, Çalışma
ve Sosyal Güvenlik ile Aile ve Sosyal Politikalar Bakanlarımıza ulaştıracağım.
Sayın
Yarkadaş’ın da “Ekonomi uçuyor.”la ilgili bir sözü oldu. “Benzine ve mazota ne
kadar zam?” Şimdi, benzin ve mazotla ilgili otomatik olarak kurulmuş olan bir
sistem var; buna ne bakanlıklar karar veriyor ne Hükûmet karar veriyor ne de
Enerji Bakanlığı karar veriyor. Gerek kur gerekse dünyadaki enerji fiyatlarıyla
ilgili artış ne ise o doğrudan oraya yansıtılıyor. Otomatik olarak çalışan bir
mekanizma var. Ekonomilerin de böyle olması lazım, fiyat belirleme
mekanizmalarının da böyle olması lazım. Yani efendim zam yapalım mı, yapmayalım
mı, siyasi anlamda bu bizim işimize gelir mi, gelmez mi gibi konulardan ari
olması lazım. Bu çalışma son derece sağlıklıdır. 
Diğer
taraftan “Ekonomi uçuyor mu?” derken şimdi, bugün, ekim ayı itibarıyla
tarihimizin en yüksek ihracat artışını gerçekleştirdik. Yüzde 15,6’lık bir
ihracat gerçekleştirdik. Artı, değerli arkadaşlar, büyümeyle ilgili, geçen
seneki bu ülkedeki işgal girişimine ve ihanet girişimine rağmen, bu ülkeyle
ilgili her türlü antipropagandaya rağmen, ülkeye giren doğrudan yabancı sermaye
girişi bellidir, ihracatımızın performansı bellidir. 
Artı,
üretim ve kapasite kullanım oranlarıyla ilgili de hakikaten inanılmaz rakamlar
ortaya çıkıyor ki ilk yarıda yüzde 5,1’lik bir büyüme geldi. Yüzde 5,1’lik
büyümenin de -bakın burası çok önemli, yani ekonomiyle ilgilenen arkadaşlarımız
bunu son derece net görürler, tam istediğiniz gibi- kombinasyonu, yüzde 2,2’si
ihracattan, yüzde 1,7’si de yatırımlardan geliyor, yani üretimden geliyor.
Yüzde 3,9’u tam istediğimiz noktadan geliyor. 
Artı,
burada sizlerin huzurunda kayıtlara geçsin diye tekraren söylüyorum. Ekim
ayında da Türkiye, OECD ve G20 içinde bir numara olacak büyümede. Altını
çizerek söylüyorum ve burada tahminî olarak bir rakam söylüyorum. Aşağısı olur,
yukarısı olur ama büyük bir ihtimalle çift haneli gelmesi -gönlümüz de bunu
istiyor- 9,6 diye Ekonomi Bakanlığı olarak bir tahminde bulunuyorum, üçüncü
çeyrekte.
KAZIM
ARSLAN (Denizli) – Büyümeye ilişkin?
EKONOMİ
BAKANI NİHAT ZEYBEKCİ (Denizli) – Evet, büyüme. 
Ve
bunun da çok büyük bir kısmı üretimden, yatırımdan ve ihracattan gelecek. Yani
Türkiye ihracatla coşuyor şu anda. Artı dördüncü çeyrekle beraber Türkiye yıl
sonu itibarıyla da yüzde 6,5’lar civarında toplamda bir büyümeyle kapatacak.
Bu, dünyanın hakikaten hayretle takip ettiği bir büyümedir, takdirle takip
ettiği bir büyümedir. Dünyadaki tüm kuruluşlar, yani Standard and Poor’s, IMF,
OECD, Dünya Bankası gibi kuruluşlar Türkiye’yle ilgili büyüme rakamlarını 3
defa revize ettiler. Yetmedi, gene yetişemeyecekler Türkiye’nin büyümesine, yıl
sonuna doğru, kasım sonu, aralık başı gibi tekrar bazıları revize edeceklerdir.

Şimdi, Sayın
Sarıhan’ın bir sorusu vardı bu bilgiyle ilgili, helalle ilgili. “Müslümanlarda
derin bir bölünme var. Bu “helal” ve “haram” kavramını belirleme neye göre
olacak?” Biz belirlemeyeceğiz. Helal Akreditasyon Kurumu “Helal şudur, haram
şudur.” demeyecek. Zaten SMIIC bünyesinde oluşturulan bir kurulla yani İslam
İşbirliği Teşkilatının kuruluşu İslam Ülkeleri Standardizasyon ve Metoroloji
Enstitüsü, 36 ülkenin üye olduğu -biraz önce Sayın Tanrıkulu’nun da söylediği
gibi- ve burada dört yıl boyunca yapılmış olan bir çalışma var, helal ve
haramla ilgili konulmuş olan kurallar ve standartlar var. O konulmuş olan kural
ve standartlara göre helal belgesi verecek olan kuruluşları akredite edecek
olan bir kurul kuruyoruz, Helal Akreditasyon Kurumu. Onun için, burada biz
böyle bir polemiğe girmiyoruz. 36 ülkenin koymuş olduğu kurallar var. 
Şimdi, burada
bir iki düzeltme daha yapmak istiyorum. 
(Mikrofon
otomatik cihaz tarafından kapatıldı) 
BAŞKAN – Sayın
Bakan, tamamlayın lütfen. Size ek süre veriyorum.
EKONOMİ BAKANI
NİHAT ZEYBEKCİ (Denizli) – Bu kurulun bağımsız olması konusunda da sayın
konuşmacının dile getirdiği bir şey vardı, “Ekonomi Bakanlığı bünyesinde
kurulan…” Hayır, Ekonomi Bakanlığı bünyesinde kurulmuyor. Ekonomi Bakanlığıyla
ilgili, ilişkili bir kurum olarak kuruluyor. Bağımsız bir kurum olarak
kuruluyor. 
Sayın Başkan,
cevaplayamadığım diğer konuları da yazılı olarak cevaplayacağım. 
Teşekkür
ediyorum.
BAŞKAN –
Teşekkür ederim.
Buyurun.
ORMAN VE SU
İŞLERİ BAKANI VEYSEL EROĞLU (Afyonkarahisar) – Biz şu ana kadar Mersin’de 6
tane dev baraj inşa ettik, şu anda 13 tane baraj inşa hâlinde. Bunlardan
Pamukluk Barajı’nın maalesef müteahhidi iflas ettiği için yeniden ihale
ediyoruz. Hatta Pamukluk Barajı’ndan Mersin’e içme suyu da götüreceğiz, onun da
temelini atacağız. Hatta ben cuma günü hem tesisleri yerinde görmek hem de
Erçel yani Değirmençay Barajı’nın temelini atmak ve bunun yanında 20 tesisin,
barajla beraber toplam 21 tesisin temelini atmak üzere Mersin’de olacağım. Sizi
davet ediyoruz. Yani bunu da kısa zamanda bitireceğiz. 
BAKİ
ŞİMŞEK (Mersin) – Geçen yıl da aynısını söylemiştiniz. Pamukluk’la ilgili geçen
yıl da aynısını söylemiştiniz. 
ORMAN
VE SU İŞLERİ BAKANI VEYSEL EROĞLU (Afyonkarahisar) –Pamukluk’la… Efendim,
özetle şunu belirteyim: Müteahhit iflas etti. Yani yeniden şey yapıyoruz. 
BAKİ ŞİMŞEK
(Mersin) – Bir yıldır niye bekledik Sayın Bakan?
ORMAN
VE SU İŞLERİ BAKANI VEYSEL EROĞLU (Afyonkarahisar) - Elimizde olmayan bir sebep
dolayısıyla ama diğer barajları… Bakın, Alaköprü Barajı’nı tam tarihinde,
saatinde bitirdik, Anamur Ovası’nı suluyoruz. Mersin’de, Tarsus’ta su yoktu,
suyu biz getirdik, hatta yeni ilave tesisler yapıyoruz. 
BAKİ
ŞİMŞEK (Mersin) – Tarsus’a nereden su getirdiniz Sayın Bakanım? 
ORMAN
VE SU İŞLERİ BAKANI VEYSEL EROĞLU (Afyonkarahisar) – Derelerin büyük kısmını
ıslah ettik, onu özellikle belirtmek istiyorum. 
Yani
mesela cuma günü temelini atacağımız tesislerin toplam miktarı da 608 milyon
lira.
(Mikrofon
otomatik cihaz tarafından kapatıldı) 
BAŞKAN
– Sayın Bakan, siz de tamamlayın. Bir dakika ek süre vereyim size de. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Ben size kitapçığı da
gönderiyorum. Buyurun, davet ediyoruz. 
İstanbul’la
alakalı da efendim, orada hiçbir ağaç kesilmiyor. Bakın, İstanbul’a biz çok
önem veriyoruz. Eskiden İstanbul’da ağaç yoktu. Özellikle, ben İSKİ Genel
Müdürüyken bütün havzaları ağaçlandırdık. Hatta biz Türkiye’de, o zamanki Orman
Genel Müdürlüğünden ağaç, fidan dahi temin edemedik, kendimiz “Ağaç ve Peyzaj
Anonim Şirketi” diye belediyenin iştiraki bir şirket kurup milyonlarca fidan
ürettik. Şu anda 18 milyon fidanı sadece biz Orman ve Su İşleri Bakanlığı
olarak ağaçlandırdık. Bütün yol kenarları, okul bahçeleri, hastane yolları, her
tarafı ağaçlandırıyoruz. Sizin dediğiniz yerde de, gidin bakın, bir tek ağaç
kesilmiyor. Vatandaşların sosyal ihtiyaçları var. Cumartesi, pazar rastgele
orman içinde piknik yapmasınlar diye kontrollü bir şekilde yapılmasına müsaade
ediyoruz. Ağaç kesilmiyor. Biz zaten buna da Twitter’da cevap verdik yani. Bunu
lütfen…
BARIŞ
YARKADAŞ (İstanbul) – Sayın Bakan, ormanın içine kasaba kuruyorsunuz, yapmayın
lütfen. 2 kır kahvesi…
BAŞKAN
– Sayın Bakan cevap veriyor Sayın Yarkadaş, müsaade edin. Sorunuzu sordunuz,
dinliyoruz. 
ORMAN
VE SU İŞLERİ BAKANI VEYSEL EROĞLU (Afyonkarahisar) – En çok ağaçlandırma
yapılan yer de İstanbul’dur. 
BARIŞ
YARKADAŞ (İstanbul) – Burada, işte fotoğraflar. 
ORMAN
VE SU İŞLERİ BAKANI VEYSEL EROĞLU (Afyonkarahisar) -Bakın, biz orada erguvan
seferberliği yaptık, arkasından onunla ilgili Twitter’da da cevap verdik. 
Teşekkür
ederiz. 
BAŞKAN
– Teşekkür ederim Sayın Bakanım. 
BAKİ
ŞİMŞEK (Mersin) – Sayın Başkanım…
BAŞKAN
– Buyurun Sayın Şimşek.
BAKİ
ŞİMŞEK (Mersin) – Sayın Başkan, herhâlde Sayın Bakana yanlış bilgi verdiler.
“Mersin’e ve Tarsus’a suyu biz getirdik.” diyor, getirdikleri su nerede? Mersin
milletvekilleri burada, Mersin’e ve Tarsus’a yeni bir su gelmemiştir. Mersin’in
ve Tarsus’un suyu yıllardır Berdan Çayı’ndan sağlanmaktadır. Hâlâ aynı
kaynaktan sağlanmaktadır. Bunlar da yıllar önce yapılmıştır.
ORMAN VE SU
İŞLERİ BAKANI VEYSEL EROĞLU (Afyonkarahisar) – İsale hattını biz yaptık.
BAKİ ŞİMŞEK
(Mersin) – Sayın Bakanın Tarsus’a ve Mersin’e getirdiği su nerededir, bunu bir
açıklasın.
ORMAN VE SU
İŞLERİ BAKANI VEYSEL EROĞLU (Afyonkarahisar) – Peki, açıklayayım.
BAŞKAN – Sayın
Bakan, buyurun.
ORMAN VE SU
İŞLERİ BAKANI VEYSEL EROĞLU (Afyonkarahisar) – Berdan Barajı’ndan isale hattını
biz yaptık. Onunla ilgili kitapçığı göndereyim size.
BAKİ ŞİMŞEK
(Mersin) – Kitapçık değil, açıklama yapın. Nerede bu su?
BAŞKAN – Sayın
Bakan, sistem açıldı, buyurun.
ORMAN VE SU
İŞLERİ BAKANI VEYSEL EROĞLU (Afyonkarahisar) – Şimdi, efendim, isale hattını
tamam, biz yaptık. Hatta şu anda nüfus çok arttığı için mevcut su da yetmiyor.
Pamukluk Barajı bittiği zaman oradan da su verelim diye yeni isale hattının
temelini biz atıyoruz. Ben size bununla ilgili…
BAKİ ŞİMŞEK
(Mersin) – Daha önce yapmış olduğunuz bir şey var mı Sayın Bakan Mersin ve
Tarsus’un içme suyuyla ilgili?
ORMAN VE SU
İŞLERİ BAKANI VEYSEL EROĞLU (Afyonkarahisar) – Evet, isale hatlarını biz
yaptık. Ben size bilgilerini göndereyim.
BAKİ ŞİMŞEK
(Mersin) – Yanlış biliyorsunuz.
ORMAN VE SU
İŞLERİ BAKANI VEYSEL EROĞLU (Afyonkarahisar) – Siz yanlış biliyorsunuz. Ben
yaptığımı bilmez miyim?
BAŞKAN –
Teşekkür ederim.
Sayın
milletvekilleri, ikinci bölüm üzerindeki görüşmeler tamamlanmıştır.
Şimdi, ikinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
Yalnız birleşime
on dakika ara veriyorum.
Kapanma Saati: 20.56
BEŞİNCİ OTURUM
Açılma Saati: 21.08
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mücahit DURMUŞOĞLU (Osmaniye), Emre KÖPRÜLÜ (Tekirdağ) 
-----0-----
BAŞKAN – Türkiye
Büyük Millet Meclisinin 16’ncı Birleşiminin Beşinci Oturumunu açıyorum.
501 sıra sayılı
Kanun Tasarısı’nın görüşmelerine devam ediyoruz.
Komisyon
yerinde.
Hükûmet yerinde.
Şimdi, maddeleri
ayrı ayrı görüşmeye başladık. 
9’uncu maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 9’uncu maddesinin tasarı metninden
çıkarılmasını arz ve teklif ederiz.
 Kazım Arslan Tahsin
Tarhan Tacettin Bayır
 Denizli Kocaeli İzmir
 Mahmut Tanal Mazlum
Nurlu Mehmet Gökdağ
 İstanbul Manisa Gaziantep
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN – Önerge
üzerinde İstanbul Milletvekili Sayın Mahmut Tanal konuşacak.
Buyurun Sayın
Tanal. (CHP sıralarından alkışlar) 
MAHMUT TANAL
(İstanbul) – Değerli Başkan, değerli milletvekilleri; hepinizi saygıyla,
hürmetle selamlıyorum.
Bu yasaya niçin
ihtiyaç vardı, niçin yapılıyor, hangi ihtiyaçtan kaynaklandı? Biz acaba bir
ülkeye mi özeniyoruz, bir özenti sonucu mu yapıyoruz? Baktığımız zaman, bu
yasanın ilk kaynağı neresi? İlk kaynağı İsrail. Sayın Bakan, herhâlde
-İsrail’de böyle bir yasa vardı, İsrail’deki belgenin adı Kosher belgesiydi-
yani biz İsraillilere özendik -Allah’a kurban olalım- Allah’ın adını koydunuz,
“HAK belgesi” koydunuz. 
Ya, değerli
arkadaşlarım, ben Sayın Erdal Kalkan’a, AK PARTİ İzmir Milletvekiline teşekkür
ediyorum, çok dürüst, düzgün bir şey söyledi…
MAHMUT ATİLLA
KAYA (İzmir) – Necip Kalkan, Necip Kalkan…
MAHMUT TANAL
(Devamla) – Necip Kalkan Bey’e, özür dilerim.
Şimdi, Sayın
Necip Kalkan Bey dedi ki: “Ya, arkadaşlar, bunun amacı ekonomidir, üretimi
artırmaktır.” Çok doğru söylüyor. Madem ekonomi, üretimi artırmaksa Allah’ın
adını, helali, haramı bu işe niye karıştırıyorsunuz? Helal sertifika belgesinin
ekonomiyle ne alakası var? Yani helalin adını bu işe karıştırmak resmen haram
işlemektir değerli arkadaşlar. Bakın, şimdi, bu helal sertifika belgesini hangi
mezhebe göre çıkarıyoruz Sayın Bakanım? Yani Şafii mi, Hanefi mi, Maliki mi,
hangi mezhebe göre olacak bu?
BÜLENT
TURAN (Çanakkale) – Ticari anlayışa göre, uluslararası standartlara göre Sayın
Tanal. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Efendim, fark etmez,
İslam’a göre, İslam. 
MAHMUT
TANAL (Devamla) – Evet, İslam’da mezhepler var, hangi mezhebe göre olacak?
Şimdi,
bakın, ben size bir örnek vereceğim, içimizde doktor arkadaşlarımız var, tıptan
çok güzel bir örnek vereceğim. İnsanın DNA’sına ne benziyor? Kalp
kapakçıklarını değiştiren arkadaşlarımız var mı içinizde? Eşiniz dostunuz,
akrabalarınız vardır. Kimin kalp kapakçıkları bize takılıyor? Domuzun. Peki
Sayın Bakan, ne yapacaksınız bu işte siz? 
BÜLENT
TURAN (Çanakkale) – Anlayamadık Sayın Tanal.
MAHMUT
TANAL (Devamla) – Yani burada, domuzların kalp kapakçıklarını getirdiğiniz
zaman siz kalkıp ona ne belgesini alacaksınız? 
Daha
ötesini söyleyeceğim. Kozmetik ürünlerde kullanılan domuz yağı var, bunu
katıyorsunuz. Peki, bunu vatandaş aldı, kattı; kendisi dua etse, besmelesini
okusa, bu helal olmuyor da siz tüccara para kazandırmak için belgeyi
bastıracaksınız “Al parayı, ver belgeyi.” diyeceksinizde helal hâle mi gelecek?
BÜLENT
TURAN (Çanakkale) – Hiç okumamışsınız, hiç.
MAHMUT
TANAL (Devamla) – Ne diyoruz biz? Allah şah damarı kadar bize yakındır. 
BÜLENT
TURAN (Çanakkale) – Daha yakın.
MAHMUT
TANAL (Devamla) – “Allah ile kul arasına kimse giremez.” diyor. 
Ne
yapıyoruz? Efendim, tüccar para kazansın diye Allah ile vatandaşın arasına bir
tüccarı, bir sertifika belgesini koyuyorsunuz, Allah’a kurban olayım, Allah’ın
adını da kullanıyorsunuz. Bunun hiçbir yerinde helal olmaz arkadaşlar. 
SAİT
YÜCE (Isparta) – Mahmut Bey, İslami konuları bilmeden fikir yürütme.
MAHMUT
TANAL (Devamla) – Burada siz bununla âdeta yeni bir ruhban sınıfı
yaratıyorsunuz. Yani Kur’an-ı Kerim’in neresinde helal sertifika belgesi
yazıyor? Bana bunu gösterir misiniz? Tüccara para vermezsem…
SAİT
YÜCE (Isparta) – Zarurette haram helal olur yani. 
MAHMUT
TANAL (Devamla) – Ne diyorsunuz Hocam?
SAİT
YÜCE (Isparta) – Zarurette haram helal olabilir.
MAHMUT
TANAL (Devamla) – Zarurette haram… Yani domuz kapakçıklarını kullanacağız, bu
zaruret. Buna belge verecek misiniz? Gelin, onu burada verin. 
SAİT
YÜCE (Isparta) – Zaruret, insan hayatı söz konusuysa…
MAHMUT
TANAL (Devamla) – Peki, değerli arkadaşlar, ortopedik hastalıklara gelelim.
Oradaki o diz kapakları, vesairesinde kullanılan kemikler, kıkırdaklar hangi
hayvanın? Ona da gelin, bir cevap verin. 
SALİH ÇETİNKAYA
(Kırşehir) – Hepsine cevaz var. 
MAHMUT TANAL
(Devamla) – Peki, değerli arkadaşlar, siz burada, iş paraya geldi mi Allah ile
vatandaşın arasına tüccarı, parayı, belgeyi koyuyorsunuz. 
BÜLENT TURAN
(Çanakkale) – Ayıp ya, yapma böyle şeyler. 
MAHMUT TANAL
(Devamla) – Arkadaşlar, bu, dinimize yapacağınız en büyük kötülüktür. Siz
burada Müslümanları mı koruyorsunuz, yoksa Müslümanlara zarar mı veriyorsunuz?
Aslında, bu parayla Müslümanlara yapacağınız en büyük sıkıntıyı yaratıyorsunuz,
en büyük kötülüğü yapıyorsunuz siz. Siz bununla Müslümanları kandıramazsınız.
Burada, parayla, belgeyle Müslümanları kandırıyorsunuz. 
Din eksenli
yasalar çıkararak… İleride iç politikaya malzeme için 3 tane yasa çıkardınız.
Bir, müftüye nikâh yetkisi verdiniz. İki, bu yasa. Üç, organize sanayi
bölgelerine pazar günü çalışma olayını getirdiniz, tatili kapattınız. Onun
için, burada, din eksenli yasalarla halkı Allah’la kandırıyorsunuz,
aldatıyorsunuz. 
Teşekkür
ediyorum, saygılarımı sunuyorum. (CHP sıralarından alkışlar)
BAŞKAN –
Teşekkür ederim. 
BÜLENT TURAN
(Çanakkale) – Sayın Başkan…
BAŞKAN – Efendim
Sayın Turan?
BÜLENT TURAN
(Çanakkale) – Sayın konuşmacıyı biz de sizin gibi tebessümle izledik, kanunu
hiç okumadığını gördük. 
Bu, baştan aşağı
ticari dünya örnekleriyle beraber hazırlanmış kanundur. Anlattığı gibi
değildir. Çok fazla cevap verdiğimizden dolayı tekrar cevap vermeyeceğiz. 
Teşekkür
ediyorum Sayın Başkan. 
BAŞKAN –
Teşekkür ederim. 
HÜSNÜYE ERDOĞAN
(Konya) – Sayın Başkan…
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 9’uncu maddesinin (2)’nci fıkrasında
geçen “ilişkin” ibaresinin “dair” şeklinde değiştirilmesini arz ve teklif
ederiz. 
 Filiz Kerestecioğlu Demir Ziya
Pir Hüda Kaya
 İstanbul Diyarbakır İstanbul
 Ali Atalan Mehmet
Emin Adıyaman
 Mardin Iğdır

BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkanım.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN – Önerge
üzerinde İstanbul Milletvekili Sayın Hüda Kaya konuşacak. 
Buyurun Sayın
Kaya. (HDP sıralarından alkışlar)
HÜSNÜYE ERDOĞAN
(Konya) – Sayın Başkan, söz istemiştim ama görmediniz herhâlde. 
HÜDA KAYA
(İstanbul) – Sayın Başkan, Sayın Genel Kurul; saygıyla selamlıyorum. 
Dünkü
konuşmamda, arkadaşlar, Helal Akreditasyon Kurumunun kurulması ve
oluşturulması, görevi noktasındaki bu kanun tasarısını getiren
arkadaşlarımızın, iktidarın yaşamı nasıl harama dönüştürdüklerini, nasıl
helallerin artık aykırı bir ahlak kaidesi gibi genel bir toplumsal algıya
dönüştüğünü, gayrimeşru olan her şeyin, ahlaki, inançsal, sosyal, ekonomik,
siyasal her şeyin nasıl bir çürümeye tabi olduğunu ve haramların artık helal
gibi anlaşıldığı, helallerin de haram olarak anlaşıldığı, haramların
meşrulaştığı, helallerin gayrimeşrulaştırıldığı -ki bunun dün kısmen bir,
açıklamasını yapmıştım- böyle bir dönemde tezatlıkları ortaya koymaya çalıştım.
Bugün biraz daha açıldı durum. 
Dün konuşmamda,
yetiştiremediğimden dolayı bazı notlarımı ifade edememiştim değerli arkadaşlar.
Komisyondaki Sayın Bakanın konuşmalarından bazı notlar almıştım, dünkü
konuşmamda onları konuşamadım. Tam da bugün bunlar çok açık ve net bir şekilde
ortaya çıktı. 
Sevgili
arkadaşlar, hazine borç batağına batmış, saraya örtülü ödenekler
yetiştirilemiyor. Neredeyse maaş verilemeyecek noktaya gelmiş bir Türkiye
gerçekliği içerisinde seyyar satıcısından, pazarcısından esnafına varıncaya
kadar, işçisine, emekçisine varıncaya kadar insanlar 300’den fazla vergiyle
haraca kesilmiş gibi, hortum gibi, bir halktan… Boğazındaki ekmeğe el koyacak
kadar bir hortumlama var ve açık var. Bu açık nasıl kapatılmalı? Yeni haraç alanları
oluşturulmalıydı ve bu muhafazakâr, bu iktidar döneminde de en rantı yüksek
haraç alanları kutsallar oluşturmak, sahte kutsallarla, yapay gündemlerle rant
sağlamak arkadaşlar. Bu şeye girmeyeceğim, Sayın Bakanın Komisyondaki
konuşmalarına girmeyeceğim. Yine pek çok notumu geçeceğim fakat -hemen, vaktim
bitmeden- bu tartışmalar, sizin konuşmalarınız, karşılıklı muameleler, üslup ve
politik pratik, sosyal pratik, ahlaki pratik, içinde bulunduğumuz toplumsal
gerçeklik bana sevgili Hazreti İsa’nın bir sözünü hatırlattı sevgili
arkadaşlar. İsa ne diyor, biliyor musunuz? “Ağızdan giren değil, çıkan insanı
kirletir. Ağıza giren mideye, oradan da helaya gider, ne var ki ağızdan çıkan
yürekten kaynaklanır. İşte, insanı kirleten de budur çünkü kötü düşünceler, insanı
katletme, hırsızlık, yalan, yalan yere şahitlik hep yürekten kaynaklanır ve
insanı asıl kirleten de budur.” diyor sevgili arkadaşlar. Biraz önce Mahmut
Tanal arkadaşımız Yahudi âlimlerin, bugünkü siyonizmin veya İsrail yönetiminin
oluşturduğu ilk helal sertifikası vermesi noktasına değindi. İşte, İsa tam da
bu sahte kutsalcı, dincilerle, bu dinci sınıflarıyla mücadele ediyordu, onların
bu kutsalı istismar politikalarına, pratiklerine karşı aynen bu sözü söylemişti
arkadaşlar. 
Değerli
arkadaşlar, bakın, bir de “Siz töreniz uğruna Tanrı buyruğunu çiğniyorsunuz.”
diyor İsa. Değerli arkadaşlar, biz bu sahte gündemlerimizden çıkalım, yapay
kutsallar üretmeyelim, yeni haraç alanları oluşturmayalım. Yeni adını
koyamadığımız kutsalları ranta boğup yeni gelir getirecek, hazineyi borçtan
kurtaracak nasıl alanlar oluşturulur? Derdimizin, niyetimizin bu olduğunu Sayın
Bakan da sayın parti sözcülerinden bazı arkadaşlar da gayet ifade ettiler ama
adını haram ve helal gibi kutsallardan, inançlardan alan kelimeleri kullanmayalım
değerli arkadaşlar.
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Kaya.
HÜDA KAYA
(Devamla) – Şunu da hemen ifade etmek istiyorum kayıtlara girsin diye:
SAİT YÜCE
(Isparta) – Neden rahatsız oluyorsun?
HÜDA KAYA (Devamla)
– Bu helal sertifikasında sahtekârlıktan rahatsız oluyorum. 
BÜLENT TURAN
(Çanakkale) – Sayın Başkan, süresi bitti.
BAŞKAN –
Belirttim Sayın Turan.
HÜDA KAYA
(Devamla) – Müsaadenizle, hemen kayda girsin.
Helal
sertifikası Türkiye’de zaten fiilî olarak zaten son yıllarda yapılıyordu. Ne
dinî hassasiyeti var ne haram helalle ilişkisi olmayan nice firmalar basıyor
parayı, alıyor sertifikayı. 
MEHMET EMİN
ADIYAMAN (Iğdır) – Her konuşmacıya birer dakika verdiniz. 
BAŞKAN – Talep
etmedi. 
HÜDA KAYA
(Devamla) - Şimdi bunu biraz daha küresel çapta yapacaksınız, yeni haraçlar
kazanacaksınız. (HDP sıralarından alkışlar)
BÜLENT TURAN
(Çanakkale) – Yazıklar olsun. 
BAŞKAN –
Teşekkür ederim Sayın Kaya. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
10’uncu maddede
üç adet önerge vardır, ilk önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 10’uncu maddesinin tasarı metninden
çıkarılmasını arz ve teklif ederiz. 
 Kazım Arslan Tahsin
Tarhan Tacettin Bayır
 Denizli Kocaeli  İzmir
 Mehmet Gökdağ Mazlum
Nurlu Akın Üstündağ
 Gaziantep Manisa Muğla
BAŞKAN – Okunan
önergeye Komisyon katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkanım.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN – Önerge
üzerinde Muğla Milletvekili Sayın Akın Üstündağ konuşacak.
Buyurun Sayın
Üstündağ. (CHP sıralarından alkışlar)
AKIN ÜSTÜNDAĞ
(Muğla) – Sayın Başkan, değerli milletvekilleri; hepinizi saygıyla
selamlıyorum.
Görüşmekte
olduğumuz yasa Helal Akreditasyon Kurumuyla ilgili bir yasa. Kurumun adının
Arapça ve Fransızca kelimelerden oluşmasının garabeti bir yana, içeriği ve
amacındaki muallaklık da ilk başta dikkati çekiyor. Niçin böyle bir yasanın
çıkmasına ihtiyaç duyuldu? Gerçi gerekçeden de maalesef bu belli değil. İslam
ülkeleriyle ticarette bu konuda bir engel mi var, bu da tam olarak ortaya
konulmamış. Helal gibi dinî bir kavram ticarete konu ediliyor, bunun
sakıncaları nasıl giderilecek? Stabil bir helal kavramı olmaması ve helal
kavramının ülkeler arasındaki farklılıkları nasıl gidereceği belli değil.
Değerli
arkadaşlarım, helal Arapça bir kelime ve dinsel yönden yasaklanmamış olan,
dinin kurallarına aykırı olmayan, dince izin verilen demek. Helal gıdayı
anlarım, eczacılık ürünlerini de anlarım ama değerli arkadaşlarım, kusura
bakmayın, helal hizmeti ben anlayamadım. Bir hizmetin helal olup olmadığı hangi
bilimsel kritere göre belirlenecek? Mesela, hizmet yoluyla personel alımında
helal kavramına, ihaleyi alan firmanın yandaş firma olmadığı, ihaleyi
yapanlarla veya siyasetçilerle bir akrabalık bağı olmadığı, ihale nedeniyle
herhangi bir maddi menfaatin temin edilip edilmediği, ihaleyle ilgili bir
rüşvet verilmediği hususları, bunlar dâhil olacak mı? Çalmak, rüşvet almak,
yolsuzluk yapmak, adam kayırmak, kandırmak dinen yasak olduğuna göre bu
konularda da bir kontrol olacak mı?
AKP iktidarları
döneminde maalesef helal ve haram kavramları birbirine karışmıştır. Üye sayısı
36 olan İslam Ülkeleri Standardlar ve Metroloji Enstitüsünün helal ürün standartlarının
belirlenmesine ve sağlıklı bir belgelendirme sistemine yönelik çalışmalarının
geldiği aşama nedir? Bu uluslararası kurumu işlevselleştirmek varken niçin ayrı
bir kurum kurulma ihtiyacı ortaya çıkmıştır? Kurumun merkezi neden bakana
bırakılıyor? Biraz önce Sayın Bakan bağımsızlıktan, kurumun bağımsızlığından
bahsetti ama kurumun merkezine dahi bakan karar veriyor, merkezi neden
Ankara'da bulunmuyor? İktidarın bu Ankara takıntısı gördüğümüz kadarıyla devam
ediyor.
Danışma Kurulu
hantal bir yapıda, birçok katılımcının olması bazı dezavantajları ve riskleri
ortaya çıkarabilir. Bağış ve yardımların kurumun bağımsızlığını etkileyeceği
açıktır, suistimale tamamen açık bir durumda kalmıştır.
Değerli
arkadaşlarım, helal ve haram kavramlarının ticarete konu edilmesi toplumsal
kesimler arasındaki ayrımı ve farklı hayat tarzları arasındaki uçurumu daha da
netleştirecek ve toplumsal farklılıklar ortaya çıkacaktır. Mesela, bir markete
gidildiğinde helal rafından değil de diğer raftan ürün almış olan bir vatandaş
haram mı yemiş olacak, günah mı işlemiş olacak? Bu nasıl bir hezeyandır,
anlamış değilim. 
Değerli
arkadaşlar, ürün ve hizmet kalitesi yerine dinî algı üzerinden piyasayı
şekillendirme söz konusu olabilecektir. Bu da piyasa ekonomisinin güvenirliğini
yitirmesine ve haksız rekabete yol açabilir. Özellikle bakan ve Başbakanın
siyasi değerlendirme ve tercihleri bu kurum üzerinde… Özellikle Başkan ve
Yönetim Kurulunu kendisinin belirlemesi, hatta Yönetim Kurulu üyelerinden
birinin görevine son verebilmesine dahi karar veren bir mekanizmada kesinlikle
bağımsızlıktan söz etmek mümkün değildir. 
Değerli
arkadaşlarım, şu anda Datça’da Kızlan Mahallesi’nde iki ayrı noktada çıkan bir
orman yangını var. Şu anda da kuvvetli rüzgârdan dolayı yayılıyor ve iki ayrı
noktada farklı zamanlarda çıkmasından da bunun bir kundaklama olma ihtimalinin
yüksek olduğu görülüyor. Doğal sit alanlarının kaldırılmasıyla bağlantısının
olabileceği şimdiden görülüyor. 
Değerli
arkadaşlarım, burada Orman Bakanı da hazır varken… Değerli Bakan, Otluk
Koyu’nda şu anda bir orman katliamı söz konusu. Orada, Cumhurbaşkanlığı için
yapılan yazlık sarayda 4 metre yüksekliğinde devasa duvarlar için binlerce ağaç
katlediliyor. Bu konuda herhangi bir yaptırımınız olacak mı, yoksa bu yapının
Cumhurbaşkanlığına ait olması sizi engellemekte midir diye soruyorum. 
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Üstündağ. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Sisteme giren 3
arkadaş var; Sayın Kayan, Sayın Adıyaman ve Sayın Erdoğan. Sırasıyla söz
vereceğim birer dakikalık ve uzatmayacağım. 
Sayın Kayan…
V.- AÇIKLAMALAR (Devam)
37.- Kırklareli Milletvekili Türabi
Kayan’ın, ORKÖY kredilerinin geri ödenmesinde yaşanan sıkıntılara ilişkin
açıklaması
TÜRABİ KAYAN
(Kırklareli) – Teşekkür ederim Sayın Başkan. 
Sorum Orman
Bakanınadır. 
BAŞKAN –
Soru-cevap bölümünü geçtik yalnız Sayın Kayan. 
TÜRABİ KAYAN
(Kırklareli) – Sayın Bakan, ORKÖY kırsal kalkınma projesi hakkında az önce soru
sormuştum size. 2015’te verilen kredinin 2017, 2018 ve 2019’da 3 taksit hâlinde
ödenmesi isteniyor. Bunların toplamı 10.045 lira fakat bu para ödenmedi bu sene
diye 10.045 lira yerine tamamı, 3 taksit beklenilmeden, faizi düşülmeden,
aksine 13 bin lira olarak geriye alınıyor. Bugün de çiftçimiz bu parayı
ödemiştir hayvanını satarak. Biz ne yapmak istiyoruz; köylüyü kalkındırmak mı,
batırmak mı Sayın Bakanım?
BAŞKAN – Sayın
Adıyaman, soru-cevap bölümünü geçmiştik ama sizin sorunuz… Açıklama mı yapacaksınız?
MEHMET EMİN
ADIYAMAN (Iğdır) – Efendim, soru soracaktım ama…
BAŞKAN – Ama
soru-cevap bölümünü geçtik.
MEHMET EMİN
ADIYAMAN (Iğdır) – Yani, müsaade ederseniz… 
BAŞKAN – Peki,
hadi bir dakika. 
Buyurun. 
38.- Iğdır Milletvekili Mehmet Emin Adıyaman’ın,
“Tendürek yolu” diye tabir edilen yolun daha ne kadar kapalı kalacağını
öğrenmek istediğine ilişkin açıklaması
MEHMET EMİN
ADIYAMAN (Iğdır) – Teşekkür ediyorum Sayın Başkan. 
Sayın Bakanım,
Ardahan-Kars-Iğdır-Van kara yolu -aynı zamanda uluslararası da bir yol;
Gürbulak İran Sınır Kapısı’na giden bir yol- yaklaşık altı aydan beridir
ulaşıma kapalı güvenlik gerekçesiyle. Şimdi, böyle olunca da bu saydığım
illerden Van, Bitlis, Diyarbakır ve Antep’e ulaşmak ancak Ağrı üzerinden
sağlanıyor. Bu da yaklaşık mesafe olarak 1,5 katı artıyor yani 200 kilometrelik
bir mesafe 500 kilometreye... Bu, doğal olarak hem maliyet hem zaman kaybı
açısından büyük mağduriyetlere neden olmaktadır. Bu “Tendürek yolu” diye tabir
edilen yol daha ne kadar kapalı kalacaktır? Bu konuda… 
(Mikrofon
otomatik cihaz tarafından kapatıldı)
BAŞKAN –
Teşekkür ederim. 
Sayın Erdoğan… 
39.- Konya Milletvekili Hüsnüye Erdoğan’ın,
İstanbul Milletvekili Mahmut Tanal’ın 501 sıra sayılı Kanun Tasarısı’nın 9’uncu
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
HÜSNÜYE ERDOĞAN
(Konya) – Değerli Başkanım, az önce Mahmut Tanal Vekil bu kalp kapakçığıyla
ilgili bir söz sarf etmişti, onu düzeltmek istiyorum. 
Ben hekimim.
“Acaba bir yanlışım var mı?” diye kalp cerrahlarını aradım. Onlar da sadece
domuzdan değil, sığırdan da elde edildiğini söylediler, sığırdan da yapılan
kalp kapakçıkları olduğunu söylediler. 
Yani, biz burada
konuşurken… Sayın Tanal hukukçu, lütfen hekimlik alanına girmesin veya işte,
helalle ilgili konuşan arkadaşlar, müftü veya bu konuda fetva veren
arkadaşların yerine kendilerini koymasınlar. Ha, görüşlerini serdedebilirler
ama yani biz uzmanların alanına lütfen girmeyelim. 
Teşekkür ederim.

IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501) (Devam)
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Yasa Tasarısı’nın 10’uncu maddesinin (3)’üncü fıkrasının
aşağıdaki şekilde değiştirilmesini arz ve teklif ederiz.
“(3) Genel
Sekreter Bakanın teklifi üzerine Başbakan onayıyla, hizmet birimlerinin
başkanları ve diğer Kurum personeli ise Yönetim Kurulu tarafından atanır.”
 Ahmet Kenan Tanrıkulu Ahmet
Selim Yurdakul Arzu Erdem
 İzmir Antalya İstanbul
 Ruhi Ersoy Zihni
Açba
 Osmaniye Sakarya
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkanım.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN – Önerge
üzerinde Antalya Milletvekili Sayın Ahmet Selim Yurdakul konuşacak.
Buyurun Sayın
Yurdakul. (MHP sıralarından alkışlar) 
AHMET SELİM
YURDAKUL (Antalya) – Sayın Başkan, değerli milletvekilleri; 501 sıra sayılı
Kanun Tasarısı’nın 10’uncu maddesi üzerine Milliyetçi Hareket Partisi adına söz
almış bulunuyorum. 
Muhterem
vatandaşlar, madde genel hatlarıyla kurumun ihtiyaç duyacağı uzman kadroların
oluşturulması ve diğer kurumlardan geçici görevliler hakkında düzenlemeler
getiriyor. Bu aşamada akla liyakat esasıyla ilgili sorular geliyor.
Biliyorsunuz, ofislerimize her gün kamu personeli olmak isteyen ancak malum
nedenlerle hak kaybına uğrayanların sitemleri geliyor. Genel Başkanımız ve
liderimiz Sayın Devlet Bahçeli’nin tüm uyarılarına rağmen, ipleri kimlerin
elinde olduğu bilinmeyen terör örgütleri yıllarca Türk gençlerini adaletsiz
sınavlarla, haksız kayırmalarla umutsuzluğa sevk etmiştir. Vatandaşlarımızı
devlete küstürme noktasına getirmek bizim devlet geleneklerimizde olmayan ve
bundan sonra da olmaması gereken bir davranıştır. Türk milletinin Hükûmetten
adalet ve liyakat beklediğini tekrar hatırlatmak isterim. 
Bu tasarıya
ilişkin komisyon görüşmeleri sırasında Milliyetçi Hareket Partisi Grubumuzun
çekinceleri ifade edilmiştir. Doğrusu, uluslararası arenada tanınan Türk
Akreditasyon Kurumu yani TÜRKAK gibi kıymetli bir kuruluşumuz varken yeni bir
kuruluş oluşturmaya çalışmanızın nedenini anlayamıyorum. Özellikle, hâlihazırda
TÜRKAK kuruluşumuzun mesele hakkında deneyimli ve bilinirliği yüksek bir
kuruluş olduğunu, yeni bir kuruluşla, zaten kıt olan millî imkânlarımızın israf
noktasında boşa gitmesi ihtimalini tekrar dile getirmek isterim.
Benzer
uygulamaları Sağlık Bakanlığında da gördük. Yeni kurumlar oluşturdunuz, yeni
kadrolar, müdürlükler, uzmanlıklar getirdiniz, sonra da bir baktık eskiye
dönüldü, şaşaalı açılışlar yapılan kurumları bir gecede kapattınız. Yalnız o
arada, geçen sürede verilen maaşları, kiralanan plaza benzeri binaları soran
vatandaşlara neler anlattığınızı merak ediyorum. Keşke acele etmeden etraflıca
hem kanunun uzmanları hem de milletin temsilcileri olan milletvekilleriyle
istişare edebilseniz. Böyle bir yaklaşımla daima kazanan Türk milleti olur.
Bu
yüce Meclisin çatısı altında Türk milletinin huzuru ve refahı için çalışıyoruz.
Kaynak israfının önüne geçmek ilk amaçlarımızdan biri olmalıdır. Örneğin,
kamuda esas işi yapmasına rağmen hâlen taşeron şirketler üzerinden çalıştırılan
yüz binlerce vatandaşımız var. Bu kardeşlerimiz zaten kamuda çalışıyor.
Doğrudan bu kardeşlerimize kendi alın terlerinin karşılığını vermek daha makul
olmaz mı? Neden araya şirketleri sokuyorsunuz? Bana verimlilikten bahsedecek ve
kamuda taşeronluğu savunacak ilk vekile iki kelimeyle cevap vereceğim: Kamu
vicdanı.
Kamu
vicdanı, devlet geleneği olan kadim milletlerin en ayırt edici özelliğidir.
Yeni dünya devletlerinin aksine kamu vicdanını bünyesinde barındıran kadim
milletler, bu bilince samimi duyguları sayesinde ulaşmışlardır. O nedenle, bir
elin verdiğini öbür elin görmemesini öğütleyen kültürümüzü siyasi hesaplarla
yıpratmak, kadim Türk milletinin köklerine asit dökmek anlamına gelir. Bu ağacı
kurutmayalım. Bu ağacı iyilikle, güzellikle besleyerek büyütelim. Büyütelim ki
çorak vahalarla dolu dünyada gölgesine sığınabileceğimiz bir memleketimiz
olsun. 
Genel Kurulu
vicdanlarıyla muhasebe etmeye davet ederek, sevgi ve saygılarımı sunarım. (MHP
sıralarından alkışlar) 
BAŞKAN –
Teşekkür ederim Sayın Yurdakul. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 501 sayılı Kanun Tasarısı’nın 10’uncu maddesinin (2)’inci fıkrasında yer
alan “Helal Akreditasyon Uzmanlığına” ibaresinin “Helal Akreditasyon
Uzmanlığı’na” şeklinde değiştirilmesini arz ve teklif ederiz. 
 Filiz Kerestecioğlu Demir Ziya
Pir  Hüda Kaya
 İstanbul Diyarbakır İstanbul
 Ali Atalan  Mehmet
Emin Adıyaman
 Mardin Iğdır
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan. 
BAŞKAN –
Hükûmet? 
ORMAN VE SU
İŞLERİ BAKANI VEYSEL EROĞLU (Afyonkarahisar) – Başkanım, katılmıyoruz. 
BAŞKAN – Önerge
üzerinde Diyarbakır Milletvekili Sayın Ziya Pir konuşacak. 
Buyurun Sayın
Pir. (HDP sıralarından alkışlar) 
ZİYA PİR
(Diyarbakır) - Sayın Başkan, çok değerli milletvekilleri ve çok değerli,
kıymetli, pahalı ve boş kızıl koltuklar; sizleri de saygıyla selamlıyorum. 
Sayın Başkan,
şimdi, aranızdan birileri çıkıp “Bu, soytarılığa doğru giden bir giriş.”
demesin sakın ha. Ben, daha önce böyle bir şey söylediğim için, hatta “soytarı
adayı” dediğim için dün on bir ay yirmi gün hapis cezası aldım. 
Şimdi,
haram-helalle ilgili de burada konuşuyoruz. Bir şeyin helal olması için adalet
de olması lazım arkasında, bazen adil olmak lazım ki yaptığınız işler de helal
olsun yani bu, ne kadar adildir, ona da bir bakalım. CHP grup başkan vekilimiz
biraz önce buradaydı, kendisi hâkimlere bağırarak “soytarı” dedi, ona dava
açılmıyor ama bize ceza veriliyor. Aynı zamanda, bir ağır ceza mahkemesinin
başkanı, ben değil ama bazı milletvekillerimizin yargılandığı mahkemenin
başkanı, avukatla bürosunda görüşürken çok rahat bir şekilde şunu
söyleyebiliyor: “Benim vermiş olduğum kararların Anayasa Mahkemesinden ya da en
geç AİHM’den döneceğini ben de biliyorum ama benim görevim, vermiş olduğum
kararı istinaf mahkemesinden geçirmek. Şimdi, böyle bir hâkimle karşı
karşıyayız. Burada adalet beklemek, yani, helallik beklemek bizim hakkımızdır,
var mı burada böyle bir şey? Yok. 
Bugün
AK PARTİ grup başkan vekili öğle vakti bir konuşmasında, yerinden bir
konuşmasında dedi ki: “Biz, bizi çağıran savcılara, hâkimlere gidiyoruz,
gitmeyenleri aldılar.” Yani bu, hukuken öyledir, zorla getirme vardır. Ama
burada konuşan arkadaşınız, gece saat 1’i çeyrek geçe evinden alındı, gözaltına
alındı. İki gün sonra bir sene olacak. Ama ben o zaman Bekir Bozdağ’a
uluslararası bir platformda söyledim, yüzüne haykırdım “Yalan konuşuyorsun,
yalancısın.” diye. Çünkü bana ne evime ne makamıma ne avukatıma gelen herhangi
bir çağrı kâğıdı yoktu. İşte, buradan konuşurken grup başkan vekili bunları
dikkate alsın ve konuşmasında yalana… Ve adaletin dışına çıkmasın, bu da
haramdır.
Şimdi,
gelelim bu konuya, burada kurulacak olan kuruma. Siz diyorsunuz ki: “İşte,
ticaretle alakalı.” Tamam, ona hiç şeyimiz yok, karşı koymayız hiç ona. Elbette
biz de Türkiye'nin ve insanlarımızın para kazanmasını isteriz, elbette ihracat
yapalım, buraya döviz girsin, bununla ilgili hiç sıkıntı yok ama burada bir
vebal üstleniyoruz hep birlikte. Diyoruz ki… Biz öyle bir kurum kuruyoruz ki
devlet olarak, bu kurum diğer kuruluşlara, helal uygunluk değerlendirme
kuruluşlarına garantör oluyor, diyor ki: “Devlet olarak onun vermiş olduğu belgeye
ben garanti veriyorum, helaldir. Eğer o, helal diyorsa helaldir.” 
Şimdi,
9’uncu maddede yurt dışında da hizmetlerde bulunmak istediğinizi söylüyorsunuz,
ben Almanya’dan size bir örnek vereyim: Türkiyeli kuruluşların, bir sürü cemaat
var orada, işte Millî Görüşünden tutun Süleymancısına kadar, sadece Türkiye'den
giden belki böyle 10 tane kuruluş vardır. Diğer İslam ülkelerinden de gelenler
var, onlar birbirine güvenmiyor. Orada birinin helal kabul ettiğine öbürü
“haram” diyor. Onun “helal” dediğine öbürü -iftira atıyor belki de- diyor ki:
“Doğru değildir, onun kestiği tavuk haramdır, üzerinde ne kadar ‘helal’ ibaresi
olsa da haramdır.” 
Şimdi,
biz, sizin vermiş olduğunuz… Yani bu akredite ettiğiniz kuruluşların hangisine,
nasıl inanalım? 
Bir elma suyunun
üzerinde… Berrak bir elma suyu içerken üzerinde “Helal” yazıyorsa, herhangi bir
kuruluştan, tamam, bu, benim vicdanımı rahatlatabilir, rahatlıkla gidip onu
içebilirim, vicdanım rahat, ama gerçekten helal olup olmadığını, o elma suyu
konsantresinin üretiminde jelatin kullanılıp kullanılmadığını ben nereden
bileceğim? Bunlar karışıyor. Sadece Türkiye'de üretiliyorsa gidip fabrikayı
denetleyebilirsiniz ama İtalya’dan da alıyorsanız ve İtalya’daki o fabrikada
domuz jelatini kullanıldıysa, buradaki sizin akredite ettiğiniz kuruluşlar bunu
nereden bilecek? Bunun gibi böyle bir sürü şey var, sayabilirim daha ama şu
kanunu yaparken, lütfen vebal üstlenmeyelim. Ben bir Müslüman olarak rahat
değilim. Ben gerçekten rahat değilim. Bunu tekrar bir düşünün. 
(Mikrofon
otomatik cihaz tarafından kapatıldı) 
ZİYA PİR
(Devamla) – Yani oradaki kriterler nedir, bunları tekrar bir gözden geçirin,
ondan sonra bunu hep birlikte kanunlaştıralım. Eğer ticaretse biz de para
kazanmak isteriz ama helal sertifikası vermek için o vebalin altına da ben imza
atmam.
Teşekkür ederim.
(HDP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, 11’inci maddede üç adet önerge vardır, üç önerge de aynı
mahiyettedir, birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 501 sıra sayılı Yasa Tasarısı’nın 11’inci maddesinin (ç) bendinin tasarı
metninden çıkarılmasını arz ve teklif ederiz.
 Ahmet Kenan Tanrıkulu Ahmet
Selim Yurdakul Arzu Erdem
 İzmir Antalya İstanbul
 Deniz Depboylu Zihni
Açba  Ruhi Ersoy
 Aydın Sakarya Osmaniye
Aynı mahiyetteki
önergenin imza sahipleri:
 Filiz Kerestecioğlu Demir Ziya
Pir Ali Atalan
 İstanbul Diyarbakır Mardin
 Mehmet Emin Adıyaman Hüda
Kaya
 Iğdır İstanbul
Aynı mahiyetteki
önergenin imza sahipleri:
 Kazım Arslan Tahsin
Tarhan Tacettin Bayır
 Denizli Kocaeli İzmir
 Mazlum Nurlu Mehmet
Gökdağ
 Manisa Gaziantep
BAŞKAN – Aynı
mahiyetteki önergelere Komisyon katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan.
BAŞKAN –
Hükûmet? 
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN – Aynı
mahiyetteki önergeler üzerinde ilk olarak Denizli Milletvekili Sayın Kazım
Arslan konuşacak.
Buyurun Sayın
Arslan. (CHP sıralarından alkışlar)
KAZIM
ARSLAN (Denizli) – Sayın Başkan, değerli milletvekilleri; öncelikle hepinizi
sevgiyle, saygıyla selamlıyorum. 
501
sayılı, Helal Akreditasyon Kurumunun kuruluşuyla ilgili Yasa Tasarısı’nın
11’inci maddesinde Cumhuriyet Halk Partisinin vermiş olduğu önerge üzerine söz
aldım. 
Değerli milletvekilleri,
şimdi, bu 11’inci maddeyle “mali hükümler” başlığı altında bir düzenleme
getirilmiştir. Bu düzenlemeye göre “Kurumun gelirleri şunlardır.” diye izah
ediliyor. Gerçekten sıralanmış. 
“a) Genel
bütçeden yapılacak yardımlar.
b) Akredite
kuruluşlardan alınacak yıllık akreditasyon kullanım ücreti.
c) Yapılan
hizmetler karşılığı alınacak ücretler.
ç) Kurumun
tarafsızlığını ve bağımsızlığını etkilemeyecek her türlü yardım, bağış ve sair
gelirler.” deniliyor ve devam ediyor:
“d)
Diğer gelirler.”
Şimdi,
değerli arkadaşlarım, gerçekten bir bağışın yapılması karşılıksız düşünülebilir
mi? Bir bağış yapıldığı zaman yanlış bir işlemin yapılamayacağının garantisi ve
suistimalin yapılmayacağı garantisi nasıl verilebilir? Bunu verebilecek bir
kurumu ben kesinlikle düşünemiyorum. Bu da yetmiyor, “diğer gelirler” diye
ilave ediliyor. 
Değerli
arkadaşlarım, gerçekten bağımsız bir kuruluş burada görev yapacaksa, tarafsız
yapacaksa, helal-haramı ayırt edecek bir kuruluş olarak görevine devam edecekse
kesinlikle bu maddenin, bu iki (ç) ile (d) bendinin buradan çıkarılması
gerekmektedir. Tabii, biz bunu isterken maddenin tamamının çıkarılması yönünde
de önerge verdik çünkü bu kurumun, daha önce de söylediğim gibi, açılmasına,
oluşturulmasına gerek olmadığını düşünüyorum çünkü 36 tane İslam ülkesi bir
araya gelmiş, bu birlik içinde “SMIIC” diye bir kurum oluşturulmuş ise bu
açacağınız kurumun kriterlerini, kurallarını SMIIC size veriyorsa peki SMIIC
niye kendi bünyesinde bunu yapmıyor da biz bu görevi üstleniyoruz; bunu anlamakta
zorlanıyorum. Çünkü değerli arkadaşlarım, sadece belge vermekle “İhracatı
artıracağız.” demek, bana göre hayalcilik olur. Çünkü birçok Müslüman ülkesiyle
ilişkilerimiz bozulmuş, birçoklarıyla anlaşmazlığa girmişiz. Şu Orta Doğu’ya
baktığımız zaman, Katar’dan başka dost olan, birbirimizle çok iyi bir şekilde
siyasi ve ticari ilişki yapabileceğimiz hemen hemen ülke kalmamış. Diğer
ülkelerin de zaten çok fazla ekonomik güçleri yok. Biz akreditasyon kurumundan
vereceğimiz belgelerle ihracatımızı artıracağımızı hayal ediyoruz. 
Değerli
arkadaşlarım, siz hiç şöyle düşündünüz mü: Müslüman ülkeleri arasında gerçekten
bir fikir birliğinin, bir inanç birliğinin, ibadet birliğinin, yaşam birliğinin
olduğunu görüyor musunuz? Her bir Müslüman ülkesi kendisine göre kurallar
koyuyor, kendisine göre giyimi kuşamı var, kendisine göre alışkanlıkları var,
kendisine göre çalışmaları var. Şimdi, bu kadar geniş bir camianın içinde ortak
bir belgeyi, herkesin kabul edebileceği bir belgeyi ortaya çıkarmak ve bunun
itibarını da sağlamak kesinlikle mümkün olmayacaktır.
Onun için,
değerli arkadaşlarım, birçok alanda, örneğin tekstilde nasıl bir uygulamayla
helal akreditasyon belgesi vereceksiniz, bunu nasıl akredite edeceksiniz?
Lojistiği nasıl yapacaksınız? İlaçta nasıl yapacaksınız? Ayrıca, finansta belki
düşünülebilir, gıdada düşünülebilir ama değerli arkadaşlarım, birçok konu var,
hizmet alanları var, bu alanlarda nasıl akredite yapıp da bu çalışmaları
sürdürmeyi düşünüyorsunuz? Burada bir açıklık yok, birçok soru işareti var. 
Bu nedenle,
değerli arkadaşlarım, ihracatımızı artırmak istiyorsak kesinlikle
yatırımlarımızı artırmak, üretimimizi artırmak, daha kaliteli, daha ucuz
ürünler üretmek, katma değerli ürünler üretmek suretiyle ihracatımızı
artırabiliriz diye belirtmek istiyorum. 
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Arslan. 
Aynı mahiyetteki
önergelerin diğer konuşmacısı Aydın Milletvekili Sayın Deniz Depboylu olacak. 
Buyurun Sayın
Depboylu. (MHP sıralarından alkışlar) 
DENİZ DEPBOYLU
(Aydın) – Sayın Başkan, değerli milletvekilleri; üzerinde görüştüğümüz Helal
Akreditasyon Kurumu Kuruluş ve Görevleri Hakkında Kanun Tasarısı’nın 11’inci
maddesi üzerinde sunduğumuz önergemiz üzerine grubumuz adına söz almış
bulunmaktayım. Konuşmama başlamadan önce, yüce Türk milletini ve Gazi Meclisi
saygıyla selamlıyorum. 
Günümüzde, dünya
üzerinde bulunan tüm Müslümanların, tükettikleri farklı nitelikteki ürünlerin
helal olması noktasındaki hassasiyetleri ve beklentileri sonucunda oluşan piyasanın
büyüdüğü bir gerçektir. Bu sebeple, satışa sunulan ürünlerin denetlenmesi tabii
ki uygundur ancak siz yeni bir kurum oluşturma durumundasınız, hedefiniz bu
yönde ve kurulacak bu kurum için oluşturulacak bütçe hakkında da bizim
kafamızda bazı sorular oluşmakta. 
Kurumun
gelirleri arasında sayılan her tür bağış, yardım ve sair gelirler kurumun
tarafsızlığını ve bağımsızlığını nasıl etkileyecektir? Bunun ciddi bir
düzenlemesi yoktur. Nereden bakılırsa bakılsın, suistimale açık bir durum söz
konusudur. 
İktidar ve
ekonomi yönetimi tarafından bir yandan 2018 yılı için kamuda kemer sıkma
politikalarının artacağı dile getirilirken bu tasarıyla kurulması hedeflenen
kuruma “yardım” adı altında bütçeden her yıl 3 milyon Türk lirası para
aktarmayı planlamaktasınız. Kemer sıkma politikalarınız sebebiyle açılmayan
kadrolar için kaç gencimizin umutla beklediğini de buradan size hatırlatmak
istiyorum. 
Burada
sayabileceğimiz birçok sayıda meslek var, farklı meslek gruplarına mensup kadro
bekleyen çocuklarımız var ama madem helal gıdayla ilgili konuşuyoruz, ben
gıdayla ilgili meslekten bahsedeyim. Bunlardan birincisi gıda mühendisliği.
Gıda denetimi konusunda dört yıl eğitim görerek bu konuda en yetişkin kişiler
gıda mühendisleridir. Bu doğrultuda, bakanlıkta gıda denetmenlerinin
çoğunluğunu neden gıda mühendisleri oluşturmuyor, neden gıda mühendisleri gıda
denetiminden sorumlu üçüncü meslek grubu durumundadır; bunu anlamakta zorluk
çekiyoruz.
Yine, gıda
mühendisliği dört yıl eğitim gerektiren bir akademik alandır ama kırk gün
süreyle kurs vererek, başka alanlardan çıkmış kişileri gıda kontrolörü yapmak
ne kadar adildir? Bu, hak yemek değil midir? 
Gıda
işletmelerinde bilinçsiz üretici tarafından yönetilen üretimlerde gözlenen
israflar ve verimlilik konusunda şüphe bulunmaktadır. Bu konuda, devlet eliyle,
gıda işletmelerinin atık yan ürünlerini azaltmak, israfı önlemek, verimliliği
artırmak, modern üretim tekniklerinin kullanımını sağlamak ve üreticiyi
bilinçlendirmek için projeler geliştirilemez mi? Tarım ve hayvancılıkla ilgili
birçok proje hayata geçirildi, peki, gıdayla ilgili bir proje yürütülmekte
midir, bunu da merak ediyoruz.
İstihdam
bekleyen diğer bir meslek grubuysa -gıda mühendislerinden ayrı-
diyetisyenlerdir. Gıda mühendislerimiz aslında 2018 Ocak ayında 3.500 atama
beklentisi içinde. Tabii ki bu beklentilerine nasıl cevap verilecek biz de
merak ediyoruz. Ancak, diyetisyenlerin de beklentisi mevcut. Bu diyetisyenler
istihdam noktasında oldukça sıkıntı çeken bir meslek grubu. Binlerce hastanın
polikliniklere akın ettiği ve yüzlerce hastanın hastanelerde yattığı ülkemizde
çoğu hastanede bir diyetisyen çalışıyor ve bu bir diyetisyen, hem poliklinik
hizmeti veriyor hem yatan hastalara hizmet veriyor hem de hastanelerin
mutfağından sorumlu oluyorlar. Ayrıca, bundan başka, daha bir tane bile
diyetisyeni olmayan hastaneler de mevcut.
Kadro bekleyen
diyetisyenler, hastanelerin durumu böyleyken ve yıllardır sözü verilen sağlıklı
yaşam merkezlerine yapılacak atamalar da göz önünde bulundurulduğunda,
yapılacak olan ilk atamada en az bin diyetisyen istihdamı yapılması ve sonraki
atamalarda da ihtiyaçlar göz önünde bulundurularak mesleklerindeki açığın
kapatılmasını umut ediyorlar. 
Zira
bu projelerin duyurulmasıyla beraber sadece diyetisyenler değil, psikologlar,
fizyoterapistler de sevindi, umutlandı, KPSS’ye girdiler, planlar yaptılar ama
maalesef alım olmadığı için şimdi de 2017’de “2016’daki KPSS puanlarımız yanar
mı acaba?” diye büyük bir endişeyle beklemektedirler. Tabii ki burada
sayabileceğimiz kadro bekleyen bu kadar çok genç kardeşimizin meslek alanları
varken şu anda değinebildiğimiz 2 tane. Ama madem gıdayla ilgili konuşuyoruz,
bu kardeşlerimizin de beklediği kadroları ve yeşeren umutlarını yitirmemeleri
için yardımcı olmamız gerekiyor.
Yüce
heyetinizi saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Depboylu.
Aynı
mahiyetteki önergelerin son konuşmacısı, Iğdır Milletvekili Sayın Mehmet Emin
Adıyaman olacak.
Buyurun
Sayın Adıyaman. (HDP sıralarından alkışlar) 
MEHMET
EMİN ADIYAMAN (Iğdır) – Sayın Başkan, değerli milletvekilleri; bu yasa tasarısı
üzerinde çokça tartışıldı, özellikle “helal” ve “haram” kavramları üzerinden
oldukça tartışıldı. Tabii, öncelikle şunu ifade etmekte fayda var: Kanun
tasarısının genel gerekçesinde İslam âlemine yönelik bir akreditasyon kurumu
oluşturuluyor, helal ürün üretimine yönelik ama belki şu göz ardı ediliyor:
Ülke içinde özellikle yabancı sermayeye dayalı tüm sektörlerde bir
ötekileştirilme yaratılacak. Yani bir taraftan İslam ülkelerinden kaynak, gelir
elde etmeye çalışırken yabancı birçok sermaye de yurt dışına kaçmış olacaktır
çünkü haksız rekabet ortamı doğacak ve pazar daralacak. 
Ama
daha vahimi şu: Bu yasa tasarısıyla aslında yüzyıllardır, Emevilerden bugüne
Kur'an dini olan İslam’ın, iktidarların dini hâline dönüşmesinin tam da pratik
bir uygulamasını görmüş oluyoruz. Emevilerde, Abbasilerde, Safevilerde,
Memlûklerde ve hatta Osmanlı’da Kur'an dini olan İslam her zaman çıkar, rant ve
iktidarın birer aracı hâline getirilmiştir. On beş yıllık AKP iktidarı da tam
da bunu uyguluyor. Ne zaman ki Kur'an dini, Asrısaadet dini olan İslam,
iktidarın bir aracı hâline, ekonomik çıkarların bir aracı hâline getirilirse en
büyük zararı en başta din görmektedir. Ama öte taraftan, toplumu parçalamaya,
karşıt gruplar hâline getirmeye... İslam’ın Sünni mezhebi içerisinde bile,
örneğin Şafii inancıyla, Hanefi inancının detaylarında bile birçok ayrıntı
vardır, “helal-haram” kavramı ayrışmaktadır. 
Bakın, İslam’ı
öyle bir hâle getirdiniz ki ben bizatihi bir anekdotu sizinle paylaşmak
istiyorum. Kur'an dinine inanan bir Müslüman yurttaş ve imanından da şüphe
etmediğim biri, bir sohbetimizde aynen şunu anlattı, dedi ki: “Ben, son
yıllarda uygulanan İslami anlayış, özellikle cuma günleri okunan hutbeler
neticesinde bir süre camide namaz kılmamaya, ezan okunduğu zaman namazı evimde
kılmaya başladım. Bir ay kadar bir süre böyle devam ettim ama bir gün gerçekten
rahatsız oldum, acaba doğru mu yapıyorum? Ezan okunduğu hâlde camiye
gitmiyorum, evde namaz kılıyorum, bu doğru bir şey midir?”
ENGİN ALTAY
(İstanbul) - Doğrudur. 
MEHMET EMİN
ADIYAMAN (Devamla) – “Bu tutumumu netleştirmek için cami imamına gittim ve bu
durumu onunla paylaştım. Hocam, bir türlü camiye gelmek içime sinmiyor, mevcut
camideki İslami anlayış uygulamaları, hutbeler ve verilen vaazlar, beni bir
şekilde huzursuz ediyor. Bu nedenle camiye gelmiyorum, doğru mu yapıyorum,
dedim. Hoca bir sağına baktı, sonra bir soluna baktı, döndü bana dedi ki:
‘Biliyor musunuz, benim de içime sinmiyor.’ Döndüm, Hocam sizin içinize niye
sinmiyor dedim. Dedi ki: ‘Cuma günleri belli bir kesim geliyor camiye,
öncelikle sorarlar bana: ‘Vali Bey cuma namazını nerede kılacak?’ Eğer bizim
camide kılıyor dersem bekliyor o cemaat ama örneğin, merkez camisinde veya
falanca mahalledeki camide cuma namazını kılacak dersem, o cemaat komple o
camiye gidiyor.’” Şimdi, bu örnek…
HACI ÖZKAN
(Mersin) – O, namaz kılmaya gitmiyor, vali camide olduğu için gidiyor.
MEHMET EMİN
ADIYAMAN (Devamla) – Evet, biz tam da onu söylüyoruz. Evet, ne zaman ki Kur'an
dini olan İslam, çıkarın, iktidarın, erkin bir sömürü aracı, bir istismar aracı
hâline gelirse işte o Müslümanın ifade ettiği türden cemaatler oluşur, sahte
Müslümanlar oluşur; rant, çıkar için İslam’ı bizden, sizlerden daha çok
savunan, şeklen savunan sahtekârlar çıkar ve İslam dini işte tam da böyle
dejenere olur. 
Bu nedenle,
öncelikle İslam dininin rant, çıkar -ki gerekçede de ifade edildiği gibi- daha
çok para kazanmanın bir aracı hâline getirilmesi dine yapılan en büyük
haksızlıktır diyorum, hepinizi saygıyla selamlıyorum. (HDP sıralarından
alkışlar)
BAŞKAN –
Teşekkür ederim. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
12’nci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Yasa Tasarısı’nın 12’nci maddesinin (3)’üncü fıkrasının
aşağıdaki şekilde değiştirilmesini arz ve teklif ederiz. 
“(3) Bu kanun
kapsamında inceleme ve denetim göreviyle görevlendirilen Kurum personeline
10/2/1954 tarihli ve 6245 sayılı Harcırah Kanununa göre hak ettikleri gündelik
tutarlar ödenir.”
 Fahrettin Oğuz Tor Ahmet
Selim Yurdakul Arzu Erdem
 Kahramanmaraş Antalya
 İstanbul
 Ruhi Ersoy Zihni
Açba Ahmet Kenan Tanrıkulu
 Osmaniye  Sakarya
 İzmir
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan. 
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım. 
BAŞKAN – Önerge
üzerinde Kahramanmaraş Milletvekili Sayın Fahrettin Oğuz Tor konuşacak.
Buyurun Sayın
Tor. (MHP sıralarından alkışlar)
FAHRETTİN OĞUZ
TOR (Kahramanmaraş) – Sayın Başkan, değerli milletvekilleri; 12’nci maddeyle
ilgili verilen önerge üzerinde Milliyetçi Hareket Partisi adına söz almış
bulunuyorum. Bu vesileyle yüce heyetinizi sevgi ve saygılarımla selamlıyorum.
Değerli milletvekilleri,
helal gıda pazarı ticaretinin Türkiye’de ortalama 15 milyar dolara yaklaştığı,
pazarın her yıl yüzde 100 büyüdüğü belirtilmektedir. Gerçek helal ürünlerin
sertifikalı olarak üretilir hâle gelmesiyle Türkiye, küresel helal pazarının
çok önemli ve aranan bir aktörü olabilecektir. 
Her ne kadar
“helal ürün” denince akla sadece gıda gelse de helal ürünün kapsamı çok daha
geniştir, turizm de bunun bir alt kümesidir. Tatil ve seyahat sektöründe helal
turizme ilgi giderek artmaktadır, bu yönde ayrı bir sektör oluşmuştur. Dünyada
helal tatil hizmeti veren tesis sayısı 350 civarındayken bunun 160 kadarı
Türkiye’dedir. Söz konusu turizmin yıllık parasal büyüklüğünün beş yıl içinde
200 milyar dolara ulaşacağı tahmin edilmektedir. Türkiye dışında helal tatilde
özellikle Abu Dabi, Endonezya ve Malezya’da bazı girişimciler “helal şehir
oteller” kategorisinde ciddi yatırımlar yapmışlardır, yapmaya da devam
etmektedirler. Otel sayısı bu sektörde gün geçtikçe artmaktadır. 
Özellikle, 2016
yılında başta Almanya olmak üzere Avusturya, İsveç, Norveç, Finlandiya, Belçika
ve Hollanda’dan gelen turist sayısındaki azalmalar, ülkemizde, sektörde
kapasite kullanımını ciddi şekilde düşürmüştür. 2017 yılında bu ülkelerden
gelen turist sayısında, 2016 yılını telafi edici gelişmeler yaşanmamıştır. Her
yıl artan yatak arzına paralel talep artışı gerçekleşmediği takdirde, 2018’de
de beklenen talep -geceleme sayısı- artmaz ise sektörün açmaza girmesinin
kaçınılmaz hâle gelmemesi için önemli bir pazar olan helal turizm zaman içinde telafi
edici bir açılım olarak görülebilir. 
Değerli
milletvekilleri, dün Kahramanmaraş’ımızın işgalci emperyalistlerden
kurtuluşunda önemli dönemeçlerden biri olan Sütçü İmam’ın emperyalistlere ilk
kurşunu attığı günün yıl dönümüydü. Fırsat bulamadığım için bu güzide yıl
dönümünü kutlayamadım. Bu ülke 1048 yılında Pasinler Ovası’nda Hasankale’de
yapılan savaşla bin yıldan beri büyük Türk milletinin helali olmuştur. 30 Ekim
1918’de imzalanan Mondros Ateşkes Anlaşması’yla Anadolu’nun birçok yeri gibi
Maraş da önce İngilizler, sonra da Fransızlar tarafından işgal edilmiştir.
Yıllardır sevgi, saygı ve komşuluk hukuku içinde birlikte yaşayan Ermeni
cemaati, bu işgalle komşuluk ve kardeşlik hukukunu çiğnemiş ve düşmanca
tavırlar sergilemeye başlamıştır. İşgalci kuvvetlerle beraber, şehirde
asayişin, huzur ve güvenin bozulmasına sebep olmuşlardır. 31 Ekim 1919
tarihinde yani bundan doksan sekiz yıl önce bir grup Fransız ve Ermeni askeri
devriye gezerken Uzunoluk Mahallesi’nde, tarihî Uzunoluk Hamamı çıkışında iki Müslüman
Türk kadınına sarkıntılık yapmışlardır. Çakmakçı Sait isimli genç, işgalci
gruba müdahale etmesinin ardından gözü dönmüş Fransız askerleri tarafından ağır
şekilde yaralanmıştır. Olay yerinde bulunan Sütçü İmam “Bugün namus günüdür.”
diyerek ilk kurşunu ateşlemiştir. Milletin namus ve şerefine uzanan menfur el
kırılmıştır. Bu kurşun, istiklal mücadelesinin de ilk kıvılcımı olmuştur. Bu
kurşun, Maraş’ın bize mezar olmadan düşmana gülzâr olmayacağının, Müslüman
mahallesinde salyangoz satılmayacağının ispatının ilk müjdecisi de olmuştur.
“Maraşlım, bir hamaset destanı nakşedildi bağrına/ Yurdumun aslanları öldü iman
uğruna/ Ruhlarda bayraklaşan Allah için savaştır/ Bu şehitler diyarı, işte bu
yer Maraş’tır.” Büyük şair, cennetmekân Arif Nihat Asya’nın söylemesiyle “Maraş
Türkiye'nin kalem kaşıdır/ Maraş Türkiye'nin köşe taşıdır/ Maraş tarihleri inşa
ettiren/ Koca Sinanların ustabaşıdır.” 
Kurtuluş
Savaşı’na da örnek olan bu olay vesilesiyle, başta Sütçü İmam ve ebediyete
intikal etmiş diğer halk kahramanlarımızı rahmet, minnet ve şükranla anıyorum.
Saygılar
sunuyorum. (MHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 12’nci maddesinin (2)’nci fıkrasında
yer alan “elde edilmiş” ibaresinin “mevcut” şeklinde değiştirilmesini arz ve
teklif ederiz.
 Filiz Kerestecioğlu Demir Ziya
Pir Ali Atalan
 İstanbul Diyarbakır Mardin
 Hüda Kaya Saadet
Becerekli 
 İstanbul Batman
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan. 
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım. 
BAŞKAN –
Gerekçeyi mi okutuyorum Sayın Yıldırım?
AHMET YILDIRIM
(Muş) – Gerekçe.
BAŞKAN –
Gerekçeyi okutuyorum:
Gerekçe:
Yapılan
değişiklikle madde metnine açıklık getirilmesi amaçlanmıştır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
13’üncü maddenin
(1)’inci fıkrasında bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 13’üncü maddesinin (1)’inci fıkrasının
(b) bendinde yer alan “gelmek üzere” ibaresinin “yazılmak üzere” şeklinde
değiştirilmesini arz ve teklif ederiz.
 Filiz Kerestecioğlu Demir Ziya
Pir Hüda Kaya
 İstanbul Diyarbakır İstanbul
 Ali Atalan Saadet
Becerekli Aycan İrmez
 Mardin Batman Şırnak
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan. 
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım. 
BAŞKAN – Önerge
üzerinde Şırnak Milletvekili Sayın Aycan İrmez konuşacak.
Buyurun Sayın
İrmez. (HDP sıralarından alkışlar)
AYCAN İRMEZ
(Şırnak) – Teşekkür ederim Sayın Başkan.
Sayın Başkan,
değerli milletvekilleri; grubum adına 13’üncü madde üzerinde söz almış
bulunmaktayım.
Gerçekten bu
tasarıya baktığımızda bir kez daha bize gösteriliyor ki bu Hükûmet dini her
şeye alet etmiş, başını almış gidiyor. Ne yazık ki öyle bir zihniyetle karşı
karşıyayız. Bu Hükûmet, toplumu din üzerinden ayrıştırmaya çalışıyor ve
ötekileştirmeye çalışıyor, bu da bunun bir göstergesidir.
Şunu özellikle
belirtmek istiyorum: Her şeyiyle, yolsuzluğuyla harama batmış bir Hükûmetin
kalkıp helal kelimesini -İslam dininde bu kadar önemli bir kelimeyi- kurum ve
kuruluşlara atfederek böylesi bir isimle bir kurumun oluşturulması… Hakikaten,
iktidar neyin helalinden bahsediyor, bunu anlamış değiliz.
Değerli
milletvekilleri, biliyorsunuz ki 1 Eylül 2016 tarihinde Belediye Kanunu’nda
bazı değişiklikler yapıldı ve bu değişikliklerle birlikte bazı suçlamalar
nedeniyle hakkında soruşturma açılan ve görevden uzaklaştırılan belediye
başkanlarının ve meclis üyelerinin yerine on beş gün içerisinde görevlendirilme
yapılması hükmü getirildi. Yani bir yıldan uzun süredir, içeriğine OHAL’de ve
KHK’yle ne yazık ki bazı değişiklikler getirildi. Bilindiği üzere Hükûmetin
ağustos ayında kanun olarak TBMM’den AKP’nin de onayıyla çıkarmasının ardından
yürürlüğe giren bir olağanüstü hâl, durum yasası söz konusudur. Bu değişiklik
bu yanıyla sadece seçmen iradesine değil, aynı zamanda içinde bulunduğumuz
Meclisin iradesine karşı da yapılan bir saldırı niteliği taşımaktadır. Bu hüküm
getirildikten kısa bir süre sonra Demokratik Bölgeler Partisinden halk
tarafından irade olarak seçilen 71 belediye eş başkanı tutuklandı ve DBP’li 94
belediyeye de kayyum atandı. Ayrıca 8 belediyenin de yetkileri ne yazık ki
mülki amirliklere devredildi, bu sürece yüzlerce meclis üyesinin gözaltına
alınıp tutuklanması da eşlik etti. Kürt halkı tarafından kendi iradelerine
karşı bir saldırı olarak yorumlanan bu uygulamaların ayrışma ve çatışma
zeminini güçlendireceği defalarca dile getirilmesine karşın ne yazık ki bu
uygulamalara devam edilmiştir. Bunların yanında DBP’li belediyelerin dışında
birkaç belediyeye de kayyum atandı fakat buralara atanan kayyumlar meclis
üyeleri arasından seçildi. Ne yazık ki DBP’li belediyelere atanan kayyumlar ise
kaymakam ve vali yardımcıları gibi kamu görevlileri arasından seçildi. Tabii,
DBP’li belediye eş başkanları görevden alınırken herhangi bir yargı kararının
beklenmesi bir tarafa, gayrihukuki bir şekilde ne yazık ki tutuklandılar. Son
zamanlarda neyle suçlandıklarını bilmediğimiz, kamuoyunun da bilmediği AKP’li
belediye başkanları görevden el çektirilmeye başlandı. Bu durumda, Türkiye’nin
79 milyonluk nüfusu hesaplandığında neredeyse ülke nüfusunun yüzde 40’a yakını
kendi seçtiği belediye başkanı tarafından yönetilmemektedir. Böylece devletin
temel meşruluk kaynaklarından ve Anayasa’nın temel ilkelerinden biri olan
insanların seçme ve seçilme özgürlüğü yine ve yeniden gasbedilmiştir yani
halkın iradesi hiçe sayılmıştır. 
Değerli
milletvekilleri, AKP iktidarının yerel yönetimler üzerinde baskı ve hegemonyası
ülkenin içinden geçtiği iktidarsızlık sürecini daha da genişletmek çabasından
başka bir şey değildir. Özellikle 7 Haziran sonrası demokratik siyasal alana
yapılan müdahalelere paralel olarak yürütülen yerel yönetimlerin tasfiyesi
sürecinde rafa kaldırılan hukuk, Türkiye’nin, Türkiye tarihinin en büyük
skandallarına dönüşmüş durumdadır. Siyasallaşan yargı Kürt illerindeki
belediyelere karşı toptan bir tasfiye aracı hâline getirilirken Hükûmet kendi
belediye başkanlarını aileleriyle tehdit ederek görevden el çektiriyor. 
Türkiye,
hukuk ve demokrasi ülkesi değil; tutuklamayla, gaspla, tehdit ve şantajla
görevden alınmaların gerçekleştirildiği bir mafya ülkesi hâline ne yazık ki dönüşmüştür.

Değerli
milletvekilleri, kayyum atanan DBP’li belediyelerin halka hizmet sunduğu bütün
kurumları neredeyse devre dışı bırakılmış ve halk ile belediye arasındaki bağ
da tamamıyla kesilmiş bir durumdadır. Nihayetinde merkezî iktidarın, muhalefet
partilerine mensup yerel idarecileri ve istenmeyen belediye başkanları olarak
ilan ettiği kişileri baskılama ve yetkilerini daraltma eylemi bugün yine OHAL
kanunuyla belediye yetkilerine tamamen neşter vurulup…
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın İrmez.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
13’üncü
maddenin (2)’nci fıkrasında bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın 13’üncü maddesinin (2)’nci fıkrasının
tasarı metninden çıkarılmasını arz ve teklif ederiz.
 Kazım Arslan  Tahsin
Tarhan  Tacettin Bayır
 Denizli  Kocaeli İzmir
 Mazlum Nurlu Mehmet
Gökdağ Türabi Kayan
 Manisa Gaziantep Kırklareli
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkan.
BAŞKAN – Önerge
üzerinde Kırklareli Milletvekili Sayın Türabi Kayan konuşacak.
Buyurun Sayın
Kayan. (CHP sıralarından alkışlar) 
TÜRABİ KAYAN
(Kırklareli) – Teşekkür ederim Sayın Başkan. 
Helal gıda
akreditasyonu üzerine, din istismarı üzerine söz almış bulunuyorum partim
adına. 
Değerli
arkadaşlar, bu bana neyi hatırlattı? 1951 yılında traktör almıştı babam ve bu
traktörler işlemeye başladığı zaman o zamanki softaların hepsinin ağzında aynı
söz vardı, “Bu, gâvur icadıdır, bunun çıkardığı ekmek yenmez.” diye. Traktörün
çıkardığı ekmek yenmez, otobüsün yaptığı iş yenmez, kamyonun getirdiği,
götürdüğü gıda, su, yenmez, içilmez; minibüsün, efendime söyleyeyim, otomobilin
hakeza aynı şekilde; bu yarın buraya gidecektir. Değerli arkadaşlar, bu din
istismarıyla Türkiye’yi batıracaksınız, bunu bilesiniz. 
Şimdi, gıda
üretiyoruz. Arkadaşlar, aynı zamanda çiftçilik yapıyorum ben. Gübreyle besliyoruz
bu gıdaları, gübre neden oluşuyor? İlaç atıyoruz bunlara; bu ilaç neden
oluşuyor, terkibinde neler vardır biliyor musunuz? Hiç bilmiyorsunuz. O yüzden,
helali, haramı bunun içine karıştırırsanız yarın öbür gün herkes kendine göre
bir helal, haram çıkaracaktır.
BÜLENT TURAN
(Çanakkale) – O yüzden kurum kuruyoruz ki herkes yapmasın kendine göre diye. 
TÜRABİ KAYAN
(Devamla) – Cevabı sonra verirsin.
BÜLENT TURAN
(Çanakkale) – Teşekkür ederiz.
TÜRABİ KAYAN
(Devamla) – Değerli arkadaşlarım, sağlık alanından, ilaçlardan arkadaşlarımız
bahsettiler. 
Şimdi, ayçiçeği
yetiştiriyoruz, hibrit tohum, tohumu dışarıdan geliyor. Buğday yetiştiriyoruz,
tohumu dışarıdan geliyor. Nasıl oluşuyor tohum, bilen yok. 
HAYDAR AKAR
(Kocaeli) – Nerede yetiştiriyoruz, yarısını Rusya’dan alıyoruz ya.
TAHSİN TARHAN
(Kocaeli) – Domuzdan yapılıyor, domuz kemiklerinden.
TÜRABİ KAYAN
(Devamla) – Aynı şekilde, şimdi, domates çekirdeği, biber çekirdeği, patlıcan
çekirdeği yine aynı şekilde. 
Şimdi, değerli
arkadaşlar, yurt dışından nişasta bazlı şeker getiriyorsunuz. Bütün dünyada,
özellikle Fransa’da nişasta bazlı şeker yüzde 0 iken bizdeki oranı yüzde 15.
Yüzde 25’lere, yüzde 50’lere çıkarmaya çalışıyorsunuz; bunu size soruyorum:
Helal midir, haram mıdır? 
BÜLENT TURAN
(Çanakkale) – Kurum karar verecek.
TÜRABİ KAYAN
(Devamla) – Ayrıca, ünlü bir bakanımız vardı, mısır getiriyordu yurt dışından,
“Çocuklarımın tavuklarına getirdim, ne var bunda?” diyordu. Helal mısırdı
herhâlde arkadaşlar! 
Değerli
arkadaşlar, şimdi, siz illa helal bir şey çıkarmak istiyor musunuz? Size şunu
öneriyorum ben: İnsanlarımızın helal kazançları, haram kazançları üzerine,
gelin, buradan helal bir kanun çıkaralım. Gelin, çıkaralım; helali kim
kazanıyor, haramı kim kazanıyor, bunun cezasını da verelim, bunun ödülünü de verelim.
BÜLENT
TURAN (Çanakkale) – Çok sıkıntı yaşarsınız, İstanbul’daki rezidanslar sıkıntı
olur.
TÜRABİ
KAYAN (Devamla) – Helal kazananlara ödülünü verelim, haram kazananlara cezasını
verelim, bakalım kaç kişi kalacak aramızda.
Şimdi,
değerli arkadaşlar…
TAHSİN
TARHAN (Kocaeli) – Kim helal yiyor, kim haram yiyor araştıralım.
TÜRABİ
KAYAN (Devamla) – Araştıralım.
MUSTAFA
ELİTAŞ (Kayseri) – Ama kurum kurulmadı daha, kurum kurulsun ki araştırsın.
TÜRABİ
KAYAN (Devamla) – Kurumu kurmak için yasa önerisi getirilir…
BÜLENT
TURAN (Çanakkale) – Getirdik ya.
TÜRABİ
KAYAN (Devamla) – O şekilde biz bunu onaylayacağız burada, helali, haramı.
Size
bir şey daha söylüyorum: “Oğlum, sıfırla.” dedikleri zaman bu para helal para
mıydı, haram para mıydı?
AHMET
SAMİ CEYLAN (Çorum) – Bırak ya, oraya girme. Ayıp ya!
TÜRABİ
KAYAN (Devamla) – Değerli arkadaşlar, girelim, lütfen girelim. Bu dolarları
evlerin içine kadar getiren…
AHMET
SAMİ CEYLAN (Çorum) – Gıybet de haramdır, biliyorsun değil mi?
TÜRABİ
KAYAN (Devamla) – …bunları saymak için makine alanlara helal miydi, haram
mıydı? Bunları da gündeme getirelim, getirelim. 
AHMET
SAMİ CEYLAN (Çorum) – İftira da haram, biliyorsun değil mi? İftira atmak da
haram.
TÜRABİ
KAYAN (Devamla) – Hatta size bir şey daha söyleyeceğim değerli arkadaşlar,
gelin, seçimlerde helali, haramı getirelim buraya. Helal seçim nasıl olur,
haram seçim nasıl olur burada konuşalım onu, var mısınız? (CHP sıralarından
alkışlar) Bunları belirlemek için de bağımsız bir organ tespit edelim. 
MUSTAFA
ELİTAŞ (Kayseri) – Ama helal olsun o organ da.
TÜRABİ
KAYAN (Devamla) – Bu bağımsız organa, sizlere değil, sizlerin atadıklarınıza
değil, bağımsız organlara bunları yaptıralım. 
SALİH
ÇETİNKAYA (Kırşehir) – Ama “helal organ” diyor; helal, helal organ. 
TÜRABİ
KAYAN (Devamla) – Bakalım ne yapacaksınız, yüzde kaç oy alacaksınız bu
Türkiye'de görürsünüz. 
Hepinize
sevgi ve saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Kayan.
BÜLENT
TURAN (Çanakkale) – Sayın Başkanım, sayın hatip…
MUSTAFA
ELİTAŞ (Kayseri) – Konuşmasının yasayla hiç alakası yok.
BÜLENT
TURAN (Çanakkale) - …daha önce defaatle söylediğimiz, kanunla alakası olmayan
konuları bir daha gündeme getirdi. Kanunu hiç okumadığını görmüş olduk. Ayrıca
grubumuzda her vekilimiz her sene mal beyanı verir; kiminki helal, kiminki
haramla ilgili iddiasında kendisi sınıfta kalır diye düşünüyorum.
Teşekkür
ederim Sayın Başkan. 
BAŞKAN
– Teşekkür ederim.
MEHMET
MUŞ (İstanbul) – Anayasa Mahkemesindeki tespitleri gündeme getiririm. 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Madde
13’teki (3), (4) ve (5)’inci fıkrayı oylarınıza sunuyorum: Kabul edenler...
Kabul etmeyenler... Kabul edilmiştir. 
Geçici
madde 1’de bir adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 501 sıra sayılı Kanun Tasarısı’nın geçici 1’inci maddesinin tasarı
metninden çıkarılmasını arz ve teklif ederiz. 
 Kazım Arslan Tahsin
Tarhan Tacettin Bayır
 Denizli Kocaeli İzmir
 Mehmet Gökdağ Mazlum
Nurlu Bülent Öz
 Gaziantep Manisa Çanakkale
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Sayın Başkan.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN – Önerge
üzerinde Çanakkale Milletvekili Sayın Bülent Öz konuşacak.
Buyurun Sayın
Öz. (CHP sıralarından alkışlar)
BÜLENT ÖZ
(Çanakkale) - Sayın Başkan, değerli milletvekilleri; ben de size helal olsun
diye konuşmama başlamak istiyorum.
“Bu kanun
tasarısının amacı ekonomi.” diyorsunuz ama yine toplumu inanç üzerinden
şekillendirmeye çalışıyorsunuz. Bugün çıkarmak istediğiniz kanun tasarısıyla
başka bir içtihadı devletleştirme niyetinizle karşı karşıyayız. Bir ürünün ve
hizmetin güvenilirliğini belirleyen Türk Akreditasyon Kurumu hâlihazırda görevi
-zaten Helal Akreditasyon Kurumunun yapacağı görevi- üstleniyorken siz bir
masrafı daha hak görüp israfa yöneliyorsunuz ve yeni bir kurum açıyorsunuz;
ekonomik kazanca değil, kayba neden oluyorsunuz. 
Helal
Akreditasyon Kurumunun kısaltılmışı “HAK”tır. Soruyorum: Bu kurum millete hak
mıdır? “Bu, milletimize müstahak.” mı diyorsunuz? Gıdanın helal olması kazancın
helal olmasıyla ilintilidir. Soruyoruz: Yandaşlarınıza haksızca imkân
sağladığınız kazançlar helal midir? On beş yılda 42 kez İhale Kanunu’nu
değiştirdiniz, yetmedi, ihaleleri pazarlık usulüne çevirdiniz. Tüm ihaleleri
haksızca yandaşlarınıza verdiniz, belki farkında değilsiniz ama kul hakkı
yenmesine müsaade ettiniz. Size geçtiğimiz hafta buradan isimlerini de vererek
bazı kişilerden bahsetmiştim; vergileri sıfırlattığınız, kamu hakkını
gasbettiğiniz kişiler. Milletimiz helali, haramı iyi bilir; siz de bilseydiniz
para kasaları ve ayakkabı kutularını aklamaz, vergileri sıfırlatmaz, binlerce
dolarlık saatin haram olduğunu bilerek hesap sorardınız. Yoksa, siz onlara da
helal damgasını mı vurmayı düşünüyorsunuz? 
Şimdi, “helal”
ve “haram” diyorsunuz, bunun adı “demagoji”dir. Helal damgası alan firmanın
ürünü helal de almayan firmanın ürünü haram mı olacak? Siyasi anlamda
kutuplaştırdığınız milletimizi yediğimiz, içtiğimiz, giydiğimiz ürünlerde de mi
kutuplaştıracaksınız? 
On beş yıldır
dinî eksenle yaptığınız her hareket felaketle sonuçlandı. On beş yılda, sözde
dinî bütünlüğünüz ve cemaatseverliğiniz 15 Temmuzu yaşattı ama yine de ders
almıyorsunuz. Kursağına kadar harama gömülmüş nefisler, yolsuzluğa batmış eller
ve kul hakkıyla kirlenmiş gönüllerin her lokması haramdır. “Kul hakkı, yetim
hakkı yemeyin, yedirmeyin.” Dinimiz bunu emreder. Tüm bunlar bitti, bu işlere
girdiniz. Yaptığınız iş israftır, israf da haramdır. 
Helal ve haram
gerçeğinde Yüce Allah emrediyor “Kul hakkıyla bana gelmeyin.” diye. Peki,
yolsuzlukla mücadele var mı? Yok. Rüşvetle mücadele var mı? Yok. İş ete buda
gelince alimallah allame kesilirsiniz. Biz asırlardır haramı ve helali bildik,
dedelerimiz, atalarımız da bildi. Haram olan yetim hakkına el sürenler gibi, bu
israf kurumlarına dökmeyin garibanın hakkını. 
Bir ürüne helal
damgası vurmakla ihracat artmaz. Hatalı dış politikalarınız bir kurum kurarak
aşılamaz. Siz helal damgayla hayal ihracat peşindesiniz. Siz “Tüketiciyi
koruyacağım, ihracatı artıracağım.” adı altında üreticiyi bir kez daha döven
olacaksınız. Üstelik bu kanun tasarısı geri çekilmezse işin sonunda zaten
ilişkilerimizin sorunlu olduğu İslam ülkeleriyle bir başka soruna daha neden
olacaksınız. Ekonomi diyorsunuz, ekonomiyi canlandırmanın ve ihracatı
artırmanın yolu mevcut olan kurumlara israfa yönelik bir kurum daha eklemek
olamaz. Yeni kurumlara yeni bütçeler harcayarak dünya ülkeleriyle ekonomik
rekabet edilemez. Politikanız, mevcut kurumların çalışma modellerinin
iyileştirilmesi olmalıdır. Politikanız, ülkelere “ey” diye başlayıp tehditler
savurmak değil, ikili ilişkilerimizin güçlendirilmesi olmalıdır.
Sayın
milletvekilleri, bu yasa tasarısı ekonomik kazanç değil kayıp getirecektir
ülkemize. İslam ülkeleriyle ihracat değil, politik savaş olacaktır diyorum. 
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi oylarınıza
sunuyorum: Kabul edenler… Kabul etmeyenler… Madde kabul edilmiştir.
14’üncü maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
15’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, tasarının tümünü oylamadan önce iki sayın milletvekiline lehte
ve aleyhte olmak üzere söz vereceğim oyunun rengini belli etmek üzere. 
İlk önce lehte
Kocaeli Milletvekili Zeki Aygün konuşacak. 
Buyurun Sayın
Aygün. (AK PARTİ sıralarından alkışlar)
ZEKİ AYGÜN
(Kocaeli) – Sayın Başkan, değerli milletvekilleri; Helal Akreditasyon Kurumu
Kuruluş ve Görevleri Hakkında Kanun Tasarısı’nda oyumun rengini belirtmek üzere
söz almış bulunuyorum. Bu vesileyle yüce heyeti saygıyla selamlıyorum. 
Tabii, bu
konuşmayı hazırlarken güzel bir hazırlık yapmıştık ama arkadaşlarım bu konuyla
ilgili güzel sözler söylediler; benim söyleyeceğim tekrar olacak ama ben burada
bu saatte bu konuşmayı yapmayacağım. 
Helalinden bir
yasa çıkarttığımızı belirtmek istiyorum. Ülkemize, milletimize ve İslam âlemine
hayırlı olsun diyorum. Oyumun rengi “Evet.” (AK PARTİ sıralarından alkışlar) 
BAŞKAN –
Teşekkür ederim.
HAYDAR AKAR
(Kocaeli) – Zeki Aygün, Kocaeli Milletvekilisin, Kocaeli metrosu ne oldu, onu
konuşsaydın. 
ZEKİ AYGÜN
(Kocaeli) – Ya, biz konuşmuyoruz, icraat yapıyoruz Haydar. 
BAŞKAN – Aleyhte
Kocaeli Milletvekili Sayın Tahsin Tarhan konuşacak. (CHP sıralarından alkışlar)

Buyurun Sayın
Tarhan. 
TAHSİN TARHAN
(Kocaeli) – Sayın Başkan, değerli milletvekilleri; hepinizi saygıyla sevgiyle
selamlıyorum. 
Kocaeli
Milletvekilimiz çıktı, beş dakika zamanı vardı, sadece kırk beş saniyesini
konuştu. 
BÜLENT TURAN
(Çanakkale) – İş yapıyoruz, iş. 
TAHSİN TARHAN
(Devamla) – Gerçekten, bu kürsüde beş dakika konuşmak için saatlerce, günlerce
bekliyoruz. Aslında burada Kocaeli’nin sorunlarını anlatabilirdiniz. Bir örnek
vereyim size; Büyükşehir Belediye Başkanımız ısrarla bize şunu söylüyor
Kocaeli’de: “Ya, biz kamu yatırımlarından yeterince pay alamıyoruz. İşte,
İstanbul’daki metro, havaalanına yönlendiriliyor. Kocaeli’ye kamu yatırımı
yapılmıyor, Büyükşehirin bütçesi de yetmiyor.” 
CAHİT ÖZKAN
(Denizli) – Konuya gelelim konuya; Kocaeli yok, yasada yok, yasada yok Kocaeli.
TAHSİN TARHAN
(Devamla) – En azından burada -Sayın Bakan da burada- şunu isteyebilirdin,
diyebilirdin ki: Bugün Kocaeli Büyükşehirin bütçesi yetmiyor, kamu
yatırımlarından biz daha fazla pay almalıyız.
CAHİT ÖZKAN
(Denizli) – Yasama faaliyeti ile Hükûmet işlerini karıştırmayalım.
TAHSİN TARHAN
(Devamla) – İşte, Kocaeli’nin en büyük sorunu ulaşım. Buraya metro
yatırımlarıyla ilgili destek isteyebilirdiniz. 
Çok değerli
milletvekilleri, bugün biz burada helal-haramı tartışıyoruz. Aslında
Türkiye’nin en büyük sorunu, bugün ülkedeki en büyük sorun dış politika. Dış
politikada yapılan yanlışlar Türkiye’yi ekonomik anlamda bugünlere getirdi. 
CAHİT ÖZKAN
(Denizli) – Konuya gel, konuya.
TAHSİN TARHAN
(Devamla) – Bugün biz, tekeden nasıl süt çıkarırız, bunu tartışıyoruz. Bırakın
onu, siz öncelikli olarak Müslüman ülkelerle dış politikada, ekonomik anlamda,
diyalog anlamında gelişimi sağlayın. 
Hangi ülkeyle
aramız iyi ki? Gittik, mücadele verdik Libya’da, yeri geldiğinde uçağa
dolarları yükleyip gönderdik, savaştık. Ne oldu? Müteahhitlerimiz arkasına
bakmadan, bütün alacaklarını bırakıp çekti geldiler. İşte, Suriye’de her gün
fırıldak gibi dönüyoruz. 
SALİH ÇETİNKAYA
(Kırşehir) – Konuya lütfen ya, ne alakası var? 
TAHSİN TARHAN
(Devamla) – Belli bir dış politikamız yok. Biz bugün burada diyoruz ki: Helal
Akreditasyonu kurarsak gerçekten ekonomiyi artırırız, ekonomi gelişir. Burada
600 milyar dolarlık bir bütçe var, bunu nasıl sağlarız?
Ya, bırakın,
bırakın. İhracatta 5 ülke içerisinde, düşünün, ilk 5’te olan ülkelerle bugün
aramız bozuk, dış politikada kapılar kapanmış. Almanya’yla tartışıyoruz,
Almanya ekonomik anlamda bizim dış ihracatta ilk 3’te. Amerika’yla vize sorunu
yaşıyoruz. Düşünün, Irak’la problem yaşıyoruz. Düşünün, daha önce Irak
Hükûmetini dikkate almayıp Kuzey Irak Hükûmetiyle anlaşma yapan bugünkü iktidar
şimdi ne hâlde? Tekrar “Irak devleti ile biz iş birliği yaptık.” diyoruz. Onun
için, öncelikli olarak Türkiye, demokratikleşmenin adımlarını atıp, dış
politikada on yıllık, yirmi yıllık politikalar uygulayıp Türkiye’yi bölgede söz
sahibi yapacak. Öncelikli olarak, bugün Türkiye’nin en büyük sorunu olan tek
adam rejiminden Türkiye’yi kurtarması gerekiyor. 
Güneydoğuda
belediye başkanları görevden alınıyor, kayyum atanıyor; kendi belediye
başkanlarınız zorla istifa ediyorlar; güneydoğuda, doğuda atadıkları kayyumlar
yolsuzluk yapıyor, onları da görevden alıyorlar. Onun için, biz öncelikli
olarak Türkiye’de demokratik adımları atıp iyi bir dış politikayı uygulayarak
ekonomiyi ayağa kaldıracaksak böyle kaldıracağız.
Gecenin bu
saatinde, ne olursa olsun, ben bu yasa tasarısına emek veren bütün
milletvekillerini tebrik ediyorum, teşekkür ediyorum. 
Oyumun rengini
de “hayır” olarak açıklıyorum.
Hepinizi
saygıyla sevgiyle selamlıyorum. (CHP sıralarından alkışlar)
BAŞKAN –
Teşekkür ederim.
Sayın
milletvekilleri, tasarının görüşmeleri tamamlanmıştır.
Tasarının tümü
açık oylamaya tabidir. 
Açık oylamanın
şekli hakkında Genel Kurulun kararını alacağım.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için üç
dakika süre veriyorum.
Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin oy pusulalarını oylama için verilen süre
içinde Başkanlığa ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını ve oyunun rengini ve kendisinin ad ve soyadı ile imzasını taşıyan
oy pusulasını yine oylama için verilen süre içerisinde Başkanlığa
ulaştırmalarını rica ediyorum.
ENGİN ALTAY
(İstanbul) – Pusula verenlerin salonda bulunup bulunmadığını talep edeceğiz.
BAŞKAN – Oy
pusulası veren sayın vekiller, lütfen… Pusula veren arkadaşlar lütfen salonu
terk etmesin.
Oylama işlemini
başlatıyorum.
(Elektronik
cihazla oylama yapıldı)
BAŞKAN – Sayın
milletvekilleri, Helal Akreditasyon Kurumu Kuruluş ve Görevleri Hakkında Kanun
Tasarısı’nın açık oylama sonucunu okuyorum:
“Kullanılan oy sayısı : 214
Kabul  :  199
Ret :  11
Çekimser : 4 (x)
 Kâtip Üye  Kâtip Üye
 Emre Köprülü Mustafa Açıkgöz
 Tekirdağ Nevşehir”
Tasarı kabul
edilmiş ve kanunlaşmıştır. 
Sayın
Bakanımızın sanıyorum Sayın Kayan’a ait bir soruya cevap verme talebi var. 
Buyurun. 
V.- AÇIKLAMALAR (Devam)
40.- Orman ve Su İşleri Bakanı Veysel
Eroğlu’nun, Muğla Milletvekili Mehmet Erdoğan, Kırklareli Milletvekili Türabi
Kayan ve Iğdır Milletvekili Mehmet Emin Adıyaman’ın yaptıkları
açıklamalarındaki bazı ifadelerine ilişkin açıklaması
ORMAN VE SU
İŞLERİ BAKANI VEYSEL EROĞLU (Afyonkarahisar) – Sayın milletvekilleri, esasen
Marmaris’te bir yangından bahsedilmişti. O kontrol altına alındı. Bir şahıs,
sarhoş bir kişi ormanı iki yerden yakmaya teşebbüs etmiş, onu da jandarma ve
ormancılar yakaladı; bir. 
Bir de
Tendürek’le ilgili, arkadaşlar çıktı…. Yol düzenlemesi yapılıyor, bir ay içinde
açılacak o Tendürek yolu. 
Bir de ORKÖY’le
ilgili değerli vekilimizin söylediği husus var. Onu şu anda inceliyoruz; acaba
onu iyileştirmek mümkün mü, ona da bakacağım ama siz bize bu konuda bilgi
gönderirseniz memnun olurum. 
Herkese teşekkür
ediyorum, helal olsun sizlere. (AK PARTİ sıralarından alkışlar) 
BAŞKAN –
Teşekkür ediyorum. 
Sayın
milletvekilleri, 2’nci sırada bulunan 325 sıra sayılı Kanun Tasarısı ve
Dışişleri Komisyonu Raporu’nun görüşmelerine başlıyoruz. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti ile Nijer
Cumhuriyeti Arasında Savunma Sanayi İşbirliği Anlaşmasının Onaylanmasının Uygun
Bulunduğuna Dair Kanun Tasarısı (1/661) ile Millî Savunma Komisyonu ve
Dışişleri Komisyonu Raporlarının (S. Sayısı: 325)
BAŞKAN –
Komisyon? Yok. 
Ertelenmiştir. 
3’üncü sırada
bulunan 479 sıra sayılı Kanun Tasarısı ve Dışişleri Komisyonu Raporu’nun
görüşmelerine başlıyoruz. 
3.- Türkiye Cumhuriyeti Hükümeti ile Büyük
Britanya ve Kuzey İrlanda Birleşik Krallığı Hükümeti Arasında Savunma ile
İlgili Gizlilik Dereceli Bilginin Korunması Konusunda Güvenlik Anlaşmasının
Onaylanmasının Uygun Bulunduğuna Dair Kanun Tasarısı (1/735) ve Dışişleri
Komisyonu Raporu’nun (S. Sayısı: 479)
BAŞKAN –
Komisyon? Yok. 
Ertelenmiştir. 
Bundan sonra da
komisyonların bulunamayacağı anlaşıldığından, kanun tasarı ve teklifleri ile
komisyonlardan gelen diğer işleri sırasıyla görüşmek için 2 Kasım 2017 Perşembe
günü saat 14.00’te toplanmak üzere birleşimi kapatıyorum. 
İyi geceler
diliyorum. 
Kapanma Saati: 22.37




(x) 501 S. Sayılı Basmayazı 31/10/2017
tarihli 15’inci Birleşim Tutanağı’na eklidir.


(x) Açık oylama kesin sonuçlarını
gösteren tablo tutanağa eklidir. 




