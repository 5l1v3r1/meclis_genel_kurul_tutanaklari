



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 65’inci
Birleşim
 22
Ocak 2017 Pazar

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- BAŞKANLIĞIN GENEL KURULA
SUNUŞLARI
A) Meclis Araştırması Önergeleri
1.- Artvin Milletvekili Uğur Bayrakutan ve
23 milletvekilinin, Aile ve Sosyal Politikalar Bakanlığı bünyesinde ek ders karşılığı
çalışan personelin özlük haklarında ve çalışma koşullarında yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/450)
2.- İstanbul Milletvekili Mustafa Sezgin
Tanrıkulu ve 30 milletvekilinin, kâğıt toplayıcılığında yaşanan sorunların
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/451) 
3.- Trabzon Milletvekili Haluk Pekşen ve 22
milletvekilinin, fındık sektöründe yaşanan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/452)

V.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun 22,
23, 24, 25, 26 ve 31 Ocak 2017 ile 1 ve 2 Şubat 2017 günleri toplanmamasına,
İkinci Yasama Yılı sonuna kadarki birleşimlerinde saat 24.00’e kadar çalışmalarına
devam etmesine ilişkin önerisi 

VI.- AÇIKLAMALAR
1.- Ankara Milletvekili Levent Gök’ün,
Türkiye Büyük Millet Meclisi eski Başkan Vekili Tunceli Milletvekili Kamer
Genç’in ölümünün 1’inci yıl dönümüne ve hayatını kaybeden Gençlerbirliği Spor
Kulübünün eski Başkanı İlhan Cavcav’a Allah’tan rahmet dilediğine ilişkin
açıklaması
2.- İstanbul Milletvekili Mahmut Tanal’ın, Türkiye Büyük Millet Meclisi eski Başkan
Vekili Tunceli Milletvekili Kamer Genç’in ölümünün 1’inci yıl dönümüne ve AKP
Erzurum Milletvekili Zehra Taşkesenlioğlu’nun Anayasa değişikliğiyle ilgili
bazı ifadelerine ilişkin açıklaması
3.- Gaziantep Milletvekili Mehmet
Gökdağ’ın, Türkiye Büyük Millet Meclisi eski Başkan Vekili Tunceli Milletvekili
Kamer Genç’in ölümünün 1’inci yıl dönümüne ilişkin açıklaması
4.- İzmir Milletvekili Mustafa Ali
Balbay’ın, Türkiye Büyük Millet Meclisi eski Başkan Vekili Tunceli Milletvekili
Kamer Genç’in ölümünün 1’inci yıl dönümüne ve hayatını kaybeden Gençlerbirliği
Spor Kulübünün eski Başkanı İlhan Cavcav’a Allah’tan rahmet dilediğine ilişkin
açıklaması
5.- Amasya Milletvekili Mehmet Naci
Bostancı’nın, Türkiye Büyük Millet Meclisi eski Başkan Vekili Tunceli
Milletvekili Kamer Genç’in ölümünün 1’inci yıl dönümüne, hayatını kaybeden
Gençlerbirliği Spor Kulübünün eski Başkanı İlhan Cavcav’a Allah’tan rahmet
dilediğine ve sosyal medyada yapılan paylaşımları Mecliste dile getirmeyi uygun
görmediğine ilişkin açıklaması
6.- Adıyaman Milletvekili Adnan
Boynukara’nın, bir milletvekilinin Anayasa’ya “evet” oyu veren 339 milletvekilini
hain olarak ilan ettiğine ve bu ifadesini düzeltmesi gerektiğine ilişkin
açıklaması
VII.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı’nın, Türkiye Büyük Millet Meclisi eski
Başkan Vekili Kamer Genç ile Gençlerbirliği eski Başkanı İlhan Cavcav’a
Allah’tan rahmet dilediğine ilişkin konuşması
22 Ocak 2017 Pazar
BİRİNCİ OTURUM
Açılma Saati: 14.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Emre KÖPRÜLÜ (Tekirdağ), Sema KIRCI (Balıkesir) 
----- 0 -----
BAŞKAN – Türkiye
Büyük Millet Meclisinin 65’inci Birleşimini açıyorum. 
Toplantı yeter
sayısı vardır, görüşmelere başlıyoruz.
Gündeme
geçiyoruz.
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge bulunmaktadır, önergeleri ayrı ayrı
okutacağım. 
Üçüncü sırada
okutacağım Meclis araştırması önergesi beş yüz kelimeden fazla olduğu için
önerge özeti okutulacaktır ancak önergenin tam metni tutanak dergisinde yer
alacaktır.
Buyurun.
IV.- BAŞKANLIĞIN GENEL KURULA
SUNUŞLARI
A) Meclis Araştırması Önergeleri
1.- Artvin Milletvekili Uğur Bayrakutan ve
23 milletvekilinin, Aile ve Sosyal Politikalar Bakanlığı bünyesinde ek ders karşılığı
çalışan personelin özlük haklarında ve çalışma koşullarında yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/450)
Türkiye Büyük Millet Meclisi Başkanlığına
Aile ve Sosyal Politikalar Bakanlığı bünyesinde ek ders
karşılığı çalışan öğretmen, sosyolog, sağlık memuru, hemşire ve benzeri
personellerin özlük haklarında ve çalışma koşullarında yaşanan sorunların
araştırılarak gerekli incelemelerin yapılması amacıyla Anayasa’nın 98’inci ve
İç Tüzük’ümüzün 104’üncü ve 105’inci maddeleri gereğince Meclis araştırması
komisyonu açılmasını saygılarımızla arz ve talep ederiz.
1)
Uğur Bayraktutan (Artvin)

2)
Kadim Durmaz  (Tokat)
3)
Orhan Sarıbal  (Bursa)
4)
Ahmet Akın (Balıkesir)
5)
Tekin Bingöl  (Ankara)
6)
Utku Çakırözer  (Eskişehir)
7)
Veli Ağbaba (Malatya)
8)
Nihat Yeşil (Ankara)
9)
Onursal Adıgüzel (İstanbul)
10)
Vecdi Gündoğdu (Kırklareli)
11)
Ünal Demirtaş (Zonguldak)
12)
Mehmet Göker (Burdur)
13)
Candan Yüceer (Tekirdağ)
14)
İrfan Bakır (Isparta)
15)
Mahmut Tanal (İstanbul)
16)
Tur Yıldız Biçer (Manisa)
17)
Muharrem Erkek (Çanakkale)
18)
Hüseyin Çamak (Mersin)
19)
Mevlüt Dudu (Hatay)
20)
Yakup Akkaya (İstanbul)
21)
Kemal Zeybek (Samsun)
22)
Elif Doğan Türkmen (Adana)
23)
Nurhayat Altaca Kayışoğlu (Bursa)
24)
Bülent Öz (Çanakkale)
Gerekçe:

Türkiye’nin her bölgesinde Aile ve Sosyal
Politikalar Bakanlığı il müdürlüklerine bağlı olarak ek ders karşılığı çalışan
öğretmen, sosyolog, sağlık memuru, hemşire ve benzeri personelin özlük
haklarında ve çalışma koşullarında birçok sorun mevcuttur. Çalıştıkları
kurumlarda kadrolu meslek elemanlarıyla aynı görev ve işlemleri sürdürmekle birlikte
(asıl iş) herhangi bir özlük hakları bulunmamaktadır. Aile ve Sosyal
Politikalar Bakanlığı tarafından istihdam edilen personel çalıştığı iş
yerlerinde hizmet alımı kapsamında çalışan temizlik görevlisi, kalorifer
görevlisi, çaycı ve benzeri personelden daha düşük ücretle çalıştırılmaktadır.
Türkiye genelinde ek ders ücreti
karşılığında görev yapan meslek elemanlarının özlük haklarının
iyileştirilmesine yönelik bir çalışma bugüne kadar yapılmamıştır. İl dışı ve
ilçe görevlendirilmelerinde kadrolu personele ödenen yolluk ücretinden, yıllık
izinden, süt izninden, kıdem ve ihbar tazminatından, sendikal haklardan,
işsizlik maaşından ve benzerlerinden yararlanamadıkları gibi sağlık özrü
durumunda alınan raporları da maaşlarından, sigorta günü ve primlerimden düşürülmektedir.
Resmî tatillerde, idari izinlerde ve özel izinlerde maaşlarının çalıştıkları
saat üzerinden hesaplanması ve izin günlerinde çalışmadıkları gerekçesiyle ders
ücretleri daha da düşmektedir. Bu nedenle sigorta primleri dahi eksik
yatmaktadır. Bu koşullarda çalışan personel ücret kesintileri nedeniyle tatil
bile olsun istememekte, hasta oldukları vakit hastaneye gitmeyerek işe gelmeye
çalışmaktadır. 
Toplumsal sorunlar, toplumun tamamını ilgilendiren
sorunlardır. Toplumsal sorunlar daha çok siyasi kararlarla çözüme kavuşur. Bu
sorunların çözümü için toplumun ilgili kesimi toplu hâlde çözüm araması
durumunda sonuca daha çabuk aşacaktır. Aile ve Sosyal Politikalar Bakanlığında
ek ders ücreti karşılığı çalışan personelin sorununun toplumsal bir sorun
olduğu görülmektedir. Zaman zaman bu konu gündeme geldiğinde Bakanlık
yetkilileri Millî Eğitim Bakanlığını örnek göstermektedirler. Oysaki Millî
Eğitim Bakanlığında ek ders ücreti karşılığı çalışan personeli 439 sayılı Millî
Eğitim Bakanlığına Bağlı Yüksek ve Orta Dereceli Okullar Öğretmenleri ile
İlkokul Öğretmenlerinin Haftalık Ders Saatleri ile Ek Ders Ücretleri Hakkında
Kanun’un 8’inci maddesinde belirtildiği üzere, çeşitli nedenlerle öğretmen
ihtiyacının karşılanmadığı durumlarda eğitim öğretim hizmetlerinin
yürütülebilmesi için bu yönde bir uygulama yapılmasının kamu yararı ve hizmet
gereği olduğu için görevlendirilmektedir. 439 sayılı Kanun’un ilgili maddesini
incelendiğimizde şöyle bir sonuç ortaya çıkmaktadır: Eğitim hizmetleri zorunlu
olduğu ve bu hizmetlerin aksamaması için geçici olarak ek ders ücreti karşılığı
öğretmen görevlendirilmektedir.
Ek ders karşılığı çalışan personel ile aynı işi yapan
kadrolu meslek elemanlarının hakları arasındaki farkı karşılaştırmayı bırakın,
ek ders karşılığı çalışan personel ile taşeron işçiler arasındaki fark
karşılaştırılamayacak kadar büyüktür. Bu şartlarda çalışmak, büyük
hakkaniyetsizlik olmakla beraber, maddi ve manevi olarak da büyük sıkıntılar
yaşatmaktadır. Aile ve Sosyal Politikalar Bakanlığı 1 Şubat 2016 tarihinden
itibaren ders saatlerini haftalık otuz beş saate çıkarmıştır. Ancak, bu ve
benzeri geçici çözümler pek fayda sağlamamaktadır.
Aile ve Sosyal Politikalar Bakanlığında ek ders
karşılığı çalışanlar, şartları ve aldıkları ücretlerden dolayı yuva kuramamaktadır.
Bu durum Aile ve Sosyal Politikalar Bakanlığının adına yakışmamaktadır.
Bakanlık bünyesinde ek ders karşılığı çalışanlar aile kuramazken işleri gereği
diğer ailelere nasıl destek olmaları beklenmektedir. Ek ders karşılığı çalışan
personelle ilgili yeni bir düzenlemeye acilen ihtiyaç vardır.
Yukarıda belirtilen hususlar ışığında, Aile ve Sosyal
Politikalar Bakanlığı bünyesinde ek ders karşılığı çalışan öğretmen, sosyolog,
sağlık memuru, hemşire ve benzeri personelin özlük haklarında ve çalışma
koşullarında yaşanan sorunların araştırılarak gerekli incelemelerin yapılması
için Anayasa'nın 98’inci ve İç Tüzük’ümüzün 104’üncü ve 105’inci maddeleri
gereğince Meclis araştırması komisyonu açılmasını saygılarımızla arz ederiz.
2.- İstanbul Milletvekili Mustafa Sezgin
Tanrıkulu ve 30 milletvekilinin, kâğıt toplayıcılığında yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/451) 
Türkiye Büyük Millet Meclisi
Başkanlığına
Kâğıt toplayıcılığında yaşanan sorunların tüm
boyutlarıyla ele alınarak belirlenmesi ile etkili ve sürekli tedbirlerin
alınması amacıyla Anayasa'nın 98'inci, İç Tüzük’ün 104'üncü ve 105'inci
maddeleri gereğince Meclis araştırması açılması için gereğini saygılarımızla
arz ve teklif ederiz.
1) Mustafa Sezgin Tanrıkulu (İstanbul)
2) Mahmut Tanal (İstanbul)
3) Kadim Durmaz (Tokat)
4) Orhan Sarıbal (Bursa)
5) Kazım Arslan (Denizli)
6) Muşa Çam  (İzmir)
7) Ali Akyıldız  (Sivas)
8) Tur Yıldız Biçer  (Manisa)
9) Gülay Yedekci (İstanbul)
10) Vecdi Gündoğdu (Kırklareli)
11) Turabi Kayan (Kırklareli)
12) Nihat Yeşil  (Ankara)
13) Hüseyin Yıldız  (Aydın)
14) Candan Yüceer  (Tekirdağ)
15) Veli Ağbaba (Malatya)
16) Ceyhun İrgil  (Bursa)
17) Ahmet Akın  (Balıkesir)
18) Uğur Bayraktutan  (Artvin)
19) Tekin Bingöl  (Ankara)
20) Onursal Adıgüzel  (İstanbul)
21) Ünal Demirtaş  (Zonguldak)
22) Mehmet Göker  (Burdur)
23) İrfan Bakır  (Isparta)
24) Muharrem Erkek 
(Çanakkale)
25) Mevlüt Dudu (Hatay)
26) Yakup Akkaya (İstanbul)
27) Kemal Zeybek (Samsun)
28) Bülent Öz (Çanakkale)
29) Elif Doğan Türkmen (Adana)
30) Nurhayat Altaca Kayışoğlu (Bursa)
31) Hüseyin Çamak (Mersin)
Gerekçe:
Türkiye'de bugün yaklaşık 500 bin kişinin geçimini
kâğıt toplayarak sağladığı tahminleri mevcuttur. Kâğıt toplayarak geçimini
sağlayan yurttaşlar, zor ve güvencesiz çalışma şartlarına rağmen kâğıtların
geri dönüşümünü mümkün kılarak hem ülke ekonomisine hem de çevreye olumlu bir
katkıda bulunmaktadırlar. Geçtiğimiz günlerde Çevre ve Şehircilik Bakanlığı, 2011
yılında çıkarılan ancak bugüne dek fiilen işletilmediği anlaşılan Ambalaj
Atıkları Yönetmeliği’ni dayanak göstererek kâğıt işçilerinden kâğıt alan
lisanslı firmalara yolladığı tebligat ve denetleme memurlarıyla toplayıcıdan
kâğıt almaları durumunda yasal çerçevede 140 bin Türk lirası ceza
uygulayacağını belirtmiştir. Bu tebligatın sonucunda firmalar toplayıcılardan
kâğıt almayı büyük ölçüde durdurmuştur. Yönetmeliğin amacı, yalnızca lisanslı
firmaların kâğıt toplama işini üstlenmesidir. Söz konusu sektörde çalışma
lisansı bulunan yaklaşık 950 firma bulunmaktadır. Bu firmaların istihdam
kapasitesinin, şu an Türkiye'de kâğıt toplayarak geçimini sürdüren insanları
istihdam edebilmekten çok uzak olduğu düşünüldüğünde, söz konusu yönetmeliğin
bir anda uygulanmasının, sektörden geçimini sağlayan binlerce yurttaş için
yıkım anlamına geleceği açıktır.
Türkiye'de bugün kâğıt toplayarak yaşamını sürdüren
insanların tamamının sosyal güvenceden yoksun olduğu, çoğunun kendi doğdukları
kentlerden göç etmek durumunda kalan kişiler olduğu ve Suriyeli sığınmacıların
da son zamanlarda bu sektöre dâhil olduğu düşünüldüğünde, sektördeki,
kırılganlık ve olası ani değişikliklerin ekonomik ve insani faturasının
büyüklüğü ortaya çıkmaktadır. Öte yandan sektörün mevcut hâliyle korunması da
güvencesiz çalışmanın devamı anlamına gelecektir.
22 Ekim 2013 tarihinde vermiş olduğum yazılı soru
önergesinde, kâğıt toplayıcılarına getirilen engelleme ile maddi imkansızlık
yaşayan ve hayatını zor koşullarda kimseye zarar vermeden idame ettirmeye
çalışan bu insanlar için Ankara Valiliğinin iş imkânı sağlayıp sağlamayacağına,
çöp, kâğıt ve benzeri maddelerin toplanması işinde yetkilendirilecek kişilere
ne kadar ücret ödeneceğine ve bu ödemenin hangi kaynaklardan sağlanacağına 5
Mayıs 2014 tarihinde İçişleri Bakanı tarafından verilen yanıtta, "Ankara
ilinde ambalaj atıklarının geri dönüşüm çalışmaları Çevre ve Şehircilik
Bakanlığının gözetiminde ilgili yönetmelikler ve Çevre Yönetimi Genel
Müdürlüğünce belirlenen usul ve esaslar dâhilinde lisanslı geri dönüşüm
firmalarına yaptırılmaktadır. Çöp, kâğıt ve benzeri maddelerin toplanması
işinde yetkilendirilen kişilerin ücretleri firmalar tarafından ödenmekte,
toplanan çöpler ve geri dönüşüm materyalleri Ankara Büyükşehir Belediyesince
belirlenen çöp depolama yerlerinde ayrıştırılmaktadır." ifadeleri yer
almıştır.
Binlerce insan kâğıt toplayıcılığıyla yoksulluğu
sübvanse edebilmektedir. İş bulamayan hükümlülerden, diğer ülkelerden
gelenlerden, son zamanlarda özellikle Suriyelilerden ve riskli grup olarak adlandırılan
köyü boşaltılan vatandaşlara kadar birçok insan bu yolla yaşamını sürdürmeye
çalışmaktadır.
Kâğıt toplayıcılarının çalışma ve yaşam koşullarının
iyileştirilmesi gerekirken lisanlı şirketlere toplayıcılardan kâğıt almaları
durumunda yasal çerçevede 140 bin TL ceza uygulanacak olması kâğıt
toplayıcılarını mağdur edecektir. Üretici firmalardan başlanarak bu sistemde
yer alanları gözetecek bir stratejik plan oluşturulmalıdır.
Kâğıt toplayıcılığında yaşanan sorunların tüm
boyutlarıyla ele alınarak belirlenmesi ile etkili ve sürekli tedbirlerin
alınması amacıyla Meclis araştırması açılması elzemdir.
3.- Trabzon Milletvekili Haluk Pekşen ve 22
milletvekilinin, fındık sektöründe yaşanan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/452)
Türkiye Büyük Millet Meclisi
Başkanlığına(x)
Türkiye'de
yaklaşık 700 bin hektar arazide aile işletmeciliği biçiminde 400 bin kadar
çiftçi fındık üretimiyle uğraşmaktadır. Son beş yıllık (2010-2014) ortalamalara
baktığımızda, 778 bin tonluk dünya fındık üretiminin yaklaşık yüzde 68'ini (530
bin ton), 675 bin ton kabuklu fındık karşılığı dünya ihracatının yüzde 76'sını
Türkiye gerçekleştirmektedir. Türkiye, fındık üretiminin ortalama yüzde 85’ini
ihraç etmektedir. Üretim ve ticaretinde dünya lideri olduğumuz bir ürünle
ilgili devlet politikasının olmayışı sürdürülebilir bir anlayış değildir.
Fındık sektöründe, katma değer kazandırılmış ürün yelpazesinin oluşturulması,
bölgesel .ve ürün bazlı yatırım teşviklerinin belirlenmesi, yüksek marka
değerli ürün yelpazesinin oluşturulması, yabancı yatırımcılarla iş birliğinin
geliştirilmesi; kooperatifçilik kültürünün geliştirilmesi, optimal büyüklükte
işletme tesisinin oluşturulması, tam rekabetçi piyasa şartlarının tahsis
edilmesi, kalite ve verimliliğin artırılması, sektöre yön verecek kurumsal
yapının (lisanslı depoculuk, fındık ihtisas borsası, üretici birlikleri ve benzeri)
oluşturulması, fındık ticaretiyle iştigal eden tacirler için bir standart
belirlenmesi, sektörün sorunlarının tüm yönleriyle ele alınıp incelenmesi ve
gerekli politikaların üretilmesi amacıyla Anayasa'nın 98’inci ve TBMM
İçtüzüğü’nün 104’üncü ve 105’inci maddeleri gereği Meclis araştırması
açılmasını arz ederiz. 02.02.2016
Saygılarımızla.
1)
Haluk Pekşen (Trabzon)
2)
Kemal Zeybek (Samsun)
3)
Tanju Özcan (Bolu)
4)
Ünal Demirtaş (Zonguldak)
5)
Mustafa Tuncer (Amasya)
6)
Kadim Durmaz (Tokat)
7)
Uğur Bayraktutan (Artvin)
8)
Bülent Yener Bektaşoğlu (Giresun)
9)
Barış Karadeniz (Sinop)
10) Engin Özkoç (Sakarya)
11) İrfan Bakır (Isparta)
12) Seyit Torun (Ordu)
13) Candan Yüceer (Tekirdağ)
14) Mahmut Tanal (İstanbul)
15) Tur Yıldız Biçer (Manisa)
16) Muharrem Erkek (Çanakkale)
17) Hüseyin Çamak (Mersin)
18) Mevlüt Dudu (Hatay)
19) Yakup Akkaya (İstanbul)
20) Bülent Öz (Çanakkale)
21) Elif Doğan Türkmen (Adana)
22) Nurhayat Altaca Kayışoğlu (Bursa)
23) Musa Çam (İzmir)
Gerekçe:
Türkiye'de yaklaşık 700 bin hektar arazide aile
işletmeciliği biçiminde 400 bin kadar çiftçi fındık üretimiyle uğraşmaktadır.
Son beş yıllık (2010-2014) ortalamalara baktığımızda, 778 bin tonluk dünya
fındık üretiminin yaklaşık yüzde 68'ini (530 bin ton), 675 bin ton kabuklu
fındık karşılığı dünya ihracatının yüzde 76'sını Türkiye gerçekleştirmektedir.
Türkiye fındık üretiminin ortalama yüzde 85'ini ihraç etmektedir. Türkiye, 2015
yılında 240 milyon 137 bin 287 kilogram fındık ihracatı karşılığında 2 miyar
827 milyon 316 bin418 dolar ihracat geliri elde etmiştir.
Dünya fındık tüketiminin yüzde 91'ini gerçekleştiren
Avrupa ülkeleri, fındığın yüzde 80'ini çikolata ve şekerleme sanayinde ham
madde olarak kullanmaktadır. Fabrikalarında kullandığı fındığın yüzde 80'ini
Türkiye'den ithal eden Ferrero, 2014 yılında 24.836 kişi çalışanıyla, 8,4
milyar euro ciro elde etmiştir. 400 bin üreticisiyle Türkiye'nin 2015 sezonu
fındık ihracat gelirinin sadece 2,8 milyar dolar olması, fındığa dayalı
sanayinin neden hâlen geliştirilmediğinin ve fındığın katma değerinin
Türkiye'de kalması için neden hâlen bir planlama yapılmadığının sorgulanması
gerektiğini göstermektedir.
Fındık dünyanın en önemli tarıma dayalı endüstriyel
ürünüdür. Fındık sektöründe yapılacak planlamayla dünya markası yaratılması
sağlanabilir. Dünyanın en çok fındık üreten ülkesi Türkiye iken dünyanın en
büyük çikolata üreten ülkesi değildir.
Fındık sanayisinin devletin tam teşvik kapsamına
alınması, bu teşvikin Karadeniz Bölgesi’nin tamamına yayılması, finansmanı için
de Kalkınma Bankasının devreye sokulması, Türkiye'de atılım yapan diğer
sektörlere uygulanan üç ayaklı gelişme planının fındık sanayisine de
uygulanması gerekirken fındığın çok fazla satıcının, az miktarda alıcının olduğu
homojen olmayan bir piyasada arz ve talep dengesine bırakılması fındık
sektöründeki sorunları ağırlaştırmaktadır.
Fındık üretiminde ve ticaretinde dünya lideri olan
Türkiye'de fındık sektöründe katma değeri yüksek üretime geçilmesi,
markalaşmaya yönelik planlama yapılması zorunludur. İç ve dış pazara uygun,
piyasaların talep ettiği fındık üretiminin gerçekleştirilmesi; pazar odaklı
üretim ve ürün çeşitlendirilmesi çalışmalarına ağırlık verilerek işlenmiş ürün
ihracatını artırmaya yönelik bölgesel bazda sektörel destekleme araçlarının
geliştirilmesi için araştırma ve incelemelerin yapılması gerekmektedir.
Ürünün
mülkiyetine sahip olan üretici, ürün satış işlemlerini üretici birlikleri veya
kooperatifler üzerinden gerçekleştiremediğinden dolayı piyasa fiyatlarının
belirlenmesinde etkin bir rol oynayamamaktadır. 2015 yılında fındığın yüzde
55,4'ünü 9 firma ihraç etmiştir; bu 9 şirket arasında yer alan Ferrero
şirketinin satın aldığı tek bir firma, fındığın sadece yüzde 29,3'ünü ihraç
etmiştir. Rakamlar ortadayken “Fındık fiyatı arz-talep dengesiyle oluşuyor.”
söyleminin arkasına saklanmak fındık üreticisinin sorunlarını görmezden gelmek
demektir.
Çikolata
sanayisinde faaliyet gösteren firmaların ham madde giderlerini azaltmak
amacıyla Azerbaycan ve Gürcistan'da fındık yetiştiriciliğini teşvik ederek
Türkiye'nin pazardaki etkinliğini azaltmaya yönelik faaliyetlerinin incelenmesi
gerekmektedir. Üretim ve ticaretinde dünya lideri olduğumuz bir ürünle ilgili
devlet politikasının olmayışı sürdürülebilir bir anlayış değildir. Fındık
sektöründe, katma değer kazandırılmış ürün yelpazesinin oluşturulması, bölgesel
ve ürün bazlı yatırım teşviklerinin belirlenmesi, yüksek marka değerli ürün yelpazesinin
oluşturulması, yabancı yatırımcılarla iş birliğinin geliştirilmesi,
kooperatifçilik kültürünün geliştirilmesi, optimal büyüklükte işletme tesisinin
oluşturulması, tam rekabetçi piyasa şartlarının tahsis edilmesi, kalite ve
verimliliğin artırılması, sektöre yön verecek kurumsal yapının (lisanslı
depoculuk, fındık ihtisas borsası, üretici birlikleri ve benzeri)
oluşturulması, fındık ticaretiyle iştigal eden tacirler için bir standart
belirlenmesi, sektörün sorunlarının tüm yönleriyle ele alınıp incelenmesi ve
gerekli politikaların üretilmesi amacıyla bir Meclis araştırmasına ihtiyaç
duyulmaktadır.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır. 
Sayın
milletvekilleri, Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
V.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun 22,
23, 24, 25, 26 ve 31 Ocak 2017 ile 1 ve 2 Şubat 2017 günleri toplanmamasına,
İkinci Yasama Yılı sonuna kadarki birleşimlerinde saat 24.00’e kadar çalışmalarına
devam etmesine ilişkin önerisi 
22/1/2017
Türkiye Büyük Millet Meclisi
Başkanlığına
Danışma Kurulu 22/1/2017 Pazar günü (bugün)
toplanamadığından, İç Tüzük’ün 19’uncu maddesi gereğince grubumuzun aşağıdaki
önerisinin Genel Kurulun onayına sunulmasını arz ederim. 
 Mustafa
Elitaş
 Kayseri
 AK
PARTİ Grubu Başkan Vekili 
Öneri: 
Genel Kurulun; 
23, 24, 25, 26 ve 31 Ocak 2017 ile 01 ve
02 Şubat 2017 günleri toplanmaması; İkinci Yasama Yılı sonuna kadarki
birleşimlerinde saat 24.00’e kadar çalışmalarına devam etmesi önerilmiştir. 
BAŞKAN – Grup önerisinin görüşmelerine
geçmeden önce Sayın Gök’ün bir söz talebi var.
Buyurun Sayın Gök.
VI.- AÇIKLAMALAR
1.- Ankara Milletvekili Levent Gök’ün,
Türkiye Büyük Millet Meclisi eski Başkan Vekili Tunceli Milletvekili Kamer
Genç’in ölümünün 1’inci yıl dönümüne ve hayatını kaybeden Gençlerbirliği Spor Kulübünün
eski Başkanı İlhan Cavcav’a Allah’tan rahmet dilediğine ilişkin açıklaması
LEVENT GÖK (Ankara) – Sayın Başkan,
teşekkür ederim. 
Bugün, çok uzun yıllar Türk siyasetinin
duayeni olarak Türkiye Büyük Millet Meclisinde görev yapmış, partimizin milletvekili,
siyasetin efsane ismi Kamer Genç’in ölümünün 1’inci yıl dönümü. Kamer Genç,
bugün, memleketi Nazımiye ilçesinde, Tunceli’nin Nazımiye ilçesinde yapılan bir
anma töreniyle anılıyor.
Kamer Genç, herkesin tartışmasız üzerinde
birleştiği bir şekilde dürüstlüğü, namusluluğundan taviz vermeden, Türk
siyasetinin yakışmayan her türlü tablosuna sesini en yüksek ve en diri şekilde
yükselten bir siyasetçiydi. Kendisinin bugüne kadar yapmış olduğu bütün siyasi
faaliyetlerinde ki çabaları, özellikle Fetullah Gülen konusundaki iddiaları ve
bunun tehlikesine dikkat çeken yaklaşımlarıyla ne kadar haklı olduğunu
gördüğümüz bir sürecin içerisinden geçiyoruz.
(Mikrofon otomatik cihaz tarafından
kapatıldı)
BAŞKAN – Tamamlayın lütfen Sayın Gök.
Buyurun. 
LEVENT GÖK (Ankara) – Elbette Kamer Genç’e bu yönüyle
kızanlar vardı; o, bu sözleri söylediği zaman eleştirenler vardı ama herkesin
şu anda hemfikir olduğu bir konu: “Kamer Genç ne kadar haklıydı.” deniliyor.
Kamer Genç’i bugün rahmetle, minnetle ve özlemle bir kez daha anıyorum; ruhu
şad olsun.
Sayın Başkan, bugün, aynı zamanda, Türk futbolunun
duayenlerinden, Ankara’mızın güzide kulüplerinden Gençlerbirliği’mizin efsane
başkanlarından, çok uzun yıllar başkanlık yapmış Sayın İlhan Cavcav’ı da
kaybetmenin derin üzüntüsünü yaşıyoruz. Tüm ailesine, sevenlerine ve spor
camiasına başsağlığı diliyor, İlhan Cavcav’a Allah’tan rahmet diliyorum.
Teşekkür ederim.
BAŞKAN - Aynı içerikte, Sayın Tanal söz talebinde
bulundu.
2.- İstanbul Milletvekili Mahmut Tanal’ın, Türkiye Büyük Millet Meclisi eski Başkan
Vekili Tunceli Milletvekili Kamer Genç’in ölümünün 1’inci yıl dönümüne ve AKP
Erzurum Milletvekili Zehra Taşkesenlioğlu’nun Anayasa değişikliğiyle ilgili
bazı ifadelerine ilişkin açıklaması
MAHMUT TANAL (İstanbul) - Teşekkür ediyorum.
Sayın Başkanım, değerli milletvekilleri; cumhuriyetin
kurucu değerlerine bağlı, yiğit bir Tunceli evladı Sayın Kamer Genç’i ölüm yıl
dönümünde saygı ve özlemle anıyorum. 
AKP Erzurum Milletvekili Zehra Taşkesenlioğlu, Anayasa
değişikliği için “Yüz yıldan fazladır bu topraklarda vurulan prangaları
kurtarmayı Rabbülalemin bize nasip eyledi…” Bu yüz yıllık prangadan laik
cumhuriyet rejimi mi kastedilmektedir? Bu vekil Anayasa değişikliğinin gerçek
amacını itiraf etmiştir. Kadınlardan prangaları çıkaran cumhuriyet rejimi
sayesinde vekil olan Zehra Taşkesenlioğlu asıl pranganın Meclise, demokrasiye
ve bunun sonucunda kadınlara vurulduğunun farkında değil midir? Bu vekil,
demokratik ve laik cumhuriyete ve Atatürk ilke ve inkılaplarına bağlı
kalacağına dair yemin etmesine rağmen bunları hangi hakla söylemektedir? AKP
Grubu bu konuyla ilgili özür dileyecek midir? 
Sayın Başkan, bir kadın olarak Meclisi yönetiyorsunuz,
bunu cumhuriyete borçlusunuz. Siz bir şeyler söyleyecek misiniz? 
Teşekkür ederim. (CHP sıralarından alkışlar)
FATMA BENLİ (İstanbul) - Vekillerin konuşması üzerinden
böyle bir usul var mı? Böyle bir açıklamanın tartışılmasının bir anlamı var mı?
BAŞKAN - Sayın Gökdağ…
3.- Gaziantep Milletvekili Mehmet
Gökdağ’ın, Türkiye Büyük Millet Meclisi eski Başkan Vekili Tunceli Milletvekili
Kamer Genç’in ölümünün 1’inci yıl dönümüne ilişkin açıklaması
MEHMET GÖKDAĞ (Gaziantep) - Sayın Başkan, sadece
partimiz Cumhuriyet Halk Partisinin değil Türk siyasetinin önemli isimlerinden,
duayenlerinden Kamer Genç’in 1’inci ölüm yıl dönümü. 
Kamer Genç, cumhuriyet değerlerine sonuna kadar bağlı
ve halkçı siyaset anlayışını yaşamının ve siyaset alanının her alanında
göstermiş çok değerli bir siyaset adamı idi. Kendisini, ölümünün 1’inci yıl
dönümünde saygıyla, özlemle anıyor; toprağı bol olsun, devridaim olsun diyorum.
BAŞKAN – Sayın Balbay, son olarak…
4.- İzmir Milletvekili Mustafa Ali
Balbay’ın, Türkiye Büyük Millet Meclisi eski Başkan Vekili Tunceli Milletvekili
Kamer Genç’in ölümünün 1’inci yıl dönümüne ve hayatını kaybeden Gençlerbirliği
Spor Kulübünün eski Başkanı İlhan Cavcav’a Allah’tan rahmet dilediğine ilişkin
açıklaması
MUSTAFA ALİ BALBAY (İzmir) – Sayın Başkan, sevgili
arkadaşlar; Kamer Genç’in ölümünün 1’inci yılında biz de kendisine sevgiyle
anıyoruz. Kamer Genç, gerçekten mücadelenin insanıydı; yerine göre kendini de
muhalefet edebilen, doğruya doğru, yanlışa yanlış diyebilen çok önemli bir
arkadaşımızdı. 12 Eylülün hemen sonrasında Danışma Kuruluna seçildi. O, en zor
günde bile muhalefet etmesini bildi. Danışma Kuruluna seçildi, sonra o Danışma
Kurulu Kamer Genç’in milletvekili adaylığını veto etti ama Kamer Genç yılmadı,
yine siyasi tarihimizdeki yerini aldı. Hep soyadı gibi yaşayacak diyorum.
İlhan Cavca’a da Allah’tan rahmet, yakınlarına
başsağlığı diliyorum. İlhan Cavcav, şehir kulüplerinin başarılı olabileceğini,
ülke çapında sadece sermayeyle bu işin olmayacağını, yürekle de olacağını
göstermiş önemli bir futbol insanıdır. Ona da Allah’tan rahmet diliyoruz, bütün
yakınlarına ve spor camiasına başsağlığı diliyoruz.
BAŞKAN – Teşekkür ederim.
Sayın Bostancı…
5.- Amasya Milletvekili Mehmet Naci
Bostancı’nın, Türkiye Büyük Millet Meclisi eski Başkan Vekili Tunceli
Milletvekili Kamer Genç’in ölümünün 1’inci yıl dönümüne, hayatını kaybeden
Gençlerbirliği Spor Kulübünün eski Başkanı İlhan Cavcav’a Allah’tan rahmet
dilediğine ve sosyal medyada yapılan paylaşımları Mecliste dile getirmeyi uygun
görmediğine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler.
İlhan Cavcav’a Allah’tan rahmet diliyorum.
Kamer Genç, ilginç bir insandı; fikirleri, tarzı bizim
kabul ettiğimiz, onayladığımız fikirler ve tarz değildi. Kendine has bir üslubu
vardı. AK PARTİ Grubuyla da çok polemiğe girerdi, biz de cevaplarını verirdik.
Şimdi, ebedî dünyada. Millet iradesinin bir parçasını temsil ediyordu.
Kendisini rahmetle anıyoruz. 
Diğer taraftan, sosyal medyada yazılanları, çizilenleri
Mecliste dile getirmeyi uygun görmem. Sosyal medya ayrı bir mecra. Oranın
kendine has kuralları, şartları, aklı, mantığı var. Şimdi, burada hangi vekil
ne yazmış, hangi insan neler söylemiş bunlara ilişkin konuşmalar yapmaya
kalkarsak Meclisin gündemini lüzumsuz yere bağlamı, dili, üslubu…
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Bostancı.
MEHMET NACİ BOSTANCI (Amasya) - Esasen
Meclisteki müzakerelerin mantığına uygun olmayan, farklı bir yer olan, kendine
has mecrada nasıl konuşuluyor ve tartışılıyorsa o hâle bırakmak gereken, eğer
ikaz edilecekse de bunu kişisel ilişkilerle yapmamız gereken bir alan olarak
görürüm sosyal medyayı. Yani bir rahatsızlığımız varsa, bir itirazımız varsa,
bir cevabımız varsa, çok aykırı gördüysek buraya taşımayı doğru görmem çünkü
bütün siyasi partilerin sosyal medyada verilen mesajlara ilişkin
rahatsızlıkları var, bu doğru bir tavır olmaz. Sadece sosyal medya değil,
dışarıda yapılan açıklamaları da buraya taşımayı uygun görmem. Burada farklı
bir bağlamda hep beraber, bütün parti gruplarıyla bir çalışma
gerçekleştiriyoruz. Buranın nezaketine, buranın diline uygun bir tarzda
konuşmaları yapmak gerekir.
Teşekkür ediyorum.
BAŞKAN – Teşekkür ederim.
Son olarak Sayın Boynukara…
6.- Adıyaman Milletvekili Adnan
Boynukara’nın, bir milletvekilinin Anayasa’ya “evet” oyu veren 339
milletvekilini hain olarak ilan ettiğine ve bu ifadesini düzeltmesi gerektiğine
ilişkin açıklaması
ADNAN BOYNUKARA (Adıyaman) – Sayın
Başkan, teşekkür ederim.
Anayasa değişikliği sırasında 339
milletvekili bu değişikliğe “evet” oyu verdi. Bir milletvekili Anayasa’ya
“evet” oyu veren 339 milletvekilini hain olarak ilan etmiş. Onu düzeltmesini
talep ediyorum. Bu ülkede Anayasa değişikliğine “evet” oyu veren hiç kimse hain
değildir. Hiç kimse bizim hainliğimizi ölçecek kalibreye, değere sahip
değildir. Lütfen düzeltsin bunu.
BAŞKAN – Teşekkür ederim.
VII.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı’nın, Türkiye Büyük Millet Meclisi eski Başkan
Vekili Kamer Genç ile Gençlerbirliği eski Başkanı İlhan Cavcav’a Allah’tan
rahmet dilediğine konuşması
BAŞKAN – Sayın milletvekilleri, Sayın
Kamer Genç ve Sayın İlhan Cavcav iki renkli kişilik; ikisine de Allah’tan
rahmet diliyorum.
V.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, Genel Kurulun 22,
23, 24, 25, 26 ve 31 Ocak 2017 ile 1 ve 2 Şubat 2017 günleri toplanmamasına,
İkinci Yasama Yılı sonuna kadarki birleşimlerinde saat 24.00’e kadar çalışmalarına
devam etmesine ilişkin önerisi (Devam)
BAŞKAN – Adalet ve Kalkınma Partisi Grup
önerisinin lehinde ilk olarak Kırıkkale Milletvekili Sayın Ramazan Can
konuşacak. (AK PARTİ sıralarından alkışlar) 
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum. 
Grup önerimizle -yedi gün- 23, 24, 25,
26, 31 Ocak ile 1, 2 Şubat 2017 günleri Meclisin toplanmamasını ve ikinci
yasama yılı sonuna kadar da saat 24.00’e kadar çalışmasını öneriyoruz. 
Meclis tarihî günlerini yaşıyor. İki gün
önce, 339 milletvekili, Cumhurbaşkanlığı sistemine ilişkin Anayasa
değişikliğini Meclis kararıyla millete götürme kararı aldı; hayırlı uğurlu
olsun. Milletimiz asli kararını verecektir. Meclis bu manada tarihe not düştü. 
Enteresandır, bugün de tarihe not düşülüyor.
Meclis fiilen toplanamadığı hâlde Cumhuriyet Halk Partisinin inatçı direnişi
sayesinde buralara geldik. Bu, ikinci günümüz. Bugün burada bir yasama
faaliyetine geçilecek mi? Yok. 
MURAT EMİR (Ankara) – Geçelim, niye
geçmiyoruz?
RAMAZAN CAN (Devamla) – Tamamen kapristen
kaynaklanan ve emeğe, millî servete halel getiren bir uygulama. (AK PARTİ
sıralarından alkışlar) Bugün Meclis lokantasında yemek çıktı; stenograflar,
kavaslar… Elektriği, suyu, millî servet heba oluyor diyorum. (AK PARTİ
sıralarından alkışlar) Gereksiz zaman kayıpları ile enerji kayıplarıyla
uğraşmayalım diyorum. 
Grup önerimizi Genel Kurulun takdirine
sunuyor, tekrar hepinizi saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederim Sayın Can.
LEVENT GÖK (Ankara) – Sayın Başkan,
Hükûmet sıralarında Hükûmet üyesi olmayan arkadaşlarımız var. Başka işleri
varsa sonra yapsınlar lütfen. Ciddi bir iş yapıyoruz. Bir uyarırsanız bu
arkadaşlarımızı, seviniriz.
BAŞKAN – Kendi takdirlerinde.
Adalet ve Kalkınma Partisi grup
önerisinin aleyhinde ilk olarak Manisa Milletvekili Sayın Erkan Akçay
konuşacak. 
Buyurun Sayın Akçay. (MHP sıralarından
alkışlar)
LEVENT GÖK (Ankara) – Yani, oranın bir
mahremiyeti var, bir şeyi var.
Sayın Grup Başkan Vekili, lütfen,
milletvekillerinizi Hükûmet sıralarından kaldırınız. Yani, böyle bir laubali
anlayışa da gerek yok.
BAŞKAN – Buyurun Sayın Akçay.
LEVENT GÖK (Ankara) – Sayın Başkan,
lütfen, milletvekillerini kaldırınız o Hükûmet sıralarından.
BAŞKAN – Sayın milletvekillerinin nerede
oturacağına ben karar veremem, kendi takdirleri.
LEVENT GÖK (Ankara) – Ama, efendim, işin
bir ciddiyeti var. Yani, şimdi, ben gelip Başkanlık kürsüsüne oturabilir miyim?
Herkesin bir oturacağı yer var. Yani, böyle bir laubali anlayışa gerek yok ki.
BAŞKAN – Sayın milletvekillerinin kendi
sıralarına geçmelerini rica edeyim kendilerinden. Ancak, bunu yapabilirim.
Buyurun Sayın Akçay.
LEVENT GÖK (Ankara) – Yani, iş takibini
başka zamana bıraksınlar.
AHMET
HAMDİ ÇAMLI (İstanbul) – Ağabey, çok kıskanıyorsun beni ya.
LEVENT
GÖK (Ankara) – İş takibini başka zamana bıraksınlar.
MEHMET
ALİ ŞAHİN (Karabük) – O koltukları milletvekillerine layık görmüyor musunuz?
BAŞKAN
– Sayın Akçay kürsüde, lütfen.
Buyurun
Sayın Akçay.
ERKAN
AKÇAY (Manisa) – Ama, Sayın Başkan, karşılıklı muhavereler içerisinde konuşmak
biraz müşkül oluyor. 
BAŞKAN
– Haklısınız.
Buyurun.
ERKAN
AKÇAY (Devamla) – Sayın Başkan, değerli milletvekilleri; muhterem heyetinizi
saygıyla selamlıyorum.
Bugün
Adalet ve Kalkınma Partisinin vermiş olduğu grup önerisi hakkında söz aldım.
Öncelikle,
ifade etmek isterim ki siyasetimizin önemli simalarından ve uzun yıllar Türkiye
Büyük Millet Meclisinde aktif olarak görev yapmış, ayakları bu topraklara
basan, değerli vatan evladı, bayrağına, cumhuriyetine katıksız bağlılık
içerisinde, hatta tek başına bazen sivri çıkışlarıyla muhalefet ettiğine de hep
birlikte tanık olduğumuz merhum Kamer Genç’in vefatının 1’inci yıl dönümü.
Merhum Kamer Genç’e bu vesileyle tekrar Allah’tan rahmet diliyorum ve ailesine,
bütün milletvekili arkadaşlarımıza, Cumhuriyet Halk Partisine de başsağlığı
dileklerimi iletiyorum. 
Yine,
yıllarca Dışişleri Bakanlığı yapmış, Anavatan Partisi Hükûmetleri döneminde,
merhum Vahit Halefoğlu’nun da 98 yaşında hayatını kaybettiğini de bugün
üzülerek öğrendik. Vahit Halefoğlu’na Allah’tan rahmet dilerken ailesine ve
milletimize başsağlığı dileklerimi iletiyorum. 
Yine,
spor camiasının duayen isimlerinden İlhan Cavcav’ın da vefatını üzüntüyle
öğrendik. İlhan Cavcav’a da rahmet dileklerimizi ve Gençlerbirliği camiasına ve
ailesine de başsağlığı dileklerimizi iletiyorum. 
Bu
vesileyle şu ifadeleri kullanmakta bir beis görmüyorum: Özellikle, Türkiye’de
spor tartışılırken en fazla futbol tartışılıyor, futbol tartışılırken de en çok
hakem, futbolcu veya teknik adamlar tartışılıyor. Aslında bu tartışma yanlış
mecra üzerinden yürüyor. Türkiye’de spor bakımından birinci öncelikli
tartışılması gereken de spor yönetimi ve kulüplerin yönetim tarzıdır bana göre
değerli arkadaşlar. Çünkü, gerek futbolcular -sporcu- gerek teknik adamlar ve
hakemler bakımından sorunları sıralayacak olursak baş sırayı, maalesef, spor
yönetimine vermek gerekir ve sporda şiddet hadisesinin önlenmesi için de spor
yönetimine büyük görevler düşmektedir. “Sporda şiddet” deyince akla seyirci
geliyor. Burada en masum olan da seyircidir. Bunu geçmiş yıllarda gözlemlerimiz
ve tecrübelerimizle de çok açık bir şekilde gördük.
Değerli
arkadaşlar, dün itibarıyla bir Anayasa değişiklik sürecini hep birlikte yaşadık
ve gerçekleştirdik. Bu Anayasa değişikliğinde milletimizin oyuna müracaat
edilecek ve bir referandum sonucunda aziz milletimiz kararını verecek. Tabii,
bu süreç içerisinde -belirtmeden geçemeyeceğim- maalesef bizi üzen hususları da
yaşadık. (Gürültüler) 
BAŞKAN
– Sayın milletvekilleri…
Buyurun
sayın Akçay.
ERKAN
AKÇAY (Devamla) – Kişilik haklarımızı ihlal eden, tacize varan muamelelere
maruz kaldık özellikle Milliyetçi Hareket Partisi milletvekilleri olarak.
Telefon numaralarımız kamuoyuna, sosyal medya vasıtasıyla açıkça servis edilmek
suretiyle bir kampanya yürütülmeye çalışıldı. 
Değerli
arkadaşlar, benim bu cep telefonumda 5 bine yakın telefon kayıtlı isimleriyle
ve bunun önemli bir kısmı, diyebilirim ki yarıdan fazlası Milliyetçi Hareket
Partili parti yöneticilerimizin, parti tabanımızın, arkadaşlarımızın,
partililerimizin numaraları. Onun dışında da, iddia edebilirim ki belki de bine
yakın Cumhuriyet Halk Partili veya başka partili, Adalet ve Kalkınma Partili
arkadaşlarımızın, dostlarımızın, tanıdıklarımızın, hısmımızın, akrabalarımızın,
bir vesileyle, meslektaşlarımızın telefonları kayıtlıdır. 2 bin civarında SMS,
birkaç yüz Facebook’tan, 40-50 Twitter’dan mesajlar aldık ve gördüm ki benim
telefon numaralarımda kayıtlı, ismi kayıtlı olanlardan gelen mesajlar yüzde 1’i
dahi bulmuyor değerli arkadaşlar ve bütün Milliyetçi Hareket Partili
milletvekili arkadaşlarıma sorduğumda da ve bir istatistik yaptığımızda da aynı
neticeye ulaştık ve sanki partilimizmiş gibi mesaj gönderen belki de 100’e
yakın insanı aradığımda bunun çok büyük çoğunluğunun başka partili kişiler
olarak Milliyetçi Hareket Partili kisvesinde bizlere mesajlar ilettiğini
gördük. 
HÜSNÜYE
ERDOĞAN (Konya) – Aynen öyle, aynen, bize de.
HAMZA
DAĞ (İzmir) – Kim paylaştı onları? Mahmut Tanal mı paylaştı?
ERKAN
AKÇAY (Devamla) – Şimdi, bu 8-10 yerden yayınlandı.
Ayrıca, Genel Kurulda bundan sonraki görüşmelerde de
tekrarlanmamasını dilediğim iki husus var. 
Birincisi: Televizyon veya internetten, cep
telefonlarından veya tablet bilgisayarlardan yayınlar yapıldı ve bunları kürsü
konuşmalarını yayınlamayı belli ölçüde normal veya demokratik bulmakla birlikte
-çünkü televizyon yayınlarının, Meclis televizyonunun da çalışmaması
gerekçesiyle makul bulmak mümkün ama- grupların sıralarına veya kulislere kadar
milletvekillerinin kendi özel diyaloglarının, oturuşunun kalkışının dahi
çekilmesi tam bir taciz olmuştur değerli arkadaşlar ve bu. yakışıksız bir
durumdur. Bundan böyle tekrarlanmamasını dileriz. 
Bir
önemli husus da: Bir sayın milletvekili bu kürsüyü işgal etmek suretiyle ve
kendini de kelepçelemek suretiyle bir kürsü gasbı ve işgali yaşanmıştır. İki
defa tekrarladım, tekraren bir daha ifade etmek istiyorum: “Kürsü masuniyeti”
kavramı kürsünün dokunulmazlığı ve korunmasını içerir. Kürsüde konuşmacı olsun
olmasın, bu kürsünün korunması ve dokunulmazlığına hassasiyet gösterilmesi
gerekir çünkü aziz milletimizin en özel makamı, en yüce makamı Türkiye Büyük
Millet Meclisidir. Türkiye Büyük Millet Meclisinin en özel, kutsal mahfili de
bu kürsüdür. Bu kürsüye, hepimizin, hassasiyetle gereken saygıyı, özeni göstermek
mecburiyeti vardır fakat bu özen gösterilmedi. Anlamsız bir şekilde, demokratik
bulamayacağımız -çünkü demokrasi burada tecelli edecek, burada yaptığımız
konuşmalarla göstereceğiz- bu kürsüyü devirerek, yıkarak, işgal ederek,
konuşmaları engelleyerek demokratik bir eylem değil, antidemokratik bir gasp
yapılmış olur. (MHP ve AK PARTİ sıralarından alkışlar) Maalesef, bir eski
siyasetçinin de kendi parti içi birtakım tutum ve davranışları nedeniyle bu
eylemi yönlendirdiğine de bizzat ben tanık oldum. (MHP ve AK PARTİ sıralarından
alkışlar) Evet. Ben 55 yaşındayım değerli arkadaşlar. “Siyaset” kavramını,
hepiniz gibi 12, 13, 14 yaşlarında tanırken “hizip” kavramıyla tanıştık ve bu “hizip”
kavramının Türk siyasetindeki yegâne temsilcisi olan duayen siyasetçinin
maalesef bu kürsü eyleminde dahli vardır. (MHP ve AK PARTİ sıralarından
alkışlar) Üzülerek bunu da ifade etmeyi buradan bir borç biliyorum ve kendi
partisinin de bunu tasvip etmediğine de inanıyorum. Bu…
(Mikrofon
otomatik cihaz tarafından kapatıldı)
BAŞKAN
– Sayın Akçay, teşekkür ederim. 
ERKAN
AKÇAY (Devamla) – Sayın Başkan, sözlerimi tamamlayabilir miyim?
BAŞKAN
– Bir dakika daha vereyim.
Peki,
buyurun. 
ERKAN
AKÇAY (Devamla) – Şimdi, değerli arkadaşlar, değerli Ramazan Can arkadaşımız,
Cumhuriyet Halk Partisinin inadından bahsetti. İnat da bir murattır değerli
arkadaşlar. O bakımdan, Ramazan Can “Millî servet heba olmasın, elektrik
yanıyor filan…” bunu kabul etmiyoruz. Çalışacaksak çalışalım değerli
arkadaşlar. Sırada hangi kanun varsa icabında onu da görüşebiliriz. Eğer, Genel
Kuruldan böyle bir karar çıkarsa biz buna da varız fakat Adalet Kalkınma
Partisi Grubunun bu Danışma Kurulu talebini de oylamaya sunulduğunda
destekleyeceğimizi de ifade ederek hepinize saygılar sunuyorum. (MHP ve AK PARTİ
sıralarından alkışlar) 
BAŞKAN
– Teşekkür ederim Sayın Akçay.
Adalet
ve Kalkınma Partisi grup önerisinin lehinde son olarak Amasya Milletvekili
Sayın Mehmet Naci Bostancı konuşacak.
Buyurun
Sayın Bostancı. (AK PARTİ sıralarından alkışlar) 
MEHMET
NACİ BOSTANCI (Amasya) – Sayın Başkanım, değerli arkadaşlar; Meclis uzun bir
müzakere neticesinde Anayasa değişiklik teklifinin halka gitmesine karar verdi.
Öncelikle hayırlı olsun.
Bu
müzakere sürecinde Mecliste diğer kanun görüşmelerinden biraz daha farklı bir atmosferin
teşekkül ettiğini söyleyebiliriz. Protesto eylemleri, kürsüye yönelik iki
girişim ve çeşitli stratejiler ama temelde gerek Komisyon aşamasında gerek
Meclisteki çalışmalarda meşruiyetin sınırlarını koruma konusunda herkesin nihai
noktada bir dikkatinin ve ihtimamının olduğunu gördük. Esasen başlangıçta da
ortak kanaat bu istikametteydi. 
Şunu
belirtmeliyim: Meşru mecralarda, sadece Türkiye için değil dünyanın her yerinde
meşru mecralarda, işin usulüne uygun bir tarzda yapılması konusunda iktidar daha
dikkatlidir. Niçin? Çünkü zaten meşruiyet içerisinde kendi tasavvur ettiği
neticeyi elde edebileceği, bu sonucu sağlayabileceği imkânlara ve araçlara
sahiptir. İtiraz edenler, muhalefet ise, elbette yine itirazlarını meşru
mecralar içinde yaparlar ama aynı zamanda, daha etkin olmak, iktidar üzerinde,
iktidarın kararı üzerinde mümkünse bir baskı oluşturmak ve bu kararı değiştirme
yolu olarak başka yol ve yöntemleri de denemek için biraz gerilime, stratejik
birtakım yöntemlere başvururlar. Dünyanın her yerinde, aşağı yukarı, iktidar
ile muhalefet arasında meşru mecralardaki müzakerelerde, tartışmalarda bu
şekilde bir karşı pozisyonun ortaya çıktığını söyleyebiliriz. Anayasa
değişiklik teklifine ilişkin de Mecliste yaşanan tablolar -muhalefet derken
Cumhuriyet Halk Partisi ve Halkların Demokratik Partisi bakımından- bu
söylediğim şablona uygun bir şekilde cereyan etmiştir diyebilirim. 
Bu teklife nihai olarak millet karar verecek ve millete
gitmesi, milletin nihai olarak kararı vermesi konusunda da ilke düzeyinde
sanıyorum Mecliste kimsenin itirazı yok. Herkes gidip milletimize, kendi
kanaati istikametinde görüşlerini beyan edecek, sonucu etkilemeye çalışacak,
bütün bunları demokratik usullere uygun bir şekilde yapacak. Bunların hepsi
haktır. Bu değişiklik teklifinin kazananı, inşallah, bütün millettir, bütün
partilerdir; kaybedeni yoktur. Buradaki müzakerelerde farklı pozisyonlar
olabilir, itirazlar olabilir ama unutmayalım ki itirazlar ve “evet” diyenler
sonuçta kurallar çerçevesinde aynı mecraya akarlar, millet iradesinin teşekkül
ettiği mecraya. Hepimizin dedikleri olmaz elbette ama nihai olarak ortaya çıkan
karar, oyunun kuralları gereği, demokratik teorinin kuralları gereği herkesin
iradesi olarak cereyan eder, o şekilde ortaya çıkar.
Burada bir hususa atıf yapmam gerekiyor. Özgürlük,
demokrasi, haklar meselesine ilişkin bu değişiklik teklifine yönelik birçok
itirazdan bahsedildi. Bunlar dile getirilebilir, söylenebilir ama zaman zaman
abartılı bir dille buradaki muhalefetin anlatımını dinlerken âdeta Fransız
İhtilali döneminde Saint Just’ün ruhunun yeniden uyandığı gibi bir intibaya
kapıldığım da oldu. Saint Just’ün -Robespierre’in de arkadaşıdır, fikir
babasıdır- çok meşhur bir sözü vardır “Özgürlüğün düşmanlarına karşı özgürlüğün
tiranlığını kuracağız.” demişti. Bu özgürlük meselesinde özgürlüğün tiranlığına
varabilecek tarzda değerlendirmelerden, yol ve yöntemlerden kaçınmak esasen
özgürlüğe karşı saygımızın gereği olmalı diye düşünürüm.
Kanunların ruhu üzerine Montesquieu’ya çok atıf
yapıldı. Montesquieu, Fransız İhtilali öncesi onu hazırlayan düşünürlerden
birisidir, kendisi de bir soyludur. “Kanunların Ruhu Üzerine” kitabı
başlığından da anlaşılabileceği gibi, evet, kuvvetler ayrımından bahseder,
yasaların nedenlerinden bahseder, Romalılardan bahseder, Montesquieu hayrandır
ama sonuç olarak şunu söyler özü olarak: “Kanunlara ruhunu veren o ülkelerin
ekonomik durumları, sosyal durumları, iklimleri, halkının karakteridir.” Türk
halkının karakteri nedir muhalefetteki değerli arkadaşlarımız? Atatürk ne diyordu?
“Türk halkının karakteri, Türk milletinin karakteri özgürlüktür.” Türk milleti
bu karakterini en son 15 Temmuzda hep birlikte gösterdi mi? Gösterdi. 
Dolayısıyla, buradaki her tür yasaya itirazlarınız
olabilir, biz farklı kanaatteyiz… Ona ruhunu verecek olan, sizin de çok atıf
yaptığınız Montesquieu üzerine söyleyecek olursak, Türk halkının özgürlük
karakteridir, hiçbir endişeye kapılmanıza gerek yok. 
Milletimiz nihai olarak hayırlı bir karar verecektir,
bu da hepimizin başı üstünde olacaktır.
Bugünkü grup önerimizi Ramazan Bey mahiyeti itibarıyla
anlattı. Genel Kurul takdir eder ve olumlu kararla bunu onaylarsa, inşallah, 7
Şubattan itibaren yeni çalışma dönemini başlatacağız.
Çok teşekkür ediyorum, saygılarımı sunuyorum. (AK PARTİ
sıralarından alkışlar) 
BAŞKAN – Teşekkür ederim Sayın Bostancı.
Adalet ve Kalkınma Partisi grup önerisinin aleyhinde
son olarak Ankara Milletvekili Sayın Levent Gök konuşacak.
Buyurun Sayın Gök. (CHP sıralarından alkışlar)
LEVENT GÖK (Ankara) – Sayın Başkan, değerli milletvekilleri;
hepinizi sevgiyle saygıyla selamlıyorum.
Az önce ifade ettim ama bu kürsüden tekrar ifade
edeceğim. Öncelikle, Gençlerbirliği Spor Kulübünün çok uzun yıllar başkanlığını
yapan mümtaz spor adamı İlhan Cavcav’ın kaybından dolayı Cumhuriyet Halk Partisi
ailesi olarak duyduğumuz derin üzüntüyü ifade ediyoruz. Bir Ankara Milletvekili
olarak Ankara’mızın güzide kulübünün başkanı Sayın İlhan Cavcav’ın hayatını
kaybetmesinden dolayı duyduğumuz üzüntüyü bütün sevenleriyle paylaşıyoruz.
Kendisine Allah’tan rahmet diliyorum, sevenlerine ve spor camiasına başsağlığı
diliyorum.
Yine,
Dışişleri eski bakanlarından, Anavatan Partisi milletvekillerinden Sayın Vahit
Halefoğlu’nun da vefatını üzüntüyle öğrendik. Kendisi değerli bir siyasetçi ve
Dışişleri Bakanlığı görevini yürütürken çok ciddi bir konumda yürüttü. Ben de
kendisini yakından tanıyordum. Kendisine de Allah’tan rahmet, sevenlerine ve
ailesine başsağlığı diliyorum.
Yine,
bugün Kamer Genç’imizin ölümünün 1’inci yıl dönümü. Türk siyasetinin duayeni ve
efsane ismi Kamer Genç’i unutmak mümkün değil, unutturmak mümkün değil. İktidar
çevrelerince ne kadar karşı olunursa olunsun, Kamer Genç’in söylediğinin ne
denli değerli ve altın değerinde olduğu bir kez daha ortaya çıkıyor. 2011
yılında Kamer Genç bu kürsüden haykırdığı zaman iktidar partisi grubu kendisine
çok ağır saldırılarda bulundu ve Kamer Genç o gün haykırıyordu “Fetullah Gülen hareketi
bir çetedir.” diye. “Buna dikkat edin, ülkemizi mahvedecek.” dediği zaman
üzerine saldırılırken 24 Mart 2011’de Adalet Bakanı bu kürsüye çıktı ve konuşma
yaptı bu ifadelere karşı. Ne demişti Kamer Genç ve o zamanki Cumhuriyet Halk
Partisi milletvekilleri? “Fetullah Gülen hareketi bir çetedir, dikkat edin.”
Adalet Bakanının açıklamasını okuyorum ve Kamer Genç’i bir kez daha saygıyla
yâd ediyorum uyarılarında ne kadar haklı çıktığı konusunda. (CHP sıralarından
alkışlar) Adalet Bakanı Sayın Bekir Bozdağ 24 Mart 2011’de bu kürsüde yapıyor o
açıklamayı: “Fetullah Gülen bu ülkemizin yetiştirdiği değerli bir kıymettir.
Seversiniz sevmezsiniz ama değerli bir insandır, bilge bir insandır.
Hizmetlerine baktığınızda, hakkında herhangi bir savcının iddiası, mahkûmiyet
kararı olmayan birini ‘çete’ diye itham ederseniz ona karşı büyük haksızlık
edersiniz. Temiz insanları ‘çete’ diye suçlamak kabul edilemez.” Kamer Genç’in “çete”
diye suçladığı o sözleri iktidar partisi grubuna ve Adalet Bakanına kapak
olsun. (CHP sıralarından alkışlar) 
Sayın
Başkan, değerli milletvekilleri; Kamer Genç’i bir kez daha rahmetle andıktan
sonra… İktidar partisinin vermiş olduğu çalışma önerisinde bu Meclis iki hafta
tatile giriyor, tatile sokulmak isteniyor. 
Şimdi, çok önemli bir Anayasa değişiklik teklifini
görüştük. Bu Anayasa değişiklik teklifinin verildiği gün, 10 Aralıkta
İstanbul’da Beşiktaş’ta stadın yanında bir bomba patladı, çoğu polis olmak
üzere 45 vatandaşımız hayatını kaybetti, yüzlerce yaralı oldu. O zaman da
söyledik: “Gelin, terörle ilgili toplanalım, Türkiye'nin öncelikli meselesi bu
getirdiğiniz Anayasa teklifi değil, terördür.” Elinin tersiyle itildi iktidar
çevrelerince. Bir müddet sonra Kayseri’de 14 askerimizin hayatını kaybettiği
patlama oldu, aynı öneriyi getirdik; elinizin tersiyle reddettiniz. Ardından
Rus Büyükelçisi öldürüldü, Türkiye dış dünyada büyük bir itibar kaybıyla,
itibarını sarsan bir olayla karşılaştı ama ne gam? İktidar çevreleri için bir
an önce Anayasa teklifi geçsin de ne olursa olsun. Ardından Reina saldırısı
oldu, gene onlarca vatandaşımız hayatını kaybetti. Bu arada, bu saldırılar
olurken Fırat Kalkanı’ndan, El Bab’dan onlarca şehit haberi geliyor. “Bırakın
bu toplantıları, şehitlerimiz adına, onlara olan saygımızdan dolayı toplanalım,
terörü konuşalım. Hiç olmazsa bunları insani ve ahlaki boyutlarıyla tartışarak
Türkiye’de bütün partilerin birlik olduğu mesajını verelim.” dediğimiz zaman
elinizin tersiyle ittiniz, “Meclis çalışacak. Bu Meclis Kurtuluş Savaşı’nda
çalıştı, şimdi de çalışacak. Bu Anayasa değişiklik teklifini geçireceğiz.”
dediniz. Saatlerce, angarya yasağına rağmen, on beş saat, on altı saat bu
Meclisi çalıştırdınız. Bu Meclisin gece ışıkları yandı, o zaman israf
demediniz, gece personel çalıştı, israf demediniz; şimdi kalkmış diyorsunuz ki:
“Meclis tatile girmezse Meclis israfa uğrar.” Hadi canım siz de! Bu ne
samimiyetsizliktir böyle? (CHP sıralarından alkışlar) 
Bu arada, Anayasa değişiklik teklifi görüşülürken
Milliyetçi Hareket Partisinden Sayın Saffet Sancaklı’nın üzücü bir hadiseyle
karşılaşması üzerine, “Hiç olmazsa bu konuda ahlaki ve insani görevimizi
yapalım. En az bir gün, Saffet Sancaklı’ya olan insani ve ahlaki
dayanışmamızdan dolayı Meclisi bir gün dahi kapatalım, Anayasa değişiklik
teklifini görüşmeyelim.” dediğimizde yine reddettiniz, Saffet Sancaklı’yı
acısıyla tek başına bıraktınız. Bugün kalkmışsınız, diyorsunuz ki: “Meclis
kapansın, çalışmasın.” 
FEVZİ ŞANVERDİ (Hatay) – Keşke bu kadar samimi olsan,
keşke. 
LEVENT GÖK (Devamla) – Niye, niye? Niye çalışmasın
Meclis? Siz sadece Anayasa değişikliği geçince mi Meclis görevini yapmış
zannediyorsunuz? Ne oldu yüzde 10 barajı, ne oldu emeklilerin hakları, taşeron
işçilerin hakları nerede? Milyonlarca vatandaşımızı ilgilendiren, bütün
Türkiye’yi ilgilendiren yasalar nerede? Biz Cumhuriyet Halk Partisi olarak
buradayız, getirin o yasaları, onları çıkartalım. (CHP sıralarından alkışlar)
HALİL ETYEMEZ (Konya) – Kaç kişisiniz, kaç? Kaç
kişisiniz burada? Kaç kişiyle geldiniz? Sadece yoklama için adam
getiriyorsunuz. 
LEVENT GÖK (Devamla) – Şimdi, Anayasa değişiklik
teklifi görüşülüyor, Milliyetçi Hareket Partisi de buna destek veriyor.
Uyarıyoruz “Bu bir rejim değişikliğidir.” diye. İktidar partisi ısrarla
“başkanlık” diyor, Milliyetçi Hareket Partisi ısrarla “cumhurbaşkanlığı
sistemi” diyor ama Cumhurbaşkanının Başdanışmanı Şükrü Karatepe, AKP ile
MHP’nin sunduğu teklifle, gönüllerinde yatanın ilk 4 maddenin kaldırılması
olduğunu açıklıyor. Buna bir cevap gelmiyor bu yasayı destekleyenlerden.
HALİL ELDEMİR (Bilecik) – Çarpıtma, çarpıtma.
LEVENT GÖK (Devamla) – Cumhurbaşkanı Başdanışmanı
Mehmet Uçum “Bu teklif daha bir başlangıç. Şimdilik MHP’yle, daha sonra başka
siyasi aktörlerle yolumuza devam edeceğiz.” diyor, bundan da bir ders
alınmıyor. Ondan sonra bir AKP milletvekili “Başkanlık sistemiyle iki yüz yılın
hesabı sorulacaktır.” diyor, bundan da ders alınmıyor. Ama ben burada, iktidar
partisinin, AKP’nin Anayasa Komisyonu üyesi ve Bursa Milletvekili Sayın İsmail
Aydın’a huzurlarınızda teşekkür ediyorum. Geldi bu kürsüye, iktidar partisi
içerisinde en net ve en mert açıklamayı yaptı.
HALİL ELDEMİR (Bilecik) – Çarpıtıyorsun, çarpıtıyorsun.
Sığınacak bir liman kalmadı, çarpıtıyorsunuz.
LEVENT GÖK (Devamla) – “Arkadaşlar, bizim iddiamız ilk
4 maddenin değiştirilemez olduğu değildir, bu maddeler de değiştirilebilir.”
demek suretiyle iktidar partisinin anlayışını çok net bir şekilde ortaya koydu.
Ben bu arkadaşımı yürekten kutluyorum.
HALİL ELDEMİR (Bilecik) – Millete gidemiyorsunuz,
çarpıtıyorsunuz.
LEVENT GÖK (Devamla) – Değerli arkadaşlarım, şimdi
gelinen tabloda Meclis kapanacak, öyle mi? Meclis niye kapanacak? İsraf olmasın
diye kapanacak. Peki, bu Meclis kamu araçlarının israfını tartışıyor mu? Kamu
araçlarının israfını tartışıyor muyuz? Bu Mecliste ne zamandan beri çalışmak
bir israf oldu değerli arkadaşlarım? Hep demiyor muyuz Gazi Meclis Kurtuluş
Savaşı’nda da çalıştı, FETÖ darbesinde de çalıştı? Niye çekiniyorsunuz? Çünkü
bu Anayasa değişikliği teklifi bir an önce geçsin de 17-25 Aralık yolsuzluk
operasyonlarının üzeri örtülsün diye uğraşıyorsunuz. 
FATMA BENLİ (İstanbul) – Sadece 20 milletvekilinizle mi
çalışacaksınız? Kaç kişisiniz şu anda Mecliste?
LEVENT GÖK (Devamla) – Halkımız bunları bilmiyor mu?
Bir an önce kapatalım, bir an önce herkes sussun. Meclis televizyonu yok, havuz
medyası iktidardan yana yayınlar yapsın. Cumhurbaşkanı da sahaya inecekmiş.
Dört koldan cumhuriyet rejimini değiştirmeye dönük bu hareketlerinizi, bizim,
bırakın 80 milyon insanımızı, yurt dışından, bakın, yayın yapan bir gazete
nasıl değerlendiriyor değerli arkadaşlarım; İngiliz kaynaklı, Londra merkezli
Suudi gazetesi El-Hayat gazetesinin verdiği yorum bugünkü gazetesinde “Bu Anayasa
taslağıyla Erdoğan, demokrasinin temelleri olan Meclis denetimini ve güçler
ayrılığını yok etmiş olacak ve Türkiye’yi yüz yıl öncesine, Abdülhamit dönemine
geri götürmüş olacak. Türkiye Erdoğan’la beraber demokrasinin geliştirilmesi
yerine Meclis-i Mebusan dönemine dönecek.” Kim söylüyor bunu? Yabancı
gazeteciler söylüyor. 
HALİL ETYEMEZ (Konya) – Bana ne yabancıdan ya, bana ne?
Millete bak, millete. Millet ne diyorsa ona bak.
LEVENT GÖK (Devamla) - Değerli milletvekilleri, bu
Meclis çalışmalıdır, halkın yararına yasalar bu Mecliste tartışılmalı ve
geçirilmelidir. Meclisi kapkaç yöntemleriyle kapatarak halktan kaçıramazsınız.
Siz kaçırdığınız zaman biz de hodri meydan diyoruz. Halkımızla bütünleşeceğiz
ve az önce iktidar partisinin grup başkan vekilinin söylediği gibi bu teklifte
“hayır”da hayır vardır diyeceğiz ve halkımızla buna geçit vermeyeceğiz. 
Hepinizi saygıyla selamlıyorum. (CHP sıralarından
alkışlar)
BAŞKAN – Grup önerisini… 
LEVENT GÖK (Ankara) – Yoklama istiyoruz efendim.
BAŞKAN – …oylarınıza sunuyorum…
III.-YOKLAMA
(CHP sıralarından bir grup milletvekili ayağa kalktı)
LEVENT GÖK (Ankara) – Yoklama istiyoruz.
HAKAN ÇAVUŞOĞLU (Bursa) – Geç kaldılar.
RAMAZAN CAN (Kırıkkale) – Kalkmadılar, kalkmadılar
Başkanım.
HAKAN ÇAVUŞOĞLU (Bursa) – Geç kaldılar Sayın Başkan.
BAŞKAN - Hayır, geç kalmadılar. Sayın milletvekilleri,
lütfen…
RAMAZAN CAN (Kırıkkale) – Kalkmadılar Başkanım.
BAŞKAN - Sayın milletvekilleri…
RAMAZAN CAN (Kırıkkale) – Geç kaldılar Başkanım. 
LEVENT GÖK (Ankara) – Nerede geç aldık? Daha oradayken
söylüyorum ben…
HAKAN ÇAVUŞOĞLU (Bursa) – Kalkmadılar, Başkanım
kalkmadılar, lütfen…
LEVENT GÖK (Ankara) – Hepsi ayakta, olur mu öyle sey?
BAŞKAN - Sayın milletvekilleri, lütfen…
HAKAN ÇAVUŞOĞLU (Bursa) – Sonradan kalktı, Murat Emir
en son kalktı burada.
LEVENT GÖK (Ankara) – Sayın Başkan, ben daha sözüm
bittiği anda söyledim orada.
BAŞKAN - Buradayken Sayın Levent Gök yoklama talebinde
bulundu, lütfen.
İLKNUR İNCEÖZ (Aksaray) – Aynı anda ayağa kalkmadılar
Başkanım.
BAŞKAN - Aynı anda ayağa kalktılar, ben buradan
görüyorum, lütfen.
HAKAN ÇAVUŞOĞLU (Bursa) – Görüntüleri inceleyin
Başkanım, 19 kişi kalktı.
BAŞKAN - Sayın Gök, Sayın Köse, Sayın Tanal, Sayın
Akkaya, Sayın Bekaroğlu, Sayın Tüzün, Sayın Gökdağ, Sayın Emir, Sayın Sarıhan,
Sayın Pekşen, Sayın Karadeniz, Sayın Yarkadaş, Sayın Balbay, Sayın Özdemir,
Sayın Gündoğdu, Sayın Böke, Sayın Altıok, Sayın Özkoç, Sayın Bayraktutan, Sayın
Yeşil.
Yoklama için üç dakika süre veriyorum ve süreyi
başlatıyorum.
(Elektronik cihazla yoklamaya başlandı)
LEVENT GÖK (Ankara) – Sayın Başkan, pusula gönderenler
ayrılmasınlar, hepsini tek tek okutup buraya çağıracağım ona göre. 
BAŞKAN – Sayın Gök, müsaade ederseniz ona ben karar
vereyim, lütfen.
LEVENT GÖK (Ankara) – Haklısınız.
(Elektronik cihazla yoklamaya devam edildi) 
BAŞKAN – Pusula verenler lütfen otursun.
Salih Cora? Burada.
Fuat Köktaş? Burada.
Hasan Karal? Burada.
Bennur Karaburun? Burada.
Selçuk Özdağ? Burada.
Vedat Bilgin? Burada.
Ahmet İyimaya? Burada.
Toplantı yeter sayısı vardır. (AK PARTİ sıralarından
ayakta alkışlar)
V.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, Genel Kurulun 22,
23, 24, 25, 26 ve 31 Ocak 2017 ile 1 ve 2 Şubat 2017 günleri toplanmamasına,
İkinci Yasama Yılı sonuna kadarki birleşimlerinde saat 24.00’e kadar çalışmalarına
devam etmesine ilişkin önerisi (Devam)
BAŞKAN – Grup önerisini oylarınıza sunuyorum: Kabul
edenler... Kabul etmeyenler... Öneri kabul edilmiştir.
Alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 7 Şubat 2017 Salı
günü saat 15.00’te toplanmak üzere birleşimi kapatıyorum.
Kapanma Saati: 15.04




(x) (10/452) esas numaralı Meclis
Araştırması Önergesi’nin tam metni tutanağa eklidir.






