



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

65’inci Birleşim
1 Nisan 2016 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili İsmail Faruk
Aksu’nun, İstanbul ilinin sorunlarına ilişkin gündem dışı konuşması
2.- Hatay Milletvekili Serkan Topal’ın,
Hatay ilinin sorunlarına ilişkin gündem dışı konuşması
3.- Burdur Milletvekili Reşat Petek’in,
teröristlerce şehit edilen Savcı Mehmet Selim Kiraz’ın ölüm yıl dönümüne
ilişkin gündem dışı konuşması
V.- AÇIKLAMALAR
1.- Ankara Milletvekili Levent Gök’ün,
Diyarbakır ve Nusaybin’de şehit olan güvenlik görevlilerine Allah’tan rahmet
dilediğine, Cumhuriyet Halk Partisi olarak terörün karşısında olduklarını net
bir şekilde ifade ettiklerine ve Meclisin terör karşısında ortak bir duruş sergilemesi
gerektiğine ilişkin açıklaması

2.- Manisa Milletvekili Erkan Akçay’ın,
terör olaylarında şehit verilmeye devam edildiğine, terörle mücadelede şehit
olanlara Allah’tan rahmet, yaralılara acil şifalar dilediğine, terörü
lanetlediğine ve Hükûmeti terör konusundaki sorumluluğunu kavramaya davet
ettiğine ilişkin açıklaması
3.- Diyarbakır Milletvekili İdris
Baluken’in, içinde bulunulan sıkıntılı süreçte bu coğrafyada yaşayan tüm
halkların siyasetin çözüm üretmesini beklediğine, Yüksekova’dan, Nusaybin’den,
Şırnak ve Diyarbakır’dan gelen acı haberler üzerine derin bir üzüntü
duyduklarına, bir an önce bir çözüm ve barış ortamının geliştirilmesi gerektiğine
ve Meclisi bu konuda harekete geçmeye davet ettiğine ilişkin açıklaması
4.- Tokat Milletvekili Coşkun Çakır’ın,
dünkü menfur saldırıda şehit olan polislere Allah’tan rahmet, yaralılara acil
şifalar dilediğine, terörün evrensel bir illet olduğuna ve teröre karşı bütün
kurumlarla, yetkililerle beraber, hatta milletlerarası bir iş birliği
içerisinde mücadele edilmesi gerektiğine ilişkin açıklaması
5.- Diyarbakır Milletvekili İdris
Baluken’in, Meclisin çalışmasının maliyet hesabının tutulmasının felsefi olarak
doğru olmadığına ve bu hesabın başka kurumlar için de yapılıp yapılmadığını
öğrenmek istediğine ilişkin açıklaması
6.- Ankara Milletvekili Levent Gök’ün,
İnsan Hakları Kurumunun niçin lağvedildiğinin açıklanması gerektiğine ve
İstanbul Milletvekili Hulusi Şentürk’ün 149 sıra sayılı Kanun Tasarısı’nın
ikinci bölümü üzerinde şahsı adına yaptığı konuşmasındaki bazı ifadelerine
ilişkin açıklaması
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Divan olarak terörü bir kez daha lanetlediklerine,
Meclisin teröre karşı dik durması ve ortak bir davranış sergilemesi gerektiğine
ve şehitlere Allah’tan rahmet, yaralılara acil şifalar dilediklerine ilişkin
konuşması
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Trabzon Milletvekili Haluk Pekşen ve 28
milletvekilinin, HES’lerin sosyoekonomik, biyolojik ve çevresel etkilerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/136)
2.- İstanbul Milletvekili Barış Yarkadaş ve
25 milletvekilinin, yabancı casus yazılım şirketi Hacking Team’in medyaya
yansıyan ve ülkemizin iç ve dış güvenliğine yönelik tehditlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/137)
3.- İstanbul Milletvekili Barış Yarkadaş ve
28 milletvekilinin, 23/10/2014 tarihinde yaşanan Ferdi Özmen cinayetinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/138)
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye İnsan Hakları ve Eşitlik Kurumu
Kanunu Tasarısı ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (1/596) (S. Sayısı: 149)
IX.- SATAŞMALARA İLİŞKİN KONUŞMALAR
1.- Tokat Milletvekili Coşkun Çakır’ın,
Diyarbakır Milletvekili İdris Baluken’in 149 sıra sayılı Kanun Tasarısı’nın
18’inci maddesiyle ilgili önerge üzerinde yaptığı konuşması sırsında şahsına
sataşması nedeniyle konuşması
X.- YAZILI SORULAR VE CEVAPLARI
1.- Bursa Milletvekili İsmet
Büyükataman’ın, Bursa’da Bakanlığa bağlı kurumların engelli vatandaşlar için
ulaşılabilirliğine ve engelli vatandaşların istihdamına ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/2441)
2.- İstanbul Milletvekili Mustafa Sezgin
Tanrıkulu’nun, çalışma ziyaretlerine eşlik eden gazetecilere ilişkin sorusu ve
Başbakan Yardımcısı Yıldırım Tuğrul Türkeş’in cevabı (7/3178)
3.- İstanbul Milletvekili Mustafa Sezgin
Tanrıkulu’nun, çalışma ziyaretlerine eşlik eden gazetecilere ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/3278)
1 Nisan 2016 Cuma
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Sema KIRCI (Balıkesir), İshak GAZEL
(Kütahya) 
-----0-----
BAŞKAN
– Türkiye Büyük Millet Meclisinin 65’inci Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline söz
vereceğim.
Gündem dışı ilk söz, İstanbul’un sorunları hakkında söz
isteyen İstanbul Milletvekili İsmail Faruk Aksu’ya aittir. 
Buyurun Sayın Aksu. 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili İsmail Faruk
Aksu’nun, İstanbul ilinin sorunlarına ilişkin gündem dışı konuşması
İSMAİL FARUK AKSU (İstanbul) – Sayın Başkan, sayın
milletvekilleri; İstanbul’un temel sorunlarına ilişkin söz aldım, yüce Meclisi
saygıyla selamlıyorum. 
İstanbul, 14 milyon 657 bin kişinin yaşadığı pek çok
ülkeden büyük bir megakenttir. Türkiye nüfusunun yüzde 18,5’u İstanbul’da
yaşamaktadır. Yüzyıllardır birçok medeniyeti barındıran İstanbul, Peygamber
Efendimiz’in övgüsüne de mazhar olmuş kutlu bir kenttir. İstanbul, kadim
değerleri, doğal ve tarihî güzellikleriyle birlikte yaşam şartlarının oldukça
zor olduğu bir şehir durumundadır. Genel olarak bakıldığında, İstanbul’un
öncelikli sorunlarını işsizlik ve kontrolsüz göç, sığınmacılardan kaynaklanan
sosyal sorunlar, güvenlik zaafı, trafik yoğunluğu, afet riski, sanayinin üretim
kapasitesini sınırlayan yanlış teşvik sistemi, çarpık kentleşme, sağlık ve
eğitim kapasitesinin yetersizliği ve yönetim sorunları olarak sıralamak
mümkündür. 
Değerli milletvekilleri, tüm bu sorunların içerisinde
en önemlisi kuşkusuz insanlarımızın yaşam hakkını tehdit eden güvenlik
sorunudur. Bugün İstanbul’un birçok mahallesinde bölücü terör örgütü PKK
yuvalanmış, IŞİD ve DHKP-C gibi terör örgütlerinin de eylem alanı hâline
gelmiştir. Bugüne kadar İstanbul’da yaşanan terör saldırıları sonucu onlarca
vatandaşımız hayatını kaybetmiş, birçok güvenlik görevlimiz şehit olmuştur. Son
günlerde Küçükçekmece, Kanarya Mahallesi, Esenyurt, Eyüp, Gaziosmanpaşa başta
olmak üzere İstanbul’un birçok yerinde güvenlik görevlileri ve vatandaşlarımız
taciz, tehdit, yaralama ve öldürmeye dönük terör saldırılarına muhatap
olmaktadır. Son olarak da İstanbul’un göbeğinde, İstiklal Caddesi’nde meydana
gelen intihar saldırısı tüm İstanbulluları büyük endişeye sevk etmiştir.
Kuşkusuz terör Türkiye’yi teslim alamayacak, milletimiz teröre boyun
eğmeyecektir. Ancak başta bölücü terör örgütünün yuvalandığı mahallelerde olmak
üzere telafisi imkânsız sonuçlar doğmadan gerekli önlemler alınarak vatandaşın
huzuru temin edilmelidir. Aksi takdirde taciz, tehdit, yaralama ve cinayetlerin
önü alınamayacaktır.
Değerli milletvekilleri, İstanbul önemli bir sanayi ve
turizm kentidir. Gelir İdaresi Başkanlığı verilerine göre vergi mükelleflerinin
yüzde 28,5’i İstanbul’dadır. Türkiye’nin yüz yüze olduğu en önemli sorun olan
üretimsizliğin ortaya çıkardığı işsizlik ve yoksulluk İstanbul’un da hayati
sorunlarındandır. Bu nedenle çevre-kalkınma ikileminde kalmadan öncelikli
sektörler başta olmak üzere üretimidestekleyecek önlemler süratle hayata
geçirilmelidir. 
Yine, en önemli turizm merkezlerinden birisi olan
İstanbul’un New York, Londra, Paris ve Tokyo gibi dünya turizm pastasından hak
ettiği payı alması sağlanmalıdır. 
İstanbul’un bir diğer önemli sorunu ulaşımdır. TÜİK
verilerine göre Kasım 2015 itibarıyla Türkiye’de trafiğe kayıtlı 19 milyon 882
bin aracın yaklaşık yüzde 18’i İstanbul’da bulunmaktadır. Çarpık kentleşme ve
kaçak yapılaşma deprem riski taşıyan İstanbul için büyük bir tehlikedir. 2,5
milyon civarında binanın yarısından fazlası imara aykırı yani kaçak binalardır.
Olası bir depremde bu binaların ciddi hasarlar alacağı açıktır. İstanbul’da
imar değişiklikleriyle kent rantları belirli ellerde toplanmaktadır. Kentsel
dönüşüm afet öncelikli olmaktan çıkmış, rant odaklı hâle gelmiştir. İstanbul’da
nüfus yoğunluğu ve ülkemizin diğer yerlerinden aldığı göç nedeniyle eğitim ve
sağlık kurumları yetersiz kalmaktadır. Kamu hastanelerindeki yatak sayısının
yetersiz olması hem yoğun bakım ve acil hem de normal servislerde hastaların
yer bulmasını zorlaştırmaktadır. Her 10 bin kişiye düşen yatak sayısı 2002
yılında 24,3 iken, 2014 yılında 23,4’e düşmüştür. Bu oran AB ülkelerinde 50’nin
üzerindedir. Özellikle gecekondu bölgelerindeki okullarda hem öğrenci sayısı
fazla hem de öğretmen kadrosu yetersizdir. İstanbul’da eğitimde dünya
standartlarının yakalanabilmesi için yaklaşık 30 bin ek dersliğe ve 35 bin yeni
öğretmene ihtiyaç vardır. Son olarak, Türkiye'nin birçok yerinde yaşanan
Suriyeliler sorunundan en çok etkilenen ilin İstanbul olduğunu da ifade etmek
istiyorum. 
Değerli
milletvekilleri, Hükûmeti ve İstanbul’un yöneticilerini, güvenlik başta olmak
üzere, belirtilen sorunları çözmeye, İstanbullulara huzurlu ve güvenli bir
gelecek temin etmeye çağırıyor, Genel Kurulu saygıyla selamlıyorum. (MHP
sıralarından alkışlar) 
BAŞKAN
– Teşekkür ederim Sayın Aksu. 
Gündem
dışı ikinci söz, Hatay’ın sorunları hakkında söz isteyen Hatay Milletvekili
Serkan Topal’a aittir. (CHP sıralarından alkışlar) 
Buyurun
Sayın Topal. 
2.- Hatay Milletvekili Serkan Topal’ın,
Hatay ilinin sorunlarına ilişkin gündem dışı konuşması
SERKAN
TOPAL (Hatay) - Sayın Başkan, değerli milletvekilleri; hepinizi saygıyla
selamlıyorum.
Öncelikle,
dün Diyarbakır'da hain saldırıda şehit olan başta Hataylı hemşehrim Serkan
Talan olmak üzere, tüm şehitlerimize Allah’tan rahmet diliyorum. Bir kez daha
terörü lanetliyoruz, kınıyoruz, milletimizin başı sağ olsun diyorum. 
Bakın,
2000 yılında şehit sıfırdı, 2001 yılında şehit sıfırdı. AKP iktidarıyla
birlikte, maalesef, her yıl artarak şehit haberleri gelmeye başladı. Son dört
beş ayda yaşanan süreçte şehitlerimizin sayısını Başbakanlık ayrı Genelkurmay
ayrı söylüyor, kendileri bile artık bilemiyor.
Bu kürsüden defalarca AKP Hükûmetini uyardık mı?
Uyardık. Sürdürülen sürecin şeffaf olması gerektiğini, çözümün dışarıda değil,
Parlamentoda aranması gerektiğini belirttik mi? Belirttik. Bu sorunun ancak
halkın temsilcilerinin kuracağı ortak bir platformda çözülebileceğini, başka
herhangi bir yol olamayacağını söyledik mi? Söyledik ama dinletemedik.
Değerli milletvekilleri, biz burada ne için varız?
Sizler burada bir hata yapıyorsanız, yanlış yapıp bu güzelim ülkeyi zor duruma
düşürüyorsanız, sizleri uyarmak için varız; siz de bu uyarıları dikkate almakla
mükellefsiniz. (CHP sıralarından alkışlar) 
Bakın, bugün ülke ne hâle geldi. Her gün ciğerimiz
yanıyor. Artık şehit haberleri her gün geliyor. Siz evlerinize gidip rahat uyku
uyuyabiliyor musunuz? Sizin sorun çözüldü dediğiniz şey bu mu? Bu vatan uğruna,
bu millet uğruna, bu toprak uğruna, bu bayrak uğruna öleceksek hep birlikte
ölelim. Ama bu sorun belli ki sizin söylediğiniz yöntemlerle, önerdiğiniz çözüm
önerileriyle çözülmedi, çözülmüyor. Artık haber izleyemez, gazetelere bakamaz
olduk. Hangi televizyona baksak, hangi gazeteyi okusak şehit haberleri,
ölümler, bombalar maalesef. Sizin vicdanınız hiç sızlamıyor mu? 
Şimdi, sokaklar ve caddeler bomboş. Sayın Başbakan
halkı sokağa çıkmaya davet ediyor. Kimse kusura bakmasın ama kendisi bu güzelim
ülkenin hangi sokağında, hangi caddesinde, hangi mahallesinde korumasız
gezebiliyorsa, vatandaşları da orada sokağa çıkmaya davet etsin, buyurun. (CHP
sıralarından alkışlar) Ülkede güvenliğimiz kalmadı. Sadece vatandaşımız değil,
siz de tedirginsiniz, siz de aileleriniz için endişeleniyorsunuz. Herhangi bir
vatandaşımız çoluğunu çocuğunu dershaneye yollarken, okula yollarken nasıl
endişeleniyorsa, ben biliyorum ki sizler de bizler de endişeleniyoruz.
Bu sorunları çözebilmemiz için bazı alışkanlıklarınızı
değiştirmeniz gerekiyor. Bakın, siz bütün politikalarınızı Sayın
Cumhurbaşkanına göre endekslemiş durumdasınız. Bu yanlış değil midir? Herhangi
biri bu konuda Sayın Cumhurbaşkanının düşüncelerinin veya söylemlerinin aksine
bir fikir beyan ediyorsa siz anında refleks gösteriyor, en sert şekilde
eleştiriyorsunuz. Oysa hepimizin kriteri kişiler olmamalı, olamaz da. Hepimiz
demokrasinin ahlakına ve bu cumhuriyetin kurallarına bağlıyız ve ona göre
hareket etmek zorundayız. (CHP sıralarından alkışlar)
Burada yaptığım konuşmalarda eleştirilerimin dozunun
fazla olduğunu düşünenler bilmelidirler ki bizler de eleştirilerimizi bu
ülkenin iyiliği, yurttaşlarımızın menfaati için, ülkeyi uçuruma sürüklediğiniz
için yapıyoruz. Ancak sizlerin de bize göstermiş olduğunuz tepkinin,
sataşmaların, zaman zaman hakarete varan sözlerin onda 1’ini tecavüz vakaları
için, hırsızlıkları tescillenmiş insanlar için, bayrağımızı indirmeye
çalışanlar için, ülkemizi bölmeye çalışanlar için, PKK için, IŞİD için
kullanmış olsaydınız, halkın beklediği tepkiyi koysaydınız, belki bizlerin de
yapmış olduğu eleştiri ve tepkilerin dozu bu denli yüksek olmayacaktı.
Bugün Suriye'de savaş hâlâ devam ediyor. Soruyorum
size; Suriye'de siz kime tarafsınız, kimi destekliyorsunuz? Şunu kabul ediniz:
Suriye politikasında yanlış yaptınız. Bir an önce politikanızı barış endeksli
değiştirmek zorundasınız. Bunun bedelini şehit yakınlarımız, babasız kalan
çocuklar, eşsiz kalan kadınlar, evlatsız kalan ana babalar ödüyor. Koskoca
Türkiye Cumhuriyeti başka bir ülkenin iç işlerine karışmamalıdır, taraf
olmamalıdır. Eğer taraf olacaksa barışın tarafı olmalıdır, barıştan taraf
olmalıdır. 
Hepinize teşekkür ediyorum, saygılarımı sunuyorum. (CHP
sıralarından alkışlar)
BAŞKAN – Teşekkür ederim Sayın Topal. 
Gündem dışı üçüncü söz, merhum savcı Mehmet Selim
Kiraz’ın ölüm yıl dönümü münasebetiyle söz isteyen Burdur Milletvekili Reşat
Petek’e aittir.
Buyurun Sayın Petek. (AK PARTİ sıralarından alkışlar)
3.- Burdur Milletvekili Reşat Petek’in,
teröristlerce şehit edilen Savcı Mehmet Selim Kiraz’ın ölüm yıl dönümüne
ilişkin gündem dışı konuşması
REŞAT PETEK (Burdur) – Sayın Başkan ve teröre destek
vermeyen değerli milletvekilleri; hepinizi saygıyla selamlıyorum. (AK PARTİ ve
CHP sıralarından alkışlar) 
DHKP-C terör örgütünün bundan bir yıl önce şehit ettiği
çok kıymetli savcımız Mehmet Selim Kiraz, meslek hayatına Mersin ilinde
cumhuriyet savcılığı yapmaktayken benim yanımda başlamıştı. Bu nedenle
kendisini yakinen tanımamdan dolayı, teröristlerin bu vahşice saldırıları ve
savcımızı şehit etmeleri üzerine o günden bu güne tabii ki yüreğimizdeki yara
bir kat daha fazla ve derin. Ailesini tanıyorum, gerçekten savcımıza da çok
güzel bir aile terbiyesi, iman, ahlak, adalet, hukuk ve hakkaniyet dersini
vermiş, o şekilde yetiştirmişler. 
Değerli milletvekilleri, buraya çıkıp terör örgütlerinin
sebebiyet verdiği katliamları, yakmaları, yıkmaları, yok etmeleri görmezden
gelerek; bazı resimlerle, fotoğraflarla ortaya çıkıp da olayları ters yüz edip
gösterme gayretlerine hakikaten şaşırmamak mümkün değil.
Bakın, şehit savcımızın bugün dul bir eşi, 2 yetimi
var. Terör örgütünü ağzına almaktan çekinenler, neden o 2 yetimin hakkını bu
kürsülerde savunmuyorlar? Bunu da sorup cevabını aramalıyız değerli
kardeşlerim.
Hep söylediğimiz gibi, terörün haklı bir gerekçesi
olamaz. Bir yıl önce cumhuriyet savcımız Mehmet Selim Kiraz’ı alçakça şehit
eden teröristler, dün de 7 polisimizi ve 3 askerimizi şehit ettiler. Bu
vesileyle şehitlerimizi rahmetle anıyorum, gazilerimize de acil şifalar
diliyorum. 
Önce bir tespit yapalım: Terörle mücadelenin sadece
silahlı mücadeleyle yapılmayacağını, bunun bilinciyle bataklığı kurutmanın esas
olduğunu düşünen AK PARTİ’miz, on dört yıldan bu tarafa devrim niteliğinde
değişikliklere imza attı. Irkçı yaklaşımları ortadan kaldırdık, bölgesel
farklılıkları ortadan kaldırdık, ötekileştirmeyi ortadan kaldırdık; mezhep
ayrımını, bölge ayrımını, hepsini ortadan kaldıran önemli reformlar yapıldı.
Terör örgütünün istismar edeceği konular kalmadı ama terör örgütlerinin ipini
elinde bulunduran dış odaklar, hiçbir gerekçe kalmasa da saldırı talimatını
verdiler. Bu nedenle, 2015 Temmuz ayında saldırıyı yeniden başlatan terör
örgütleri olmuştur. Şimdi bu gerçeğin bu kürsülerde kabul ve tespitini yapmadan
çare aramak elbette ki doğru olmayacaktır. Şimdi hep yakınılıyor, “Efendim,
yeniden görüşmeler yapılsın, yeninden müzakere, bu yolla çözüm aransın.”
Aransın ama bunun yolunu AK PARTİ açtı. Üç yıl bu ülkede şehit cenazesi
gelmedi. Barış ve kardeşlik süreci çerçevesinde gerçekten huzur ortamına doğru
giderken-söyleyin, hepimiz soralım ve cevabını arayalım- 22 Temmuzda
saldırıları tekrar başlatıp devrimci halk savaşı ilan eden PKK terör örgütü
değil miydi? Ee, o zaman bu saldırıların durmasını isteyenler gönülden,
yürekten istiyorsa, gelsinler, bu kürsüden terör örgütü PKK’yı, DAEŞ’i,
DHKP-C’yi, YPG’yi, PYD’yi, hepsini birlikte lanetleyip onlara da “Durun,
demokrasi var, siyaset yoluyla çözüm var.” diyerek çağrıda bulunma cesaretini
göstersinler, o zaman bu mesele çözülebilecektir. 
Çok
değerli milletvekilleri, şimdi terör olayları üzerinde sık sık araştırma
önergeleri veriliyor ve “Olayları araştıralım.” diyorlar. Ben bunda da bir
samimiyet görmüyorum. Türkiye hukuk devletiyse, en büyük suç olan terör
olaylarını soruşturmak yargının görevidir, cumhuriyet savcıları bunu
soruşturur, adalete teslim eder. Siz, Diyarbakır’da Tahir Elçi’nin ölümünü
araştırmaya, olay yeri incelemesine giden Diyarbakır Başsavcısını olay yerine
yaklaştırmamak için silahlı saldırı yapan teröristleri kınamazsanız, onların
ayıbını, onların günahını, onların saldırısını ortaya koymazsanız bu olayları
izah etmek mümkün değildir. Ben Diyarbakır Başsavcısıyla görüştüm, iki gün üst
üste gitti delil toplamaya. Dedi ki: “Bize, burada gittiğimiz anda teröristler
tekrar silahlı saldırıda bulundular.” Bu gerçekleri görmeden teröre çare bulamayız
değerli milletvekilleri.
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Petek. 
REŞAT
PETEK (Devamla) – Ben teşekkür ederim. 
Saygılar sunuyorum. (AK PARTİ
sıralarından alkışlar) 
BAŞKAN – Söz isteyen grup başkan
vekili varsa söz vereceğim. 
Sayın Gök, sisteme girmişsiniz, buyurun. 
V.- AÇIKLAMALAR
1.- Ankara Milletvekili Levent Gök’ün,
Diyarbakır ve Nusaybin’de şehit olan güvenlik görevlilerine Allah’tan rahmet
dilediğine, Cumhuriyet Halk Partisi olarak terörün karşısında olduklarını net
bir şekilde ifade ettiklerine ve Meclisin terör karşısında ortak bir duruş
sergilemesi gerektiğine ilişkin açıklaması
LEVENT GÖK (Ankara) – Teşekkür ederim Sayın Başkan. 
Sayın Başkan, Meclis oturumlarının artık başındaya da
herhangi bir yerinde aldığımız şehit haberlerini ve üzüntülerimizi bildirmenin
-neredeyse belli bir süre- artarak devam ettiği bir süreçten geçiyoruz. 
Dün Diyarbakır’da öldürülen 7 polisimiz ve 27 kişinin
yaralanması ve Nusaybin’de yine 2 güvenlik görevlisinin şehit olması, 7 kişinin
yaralanması Türkiye’yi tarifsiz acılara boğdu. Bugün de Ankara’da -Ankara’da
ailesiyle yaşayan- 4 polisimizin cenazesi kaldırılacak Kocatepe’de. Bir diğer
polisimiz de Ankaralı. Ankaralı hemşehrilerimizin de içinde bulunduğu bütün şehitlerimize
Allah’tan rahmet diliyorum. 
Gerçekten siyaset kurumu olarak terör konusunda artık
hepimizin çok ciddi bir kararlılıkla terörün üstüne gitmesi ama teröre zemin
hazırlayan tüm faktörleri ortadan kaldırmak için de bir el birliği yapmanın
zamanı gelmiş ve geçmiştir. Bu acılara daha ne kadar katlanacağız, daha ne
kadar bu acılarla yaşayacağız? Şehitlerimiz vatan için ölüyorlar, aileleri
“Vatan için öldüler, vatan sağ olsun.” diyorlar ama bizim de elbette tüm
ailelere ve bu uğurda hayatını kaybeden herkese bir borcumuz var, siyaset
kurumu bu konuda gereğini her zamankinden çok daha fazla yapmalıdır. Hiçbir
annenin, hiçbir ananın, babanın gözyaşı akar hâlde bırakılmamalıdır ve bu
konuda Meclis bu artan terör olaylarıyla ilgili olarak ortak bir duruşu her
zamankinden çok daha fazla sergilemelidir diye düşünüyorum.
(Mikrofon otomatik cihaz tarafından kapatıldı) 
BAŞKAN – Bir dakika daha veriyorum, tamamlayın lütfen
Sayın Gök. 
LEVENT GÖK (Ankara) – Ve ölen, hayatını kaybeden tüm
güvenlik görevlilerimize tekrar başsağlığı diliyorum. Cumhuriyet Halk Partisi
olarak biz terörün, hangi kuruluş tarafından yapılırsa yapılsın, PKK mı olur,
DHKP-C mi olur, IŞİD mi olur, hangi örgüt tarafından yapılırsa yapılsın hepsine
karşı olduğumuzu çok açık yüreklilikle ve net bir şekilde ifade ediyoruz.
Terörle, Türkiye'nin, bir yere varılamayacağını biliyoruz ve Türkiye’deki terör
karşısındaki dik duruşun bugün çok daha kıymetli bir hâle geldiğini
düşünüyoruz. Hem Parlamentoda mevcut olan tüm partiler hem de tüm
yurttaşlarımızla beraber terörü lanetlemeliyiz, bu acının daha fazla uzun
sürmesine izin vermemeliyiz. Meclisimizin böyle önemli bir de görevi var.
Karşılıklı sataşmalar elbette olabilir ama terör karşısında ortak bir duruş
sergilemek de Türkiye Büyük Millet Meclisinin görevidir diye düşünüyorum. 
Şehit olan polislerimize Allah’tan rahmet diliyorum.
Teşekkür ederim.
BAŞKAN – Çok teşekkür ederim Sayın Gök.
Sayın Akçay…
2.- Manisa Milletvekili Erkan Akçay’ın,
terör olaylarında şehit verilmeye devam edildiğine, terörle mücadelede şehit
olanlara Allah’tan rahmet, yaralılara acil şifalar dilediğine, terörü
lanetlediğine ve Hükûmeti terör konusundaki sorumluluğunu kavramaya davet
ettiğine ilişkin açıklaması
ERKAN AKÇAY (Manisa) – Teşekkür ederim Sayın Başkan.
Vatanımız için, milletimiz için, devletimiz, birlik,
beraberliğimiz için ve geleceğimiz için yine canlarımızı, terörle mücadelede
şehitler vermeye devam ediyoruz. Dün Diyarbakır Bağlar, Mardin ve Hakkâri’de 10
evladımız, güvenlik görevimiz şehit oldu; 30 evladımız, vatandaşımız,
kardeşimiz yaralandı. Şehitlerimize Allah’tan rahmet diliyorum. Ailelerine,
yakınlarına ve büyük Türk milletine başsağlığı dileklerimi iletiyorum ve
yaralılarımıza da Cenab-ı Allah’tan acil şifalar diliyorum.
Değerli milletvekilleri, ifade ettiklerimiz rakam
değil, sayı değil; can, hayat. Onlar, eş, ana, baba, evlat, arkadaş, hısım,
akraba. Ülkemizin bazı şehirleri ve yerleşim yerleri âdeta terör örgütlerince
fiilen işgal edilmiş gibi. Bombalar, el yapımı patlayıcılar, hendekler,
barikatlar, tüneller örümcek ağı gibi sarmış. Bunlar akşamdan sabaha, birkaç
ayda olacak şeyler değil. Hükûmet Oslo’da, Kandil’de, Habur’da terörle müzakere
ve mütareke masaları kurarken defalarca uyardık “Terörü masalarda
önleyemezsiniz. 2002’de sıfırlanan teröre şimdi siz bu masalarla toparlanma
imkânı oluşturuyorsunuz…” Sokaklara bombalar yığılırken Hükûmet valileri
uyarmış “Aman ha, bu küçük şeylere müdahale etmeyin.” demiş. İşte, bugünkü
şehitlerimizin sorumlusu dün müdahale etmeyenler ve ettirmeyenlerdir. Gün ve
gün burada taziye mesajı vermek gerçekten bizleri kahrediyor. Bunun bir
sorumlusu olmalıdır. Hükûmeti bu sorumluluğu kavramaya davet ediyorum.
(Mikrofon otomatik cihaz tarafından kapatıldı) 
BAŞKAN – Bir dakika daha veriyorum Sayın Akçay,
tamamlayın lütfen.
ERKAN AKÇAY (Manisa) – Son aylarda tek tek dökülen
itiraflar kimseyi kurtarmayacaktır. Terörle mücadelede göstermelik mesajlar
verip Mardin’de çözüm süreci eylem planı açıklaması yapanlar, Hollanda
dönüşünde terörle müzakere konseptlerinin olmadığını söyleyip eylem planını
tevil edenler tarih ve millet vicdanında mahkûm olup mutlaka hesabını da
adalete vereceklerdir. 
Sayın Başbakan dün “Vatandaşlarımıza teröre teslim
olmadıkları için teşekkür ederiz.” diyor, “Geliniz el ele, yürek yüreğe, teröre
karşı tek ses olalım.” diyor. Milletimizde bir sorun yok, bizde bir sorun yok.
Elbette el ele, yürek yüreğe, teröre karşı tek ses ve tek bileğiz ve Türk
milleti hiçbir zaman teröre teslim olmamıştır. 
(Mikrofon otomatik cihaz tarafından kapatıldı) 
BAŞKAN – Sayın Akçay, toparlayın lütfen.
ERKAN AKÇAY (Manisa) – Ancak, Hükûmetin hâli
pürmelaline bakınız. Dışişleri Bakanı ABD’de “PYD yüzünden ABD’ye küsecek
değiliz.” diyor. Oysa siz değil miydiniz aynı PYD’yi terör örgütü ilan edip
ABD’ye rest çeken, “Ben miyim senin ortağın yoksa Kobani’deki teröristler mi?”
diyen? Allah aşkına, biz sizin hangi sözünüze inanacağız? Peki, ya, İçişleri
Bakanı nerededir? Diyarbakır Valisiyken “Cana geleceğine cama gelsin.” diyen
İçişleri Bakanı bunca can şehit olurken ne yapmaktadır, neden hiçbir açıklama
yapmamaktadır? Polislik mesleği biraz da tecrübe mesleğidir. Acaba bu
teşkilatın birikimlerine, tecrübelerine ne yaptınız? 
Çağrım Hükûmete: Terörle mücadele vatan, millet, devlet
mücadelesidir. Bu mücadele “ama”sız, “fakat”sız, “lakin”siz, “tevil”siz, dik
durmakla olur. 
Konuşmama son verirken aziz şehitlerimizi bir kez daha
rahmetle anıyor, terörü tüm gücümüzle lanetlediğimizi belirtiyor ve Türkiye'nin
bu zulmet ve zillet günlerini mutlaka aşacağına inandığımızı ifade etmek
istiyorum ve terörle mücadelede alınacak her türlü etkin önlemin arkasında
olduğumuzu belirtmek istiyorum.
Teşekkür ederim.
BAŞKAN – Teşekkür ederim Sayın Akçay.
Sayın Baluken…
3.- Diyarbakır Milletvekili İdris
Baluken’in, içinde bulunulan sıkıntılı süreçte bu coğrafyada yaşayan tüm
halkların siyasetin çözüm üretmesini beklediğine, Yüksekova’dan, Nusaybin’den,
Şırnak ve Diyarbakır’dan gelen acı haberler üzerine derin bir üzüntü
duyduklarına, bir an önce bir çözüm ve barış ortamının geliştirilmesi
gerektiğine ve Meclisi bu konuda harekete geçmeye davet ettiğine ilişkin
açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, gerek içerisinde bulunduğumuz Orta Doğu
coğrafyası gerekse de ülkemiz son derece zorlu ve sıkıntılı bir süreçten
geçmektedir. Bu sıkıntılı süreçte, özellikle bu coğrafyada yaşayan tüm
halkımızın beklentisi, siyasetin çözüm üretme gücü ve yeteneğini bir an önce
devreye koyması ve bu sorun alanlarını bir an önce gidermesidir. Maalesef uzun
süreden beridir siyaset kurumu çözüm üretmek yerine hamaset dolu söylemlerle,
demagojinin ötesine geçmeyen birtakım metinlerle, deyim yerindeyse zaman
kaybetmektedir. Bizler burada soluduğumuz havadan daha değerli olan bu
zamanları kaybettiğimiz süre içerisinde, maalesef insanlarımızı yitirmeye, yurttaşlarımızı
yitirmeye devam ediyoruz. Hemen hemen her saat başı gelen ölüm haberleri
üzerine bütün milletvekilleri, bütün parlamenterler olarak derin bir acı, derin
bir üzüntü duyuyoruz. Ölümler arttıkça daha fazla kan, daha fazla ölüm, daha
fazla acı çağrıları üzerinden siyaset yürütmenin hiçbir şekilde çözüm
üretmeyeceğini bugüne kadar söyledik, bundan sonra da söylemeye devam edeceğiz.
İşte böylesi bir ortam içerisinde dün de Yüksekova’dan,
Nusaybin’den, Şırnak’tan ve Diyarbakır’dan gelen acı haberler üzerine bizler
derin bir üzüntü, derin bir acı yaşadık. Diyarbakır’daki saldırıyı ilk
duyduğumuz anda da burada yaşamını yitiren ve yaralanan polisler ve yurttaşlar
için üzüntü dileklerimizi, başsağlığı, geçmiş olsun dileklerimizi ifade
etmiştik.
(Mikrofon otomatik cihaz tarafından kapatıldı) 
BAŞKAN – Bir dakika daha veriyorum Sayın Baluken,
lütfen toparlayınız.
İDRİS BALUKEN (Diyarbakır) – Toparlıyorum Sayın Başkan.
Ancak bunun ötesine geçmenin zaruri bir görev olarak
önümüzde durduğu bir sürecin içerisindeyiz. Biz acılar, ölümler üzerinden
siyasi rant devşirmeyi, hamaset üzerine söylemleri farklı konularda yapabiliriz
ama ölümler yaşanırken çözüm üretmekle ilgili yükümlülüğümüzü ve
mükellefiyetimizi bu halkımıza karşı Parlamento olarak, Meclis olarak yerine
getirmek zorundayız. Zor olanı, böylesi ortamlarda çözüm ve barış duruşu
gösterebilmektir. Acının, gözyaşının, kanın, intikam duygularının yoğunlaştığı
bir dönemde kararlı bir şekilde çözüm ve barış ısrarında bulunmak zor olandır
ki o zor olanı yapma mecburiyeti dışında herhangi bir seçeneğimizin olmadığı
kanaatindeyiz. 
Halkların Demokratik Partisi olarak…
(Mikrofon otomatik cihaz tarafından kapatıldı) 
BAŞKAN – Bir dakika daha vereyim Sayın Baluken. 
İDRİS BALUKEN (Diyarbakır) – …koşullar ne olursu olsun,
bu yaşanan ortamın ülkemize ve halklarımıza yakışmadığını, bir an önce bir
çözüm ve barış ortamının geliştirilmesi gerektiğini, yaşamını yitiren her
yurttaşın hayatıyla ilgili yapabileceğimiz bir şeyler olabileceği kanaatiyle
bir kez daha Parlamentoyu ve Meclisi bu konuda irade göstermeye, inisiyatif
almaya, çözüm komisyonları kurmak suretiyle de harekete geçmeye davet ediyorum.

Teşekkür ederim.
BAŞKAN – Teşekkür ederim Sayın Baluken. 
Sayın Çakır…
4.- Tokat Milletvekili Coşkun Çakır’ın,
dünkü menfur saldırıda şehit olan polislere Allah’tan rahmet, yaralılara acil
şifalar dilediğine, terörün evrensel bir illet olduğuna ve teröre karşı bütün
kurumlarla, yetkililerle beraber, hatta milletlerarası bir iş birliği
içerisinde mücadele edilmesi gerektiğine ilişkin açıklaması
COŞKUN ÇAKIR (Tokat) – Sayın Başkan, teşekkür ederim. 
Ben de dün menfur saldırıda hayatlarını kaybeden, şehit
olan polis kardeşlerimize Cenab-ı Hak’tan gani rahmetler diliyorum. 
Bu olayda yaralanan hem güvenlik görevlisi hem de sivil
vatandaşlarımıza da acil şifalar diliyorum. 
Yine, bu vesileyle, sadece bu olayda değil, onun
dışında da vatanını, ülkesini, yurdunu savunmak suretiyle bu uğurda hayatlarını
kaybeden, şehit olan bütün şehitlerimize Allah’tan rahmet diliyorum. 
Kuşkusuz, ifade edildiği gibi, buradan sürekli taziyede
bulunmak yüreğimizi yakıyor ve her defasında yüreğimiz yanarak bu taziyeleri
tekrar etmek zorunda kalıyoruz. Allah’tan dileğimiz odur ki tekrar etmek
durumunda kalmayalım. Fakat terör evrensel bir illettir, terörün dini, mezhebi,
milliyeti, hiçbir şeyi yoktur. Bu anlamda evrensel bir illettir. Bugün bizi
vurur, yarın bir başkasını vurur; başka bir milletin, başka bir ülkenin, başka
bir devletin canını yakar. Esas itibarıyla, günümüzde yaşamış olduğumuz tablo
da bundan farksızdır. Eğer evrensel bir illetse terör, buna karşı mücadele de
kesinlikle, ne sadece siyaset kurumunun ne sadece yargının ne sadece bir
kesimin yapacağı bir faaliyet değildir. Hep birlikte, bütün 78 milyon insan
olarak, bütün kurumlarımızla, kuruluşlarımızla, yetkililerimizle beraber teröre
karşı mücadele etmek durumundayız. Hatta milletlerarası bir iş birliği
içerisinde teröre karşı mücadele edilmesi gerekir. 
Bu anlamda, teröre karşı mücadele ederken iki kavramın
önemli olduğunu düşünüyorum; bunlardan birisi kararlılık, diğeri de
tutarlılıktır. Teröre karşı mücadele ederken mutlaka kararlı olmak zorundayız.
Eğer kararlılık göstermezsek terörün ekmeğine yağ çalmış oluruz. Bu bakımdan
son…
(Mikrofon otomatik cihaz tarafından kapatıldı)
BAŞKAN – Bir dakika daha süre ekliyorum.
Buyurun Sayın Çakır.
COŞKUN ÇAKIR (Tokat) – Teşekkür ederim Sayın Başkan.
Bizim çözüm süreci bağlamında geliştirdiğimiz… Adına ne
dersek diyelim, “çatışmasızlık ortamı” diyelim, başka adlandıralım, önemi yok,
önemli olan fonksiyonudur; yapmış olduğumuz iş tutarlı bir iştir. Ortada var
olan bir ateşin sönmesine katkı sağlamak üzere gösterilen bir çabadır. Hatta
bunun siyasi aktörleri, başta Cumhurbaşkanımız olmak üzere, siyasi geleceği ne
olursa olsun yahut siyasi geleceğinin bir anlamda yok olması pahasına baldıran
zehri içmeyi hesap ederek, kitap ederek, göze alarak ortaya konulan muazzam bir
çabadan bahsetmek istiyorum. Kararlılık dediğim budur. Bugün de günümüzde de
aynı kararlılıkla bu terörle mücadele devam etmektedir. Tutarlılık ise eğer bu
soruna katkı sağlamak isteyen kim varsa, herkesle bir şekilde meşru zeminde
görüşmek, konuşmak, tartışmak gerekir. Çünkü bu iyi niyetli bir çabadır, çünkü
bu hayırlı bir çabadır, çünkü bu sorunun çözümüne katkı sağlayacak bir çabadır.
(Mikrofon otomatik cihaz tarafından kapatıldı)
COŞKUN ÇAKIR (Tokat) – Ancak şunu da eklemek gerekir ki
siyaset kurumuna burada önemli bir rol düşmektedir ifade edildiği gibi. Fakat
siyaset kurumu…
BAŞKAN – Bir dakika daha açıyorum.
COŞKUN ÇAKIR (Tokat) – Teşekkür ederim Sayın Başkan.
Bağlıyorum.
Siyaset kurumu elbette çözüm üretmesi gereken bir
kurumdur, çözümün parçası olması gerekir, bunun hiç tartışılacak bir tarafı
yoktur. Fakat eğer siyaset kurumu çözümün parçası olacakken sorunun parçası
oluyorsa işte bence işin tıkandığı nokta da burasıdır. O bakımdan, özellikle bu
çatının altındaki bizlere düşen görev siyasetçiler olarak sorunun parçası
değil, çözümün parçası olarak hareket etmek ve eylem ortaya koymak, söylem
ortaya koymaktır. 
Bu vesileyle tekrar şehitlerimizi rahmetle anıyor, yüce
Meclisi saygıyla selamlıyorum.
Teşekkür ederim.
BAŞKAN – Grup başkan vekili arkadaşlarıma çok teşekkür
ediyorum.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Divan olarak terörü bir kez daha lanetlediklerine,
Meclisin teröre karşı dik durması ve ortak bir davranış sergilemesi gerektiğine
ve şehitlere Allah’tan rahmet, yaralılara acil şifalar dilediklerine ilişkin
konuşması
BAŞKAN - Biz de Divan olarak terörü bir kez daha şiddetle
lanetliyoruz. Evet, bu Meclis teröre karşı dik durmalı, ortak bir davranış
sergilemelidir. Bu konuda da sorumluluğu neyse bütün milletvekili
arkadaşlarımızın, bütün grupların o ölçüde dikkatli ve bilinçli davranması
gerektiğine inanıyoruz. 
Bu vesileyle şehitlerimize Allah’tan rahmet diliyoruz,
yaralı vatandaşlarımıza ve görevlilere acil şifalar diliyoruz ve ailelerine
geçmiş olsun dileklerimizi ve başsağlığı dileklerimizi sunuyoruz.
Sayın milletvekilleri, şimdi gündeme geçiyoruz.
Başkanlığın Genel Kurula sunuşları vardır.
Meclis araştırması açılmasına ilişkin üç önerge vardır,
önergeleri ayrı ayrı okutacağım.
Birinci ve ikinci sırada okutacağım Meclis araştırması
önergeleri 500 kelimeden fazla olduğu için önergelerin özeti okunacaktır ancak
önergelerin tam metni tutanak dergisinde yer alacaktır. 
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Trabzon Milletvekili Haluk Pekşen ve 28
milletvekilinin, HES’lerin sosyoekonomik, biyolojik ve çevresel etkilerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/136) (x)
Türkiye Büyük Millet Meclisi
Başkanlığına
Ülkemizde 2000'den fazla küçük nehir tipi hidroelektrik
santralinin yapımına izin verilmesi, alım garantisinin yanı sıra suyun kullanım
hakkının devredilmesi çok tehlikeli toplumsal ve ekolojik maliyetlere neden
olmaktadır. Doğu Karadeniz Bölgesi dik topografik yapısı ve sahip olduğu zengin
su kaynakları nedeniyle nehir tipi hidroelektrik santrallerin yapımı için açık
bir yağma, tehdit, tahribat ve yıkımla karşı karşıya kalmaktadır. HES'lerin
akarsu yatağındaki sucul yasama olan etkilerinin incelenmesi, akarsudaki mevcut
ekolojik dengenin ve canlı yaşamının devamı için akarsuya bırakılması,
planlanan can suyunun miktarının bilimsel bir yöntemle belirlenmesi, HES'lerin
inşa edildiği ya da inşa edileceği bölgedeki endemik bitki ve hayvan türleri
üzerindeki olumsuz etkilerinin araştırılması, bölgede yaşayan insanların, tarım
alanlarının, hayvanların ve akarsudan doğrudan faydalananların su
ihtiyaçlarının karşılanması hususunda ortaya çıkan sorunların araştırılması;
HES inşaatlarının yapıldığı bölgede sel ve heyelan oluşumuna yol açıp
açmayacağının ve inşaat çalışmaları sırasında katı atık ve atık suların
bölgenin flora ve faunasına zarar verip vermeyeceğinin incelenmesi; HES'lerin
sosyoekonomik, biyolojik ve çevresel etkileri ile yaratacağı toplumsal ve
ekolojik maliyetlerin tespit edilmesi; çevre, insan ve hayvan sağlığına verilen
olumsuz etkilerin en aza indirilmesi ve alternatif enerji politikalarının
üretilmesi amacıyla Anayasa'nın 98’inci ve TBMM İçtüzüğü’nün 104’üncü ve
105’inci maddeleri gereği, Meclis araştırması açılmasını arz ederiz. 2/12/2015
Saygılarımızla.
1) Haluk Pekşen (Trabzon)
2) Ali Şeker (İstanbul)
3) Gülay Yedekci (İstanbul)
4) Ahmet Akın (Balıkesir)
5) Mustafa Tuncer (Amasya)
6) Hüseyin Yıldız (Aydın)
7) Ali Yiğit (İzmir)
8) Murat Bakan (İzmir)
9) İbrahim Özdiş (Adana)
10) Kamil Okyay Sındır (İzmir)
11) Mahmut Tanal (İstanbul)
12) Musa Çam (İzmir)
13) Gürsel Erol (Tunceli)
14) Selina Doğan (İstanbul)
15) Erdin Bircan (Edirne)
16) Mehmet Göker (Burdur)
17) Özkan Yalım (Uşak)
18) Gamze Akkuş İlgezdi (İstanbul)
19) Ünal Demirtaş  (Zonguldak)
20) Yaşar Tüzün (Bilecik)
21) Kadim Durmaz (Tokat)
22) Mustafa Sezgin Tanrıkulu (İstanbul)
23) Atila Sertel (İzmir)
24) Zülfikar İnönü Tümer  (Adana)
25) Şerafettin Turpcu  (Zonguldak)
26) Haydar Akar (Kocaeli)
27) Devrim Kök (Antalya)
28) Okan Gaytancıoğlu (Edirne)
29) Aytuğ Atıcı (Mersin)
Gerekçe özet:
Anayasa’mızın 56’ncı maddesi “Herkes, sağlıklı ve
dengeli bir çevrede yaşama hakkına sahiptir. Çevreyi geliştirmek, çevre
sağlığını korumak ve çevre kirlenmesini önlemek Devletin ve vatandaşların
ödevidir.” hükmü gereği, bütün vatandaşlarımız sağlıklı ve dengeli bir çevrede
yaşama hakkına sahiptir. Ancak Türkiye'de “üstün kamu yararı” veya “stratejik
kullanım” gibi kavramlarla ekolojik tahribat son hızla devam etmektedir.
Ekolojik yıkımlara neden olan HES inşaatları çok ciddi
toplumsal maliyetler yaratmaktadırlar. Özellikle ülkemizde 2 binden fazla küçük
nehir tipi hidroelektrik santralinin yapımına izin verilmesi, alım garantisinin
yanı sıra, suyun kullanım hakkının devredilmesi çok tehlikeli toplumsal ve
ekolojik maliyetlere neden olmaktadır.
Doğu Karadeniz Bölgesi, dik topoğrafik yapısı ve sahip
olduğu zengin su kaynakları nedeniyle nehir tipi hidroelektrik santrallerin
yapımı için açık bir yağma, tehdit, tahribat ve yıkımla karşı karşıya
kalmaktadır. DOKAP eylem raporuna göre, bölgede aktif ve yapımı devam eden 271
adet lisanslı HES bulunmaktadır. İktidar, ülkemizin her akarsuyunu kapsamlı
ekolojik değerlendirmeler yapmadan, büyük kapsamlı havza planları
geliştirmeden, rastgele bir şekilde HES inşaat sektörüne terk etmiştir.
HES'ler bireylerin sağlıklı ve dengeli bir çevrede
yaşama hakkı yok sayılarak inşa edilmektedir. Bireylerin güvenli ve temiz su
hakkının sağlanmasıyla sağlıklı ve dengeli bir çevrede yaşama hakkı
korunabilir. HES inşaatları nedeniyle ulaşım yolları, şantiye alanları,
depolama alanları açılırken orman alanları tahrip edilmekte; tarım alanları
kamulaştırılmakta; dere yatakları doldurulmakta; ormanlar, doğal yaşam
alanları, vadiler parçalanıp bölünmekte; yaban hayatı, tarım alanları, endemik
bitki örtüleri risk altına girmekte; birçok nadir ve tehdit altındaki türü
barındıran yaşam ortamları yok edilmekte; fauna ve flora zarar görmektedir. 
HES inşatları sonucunda dere yatağının büyük ölçüde
kuruma olasılığının bulunduğu, su alınan akarsu yataklarındaki sucul yasamın
olumsuz olarak etkileneceği, akarsuya bırakılması planlanan can suyunun
akarsudaki mevcut ekolojik dengenin ve canlı yaşamının devamı için yeterli
olmadığı, akarsuda bulunan balıkların ve diğer canlıların yaşamlarına olumsuz
etkisinin olacağı, bölgede yasayan insanların, tarım alanlarının, hayvanların
ve ırmaktan doğrudan faydalananların su ihtiyacının karşılanması hususunda
olumsuz etkilerinin olacağı bilinen gerçeklerdir.
HES'ler yüzünden suyun taşınması sonucunda ürün
veriminde azalma, balıkçılık faaliyetlerinin sona ermesi, turizm gelirlerinde
azalma vb. ciddi ekonomik problemler ortaya çıkmaktadır. Can suyu, HES
işletmecisinin insafına bırakılmış olup yeterli can suyunun bırakılıp
bırakılmadığına ilişkin kontrol sistemi çalışmamaktadır. 
Ülkemizi enerjide dışa bağımlı olmaktan kurtarmanın
çaresi ülke genelinde âdeta yangından mal kaçırırcasına binlerce nehir tipi HES
projesine izin vermek kesinlikle değildir. HES'lerin akarsu yatağındaki sucul
yaşama olan etkilerinin incelenmesi; akarsudaki mevcut ekolojik dengenin ve
canlı yaşamının devamı için akarsuya bırakılması planlanan can suyunun
miktarının bilimsel bir yöntemle belirlenmesi; HES'lerin inşa edildiği ya da
inşa edileceği bölgedeki endemik bitki ve hayvan türleri üzerindeki olumsuz etkilerinin
araştırılması; bölgede yaşayan insanların, tarım alanlarının, hayvanların ve
akarsudan doğrudan faydalananların su ihtiyaçlarının karşılanması hususunda
ortaya çıkan sorunların araştırılması; HES inşatlarının yapıldığı bölgede sel
ve heyelan oluşumuna yol açıp açmayacağının ve inşaat çalışmaları sırasında
katı atık ve atık suların bölgenin flora ve faunasına zarar verip
vermeyeceğinin incelenmesi; HES'lerin sosyoekonomik, biyolojik ve çevresel
etkileri ile yaratacağı toplumsal ve ekolojik maliyetlerin tespit edilmesi;
çevre, insan ve hayvan sağlığına verilen olumsuz etkilerin en aza indirilmesi
ve alternatif enerji politikalarının üretilmesi amacıyla bir Meclis
araştırmasına ihtiyaç duyulmaktadır.
2.- İstanbul Milletvekili Barış Yarkadaş ve
25 milletvekilinin, yabancı casus yazılım şirketi Hacking Team’in medyaya
yansıyan ve ülkemizin iç ve dış güvenliğine yönelik tehditlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/137) (x)
Türkiye Büyük Millet Meclisi
Başkanlığına
Hacklenerek gizli bilgileri sızdırıldığı ifade edilen
İtalyan casus yazılım şirketi Hacking Team'in medyaya yansıyan ve ülkemizin iç
ve dış güvenliğine yönelik tehditlerin araştırılması amacıyla İç Tüzük’ümüzün
104 ve 105’inci maddeleri gereğince araştırma komisyonu kurulmasını arz ve
talep ederiz.
1) Barış Yarkadaş  (İstanbul)
2) Mahmut Tanal  (İstanbul)
3) Ömer Fethi Gürer  (Niğde)
4) Gülay Yedekci  (İstanbul)
5) Mustafa Sezgin Tanrıkulu (İstanbul)
6) Candan Yüceer  (Tekirdağ)
7) Gürsel Erol  (Tunceli)
8) Hüseyin Yıldız (Aydın)
9) Nurhayat Altaca Kayışoğlu  (Bursa)
10) İbrahim Özdiş  (Adana)
11) Gamze Akkuş İlgezdi (İstanbul)
12) Niyazi Nefi Kara (Antalya)
13) Atila Sertel (İzmir)
14) Musa Çam (İzmir)
15) Şerafettin Turpcu (Zonguldak)
16) Erdin Bircan (Edirne)
17) Özkan Yalım (Uşak)
18) Ünal Demirtaş (Zonguldak)
19) Devrim Kök (Antalya)
20) Zülfikar İnönü Tümer (Adana)
21) Haydar Akar (Kocaeli)
22) Okan Gaytancıoğlu (Edirne)
23) Aytuğ Atıcı (Mersin)
24) Mevlüt Dudu (Hatay)
25) Ali Yiğit (İzmir)
26) Tur Yıldız Biçer (Manisa)
Gerekçe Özeti:
2000 yılında Milano/İtalya’da 2 yazılımcı tarafından
kurulan Hacking Team’in, hükûmetlere ve kolluk güçlerine başkalarının
makinelerine sızmayı mümkün kılan yazılımlar sattığı ifade edilmektedir.
Şirketin geliştirdiği yazılımların son zamanlarda
medyada konuşulan pek çok mahremiyet, sızma olaylarının arkasındaki güç olduğu
söylenmektedir. Torrent üzerinde yayınlanan belgelerine göre, firmanın ABD,
Almanya, Avustralya, Azerbaycan, Bahreyn, Birleşik Arap Emirlikleri, Çek
Cumhuriyeti, Ekvador, Etiyopya, Fas, Güney Kore, Honduras, İspanya, İsviçre,
İtalya, Kazakistan, Kıbrıs, Kolombiya, Lübnan, Lüksemburg, Macaristan, Malezya,
Meksika, Mısır, Moğolistan, Nijerya, Özbekistan, Panama, Polonya, Rusya,
Singapur, Sudan, Suudi Arabistan, Şili, Tayland, Umman, Vietnam hükûmetleriyle
çalıştığı gözlemlenmektedir.
Hacking Team firmasının verilerine bakıldığında,
Türkiye’den polis teşkilatının firmaya aldığı yazılım karşılığında 2011
Haziran-2014 Kasım arasındaki dönemde ödediği lisans ücreti rakamının 440 bin
dolar (1,3 milyon TL) olduğu görülmektedir. Firmadan ele geçen dokümanlardan
birisinde 75 bin dolarlık avans karşılığı olan ve Haziran 2011 tarihli bir faturaya
bakıldığında “Uzaktan Kumanda Sistemi (RCS)” şeklinde bir ürün gözüktüğü ifade
edilmektedir.
Hacking Team firmasının RCS yazılımı konusunda Citizen
Labs’in 2014 yılında yayınladığı raporda yer alan haritada Türkiye’nin de
görüldüğü gözlemlenmektedir. Yine rapor, bu servisin çeşitli ülkelerdeki insan
hakları savunucuları ile bağımsız gazetecileri hedeflediğini ifade etmektedir.
Yine o bilgisayarlardan İnternet’e sızdırılan belgelere göre, Türk Emniyetinden
bazı kişilerin “berkinelvan.docx” isimli dosyaya uzaktan kontrol sağlamak
amacıyla casus yazılım yüklemesini talep ettiği medyaya yansımıştır.
Emniyet teşkilatının İtalyan Hacking Team firmasından
aldığı “faturalı hackerlık hizmeti” iddialarının ciddi bir şekilde
araştırılarak, ülkemizin bilişim alanında karşılaşabileceği tehditlere karşı
alınması gereken önlemlerin belirlenmesi amacıyla bir an önce Meclis
araştırması komisyonu kurularak iddiaların araştırılması önem arz etmektedir.
3.- İstanbul Milletvekili Barış Yarkadaş ve
28 milletvekilinin, 23/10/2014 tarihinde yaşanan Ferdi Özmen cinayetinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/138)
Türkiye Büyük Millet Meclisi
Başkanlığına
Sosyal medyanın tanınan isimlerinden olan Ferdi Özmen
23 Ekim 2014 tarihinde bir alışveriş merkezinden çıktıktan sonra birçok
güvenlik kamerasının bulunduğu bir bölgede öldürülmüştür. Aradan geçen dokuz
aylık süre boyunca, muhalif kimliğiyle tanınan Ferdi Özmen cinayeti
aydınlatılamamıştır. Cinayetin hiçbir istisnaya yer bırakmayacak şekilde
araştırılıp hakikatlerin ortaya çıkarılması amacıyla İç Tüzük’ümüzün 104 ve
105’inci maddeleri gereğince araştırma komisyonu kurulmasını arz ve talep
ederiz.
1) Barış Yarkadaş (İstanbul)
2) Mahmut Tanal (İstanbul)
3) Atila Sertel (İzmir)
4) Candan Yüceer (Tekirdağ)
5) Gülay Yedekci (İstanbul)
6) Gürsel Erol (Tunceli)
7) Nurhayat Altaca Kayışoğlu (Bursa)
8) Hüseyin Yıldız (Aydın)
9) İbrahim Özdiş (Adana)
10) Mustafa Sezgin Tanrıkulu (İstanbul)
11) Özkan Yalım (Uşak)
12) Selina Doğan (İstanbul)
13) Gamze Akkuş İlgezdi (İstanbul)
14) Niyazi Nefi Kara (Antalya)
15) Musa Çam (İzmir)
16) Şerafettin Turpcu (Zonguldak)
17) Erdin Bircan (Edirne)
18) Ünal Demirtaş (Zonguldak)
19) Devrim Kök (Antalya)
20) Zülfikar İnönü Tümer (Adana)
21) Haydar Akar (Kocaeli)
22) Mustafa Tuncer (Amasya)
23) Sibel Özdemir (İstanbul)
24) Okan Gaytancıoğlu (Edirne)
25) Aytuğ Atıcı (Mersin)
26) Mevlüt Dudu (Hatay)
27) Dursun Çiçek (İstanbul)
28) Ali Yiğit (İzmir)
29) Tur Yıldız Biçer (Manisa)
Gerekçe:
Atatürk hayranlığıyla bilinen ve sosyal medyada tanınan
isimlerden olan Ferdi Özmen 23 Ekim 2014 tarihinde park hâlindeki aracına
bindikten hemen sonra bir kişi tarafından araçtan indirilerek tabancayla
vurularak öldürülmüştür.
İnternet fenomenlerinden biri olan ve sosyal medyada
binlerce takipçisi olan Ferdi Özmen'in yaptığı paylaşımlardan dolayı birçok
defa tehditler aldığı da yine kamuoyuna yansımıştır.
Cinayetin olduğu gün amcasıyla İstanbul Sarıyer'de bir
alışveriş merkezine giden ve bu eylemini yine sosyal medya aracılığıyla “yer
bildirimi” olarak paylaşan Ferdi Özmen'in kurgulanarak öldürüldüğü şüphelerini
kuvvetlendirmiştir.
Cinayet sonrasında basına yansıyan haberlerde cinayet
zanlılarının Gürcistan'da yakalandığı ve Türkiye'ye iade edileceği haberleri
çıkmasına rağmen aradan geçen bunca süreye kadar herhangi bir gelişme
yaşanmamıştır. Cinayete kalınan duyarsızlık Paris merkezli Sınır Tanımayan
Gazeteciler Örgütünün de dikkatini çekmiş, örgüt; polis ve yargı yetkililerine
Ferdi Özmen cinayetinin aydınlatılması için elden gelen tüm çabanın
gösterilmesi çağrısında bulunmuştur.
Ferdi Özmen'in etkili bir Türk “blogger”ı ve iktidarı
eleştiren bir kişi olduğu, 27 bin takipçisi bulunduğunu kaydeden Sınır
Tanımayan Gazeteciler Örgütü, “Bu genç ‘blog’cunun öldürülmesinin siyasi saikle
yapılma, sosyal medya faaliyetleriyle bağı bulunduğu ihtimali iyice
araştırılmalıdır” şeklinde açıklamasıyla uluslararası arenada konuyu gündeme
getirmiştir.
Ferdi Özmen’in Haziran 2013'te yaşanan Gezi eylemleri
sırasında Facebook üzerinden paylaştığı mesajlar nedeniyle yargılandığı,
hakkında eski Başbakan, şimdiki Cumhurbaşkanı Recep Tayyip Erdoğan’a hakaretten
İstanbul Sulh Ceza Mahkemesinde dava açıldığı yine kamuoyuna yansıyan
ayrıntılardan biri olmuştur.
Hedefi belli olan, planlı şekilde kamuya açık alanda
işlenen ve toplumsal vicdanı yaralayarak infiale neden olan cinayetin hiçbir
istisnaya yer bırakmayacak şekilde araştırılıp hakikatlerin ortaya çıkarılması
elzemdir. Bu amaçla Meclis araştırması komisyonu kurularak olayın tüm
yönlerinin araştırılması önem arz etmektedir.
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
Alınan karar gereğince, gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye İnsan Hakları ve
Eşitlik Kurumu Kanunu Tasarısı ile Kadın Erkek Fırsat Eşitliği Komisyonu ve
İnsan Haklarını İnceleme Komisyonu Raporlarının görüşmelerine kaldığımız yerden
başlayacağız.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye İnsan Hakları ve Eşitlik Kurumu
Kanunu Tasarısı ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (1/596) (S. Sayısı: 149 (x)
BAŞKAN – Komisyon? Burada.
Hükûmet? Burada.
Geçen birleşimde, İç Tüzük’ün 91’inci maddesine göre
temel kanun olarak görüşülen 149 sıra sayılı Kanun Tasarısı’nın birinci
bölümünde yer maddelerin oylamaları tamamlanmıştı.
Şimdi, ikinci bölümün görüşmelerine başlıyoruz. 
İkinci bölüm, 28’inci maddenin (1)’inci, (2)’nci,
(3)’üncü, (4)’üncü ve (5)’inci fıkraları ile Geçici Madde 1 dâhil, 17 ila
30’uncu maddeleri kapsamaktadır.
Şimdi, ikinci bölüm üzerinde Milliyetçi Hareket Partisi
Grubu adına Bursa Milletvekili Kadir Koçdemir konuşacak.
Buyurun Sayın Koçdemir. (MHP sıralarından alkışlar)
Süreniz on dakika.
MHP GRUBU ADINA KADİR KOÇDEMİR (Bursa) – Sayın Başkan,
değerli milletvekilleri; 149 sıra sayılı Türkiye İnsan Hakları ve Eşitlik
Kurumu Kanunu Tasarısı hakkında Milliyetçi Hareket Partisi adına söz almış
bulunuyorum. Yüce heyetinizi saygıyla selamlıyorum.
Sözlerim başında dün canımızı yakan son olayla birlikte
bütün şehitlerimize Allah’tan rahmet, yaralılarımıza acil şifa, yakınlarına
geçmiş olsun diyorum ve şehitlerimizin yakınları ile milletimize başsağlığı
diliyorum.
Ülkenin geldiği ortam bugün öğlen şahit olduğum bir
olayla çarpıcı bir şekilde ortaya konmuştur, onu size aktarmak istiyorum. Bugün
cuma biliyorsunuz, öğlen cumaya Meclis Başkanımızın makam arabası ve arkasında
2 tane “jammer”lı büyük koruma timiyle birlikte yine Meclisin içindeki camiye
gittiğini gördüm.
BÜLENT YENER BEKTAŞOĞLU (Giresun) – Maalesef!
KADİR KOÇDEMİR (Devamla) – Biz küçükken cumanın
şartları, kime farz olduğu bize öğretilirken “hür olmak” diye bir şarttan söz
edilirdi. Hür olmak da en geniş tanımıyla, korkudan azade olmak demektir. Bu,
ülkenin geldiği durumu göstermesi bakımından çarpıcı bir tablodur.
Diğer bir tablo, biz burada ne yapıyoruz? Indiana Jones
filminin bir sahnesini hatırlıyorum, birkaç seri şeklinde o filmler var, filmin
birinde şöyle bir sahne vardı: Filmin kahramanı kilise gibi eski bir binaya
gidiyor, bir yeri delmesi gerekir, büyük bir balyozla orayı delmek üzere zemine
vuruyor. Orada bir görevli var, bu görevli de o arada bir deftere mühür
vuruyor. Öyle denk geliyor ki, o mührü vurduğu vakit, bizim kahraman da zemine
o balyozla büyük bir şiddetle vuruyor ve bina sallanıyor. O görevli zannediyor
ki, mührü vurduğu için bina sallanmaktadır.
Biz de burada arkadaşlar, Avrupa Birliğine uyum
sürecinde gerekli olan yasal düzenlemeler için Meclisi gece saat 1’lere, 2’lere
kadar çalıştırıyoruz. Ama bu yasal düzenlemelerden, bırakın bizi, haberi olması
gereken komisyonların bile haberi yok. Bugün üzerinde görüşmeler yaptığımız bu
tasarı, benim de üyesi olduğum Avrupa Birliği Uyum Komisyonunda görüşülmedi.
Avrupa Birliğine uyum adına yaptığımız bir kanuni düzenleme ama orada bu tasarı
görüşülmedi. 
Yine, ayrımcılık, diskriminasyon dediğimizde ilk akla
gelen önemli alanlardan biri olan Aile, Sosyal İşler, Çalışma Komisyonunda da
bu tasarının görüşülmediğini, oradan bir görüş verilmediğini görüyoruz. Agatha
Christie’nin bir sözü var, diyor ki: “İyi bir romanın sırrı komiserin asla
okuyucudan daha fazlasını bilmemesidir.” Sanki biz de burada milletvekilliği
yemini ederken dört yıl boyunca siyaset yapmama üzerine yemin ettik. Üzerine
oylama yaptığımız maddeler konusunda çok azımızın bilgisi var, hatta bazen, iki
gün önce gece olduğu gibi aksi tarafa kabul oyu kaldırıp daha sonra nasıl
düzelteceğiz diye Başkanlık Divanının arkasında görüşmeleri mecbur hâle
getiriyoruz. 
Vize muafiyeti ve geri kabul anlaşması, Türkiye
Cumhuriyeti hükûmetlerinin “eş süreçler” dediği ve 2013’te başlattığı,
Meclisten de geri kabul anlaşmasını 2014’te geçirerek, normal şartlarda 2017
Haziranında iki sürecin de tamamlanmasını öngördüğü bir sürecin ürünü. Ancak bu
zamana kadar nedense hiç gelmedi, bugün temel kanun statüsüne getirerek bunu alelacele
buradan geçirmek istiyoruz. 
Bugün sabah, Avrupa Birliği Uyum Komisyonunda kolluk
gözetim komisyonu üzerinde bir tasarı vardı, orada baktık ki bu tasarı ilk
olarak 2010 yılında yola çıkmış ama sürekli kadük olarak bugüne gelmiş, işte,
haziran ayı sonunda vize muafiyeti adına bugün alelacele tekrar gündeme geldi. 
Türkiye bugün bir organize sorumsuzluk sisteminin
yerleştiği bir ortama doğru gitmektedir. Türkiye’nin pek çok kurumu, bu arada
başta Türkiye Büyük Millet Meclisi, bu birlikte yaşama düzeninde kendisine
atfedilen fonksiyonu tam manasıyla yerine getirememekte, hatta bunu bir yerlere
aktarmaktan memnun vaziyettedir. Burada konuşmalar, lisede edebiyat hocamın sık
sık tekrarladığı gibi “kellim kellim la yenfa” derdi, yani konuş konuş
faydasız, karşı tarafta herhangi bir etkisi yok. Eğer bir etkileşim
olmayacaksa, eğer muhalif düşünceler dikkate alınmayacaksa o zaman grup
başkanlarına aldığımız oy kadar rey hakkı verelim, parmağını kaldırdığında 316
sayılsın, biz de rahat edelim çünkü buradaki bu oyalama sebebiyle Türkiye'nin
gündeminden de pek çoğumuz ayrı kalıyoruz, geç saatlerde gidip şey yapıyoruz. 
İkinci bir husus, Avrupa Birliğine uyum adına
yaptığımız bu düzenlemelerde kurumun ve kurulların teşkilinde Avrupa Birliğinin
temel mantığına aykırı davranmakta ısrar ediyoruz. Bundan önce gelen kanunda
daha sonra yapılan bir değişiklik oldu ama nedense ısrarla sayı öyle ayarlandı
ki sadece Milliyetçi Hareket Partisinin orada temsilcisi olmayacak şekilde
iktidar partisi tarafından zorlandı. Bunda, 10’uncu maddede hiçbir değişiklik
kabul edilmediği için Meclisteki siyasi partilerin bu kurumda temsilcisinin
bulunması imkânı getirilmedi. 
Arkadaşlar, günümüz demokrasisinin en önemli
sorunlarından birisi otonomlaşan bağımsız kurum ve kurullardır çünkü bunlar
kamu kaynağı kullanırlar, aldıkları kararlar kamuyu etkiler, bizi, çoluk
çocuğumuzu etkiler ama demokratik denetimin dışındadırlar, Meclis denetiminin
dışındadırlar. İşte, bu mahzuru gidermek için mümkün olan yollardan birisi,
Anayasa’mızın 95’inci maddesinde de ifade edildiği gibi, siyasi partilerin
buralara temsilci atamasıdır ancak bu yapılamamıştır ve nihayet bu üzerinde
çalıştığımız kanunun amaçlarında belirtilen bir şey, şöyle söylüyor, diyor ki:
“Kanunen kendisine tanınmış hakları kullanma ve bu haklara erişimde engellerin
ortadan kaldırılması, engelleme varsa bunların tespiti...” Fakat, bu engelleme
ve ayrımcılığa öncelikle Türkiye Büyük Millet Meclisi maruz kalmaktadır çünkü
Türkiye Büyük Millet Meclisi kendi gündemine hâkim değildir, bir ay sonra neyi
tartışacağız, ülkenin birinci sorunu nedir, bu konularda kendi kararını
verememekte, Hükûmetten gelen direktifler doğrultusunda değişiklikler
yapılmakta ve gündem belirlenmektedir. Çünkü bu iktidar -geçen sefer de
söylediğim gibi- başarısını ayırma, kayırma ve buyurmaya bağlamış bir
iktidardır, kamplaşmadan medet uman bir iktidardır, kamplaştıkça kendi
saflarını garantide gören bir iktidardır. Bunu yaptığı için de bu kanunlarda
kamplaşmayı devam ettirecek uygulamalara gitmekten çekinmemektedir.
Ben, bu vesileyle bizzat Türkiye Büyük Millet
Meclisinin hukuken kendisine tanınmış olan haklarından yararlanmada
karşılaştığı engellerin ve ayrımcılığın önlendiği, Meclisimizin yasama ve
denetim görevini ayırmadan, kayırmadan ve buyurmadan akıl, adap, ahlak ve
adaletle yerine getirebildiği bir ortam umuduyla hepinize saygılar sunuyorum.
(MHP sıralarından alkışlar)
BAŞKAN – Teşekkür ediyorum Sayın Koçdemir.
Hakların Demokratik Partisi Grubu adına Kars
Milletvekili Sayın Ayhan Bilgen konuşacak.
Buyurun Sayın Bilgen. (HDP sıralarından alkışlar) 
HDP GRUBU ADINA AYHAN BİLGEN (Kars) – Sayın Başkan,
değerli milletvekilleri; son Osmanlı Mebusan Meclisinin siyasi literatüre
girmiş kanun yapmayla ilgili meşhur bir sözü vardır, “Yok kanun, yap kanun.”
diye bir tekerlemeye dönüşmüştür bu. Yani, ülkenin sorunları ile
parlamentoların gündemi arasında makas açıldığında bu sorunları çözecek bir
inisiyatif, bir siyasi irade geliştirmek yerine kanun yaparak bir şey yapıyor
gibi olmak aslında tam bir alışkanlığa dönüşmüş ve ne yazık ki bugün de ülkenin
karşı karşıya bulunduğu gündem ile bizim buradaki mesai ve performansımız aynen
bu sözdeki durumu ortaya koymaktadır. Ülke gündeminde çok ciddi hak ve
özgürlüklerle ilgili sorunlar yaşanırken bunlarla ilgili ortaklaşma bir siyasal
inisiyatif alma yerine bu kurumla ve aslında kurumun biraz sonra tek tek
tartışacağımız, konuşacağımız maddelerinde ifade edilen boyutlarıyla bu
sorunların çözülmesi neredeyse imkânsız. Belki sonra ayrıntısıyla konuşulacak
ama mesela 21’inci madde var, biraz sonra konuşulacak maddelerden birisi, ispat
yükümlülüğü konusunda aslında son derece ileri bir tutum ortaya konuyor. Belli
ki benzer kurumların mevzuatından tercüme edilmiş, alınmış ama burada her gün
tartıştığımız ve işte polemik konusu ettiğimiz hak ve özgürlükler konusuna
baktığımızda böyle bir perspektifin bu Parlamentoda olmadığını görüyoruz. İspat
yükümlülüğü ayrımcılığa uğrayana ait değildir. Bu, aslında işkence suçlarında
on yıllardan beri dünyada genel kabul görmüş bir hükümdür. İspat yükümlülüğü
eğer yeterli karine varsa, ciddi işaretler varsa ihlalciye aittir yani
ayrımcılık yapana, eşitsizlik uygulamasını gerçekleştirene aittir yani ihlal
olmadığını ispat etmek zorundadır, ayrımcılık yapmadığını ispatlamak
zorundadır, eşitsiz davranmadığını ispatlamak zorundadır. 
Şimdi, bu ispat yükümlülüğüyle ilgili bu
güzel cümleyi bu yasaya koyduğumuzda uygulama gerçekten böyle gerçekleşecek mi?
Çok uzun ayrıntıya girmeyeceğim ama dün bir acı daha yaşandı. Elbette her gün
ülkede ne yazık ki ölümlerle birlikte ciddi acılar yaşıyoruz ama bir mülki
idare amiri sosyal medyadan bir “tweet” paylaştı, bir mesaj paylaştı. İsmini,
görev yerini ifade etmeyeceğim. Eğer ciddiye alacak bir siyasi muhatap çıkar da
sorarsa adresi de şahsı da zaten paylaşırız. Bir kaymakam diyor ki:
“Teröristler güvenlik güçlerimize nasıl saldırıyor, nasıl öldürüyorlarsa biz de
aynı yöntemle onları infaz etmeliyiz.” Kelimeler aynen kendisine ait, “Biz de
aynı yöntemle infaz etmeliyiz.” Yetmiyor, altına bir de ayet yazıyor, diyor ki:
“Kısasta hayat vardır.” Şimdi, kaymakamımız ayetlerin sebebini, nüzulünü falan
bilmiyor olabilir yani böyle bir şey gerekmiyor. Kaymakam olmak için, iyi mülki
idare amiri olmak için ayetleri bilmek gerekmiyor. Oysa ayetin devamında
“Umulur ki suç işlemeyesiniz.” diye de bir başka uyarı var. Yani, Allah, haşa,
herhâlde “Kan davası güdün.” falan demiyor, “İntikam alın, öç alın. Bir siz
öldürün, bir onlar öldürsün.” falan demiyor, demez herhâlde. Aksine, bu başka
bir mesaj içindir. Ama, şimdi “Onlar ne yapıyorsa biz de onu yapalım:” derse
bir ülkede kaymakam, o zaman polisin, askerin ya da başka güvenlik
görevlilerinin yaptıkları hak ihlallerinin hesabını soracak, onları
denetleyecek, onların hukuk içerisinde bunu yapmasını, sivillere zarar
vermemesini, hukuk devletinin gereği neyse, yargılama, cezalandırma gibi bir
mantıkla hareket etmesini zaten sağlayamayız. 
Şimdi, burada kürsüye çıkan bazı arkadaşlarımız,
neredeyse sanki silahlı örgütler, illegal örgütler siyasetçilerden talimat
alıyorlar, sanki onların görevlendirmesiyle iş yapıyormuş gibi görev çağrısı
yapıyorlar. Yani, devletin memurlarına siz talimat vermiyorsunuz ya da veremiyorsunuz,
devletin memurları sizi dinlemiyor, sizin eğer varsa uyarılarınızı dikkate
almıyorlar ama silahlı örgüt mensuplarının, illegal örgüt mensuplarının
muhalefet partilerini dinlemesini bekliyorsunuz.
Değerli milletvekilleri, şiddet, terör bir sonuçtur.
Dünyanın her yerinde, hukuk devletlerinde terörle mücadelede, şiddetin son
bulmasına dair ortaya koyulacak siyasi performansta en temel ilke şiddetin ve
terörün bir sonuç olduğu varsayımından hareket etmektir. Aksi takdirde, şiddeti
bir sebep gibi görmeye başlarsanız aslında tam da o şiddet sarmalına teslim
olursunuz. Bu sonucu doğuran sebeplerle yüzleşmek, siyaseten yapılması gereken,
hukuk devleti sınırları içerisinde yapılması gereken ne varsa bunları ortadan
kaldıracak adımları atmak da siyasetçinin sorumluluğundadır. Aksi takdirde, tam
da terör kavramı konjonktürel bir pozisyona dönüşür. 
Bakın, birkaç gün önce Adıyaman’da El Nusra örgütüne
yönelik operasyon yapıldı. Şimdi, El Nusra örgütünün terör örgütü olduğunu en
azından Suriye’de Türkiye'nin müttefikleri birkaç yıldır söylüyorlar, defaatle
söylüyorlar; her platformda Türkiye’yi temsil eden diplomatik muhataplarla bir
araya geldiklerinde sadece IŞİD demiyorlar, yanına Nusra’yı, Ahrar-uş Şam’ı
ekliyorlar. Şimdi, Türkiye’de, Nusra’ya, benim duyduğum, benim takip
edebildiğim kadarıyla ilk defa bu hafta operasyon yapıldı; oysa, birçok kişi
biliyor ki, Nusra, El Kaide’dir ve asıl örgüttür, IŞİD ondan kopmuş, Suriye ve
Irak’ta İslam devleti kurma iddiasıyla ortaya çıkmış bir yapıdır. Şimdi, asıl
örgütün Türkiye gibi Suriye’ye en uzun sınırı bulunan bir ülkedeki
örgütlenmesini siz geçen hafta gündeme almışsanız o zaman terörle mücadele konusunda
etrafa ders vermeden önce dönüp aynaya bakmanız gerekir. Ahrar-uş Şam’ın
üyelerinin içerisinde çok ciddi biçimde Türkiye Cumhuriyeti vatandaşı olduğunu
yakalandıklarında pasaportlarından ya da öldüklerinde üzerlerinde çıkan
evraklardan herkes biliyor, Anadolu’da da herkes biliyor bunu. Nitekim,
insanlar işte, IŞİD ve diğer örgütlere kendilerine göre İslami düşüncelerle,
kaygılarla ya da Suriye’deki rejimi daha İslami kılmak niyetiyle gidiyorlar,
savaşıyorlar ve ölüyorlar ama Ahrar-uş Şam’la ilgili Türkiye’de şimdiye kadar
herhangi bir takip, herhangi bir yargılama, herhangi bir tutuklama süreci henüz
yok. Dolayısıyla, bu konularda galiba biraz daha dikkatli, biraz daha özenli,
biraz daha etrafa bir şeyi tavsiye ederken biz nerede duruyoruz, dünya bizi nerede
görüyor, bizim sözlerimiz dünyada ne kadar inandırıcı bulunuyor, buna da
yoğunlaşmamız gerekiyor.
Evet, toplumsal çözülme ne yazık ki kanunlarla
değiştirilemeyecek kadar vahim hak ihlallerini ortaya çıkarır. Yani, keşke
toplumsal çözülmeyi, yozlaşmayı, dejenerasyonu burada el kaldırıp indirerek
kanun çıkardığımız gibi çözebiliyor olsaydık ve ne yazık ki toplumsal
çözülmenin telafisi, tedavisi öyle kanun yapmak kadar da kolay değildir. Bir
toplum eğer değerlerini yitirmeye başlamışsa, öfke, intikam, güç gösterisi,
taciz, hırsızlık toplumda ciddi biçimde yaygınlaşmışsa iktidarlar değiştiğinde
de bunu değiştirmek çok kolay olmaz. Nasıl, kanun yaparak bunun önüne tek
başına geçemiyorsanız iktidar değişikliğiyle de bunun önüne geçemezsiniz.
Kuşaklar değişir, eğitim sistemi, insan modeliniz, bütün bunların değişmesi on
yıllarınızı alır. Ama Türkiye'nin şu anda, sabah, akşam haberleri açtığınızda,
neredeyse her okulunda tacizle ilgili, tecavüzle ilgili, istismarla ilgili
haberlere şahit oluyorsunuz. Şimdi, bu kadar vahim bir süreç yaşanıyorken eğer
biz hak ihlalleri konusunu sadece birkaç alana indirirsek, sadece birkaç alana
daraltarak ele alırsak, yaklaşırsak bu kadar vahim bir gidişatı, bu kadar
tehlikeli bir seyri, siyaset kurumu olarak durdurmak, önüne geçmek, tedbir
almak imkânı ne yazık ki söz konusu olmaz. 
Evet, suç ve ceza konusu çok uzun, çok ayrıntılı bir
konudur. Biliyorsunuz, dünya klasiklerinden çok değerli bir romana da konu
olmuştur ve suçla mücadelenin sadece suçluyu teşhir etmek olamayacağını, tam da
toplumun bu suçta payı nedir, eğitim sisteminin payı nedir, ekonomik gelir
dağılımındaki çarpıklığın payı nedir, bütün bunlarla yüzleşmeyi gerektirdiğini
ifade etmekle yetineyim. 
Herkesi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Bilgen.
Cumhuriyet Halk Partisi Grubu adına İstanbul
Milletvekili Gamze Akkuş İlgezdi konuşacak.
Buyurun Sayın İlgezdi. (CHP sıralarından alkışlar)
CHP GRUBU ADINA GAMZE AKKUŞ İLGEZDİ (İstanbul) – Sayın
Başkan, değerli milletvekilleri; özgür insan için özgürlükçü demokrasiyi
savunan Cumhuriyet Halk Partisi adına, bizlerden insanca ve onurlu bir yaşam
bekleyen, adaletin ve hukukun üstünlüğünü isteyen bütün yurttaşlarımı saygıyla
selamlıyorum.
Ünlü edebiyatçı Cahit Irgat bir şiirinde “En dar, en
karanlık sokaklar/ Çok yakında bir gün/ Bayramlaşıp ışıyacaklar/ Hürriyet
giyecek aydınlık ayaklar.” der. İşte, bizler de bugün aydınlığa ulaşmak için en
karanlık yollardan geçmeye çalışıyoruz ancak bayramlaşmanın hasretini yaşarken
sonsuz bir matemin içine çekiliyoruz. Kör bir karanlığın ortasında acılarıyla
birlikte yapayalnız kalmış binlerce insan var dışarıda, her biri bizden umut
bekliyorlar. Çocukların geleceğinden endişe duyan anneler, babalar kaygılarını
gidermemizi istiyorlar, kanayan bir yara var, bizden kanı durdurmamızı
istiyorlar. Bunu ne derece başarabileceğiz, önce kendi vicdanlarımıza sormamız
gerekiyor. İşte bu nedenle, bugün görüştüğümüz bu tasarı yaraları sarmak, haksızlığı,
cezasızlığı ve eşitsizliği ortadan kaldırmak adına çok önemli. Yerinden
yurdundan koparılmış 16 yaşındaki Suriyeli bir çocuğun en masum kaygısını
“Geleceğimi hayal ettiğimde hiçbir şey göremiyorum.” diyerek dile getirdiği
gibi, ben de bu kanuna baktığımda ülkemizde insan hakları mücadelesinin
geleceğine yönelik umut veren bir ışık göremiyorum ne yazık ki.
Öncelikle, bu tasarı eleştirileri karşılama kaygısıyla
hazırlanmış bir tasarı. Tasarıya genel olarak bakacak olursak, insan haklarını
koruyacak, ayrımcılıkla mücadele edecek, işkence ve kötü muameleye karşı ulusal
önleme mekanizmasını aynı çatı altında, aynı anda harekete geçirecek bir kurum
oluşturuyoruz. Göze hoş, kulağa güzel geliyor. Hatırlayın, 1980’lerin sonunda
Türkiye’yi yönetenler ülkeyi dikensiz bir gül bahçesi yapmayı vadetmişlerdi,
insan hak ve onurlarını koruyacaklarını söylemişlerdi. Oysa ülkemizin insan
hakları karnesine bakıldığında birçok düzenleme yapıldığını ancak uygulamaların
hep sorunlu olduğunu görüyoruz. O günlerde Türkiye’yi insan hakları konusunda
düzenlemeler mezarlığına çevirenler çoktan tarih sahnesinden silindiler. 
Arkadaşlar, şurası bir gerçek ki iki yanlış bir doğru
etmiyor. Bu tasarı vize serbestliği için hazırlanmış bir tasarı. Oysaki
demokrasi, özgürlük ve eşitlik bizlerin, hepimizin ortak isteği olmalıdır.
Bununla birlikte daha fazla demokrasi, daha fazla özgürlük ve her alanda
eşitlik ancak ve ancak uzlaşma kültürüyle sağlanır fakat getirmiş olduğunuz
tasarıda ne uzlaşmanın ne çoğulculuğun ne de eşitliğin izlerini görmek mümkün
değildir. Demokrasilerde böylesine dayatmacı bir anlayışla getirilen
düzenlemeler her zaman başarısız olmuştur. Öte yandan torba kanunlarla ülke
idare etmeyi bir alışkanlık hâline getirmiş siyasi iradenin hak ve özgürlükleri
de bir torba içine koymasını artık yadırgamıyoruz.
Değerli vekiller, ülkenin geleceğini belirleyecek, yeni
nesillere emsal teşkil edecek kararlara burada el kaldırıyoruz. Bugün
görüştüğümüz tasarıyla Türkiye’de insan hakları ve eşitlik mücadelesini geriye
götürüyorsunuz; itirazımız bizlerin bu yüzden. Ayrımcılığın tanımını eksik
yapıyorsunuz. Ayrımcılıkla mücadele ederken insanları ırkından, renginden,
cinsinden, dilinden, din ve mezhebinden, inancından, etnik kimliğinden, siyasi
vicdani ve felsefi kanaatinden bağımsız olarak ele almanız gerekir. Yoksa, bu
tasarıda ayrımcılıkla mücadelenin çerçevesini eksik ve yanlış çizmiş oluruz. Bu
durum da arkadan dolaşarak ayrımcılığa karşı cezasızlığı meşrulaştırmış olur ne
yazık ki. Bakan, Komisyon görüşmeleri esnasında ayrımcılık tanımının muallak
olduğu yönündeki eleştirilerimize “Biz kurulu esnek bırakıyoruz.” diyerek cevap
vermişti. Arkadaşlar, ayrımcılığın, eşitsizliğin ve hak ihlalinin esneği olmaz.
Eğer ki her türlü hak ihlaline karşı alınacak önlemleri esnek bırakırsak bunun adı
keyfiyet olur ne yazık ki. Ülkemiz daha yakın geçmişte ucu bucağı belli
olmayan, keyfiyete dayalı esnek soruşturmalar yaşadı. Haksız tutuklamalar,
Ergenekon, Balyoz, askerî casusluk gibi davalarda yaşanan intihar ve ölümler
hâlâ hepimizin hafızalarında. 
Tasarıda işkence ve kötü muameleye karşı ulusal önleme
mekanizmasını Türkiye İnsan Hakları ve Eşitlik Kurumu çatısı altına
yerleştiriyorsunuz, bunu da bir reform olarak topluma sunuyorsunuz. Avrupa
Birliğine işkenceye karşı sıfır tolerans mesajı veriyorsunuz, keşke samimi
olsanız. Türkiye’de işkenceyle mücadelede en önemli engel cezasızlıktır.
Getirdiğiniz bu tasarıda cezasızlığa karşı mücadeleye ilişkin herhangi bir
atıfta bulunmuyorsunuz. Örneğin, gaz fişeğiyle sağ gözünü kaybeden 14 yaşındaki
çocuğu vuran polislere soruşturma dahi açılmadı. Gezi Parkı sürecinde şiddet
uyguladıkları sabit olan polisler hakkında başlatılan soruşturmaların çoğu
kovuşturmaya bile dönmedi. Açılan davalarda ise daha az cezayı gerektirecek
suçlardan iddianame düzenlendi, verilen cezalar da ertelendi. Tüm bunlar
cezasızlık değilse nedir? Tüm bunlar insan hakları ihlali değilse nedir? 
Arkadaşlar, kısacası, ülkemizde ölenler öldükleriyle
kalıyor. O hâlde, İnsan Hakları ve Eşitlik Kurumu Türkiye’nin bozuk sicilini
düzeltmeyecekse neden kuruyoruz? Bakın, “İşkenceyle mücadele edeceğiz.” derken
teoride mümkün ancak pratikte uygulanması mümkün olmayan bir şeyi
söylüyorsunuz. Kurumun denetim alanına girecek hapishane, gözaltı, merkezî
kamp, bakım merkezi ve hastanelerin sayısı geçtiğimiz yıl 5 bin olarak ifade
ediliyordu. Kurumun bu tasarıda öngörülen personel sayısı ve bütçeyle bu görevi
yerine getirmesi mümkün değil. 6 psikolog, 10 sosyal hizmet uzmanıyla hak
ihlaline uğrayanların tedavisini yapmayı öngörüyorsunuz; bu, çok komik bir rakam
aynı zamanda. Uyarıyoruz, bu yasa bu şekilde kabul edilirse işkence ve hak
ihlalleri konusunda 1990’lı yıllara döneriz. “Faili meçhulleri bitirdik.”
dediniz, 17 kişi faili meçhul, hâlâ da 6 kişinin gözaltında kayıp olduğunu
biliyoruz. Sadece Ankara’da altı ayda 174 kişi katledildi. Aynı dönemde, 300’ün
üzerinde asker ve polis şehit oldu. Geçtiğimiz yıl 186 çocuğumuz tecavüze
uğradı, Karaman’daki istismarın tesadüf olmadığını burada da görüyoruz. 
Bir de kayıtlara geçmeyen vakalar var ki asıl
düşünmemiz gereken bunlar. Ancak, en tehlikeli işi kurumun yapısını belirlerken
yapıyorsunuz. Bireysel hak ve özgürlükleri güvence altına almak için
kurduğunuzu ileri sürdüğünüz bu kurumu iktidarın denetimine bırakarak siyasi
iradeye bağımlı hâle getiriyorsunuz yani devletleştiriyorsunuz. Tasarıyla
Bakanlar Kuruluna öylesi ucu açık bir yetki veriyorsunuz ki liyakat sahibi
olmayan insanların buraya atanması bizler için şaşırtıcı olmayacak ileride. 11
kişilik kurulun 8 üyesini Bakanlar Kurulu, 3’ünü deCumhurbaşkanı seçecek.
Seçecek de, nereye göre seçecek, kime göre seçecek, kriterler ne belli değil.
Böylesine “Ben yaptım oldu.” anlayışıyla yönetiliyor bu süreç. Kürsüye her
geldiğimizde kurumun Paris İlkeleri’ne uygun olmadığını söylüyoruz ama
“Yanılıyorsunuz.” diyorsunuz. 2012’de aldığımız Paris İlkeleri’ne uygun
olmadığımızı ispatladığımız veriler şunlar: Siyasi iradeden bağımsız olmadığı
için, STK’lara yer vermediği için, çoğulcu olmadığı için, genel bütçeden ödenek
tahsis edilmesi nedeniyle mali açıdan özerk olmadığı için Paris İlkeleri’ne
uygun bulunamamış bir önceki kurum.
Dolayısıyla arkadaşlar, ben merak ettim “Acaba
akreditasyon başvurusu yapılmış mı şu an kapatacağımız kurumla ilgili?” dedim.
11 Ocak 2016’da akreditasyon başvurusu yapılmış. Bunun sebebini de merak
ediyorum. Neden bu kurum kapatılmak üzereyken akreditasyon başvurusu yapılıyor
acaba? Dolayısıyla bu tasarının 2012’de yapılan düzenlemelerden de geri
olduğunu düşünerek yine akreditasyon başvurusu yapamayacağız.
Sonuç olarak anlaşılan o ki, sadece kendinizden
hissettiklerinizin insan hakları ve eşitlik kurumunu kuruyorsunuz. “Türk tipi
Başkanlık”, “Türk tipi demokrasi” derken, Komisyon bizzat -kendinizin de ifade
ettiği gibi- Türk tipi insan haklarını yaratıyor. Hükûmetin memuru olacak kurul
üyeleriyle kamunun yaptığı insan hakları ihlallerinin tespitinin yapılabilmesi
mümkün değil, akla aykırı.
Değerli dostlar, sözümü şöyle bitirirken, hoşuma giden
bir sözü paylaşmak istiyorum. Hallacı Mansur diyor ki: “Cehennem acı çektiğimiz
yer değildir, acı çektiğimizi kimsenin duymadığı yerdir.” İnsanların sesini
duyurabilecekleri ve acı çekmedikleri, en doğal haklarını gerçekten
kullanabildikleri bir Türkiye diliyorum.
Hepinizi saygıyla selamlıyorum. (CHP sıralarından
alkışlar) 
BAŞKAN –Teşekkür ederim Sayın İlgezdi.
Şahsı adına, Ankara Milletvekili Sayın Levent Gök
konuşacak.
Buyurun Sayın Gök. (CHP sıralarından alkışlar) 
LEVENT GÖK (Ankara) – Sayın Başkan, değerli
milletvekilleri; bu sözü tarihî bir uyarıyı yapmak üzere aldım. 
Sayın Başkan, değerli milletvekilleri, Sayın Bakan;
2012 yılında bu Meclise İnsan Hakları Kurumu Kanunu Tasarısı getirildi. Bu
tasarı getirildiğinde bu Mecliste yine çok sert tartışmalar yaptık ve 2012
yılında getirilen 279 sıra sayılı İnsan Hakları Kurumu Kanunu Tasarısı’nın
gerekçesine baktığınızda aynen şunlar ifade edilmişler: “İnsan Hakları Kurumu
Kanunu Tasarısı ile -2012’deki- Birleşmiş Milletler Paris Prensipleri ile
uyumlu bir insan hakları teşkilatı kurulması amaçlanmaktadır.” Yani 2012’de,
Paris İlkeleri gözetilerek bir kanun hazırladığınızı ifade ettiniz ve buraya
geldiniz.
20 Haziran 2012 tarihinde aynen şu konuşmayı yaptım,
orada çıktım huzurunuza; konuşmamı yaptıktan sonra bütün AKP milletvekilleri
üzerime yürüdü istisnasız; aynen şunları söyledim: “Değerli arkadaşlar, böyle
yaptığınız zaman –yani o günkü yasayı söylüyorum- İnsan Hakları Kurulu
Avrupa'dan geçerli not alamayacaktır, Türkiye'deki insan haklarından geçerli
not alamayacaktır. Biz, bırakın Avrupa'yı, dünyayı, kendi insanlarımıza, kendi
sivil toplumumuza bunu kabul ettiremezsek yazıklar olsun bize! O yüzden, bugün,
buradan çıkmadan, değerli arkadaşlarım, önergelerimizi lütfen dikkatle takip
edin. Bu şekilde, Komisyonun önerdiği, Hükûmetin önerdiği şekilde gelen öneri
tam bir aldatmacadır, buradan İnsan Hakları Kurulu çıkmaz.”
Ne zaman söylemişiz bunu? 2012’nin 20 Haziranında
değerli arkadaşlarım. Hükûmet ne söylemiş? “Biz, bu yasayı Paris İlkeleri
çerçevesinde getirdik.” diyor. 
Peki, şimdi, bugün getirdiğiniz ve tartıştığımız 149
sıra sayılı İnsan Hakları ve Eşitlik Kurumu için ne söylüyorsunuz? Diyorsunuz
ki: “Ek Protokolün getirdiği yükümlülüğün bir gereği olarak Türkiye İnsan
Hakları Kurumuna bu sorumluluğun yüklenmesi -yani işkenceyi ve zalimane
muameleyi ulusal önleme mekanizmasının yüklenmesi- Kurumun kapasitesinin
artırılması anlamında güçlendirilmesi amacıyla bunu getiriyoruz.” ve şunu
söylüyorsunuz: Türkiye’nin uluslararası alanda eleştirilmemesi ve Paris
İlkeleri çerçevesinde önceki yasanın değerlendirilmemesi bakımından bu yasayı
getirdiğinizden bahsediyorsunuz. Yani şimdi hangisi doğru? 2012 yılında
getirmiştiniz “Paris İlkeleri” diyorsunuz. şimdi getiriyorsunuz “Paris
İlkeleri’ne benzeşmek için bunu yapıyoruz.” O mu doğru, bu mu doğru?
NURHAYAT ALTACA KAYIŞOĞLU (Bursa) – İkisi de yanlış.
LEVENT GÖK (Devamla) – Değerli arkadaşlarım, ikisi de
yanlış. Sayın Bakan, tarihî uyarımı lütfen dikkate alın. 2012’de yaptığınız
yanlıştı, bugün yanlış olduğunu gördünüz, şimdi bu yasayı getiriyorsunuz.Bu
yasayla getirdiğiniz ulusal önleme mekanizması Birleşmiş Milletler tarafından
akredite edilmez, kabul edilmez. Bunu niçin söylüyoruz? Biz Türkiye’nin
itibarlı bir ülke olmasını istiyoruz. Türkiye’nin Avrupa Birliğiyle yürüttüğü
müzakere sürecinde vize muafiyeti dâhil her türlü kolaylığın sağlanması
bakımından muhalefet partisi olarak görevlerimizi yerine getirmeye hazırız ama
uyarılarımızın, önerilerimizin dikkate alınması kaydıyla. Bu yasa bu hâliyle
çıktığı anda kadüktür, yoktur; Birleşmiş Milletler tarafından kabul edilmez.
2012 yılında tam bir hafta tartıştık, şimdi yine bir hafta tartışıyoruz.
Ülkenin zamanını çalıyorsunuz. O gün yanlış yaptıysanız, gelin, buradan özür
dileyin bizden. (CHP sıralarından alkışlar) Ülkenin, insanlarımızın çok daha
önemli güncel konularına çözüm üretmek varken hiçbir iktidar sözcüsü buradaki muhalefet
partilerine “Meclisi çalıştırmıyorsunuz.” diyemez. Meclisi çalıştırmayan
iktidarın bizzat kendisidir. Bir getirdiği yasayı bir müddet sonra tekrar
değiştirmek suretiyle Türkiye Büyük Millet Meclisinin gündemini işgal
ediyorsunuz, yazıktır günahtır. Geçenlerde bir sayın bakan açıkladı; Meclisin
bir saatlik faaliyetinin maliyetinin 600 bin TL olduğu söylendi. Yazıktır bu
insanlarımıza. Yanlış yaptığınız bir yasa. 
Yine, kurumun çoğulculuk yapısını tanımıyorsunuz,
Bakanlar Kuruluna, Cumhurbaşkanına atama yetkisi veriyorsunuz. Bütün her şeyi
özelleştirdiniz Türkiye’deki, bütün şirketleri özelleştirdiniz, insan haklarını
devletleştiriyorsunuz değerli arkadaşlarım. Evet, insan hakları
devletleştiriliyor. Böyle bir tablo insan hakları açısından kabul edilemez. Bu
yasa yanlıştır. Gelin, bu konuşmalar devam ederken kurulun yapısını yeni bir
önergeyle getirin ve Birleşmiş Milletlerin kabul edeceği bir düzenlemeye
mutlaka geçelim. 
Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Gök. 
Şahsı adına ikinci konuşmacı, İstanbul Milletvekili
Hulusi Şentürk olacak. 
Buyurun Sayın Şentürk. (AK PARTİ sıralarından alkışlar)

HULUSİ ŞENTÜRK (İstanbul) – Sayın Başkan, değerli
milletvekilleri; hepinizi saygıyla selamlıyorum. 
İnsan hakları ve eşitlik günümüz dünyasının evrensel
değerleri arasında yer almaktadır ve hepimizin bildiği gibi bu evrensel
değerler de Birleşmiş Milletler İnsan Hakları Beyannamesi’yle tüm dünyaya ilan
edilmiştir. Elbette ki söz konusu Beyanname insan hakları alanındaki dünyadaki
ilk metin değildir. Batılı kaynaklara soracak olursak 1215 tarihli Magna Carta
Anlaşması bu konuda ilk metin olarak kabul ediliyor. Oysa, yine hepimiz
biliyoruz ki söz konusu anlaşma insan hakları alanındaki bir metin değil, o
dönemde krala başkaldıran derebeyleri ile kral arasında yetkilerin tekrar
paylaşıldığı bir anlaşmadır. Çünkü, insan hakları, insanların eşit doğması ve
her insanın onurluolması anlayışı üzerine bina edilmektedir ve bu şekilde de
olması gerekmektedir. İşte tam da bu anlamda, her insanın doğuştan şerefli
olduğu ve her insanın doğuştan eşit haklara sahip olduğu anlayışı Batılılardan
çok daha önce, yüzlerce sene önce gerek kitabı kerimlerde gerek Medine
Vesikası’ndagerek Veda Hutbesi’nde günümüzden bin dört yüz sene önce ilan
edilmiştir ve bu ilan edilen ilkelere göre rengi, cinsiyeti, etnik kökeni ve
statüsü ne olursa olsun, Allah katında takva ayrıcalığı hariç herkes eşittir ve
kimsenin kimseye karşı hiçbir üstünlüğü yoktur. İşte bu sebepledir ki
fıkhımızda “İsmet âdemiyettir.” prensibi vardır; yani dokunulmazlık ve hak
sahibi olmak için gereken tek şey insan olarak dünyaya gelmektir ve yine
medeniyetimizde “Zalimin ve mazlumun kimliği sorulmaz.” anlayışı
vardır.Cinsiyeti, statüsü, serveti, etnik kökeni, mezhebi ve dini ne olursa
olsun zalimin karşısına çıkmak ve yine bu anlamda dini, dili, mezhebi ne olursa
olsun mazlumun yanında yer almak her insanın temel sorumlulukları arasındadır.
İşte, böyle bir medeniyet anlayışına bugün her günkünden daha çok ihtiyacımız
var. 
Günlerdir bu kanun görüşülürken atıf yaptığımız
Avrupalılar ve Batılılar. Bunlar için insan hakları, benim için ya da bu
coğrafya için söz konusu değil. Onlar için insan hakları ancak kendi
coğrafyalarındaki insanların hakları ihlal edildiğinde söz konusudur.
Soruyorum: Dün Irak’ta milyonlarca insan bombalar altında ölürken caretta
carettalarla ilgilenen bunlar değil miydi? Bugün Suriye’de 100 binlerce insan
bombalarla katledilirken, milyonlarca Suriyeli evinden barkından göç etmek
zorunda kalırken hâlen entelektüel takıntılarla uğraşan, hâlen bu vahşeti, bu
zulmü görmeyen Avrupa’dan alınacak dersimiz olmaması gerekir diye düşünüyorum. 
Değerli arkadaşlar, biz kendi medeniyet değerlerimiz
üzerinde kendi anlayışımızı bina etmek ve dünyaya gerçek medeniyeti göstermek
mecburiyetindeyiz. Batı’nın bugün medeniyet dediği şey yüz yıllardır
sömürdükleri insanlardan elde ettikleri kaynaklarla kurdukları vahşi bir
imparatorluk ve bugün bize medeniyet diye sunmaya çalıştıkları da bu kanla
kurulu medeniyetlerinin, şaşaalı medeniyetlerinin bizim dünyalarımızın hâlen
pazar olarak görülmesi gayretine matuftur. O yüzden biz kendi değerlerimize
dayalı medeniyetimizi inşa etmek mecburiyetindeyiz.
Değerli arkadaşlar, AK PARTİ olarak iktidara geldiğimiz
2002 yılından beri demokrasi çıtasını yükseltebilmek, hukuk ortamını
geliştirebilmek, insanımızın daha da şerefli ve daha insanca yaşamasını
sağlayabilmek için her alanda adımlar attık. İnsan hakları alanında da 21
Haziran 2012 tarihli ve 6332 sayılı İnsan Hakları Kurumu Kanunu’yla bu konuda
önemli bir adım atılmış ve bu kurum kurularak çalışmaya başlamış, ertesi sene
ulusal önleme mekanizması da bu kuruma verilmiştir. Bugün gündemimizde olan
yasa tasarısıyla kurum yeniden yapılandırılmakta, ayrımcılıkla mücadele görev
ve yetkisi de bu kuruma verilmektedir. Yasa tasarısı ayrımcılığa sebep olan
tutum ve davranışları belirlemekte ve tanımlamakta. Yine, yasa tasarısı, resen
inceleme yapma yetkisini kuruma vermekte, başvuru kolaylığı da getirmektedir.
Bunun yanı sıra daha önceki kurumda 75 olan personel kadro sayısını da 150’ye
çıkararak daha güçlü, daha etkin bir İnsan Hakları ve Eşitlik Kurulu
kurulmasını amaçlamaktadır. Bu yasa tasarısı gerçekleştiği takdirde Türkiye,
insan hak ihlalleri ve ayrımcılıkla mücadele konusunda önemli bir adım daha
atacaktır ama elbette ki bu adımlar nihai adımlar değil, nihai adımlardan önce
atılması gereken adımlardır.
Bu duygularla hepinizi saygıyla selamlıyor, iyi günler
diliyorum. (AK PARTİ sıralarından alkışlar) 
BAŞKAN – Teşekkür ederim.
İkinci bölüm üzerindeki görüşmeler...
LEVENT GÖK (Ankara) – Sayın Başkanım…
İDRİS BALUKEN (Diyarbakır) – Sayın Başkan, İç Tüzük
60’a göre bir söz talebim var.
LEVENT GÖK (Ankara) – Benim de birtalebim var efendim.
BAŞKAN – Sayın Baluken, buyurun.
V.- AÇIKLAMALAR (Devam)
5.- Diyarbakır Milletvekili İdris
Baluken’in, Meclisin çalışmasının maliyet hesabının tutulmasının felsefi olarak
doğru olmadığına ve bu hesabın başka kurumlar için de yapılıp yapılmadığını
öğrenmek istediğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, Plan ve Bütçe görüşmeleri sırasında
Kalkınma Bakanının dile getirdiği bir hususu demin Cumhuriyet Halk Partisi grup
başkan vekili de Meclis kürsüsünden ifade etti. Doğrusu o dönemde ben
anlayamamıştım. Meclisin bir saatlik çalışma maliyetinin 600 bin TL gibi devasa
bir rakam olduğuyla ilgili bir iddia dolaşıyor ortalıkta. Şimdi, bu rakam
nereden çıkmış, nelere dayanıyor, bilmek mümkün değil ama basit bir mantık
yürüttüğümüz zaman, günde on saat çalışan bir Meclisin 6 milyon TL’lik bir
maliyet çıkardığı, bunu aylık bir bilançoya vurduğunuz zaman da neredeyse 100
milyon TL’ye yakın bir maliyet hesabının ortaya çıktığı görülüyor. Bu, bir
kere, inandırıcı değil, yani inandırıcı olması mümkün değil. Bizler burada Meclisteyiz.

(Mikrofon otomatik cihaz tarafından kapatıldı) 
İDRİS BALUKEN (Diyarbakır) – 600 binlik, 6 milyonluk…
BAŞKAN – Toparlayın lütfen, bir dakika daha vereyim.
Buyurun.
İDRİS BALUKEN (Diyarbakır) – Sayın Başkan, sanırım bir
dakika vermiştiniz ama hep iki dakika artı bir dakika veriyordunuz.
BAŞKAN – Buyurun, iki dakika veriyorum şimdi.
İDRİS BALUKEN (Diyarbakır) – Yani bu meramımı anlatmak
istiyorum, önemli bir husus. 
Yani biz milletvekilleri olarak saatte 600 bin ya da
bir günde 6 milyonluk bir maliyetin olduğu bir şey göremiyoruz. Bu konunun bir
şekilde açıklığa kavuşturulması lazım. 
Bir kere, şu mantık yanlış: Halk iradesini yansıtan bir
Meclisin çalışmasının bir maliyet hesabına tutulması felsefik olarak doğru
değil. Velev ki yaptınız, bir şey ortaya attınız, o zaman bunu doğru bir
şekilde halka, kamuoyuna ve milletvekillerine anlatmak zorundasınız diye
düşünüyoruz. Ben, bunu, sanki biraz bilinçli olarak Parlamentoyu
işlevsizleştirmeye çalışan, Parlamentonun mesaisini gereksiz gibi göstermeye çalışan
bir politikanın devamı olarak değerlendiriyorum. Hatırlarsanız bütçe
görüşmeleri sırasında hem Ana Muhalefet Partisinin Genel Başkanı hem bizim
adımıza kürsüden konuşan değerli milletvekilimiz sarayın maliyetini sormuştu,
toplam maliyetle ilgili bir cevap alınamadı. Şimdi orayla ilgili bir toplam
maliyet hesabı çıkaramayanların, Meclisin, halkın iradesini yansıtan Meclisin
çalışma saatleriyle ilgili bu kadar detaylı bir çalışma yapmalarını da doğrusu
biraz manidar buluyorum. Varsa bu detaylar konusunda, Sayın Bakanın da -daha
önce Plan ve Bütçe Komisyonunda çalışıyordu- Genel Kurula, kamuoyuna ve
halkımıza bir bilgilendirme yapmasını özellikle rica ediyorum. Saatlik maliyet
hesabı Meclis dışında, saray başta olmak üzere, başka yerlerde de yapılmış mıdır?
Bir kıyaslaması var mıdır? Bununla ilgili hepimizi bilgilendirirlerse
sevinirim. 
Teşekkür ederim. 
BAŞKAN – Teşekkür ederim. 
Sayın Gök, sizin de bir söz talebiniz olmuştu. 
Buyurun. 
6.- Ankara Milletvekili Levent Gök’ün,
İnsan Hakları Kurumunun niçin lağvedildiğinin açıklanması gerektiğine ve
İstanbul Milletvekili Hulusi Şentürk’ün 149 sıra sayılı Kanun Tasarısı’nın
ikinci bölümü üzerinde şahsı adına yaptığı konuşmasındaki bazı ifadelerine
ilişkin açıklaması
LEVENT GÖK (Ankara) – Teşekkür ederim Sayın Başkan.
Sayın Başkan, ben az önce ifade ettim belki Sayın Bakan
cevaplandırır diye ama ben gerçekten bu konu önemli olduğu için mülga edilen,
279 sıra sayılı Kanun Tasarısı’yla daha önce kabul edilen İnsan Hakları
Kurumunun niçin lağvedildiğinin, o gün bizlere şatafatlı sözlerle anlatılan bu
kurumun neden görevini yerine getiremediğinin, şu andaki bu kuruma niçin
ihtiyaç duyulduğunun çok berrak bir şekilde açıklanmasında yarar görüyorum.
Çünkü, o gün de çok ciddi mesai yaptık, şimdi de çok ciddi mesai yapıyoruz. Biz
muhalefet olarak mesai harcıyoruz ama iktidar partisi bize fazladan fazladan
mesai yaptırmak suretiyle yaptıkları bir hatayı örtmeyi çalıştıklarını
zannediyorlarsa bunu ne Türkiye’deki aydınlar, demokratlar bir kenara
bırakırlarne de yurt dışındaki örgütler. 
Az önce AKP adına konuşan sayın sözcü, Türkiye’nin
kendi değerleri doğrultusunda buna baktıklarını, Avrupa’nın kendilerini
ilgilendirmediğini ifade etti. Ben AKP sözcülerine şunu hatırlatırım: Bu
kurumun kurulmasıyla ilgili Birleşmiş Milletlere onay veren ek protokolü, şu
andaki mevcut Başbakan Sayın Ahmet Davutoğlu o zaman Dışişleri Bakanıyken
kendisi gidip Birleşmiş Milletlere sunmuştu, yani biz bu yasaları çıkartacağız
diye. Yani, öncelikli olarak Sayın Başbakanlarından Türkiye’nin değerleri,
Avrupa’nın değerleri konusunda az önce de söz alan arkadaşlarımızın bir fikir
almasını isterim. Çünkü ek sözleşmeye uygun olarak bu yasaları çıkartacağımızı
bizzat Sayın Ahmet Davutoğlu Birleşmiş Milletlere sunmuştur. 
Bu bilgiyi de paylaşmak istedim. 
BAŞKAN – Teşekkür ederim. 
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu
Kanunu Tasarısı ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (1/596) (S. Sayısı: 149) (Devam)
BAŞKAN – İkinci bölüm üzerindeki görüşmeler
tamamlanmıştır. 
Şimdi ikinci bölümde yer alan maddeleri, varsa o
maddeler üzerindeki önerge işlemlerini yaptıktan sonra ayrı ayrı oylarınıza
sunacağım.
17’nci madde üzerinde dört adet önerge vardır,
okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 17’nci maddesinin (2)’nci fıkrasında yer
alan "otuz gün" ibaresinin "onbeş gün" olarak
değiştirilmesini arz ve teklif ederiz.

 İsmail Faruk Aksu Mustafa
Mit Nuri Okutan
 İstanbul Ankara Isparta
 Mehmet Erdoğan Zihni
Açba Arzu Erdem
 Muğla Sakarya İstanbul

 Deniz Depboylu Ruhi
Ersoy 
 Aydın Osmaniye

Türkiye Büyük Millet Meclisi
Başkanlığına
Görüşülmekte
olan 149 sıra sayılı Türkiye İnsan Hakları ve Eşitlik Kurumu Kanunu
Tasarısı’nın 17’nci maddesinin (1)’inci ve (5)’inci fıkralarının aşağıdaki
şekilde değiştirilmesini arz ve teklif ederiz. 
"(1)
Ayrımcılık yasağı ihlalinden zarar gördüğü iddiasında bulunan her gerçek ve
tüzel kişi kuruma başvurabilir. Kuruma başvuru illerde valilikler, ilçelerde
kaymakamlıklar bünyesinde oluşturulacak ayrımcılıkla mücadele büroları
aracılığı ile de yapılabilir. Başvuru hakkının etkin bir şekilde kullanılmasına
hiçbir surette engel olunamaz. Başvurular, yazılı veya sözlü olarak
yapılabilir. Başvurulardan herhangi bir ücret alınamaz."
"(5)
İnsan hakları ve ayırımcılık yasağı ihlallerine ilişkin resen yapılan
incelemeler için, ihlal mağdurunun şahsen belirlenebilir olduğu durumlarda
kendisinin veya kanuni temsilcisinin açık rızasının alınması şarttır. Şahsın,
belirlenebilir olmadığı veya rızasının alınmasının olanaklı olmadığı
durumlarda, rıza var kabul edilir."

 Ahmet Akın Şenal
Sarıhan Mahmut Tanal
 Balıkesir Ankara İstanbul
 Onursal Adıgüzel Tahsin
Tarhan Murat Emir
 İstanbul Kocaeli Ankara
Türkiye Büyük Millet Meclisi
Başkanlığına
Görüşülmekte olan 149 sıra sayılı
Kanun Tasarısı’nın 17’nci maddesine (4)’üncü fıkradan sonra gelmek üzere
aşağıdaki fıkranın eklenmesini ve sonraki fıkraların buna göre teselsül
ettirilmesini arz ve teklif ederiz.

 Coşkun Çakır Ramazan
Can Abdullah Öztürk
 Tokat Kırıkkale Kırıkkale
 Nureddin Nebati Mehmet
Demir Osman Aşkın Bak
 İstanbul Kırıkkale Rize
 Şahin Tin
 Denizli
“(5) 22/5/2003 tarihli ve 4857 sayılı İş Kanununun 5
inci maddesi kapsamına giren ayrımcılık iddialarına ilişkin başvurular 4857
sayılı Kanun ve ilgili mevzuatında belirlenen şikâyet usulleri izlendikten
sonra herhangi bir yaptırım kararı alınmadığı hallerde yapılabilir."
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 17’nci maddesinin tasarıdan çıkarılmasını
arz ve teklif ederiz.

 Çağlar Demirel  İdris
Baluken  Sibel Yiğitalp
 Diyarbakır  Diyarbakır
 Diyarbakır
 Bedia Özgökçe Ertan  Behçet
Yıldırım  Erol Dora
 Van  Adıyaman Mardin
BAŞKAN – Okunan
son önergeye Komisyon katılıyor mu?
İNSAN HAKLARINI
İNCELEME KOMİSYONU SÖZCÜSÜ ALİ İHSAN YAVUZ (Sakarya) – Katılmıyoruz Sayın
Başkan.
BAŞKAN –
Hükûmet?
BAŞBAKAN
YARDIMCISI LÜTFİ ELVAN (Mersin) – Katılmıyoruz Sayın Başkan.
BAŞKAN – Önerge üzerinde Mardin Milletvekili Erol Dora
konuşacak.
Buyurun Sayın Dora. (HDP sıralarından alkışlar) 
EROL DORA (Mardin) – Sayın Başkan, değerli
milletvekilleri; Türkiye İnsan Hakları ve Eşitlik Kurumu Kanunu Tasarısı’nın
17’nci maddesi üzerinde Halkların Demokratik Partisi adına söz almış
bulunuyorum, Genel Kurulu saygıyla selamlıyorum.
Değerli milletvekilleri, tasarıda kurumun görevlerinden
söz edilirken kuruma yüklenen görevler arasında “Türkiye'nin taraf olduğu
uluslararası insan hakları sözleşmelerinin uygulanmasını izlemek” biçiminde
dikkat çekici bir ifade bulunmaktadır. Yani bu ifadeye göre, kurulacak olan
İnsan Hakları ve Eşitlik Kurumu, Türkiye'nin imzalamış olduğu uluslararası
insan hakları sözleşmelerinin Türkiye’deki uygulamalarını izleyecektir. Bu
konuyla ilgili tasarının gerekçe bölümünde de Türkiye'nin insan hakları hukuku
kapsamında ortaya çıkan temel uluslararası sözleşmelere taraf olduğu ve
Anayasa’nın 90’ıncı maddesinde bu sözleşmelere diğer kanunlar karşısında
üstünlük tanındığı, insan hakları hukukunun tüm önemli belgelerinin altında
Türkiye'nin imzası ve katkısı bulunduğunun büyük bir övgüyle anlatıldığı
ifadelere rastlamaktayız.
Değerli milletvekilleri, tasarının gerekçesinde
kullanılan ifadeler gerçeği gizlemektedir, gerçeği eksik anlatmaktadır; bu
anlamda yanıltıcıdır. Türkiye'nin insan hakları hukuku kapsamında ortaya çıkan
temel uluslararası sözleşmelere taraf olduğu belirtilmektedir. Ancak, aynı
zamanda Türkiye'nin bu sözleşmelere koyduğu çekincelerden söz edilmemektedir,
konulan çekinceler dikkatlerden kaçırılmaya çalışılmaktadır. Birkaç örnek
vererek konuşmamı sürdürmek istiyorum. 
Değerli milletvekilleri,Türkiye, Uluslararası Ekonomik,
Sosyal ve Kültürel Haklar Sözleşmesi’ne çekinceler koymuştur. Türkiye,
Uluslararası Medeni veSiyasi Haklar Sözleşmesi’ne çekince koymuştur. Türkiye,
Her Türlü Irk Ayrımcılığının Ortadan Kaldırılması Uluslararası Sözleşmesi’ne
çekinceler koymuştur. Türkiye, Birleşmiş Milletler Çocuk Hakları Sözleşmesi’ne
çekinceler koymuştur. Türkiye, Kültürel İfadelerin Çeşitliliğinin Korunması ve
Geliştirilmesi Sözleşmesi’ne çekincelerkoymuştur. Türkiye, Avrupa Konseyi Yerel
Yönetimler Özerklik Şartı’na çekinceler koymuştur. Elbette Türkiye'nin çekince
koyduğu sözleşmeler bunlarla dasınırlı değildir, bunlar yalnızca birkaç
örnektir. 
Değerli milletvekilleri, tasarıda övünülerek söz edilen
uluslararası sözleşmelerde çekince konulan maddelere de izninizle bazı örnekler
vermek istiyorum. Örneğin, Türkiye, Birleşmiş Milletler Çocuk Hakları
Sözleşmesi’nin 29’uncu maddesine çekince koymuştur. Türkiye'nin çekince koyduğu
bu madde ne diyor okuyalım: “Madde 29- 1) Taraf devletler çocuğun eğitiminin
aşağıdaki amaçlara yönelik olması hususunda mutabıktırlar: 
Çocuğun anne babasına, kendi kültürel kimliğine, diline
ve değerlerine, çocuğun yaşamakta olduğu ülkenin veya kökeni itibarıyla gelmiş
bulunduğu kendi ülkesinin ulusal değerlerine ve kendisinin bağları
bulunduğundan farklı uygarlıklara saygısının geliştirilmesi;
Çocuğun, anlayış, barış, hoşgörü, cinsiyetler arası
eşitlik ve tüm halklar, etnik, ulusal ve dinsel gruplar ve yerli halk kökenli
kişiler arasında dostluk ruhu içinde, özgür bir toplumda sorumluluk sahibi bir
insan olarak yaşamaya hazırlanması…” Evet, sürem kısıtlı olduğu için bu örnekle
sınırlı kalacağım. İşte, gördüğünüz gibi, Türkiye bu sözleşmeyi imzalamış ancak
en önemli maddesine de çekince koymuş bulunmaktadır. 
Değerli milletvekilleri, “çocuğun anlayış, barış,
hoşgörü, cinsiyetler arası eşitlik ve tüm halklar, etnik, ulusal ve dinsel
gruplar ve yerli halk kökenli kişiler arasında dostluk ruhu içinde, özgür bir
toplumda sorumluluk sahibi bir insan olarak yaşamaya hazırlanması” biçiminde
ifadelerin bulunduğu bir uluslararası sözleşme maddesine çekince koymak,
aslında insan haklarına bakışımızın içerisinde bulunduğu vahim bir durumu
göstermektedir.
Bu çekinceler sürdürüldüğü müddetçe Anayasa’nın 90’ıncı
maddesinin de aslında fazla bir anlamının da olmadığı ortaya çıkmaktadır. Bu
çekinceler politikası sürdürüldükçe ülkemizde insan hakları hukuku gerçek
anlamda gelişemeyecektir ve bu hâlimizle uluslararası kamuoyu nezdinde de bir
inandırıcılığımız da olamayacaktır.
Tekrar Genel Kurulu saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Dora.
Önergeyi oylarınıza sunuyorum…
İDRİS BALUKEN (Diyarbakır) – Sayın Başkan, karar yeter
sayısı istiyorum.
BAŞKAN – Karar yeter sayısı arayacağım.
Kabul edenler… Kabul etmeyenler… Karar yeter sayısı
yoktur.
Birleşime on beş dakika ara veriyorum.
Kapanma Saati: 15.41
İKİNCİ OTURUM
Açılma Saati: 16.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Sema KIRCI (Balıkesir), Emre KÖPRÜLÜ
(Tekirdağ) 
-----0-----
BAŞKAN – Sayın milletvekilleri, Türkiye Büyük Millet
Meclisinin 65’inci Birleşiminin İkinci Oturumunu açıyorum.
149 sıra sayılı Kanun Tasarısı’nın 17’nci maddesi
üzerinde Mardin Milletvekili Erol Dora ve arkadaşlarının önergesinin oylanması
sırasında karar yeter sayısı bulunamamıştı. Önergeyi tekrar oylarınıza
sunacağım ve karar yeter sayısı arayacağım.
Önergeyi kabul edenler… Kabul etmeyenler… Önerge kabul
edilmemiştir, karar yeter sayısı vardır.
Şimdi 149 sıra sayılı Kanun Tasarısı’nın görüşmelerine
kaldığımız yerden devam ediyoruz.
Komisyon burada.
Hükûmet burada.
Şimdi diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
17’nci maddesine (4)’üncü fıkradan sonra gelmek üzere aşağıdaki fıkranın
eklenmesini ve sonraki fıkraların buna göre teselsül ettirilmesini arz ve
teklif ederiz.
Coşkun
Çakır (Tokat) ve arkadaşları
“(5) 22/5/2003 tarihli ve 4857 sayılı İş Kanununun 5
inci maddesi kapsamına giren ayrımcılık iddialarına ilişkin başvurular 4857
sayılı Kanun ve ilgili mevzuatında belirlenen şikâyet usulleri izlendikten
sonra herhangi bir yaptırım kararı alınmadığı hallerde yapılabilir."
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Takdire bırakıyoruz Sayın Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılıyoruz
Sayın Başkan.
BAŞKAN – Kim konuşacak? 
COŞKUN ÇAKIR (Tokat) – Gerekçe Sayın Başkan.
BAŞKAN – Gerekçeyi okutuyorum:
Gerekçe:
4857 sayılı Kanunun 5 inci maddesi iş ilişkisinde eşit
davranma ilkesini düzenlemekte olup, bu maddeye aykırı fiiller anılan Kanunda
bir yaptırım sistemine bağlanmıştır. Değişiklikle, uygulamada belirsizlik ve
yetki karmaşası yaşanmaması ve mükerrer cezalarla karşılaşılmaması bakımından
anılan Kanun kapsamındaki yaptırım sistemine tabi olan konulardaki bireysel
başvuruların, söz konusu yaptırım sistemindeki başvuru yolu tüketildikten sonra
Kuruma yapılabilmesi öngörülmektedir.
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 17’nci maddesinin (1)’inci ve (5)’inci
fıkralarının aşağıdaki şekilde değiştirilmesini arz ve teklif ederiz. 
"(1) Ayrımcılık yasağı ihlalinden zarar gördüğü
iddiasında bulunan her gerçek ve tüzel kişi kuruma başvurabilir. Kuruma başvuru
illerde valilikler, ilçelerde kaymakamlıklar bünyesinde oluşturulacak
ayrımcılıkla mücadele büroları aracılığı ile de yapılabilir. Başvuru hakkının
etkin bir şekilde kullanılmasına hiçbir surette engel olunamaz. Başvurular,
yazılı veya sözlü olarak yapılabilir. Başvurulardan herhangi bir ücret
alınamaz."
"(5) İnsan hakları ve ayırımcılık yasağı
ihlallerine ilişkin resen yapılan incelemeler için, ihlal mağdurunun şahsen
belirlenebilir olduğu durumlarda kendisinin veya kanuni temsilcisinin açık
rızasının alınması şarttır. Şahsın, belirlenebilir olmadığı veya rızasının alınmasının
olanaklı olmadığı durumlarda, rıza var kabul edilir."
Murat
Emir (Ankara) ve arkadaşları
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkan.
BAŞKAN – Önerge üzerinde Ankara Milletvekili Sayın
Murat Emir konuşacak.
Buyurun Sayın Emir. (CHP sıralarından alkışlar) 
MURAT EMİR (Ankara) – Sayın Başkan, değerli
milletvekilleri; Genel Kurulu saygıyla selamlarım. (Gürültüler)
BAŞKAN – Sayın milletvekilleri, lütfen sessizliğimizi
koruyalım. 
Buyurun. 
MURAT EMİR (Devamla) – Türkiye İnsan Hakları ve Eşitlik
Kurumunun kurulması ve bu kanun için emek veren herkese teşekkür etmekle başlamak
istiyorum. Elbette, bu yönde gösterilecek her çaba değerli ve önemlidir. 
Ülkemizde her gün hukukun aşındırıldığını, Anayasa’nın
defalarca ihlal edildiğini, Anayasa’nın teminat altına aldığı insan haklarının
sürekli olarak çiğnendiğini göz önünde bulundurursak böyle bir yasanın, böyle
bir kurulun oluşturulmasının Türkiye’de insan hakları ihlallerinin
azaltılmasına ve eşitsizliklerin giderilmesine katkı vereceğini ummak istiyoruz
ama bunun böyle olamayacağını, çok küçük ilerlemeler olabileceğini kabul etmek
zorundayız. Dolayısıyla, arkadaşlar, sorunu temelinden ele almak da sorunu
teşhis etmek de ve ona dönük çareler, çözümler üretmek de hepimizin bir görevi
olmalıdır. 
Sorun nedir? Sorun, insan haklarını ve ayrımcılık
yasağını teminat altına alan yasaların eksikliğinden çok bu yasaların
uygulanmaması ve uygulamakla mükellef, yükümlü olanların da sık sık bunları
çiğnemeleridir. Dolayısıyla, sorunu burada bulduğumuz zaman, bizim, insan
haklarının ilerletilmesinde, ihlallerinin azaltılmasında ve eşitsizliklerin
giderilmesinde, ayrımcılıkların azaltılmasında yapmamız gereken, aslında bir
zihniyet ve anlayış değişikliğidir. Bunu, böylesine, siyasi iktidarın atadığı,
şekillendirdiği ve siyasi iktidarın ağzının içine bakan bir kurulla
başaramayacağınızı bilmeniz gerekir. 
Bu yasa tasarısının en önemli eksikliklerinden birisi,
bu oluşacak kurumun ve kurulun yaptırımlarının son derece sınırlı olmasıdır.
Bakın, bu ülkede, Sayın Cumhurbaşkanından başlayarak siyasi iktidar yasaları
tanımıyor. Örnek mi istiyorsunuz? Bugünün en canlı konusu Çağlayan Adliyesinde
görülmekte olan dava. Çağlayan Adliyesinde sadece Can Dündar ve Erdem Gül
yargılanmıyorlar; orada ifade özgürlüğü, basın özgürlüğü ve gazetecilik sanık
sandalyesindedir, halkın haber alma özgürlüğü yargılanmaktadır. 
Peki, Sayın Cumhurbaşkanı bu davayla ilgili olarak
neler söylemiştir, hemen anımsayalım: “Bedelini ağır ödeyecek, öyle bırakmam
onu.” “Anayasa Mahkemesi kararını tanımıyorum.” Ceza Mahkemesine hitaben diyor
ki: “Kararında diren. Avrupa İnsan Hakları Mahkemesine giderler. Ceza
alacağımız da çok belli. Parasını verir hallederiz.” Dolayısıyla, arkadaşlar,
bu anlayışın değişmesi gerekiyor. Bakın, sadece bu üç sözde bile Anayasa’nın
153’üncü, 138’inci ve ilgili maddeleri defalarca ihlal edilmiş oluyor. Şimdi,
böyle bir anlayışın ürettiği siyasi iktidarın oluşturacağı kurumların ve
üretecekleri kararların insan haklarına ve ayrımcılığın giderilmesine hizmet
edeceğine inanıyor musunuz gerçekten?
Değerli arkadaşlar, mesela Birleşmiş Milletler Kalkınma
Örgütü İnsani Gelişmişlik Raporu’nda, toplumsal cinsiyet eşitliğinde 149
ülkeden 69’uncu olduğumuz görülüyor. Bu bizim asla içimize sindiremeyeceğimiz
bir durumdur. Peki bu nereden kaynaklanmaktadır, bizim yasalarımızdan mı
kaynaklanmaktadır? Hayır, bunun sebebi sizin de sürekli olarak desteklediğiniz
erkek egemen kültürün bir sonucudur. Dolayısıyla, bu yasalarla bu anlayışın
düzeltilmesi mümkün değildir. Sorunu anlayışınızda, zihniyetinizde, hukuk
tanımazlığınızda, despotluğunuzda aramak ve çözümleri de oradan geliştirmek
zorundasınız. 
Bakın, kadın haklarında diyor ki yani onu demeye
getiriyor, Türk tipi bir kadın hakları anlayışı var. Nasıl Anayasa’da
yapıyorsa, aynısını yapmaya çalışıyor.
Değerli arkadaşlar, sizin bilebileceğiniz basit bir
gerçeği söyleyeceğim: İnsan hakları, kadın hakları yere, coğrafyaya, milliyete
göre değişmez, evrenseldir. Zaten evrenselliğini de değişmemesinden alır.
Dolayısıyla, bize özgü kadın hakları söz konusu olamaz. Bu anlayışın beslediği
siyasi iktidar, istediği kadar kurul oluştursun, istediği kadar yasa yapsın
eşitsizliği asla çözemez.
Genel Kurulu saygıyla selamlıyorum. (CHP sıralarından
alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına 
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 17’nci maddesinin (2)’nci fıkrasında yer
alan "otuz gün" ibaresinin "onbeş gün" olarak
değiştirilmesini arz ve teklif ederiz.
İsmail Faruk Aksu (İstanbul)
ve arkadaşları
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) –
Katılmıyoruz.
BAŞKAN – Önerge üzerinde Afyonkarahisar Milletvekili
Mehmet Parsak konuşacak.
BAKİ ŞİMŞEK (Mersin) – Gerekçe…
BAŞKAN – Peki, buyurun.
Gerekçe:
Türkiye İnsan Hakları ve Eşitlik Kurumu Kanunu
Tasarısının "Başvurular ve İnceleme Usulleri" başlıklı 17'nci
maddesinin 2’nci fıkrasında Kurumun yetki ve sorumluluğuna giren hak ihlaline
uğramış gerçek ve tüzel kişilerin başvuru yöntemini belirlemektedir. İnsan
hakları ve eşitlik alanındaki ihlaller çok çeşitli olup sonuçları önceden
kestirilemeyecek durumlar ortaya çıkabilir. Değişiklik ile başvuru sürecinin
gecikmemesi, mağduriyetin büyümeden Kurumun çalışmalarını tamamlaması
amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Kabul edilen önerge doğrultusunda maddeyi oylarınıza
sunuyorum: Kabul edenler… Kabul etmeyenler… Madde kabul edilmiştir.
18’inci maddede dört adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 18’inci maddesinin (1)’inci fıkrasında
yer alan "Kurum" ibaresinden sonra "her türlü insan hakları
ihlali" ibaresinin, "incelemeleri" ibaresinden sonra
"araştırma ve değerlendirme" ibaresinin eklenmesini arz ve teklif
ederiz.

 İsmail Faruk Aksu Mustafa
Mit Nuri Okutan
 İstanbul Ankara Isparta
 Mehmet Erdoğan Zihni
Açba Arzu Erdem
 Muğla Sakarya İstanbul

 Deniz Depboylu Ruhi
Ersoy  Mehmet Necmettin Ahrazoğlu
 Aydın Osmaniye
 Hatay
Türkiye
Büyük Millet Meclisi Başkanlığına
Görüşülmekte olan 149 sıra sayılı
İnsan Hakları ve Eşitlik Kurumu Kanunu Tasarısı’nın 18’inci maddesinin (6)’ncı
fıkrasının tasarı metninden çıkarılmasını arz ve teklif ederiz.

Mahmut Tanal Tacettin
Bayır Dursun Çiçek
İstanbul  İzmir İstanbul
Necati Yılmaz Mustafa
Hüsnü Bozkurt Şenal Sarıhan
Ankara  Konya Ankara
 Özgür
Özel
 Manisa

Türkiye
Büyük Millet Meclisi Başkanlığına
Görüşülmekte olan 149 sıra sayılı
Kanun Tasarısı’nın 18’inci maddesinin (6)’ncı fıkrasının metinden çıkarılmasını
arz ve teklif ederiz.

Coşkun Çakır Ramazan Can Abdullah
Öztürk
Tokat Kırıkkale Kırıkkale
Mehmet Demir Nureddin
Nebati Şahin Tin
Kırıkkale İstanbul Denizli
 Osman
Aşkın Bak
 Rize
Türkiye
Büyük Millet Meclisi Başkanlığına
Görüşülmekte olan 149 sıra sayılı
Türkiye İnsan Hakları ve Eşitlik Kurumu Kanunu Tasarısı’nın 18’inci maddesinin
tasarıdan çıkarılmasını arz ve teklif ederiz.

 Çağlar Demirel İdris
Baluken Sibel Yiğitalp
 Diyarbakır Diyarbakır Diyarbakır
 Bedia Özgökçe Ertan Behçet
Yıldırım Mahmut Celadet Gaydalı
 Van Adıyaman Bitlis
 Kadri
Yıldırım
 Siirt 
BAŞKAN – Okunan son önergeye
Komisyon katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz
Sayın Başkan.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz Sayın Başkan.
BAŞKAN – Önerge üzerinde
Diyarbakır Milletvekili İdris Baluken konuşacak.
Buyurun Sayın Baluken. (HDP
sıralarından alkışlar)
İDRİS BALUKEN (Diyarbakır) –
Teşekkür ederim. 
Sayın
Başkan, değerli milletvekilleri; hepinizi saygıyla selamlıyorum.
Tabii,
insan haklarının, insan haklarıyla ilgili bir yasal düzenlemenin görüşüldüğü bu
saatte, İstanbul’da Çağlayan Adliyesinde, 2 gazetecinin sadece kendi
mesleklerini yerine getirdikleri için, halkın haber alma hakkıyla ilgili anayasal
güvence altına alınmış olan bir sorumluluğu yerine getirdikleri için
yargılandığı bir süreci buradan kınadığımızı ifade etmek istiyorum. Bu tablo
ortadayken istediğimiz kadar bu Meclisten birtakım göstermelik, palyatif
düzenlemeler içeren yasal düzenlemeler çıkaralım, hiç kimseyi, ne iç kamuoyunda
ne dış kamuoyunda insan hakları konusunda, özgürlüklerin genişletilmesi
konusunda “Türkiye’de iyi şeyler oluyor.” iddiasına inandırmamız mümkün değil.
Türkiye’de hiçbir dönemde olmadığı kadar düşünce ve ifade özgürlüğü, basın
özgürlüğü, özellikle son dönemdeki, 2011 yılındaki AKP uygulamalarından sonra
ağır tehdit altındadır. Bugün cezaevlerinde hâlâ 29 gazeteci bulunuyor ve Sınır
Tanımayan Gazeteciler Örgütüne göre de Basın Özgürlüğü İndeksi’nde Türkiye 180
ülke arasında 149’uncu sırada. Yani, siz istediğiniz kadar, Amerika’ya
gittiğinizde, işte “Tutuklu gazeteci yoktur. Basın özgürlüğü, insan hakları
konusunda Türkiye’nin ilerisinde bir ülke yoktur.” deyin, dünya bunlara bakmaz,
önüne gelen bu rakamlara, önünde bulunan mevcut objektif kriterlere göre
değerlendirme yapar. 
Bakın, gazeteciler, uzun süredir, sadece görevlerini
yerine getirdikleri pratik alanda da çok ciddi baskılara, sokak ortası
işkencelere maruz kalıyorlar. Silvan’da, sokak ortasında kafasına silah
dayatılan gazetecinin, muhabirin yaşadığı sıkıntıyı her biriniz izlemişsinizdir
ancak o tabloya müdahale edilmediği için bugün Can Dündar ve Erdem Gül şahsında
bir kez daha sanık sandalyesinde olması gerekenlerin yerine gazeteciler sanık
sandalyesinde yer alıyorlar. Bunu kabul etmek mümkün değil. Özellikle basın
özgürlüğünün bu gelmiş olduğu aşama itibarıyla da gazetecilerin her hafta
ablukaların ve baskıların yaşandığı yerde haber nöbeti tutmaları ve oradan
habercilik yapmalarını da çok değerli bir katkı olarak burada değerlendirmek
gerekiyor. 
Aynı şekilde yani düşünce ve ifade özgürlüğü hakkını
kullanan akademisyenlerden tutalım aydın, yazarlara kadar herkes bu baskıcı,
ceberut anlayışın uygulamalarıyla maalesef mağdur olmaya devam ediyor. “Ben
barış istiyorum, savaş suçuna ortak olmuyorum.” bildirisini imzalayan
akademisyenlerin başına gelmeyen kalmadı. 1.128 akademisyenle ilgili toplu
dosya konusunda burada sayısız konuşmalar yapıldı. Bakın, o süreçten bugüne
kadar 25 akademisyen işten çıkarıldı. Burada, işte, iktidar partisinin grup
başkan vekili de akademisyen, bu ülkenin Başbakanı da akademisyen. Bunu nereye
koyuyorlar, bu tabloyu nasıl içselleştirebiliyorlar, doğrusu biz hayret
ediyoruz. İnsanlar illa ki sizin ortaya koyduğunuz doğrultuda düşünmek,
görüşlerini açıklamak zorunda mı? Sizin yaptığınız politikalara aykırı olan, o
politikaları eleştiren bildiriler imzaladıklarında illa ki işten mi
çıkarılmaları gerekiyor?
4 akademisyen istifa ettirildi, istifa etmek zorunda
kaldı. 68 akademisyen yaşam hakkıyla ilgili tehdit edildi. 37 akademisyen
görevden uzaklaştırıldı. İşte, 33 gözaltı ve ev baskını yapıldı. Yani, grup
başkan vekilinin, milletvekili olarak burada olmasaydı, dile getirdiği bir
görüşten dolayı, gece yarısı çocuklarının önünde evine baskın yapılıp gözaltına
alındığını düşünün. Empati kurmadan bu sorunları anlamak mümkün değil. 4
akademisyen tutuklandı; Esra Mungan, Muzaffer Kaya, Kıvanç Ersoy ve Meral Camcı
hâlâ tutuklu hâldeler ve cezaevine gönderildiklerinde çıplak aramaya tabi
tutuldular. En son, biliyorsunuz, Sayın Başbakan da hem bu tutuklamayı hem bu
uygulamanın yanlış olduğunu ifade etti ama ortada yanlışlık varsa bu yanlışlık
akademisyenlerin hâlâ cezaevlerinde bulunmasıyla ilgili bir yanlışlıktır. 
Dolayısıyla, düşünce, ifade ve basın özgürlüğü
konusunda köklü birtakım demokratik reformlar yapmadan buraya getirdiğiniz
yasal düzenlemelerle ne AB kriterlerine uyum sağlamamız mümkün ne de kimseyi
kendimize inandırmamız mümkün diyorum, hepinizi saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Baluken. 
Önergeyi oylarınıza…
COŞKUN ÇAKIR (Tokat) – Sayın Başkan…
BAŞKAN – Buyurun Sayın Çakır. 
COŞKUN ÇAKIR (Tokat) – Sataşmadan söz alacağım ama
sataşma olarak görmüyorum. İzin verirseniz “akademi” lafı olduğu için 69’a göre
söz istiyorum, adım zikredildiği için. 
BAŞKAN – 60’a göre söz istiyorsunuz…
COŞKUN ÇAKIR (Tokat) – 69’a göre istiyorum. 
BAŞKAN – Peki, buyurun. (AK PARTİ sıralarından
alkışlar) 
İki dakika.
COŞKUN ÇAKIR (Tokat) – Sataşmadan alıyorum ama sataşmadan
cevap vermeyeceğim.
BAŞKAN – Başka bir şey söyleyeceksiniz. 
IX.- SATAŞMALARA İLİŞKİN KONUŞMALAR
1.- Tokat Milletvekili Coşkun Çakır’ın,
Diyarbakır Milletvekili İdris Baluken’in 149 sıra sayılı Kanun Tasarısı’nın
18’inci maddesiyle ilgili önerge üzerinde yaptığı konuşması sırsında şahsına
sataşması nedeniyle konuşması
COŞKUN ÇAKIR (Tokat) – Teşekkür ederim.
Sayın Başkan, değerli milletvekilleri… 
İdris Bey, size de teşekkür ederim, sataşma yapmadınız
bana yani onu söyleyeyim, usulen söz aldım ama. Bizim, geldiğimiz gelenek
itibarıyla en fazla eziyetini çektiğimiz, cefasını çektiğimiz, zulüm gördüğümüz
alan düşünce alanıdır. Bu ülkede özellikle -sadece grubumuzu kastederek
söylemiyorum bu kavramı- inanan insanların, inançlı insanların -her partiden olabilir-
yakın geçmişte ve uzak geçmişte maruz kaldıkları, maruz bırakıldıkları tablolar
bu hazırun tarafından da çok iyi bilinmektedir. 
O bakımdan, ben bir öğretim üyesi olarak,
asla ve kata, hangi düşünceye sahip olursa olsun bir insanın düşüncesi dolayısıyla
yaşamının kısıtlanmasını, özgürlüğünün kısıtlanmasını şiddetle reddederim.
İster sağdan olsun, ister soldan olsun, ister dindar olsun, ister ateist olsun
bu kanaatim bu kadar nettir. Sadece ve sadece düşüncesini ifade etmesi insanın,
her hâlde insan olmaktan gelen en temel, en öncelikli hakkıdır. Bunun altını
çizmek isterim.
Öte taraftan, Sayın Başbakanın da
açıklamış olduğu gibi, akademisyenlerin, hocaların eğer varsa haklarında bir
kovuşturma, onların tutuksuz yargılanmaları esastır. Bunu da söyledi.
Yine Sayın Başbakan -iki şeyi dedi
hatırlarsanız- “Konuşma özgürlüğümü kaybetmeyi, ifade etme özgürlüğümü
kaybetmeyi her türlü şeyin önünde tutarım.” diye de çok açık beyanda bulundu.
Ben de aynı kanaatteyim, eminim ki buradaki hazırun da benzer bir kanaattedir
fakat bütün bunlardan sonra hiçbir akademisyen, hiçbir öğretim üyesi
görüşlerini açıklarken şiddete davet etme, suça davet etme, hukuksuzluğa davet
etme imtiyazına sahip değildir. Ben de olsam, bir başkası da olsa düşüncelerini
sonuna kadar açıklamasına “evet” ama hukuksuzluğa ve şiddete davete “hayır”. 
Teşekkür ederim. (AK PARTİ sıralarından
alkışlar)
BAŞKAN – Teşekkür ederim Sayın Coşkun.
İDRİS BALUKEN (Diyarbakır) – Sayın
Başkan…
BAŞKAN – Sayın Baluken…
İDRİS BALUKEN (Diyarbakır) – Tutanaklara
geçmesi açısından ifade edeyim çünkü dikkatle dinledim, herhangi bir sataşmada
bulunmadı bana.
BAŞKAN – Sayın milletvekilleri, biraz
sessiz olabilir misiniz.
Dinliyorum sizi.
İDRİS BALUKEN (Diyarbakır) – Keşke, sayın
grup başkan vekilinin kürsüde dile getirmiş olduğu o hususları, partisi, parti
grubu da bir ilke olarak benimsemiş olsaydı.
Sayın Başbakanın son dönemde kullanmış olduğu cümleleri
bizler de bütün kamuoyu da önemsedi. Ancak şunu da hatırlatmakta fayda var: 4
akademisyenin tutuklanma süreci AK PARTİ’nin kurucusu olan mevcut Cumhurbaşkanı
Recep Tayyip Erdoğan’ın “Bundan sonra adliyenin bir kapısından girip diğer
kapısından çıkmayacaklar, çıkamayacaklar.” açıklamasından hemen sonra oldu.
COŞKUN ÇAKIR (Tokat) – Suçlularsa…
İDRİS BALUKEN (Diyarbakır) – Dolayısıyla, siyasallaşmış
bir yargı, vesayet altında olan bir yargı anlayışı üzerinden maalesef, üzülerek
belirtmek isterim ki sayın grup başkan vekilinin dile getirdiği siyasi tutumdan
çok daha farklı bir tutumla bu akademisyen arkadaşlar mağdur olmaya devam
ediyorlar, cezaevinde kalmaya devam ediyorlar. Bunu kabul etmek mümkün değil,
bu ayıptan bir an önce bu ülkenin kurtulması gerekir.
Teşekkür ederim.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu
Kanunu Tasarısı ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (1/596) (S. Sayısı: 149) (Devam)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Şimdi okutacağım önergeler aynı mahiyettedir.
Önergeleri birlikte işleme alacağım, talepleri hâlinde önerge sahiplerine ayrı
ayrı söz vereceğim.
Türkiye Büyük Millet Meclisi Başkanlığına
Görüşülmekte
olan 149 sıra sayılı İnsan Hakları ve Eşitlik Kurumu Kanunu Tasarısı’nın
18’inci maddesinin (6)’ncı fıkrasının tasarı metninden çıkartılmasını arz ve
teklif ederiz.
 Mahmut Tanal Tacettin
Bayır Dursun Çiçek
 İstanbul İzmir İstanbul

 Necati Yılmaz Mustafa
Hüsnü Bozkurt Şenal Sarıhan
 Ankara Konya Ankara

 Özgür
Özel
 Manisa

 
Aynı mahiyetteki diğer önergenin imza sahipleri:
 Coşkun Çakır Ramazan
Can Abdullah Öztürk
 Tokat Kırıkkale Kırıkkale

 Mehmet Demir Nureddin
Nebati Şahin Tin
 Kırıkkale İstanbul Denizli

 Osman
Aşkın Bak
 Rize
BAŞKAN – Okunan aynı mahiyetteki önergelere Komisyon
katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Takdire bırakıyoruz Sayın Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılıyoruz
Sayın Başkan.
COŞKUN ÇAKIR (Tokat) – Gerekçe Sayın Başkan. 
BAŞKAN – Gerekçeyi okutuyorum:
Gerekçe:
Aynı maddenin üçüncü fıkrasında yer alan uzlaşma
sürecinde yapılan tespit, beyan ya da açıklamaların soruşturma ve
kovuşturmalarda delil olarak kullanılamayacağı hükmü karşısında Kurul
kararlarının yargıda bilirkişi raporu olarak değerlendirilmesi imkânsız hale
geleceğinden ilgili fıkranın metinden çıkarılması öngörülmektedir. 
LEVENT GÖK (Ankara) – Gerekçe…
BAŞKAN – Önerge üzerinde…
LEVENT GÖK (Ankara) – Gerekçe…
BAŞKAN – Gerekçeyi okutuyorum:
Gerekçe: 
(6)- 149 Sıra Sayılı Türkiye İnsan Hakları ve Eşitlik
Kurumu Kanun Tasarısının 18. Maddesinin (6.) fıkrası, Bağımsız mahkemelerin
takdirine ve savunma hakkına müdahale sayılacağı için bu düzenlemenin madde
hükmünden çıkarılması önerilmiştir.
BAŞKAN – Aynı mahiyetteki önergeleri oylarınıza
sunuyorum: Kabul edenler... Kabul etmeyenler... Kabul edilmiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 18’inci maddesinin (1)’inci fıkrasında
yer alan "Kurum" ibaresinden sonra "her türlü insan hakları
ihlali" ibaresinin, "incelemeleri" ibaresinden sonra "araştırma
ve değerlendirme" ibaresinin eklenmesini arz ve teklif ederiz.
Ruhi Ersoy
(Osmaniye) ve arkadaşları
İDRİS
BALUKEN (Diyarbakır) – Sayın Başkan, şurada bir çilingir sofrası var herhâlde.
Enteresan bir görüntü var orada. 
BAŞKAN
– Nerede? Duymadım.
İDRİS
BALUKEN (Diyarbakır) – İktidar partisinin arka sıralarında ilginç bir görüntü
var. 
BAŞKAN
– Arkadaşlar gerekli hassasiyeti gösterirler herhâlde. 
MUSTAFA
YENEROĞLU (İstanbul) – Önergeyi tartışıyorlar. 
BAŞKAN
– Komisyon önergeye katılıyor mu?
İNSAN
HAKLARINI İNCELEME KOMİSYONU SÖZCÜSÜ ALİ İHSAN YAVUZ (Sakarya) - Katılmıyoruz
Sayın Başkan.
BAŞKAN
– Hükûmet?
BAŞBAKAN
YARDIMCISI LÜTFİ ELVAN (Mersin) – Katılmıyoruz Sayın Başkan.
BAŞKAN
– Önerge üzerinde…
BAKİ
ŞİMŞEK (Mersin) – Gerekçe…
BAŞKAN
– Gerekçeyi okutuyoruz.
Gerekçe:

Türkiye
İnsan Hakları ve Eşitlik Kurumu Kanunu Tasarısının “İhlal İncelemeleri”
başlıklı 18 inci maddesinin birinci fıkrasındaki değişiklik ile başvurudan
kastın ne olduğunun açık olarak belirlenmesi ve kurumun bu başvuruları
detaylıca ele alacağının hüküm altına alınması amaçlanmıştır. Öte yandan
Kurumun görev alanı itibariyle ihbar incelemelerinde araştırma ve değerlendirme
faaliyetlerinin de görev alanı içerisinde sayılması hüküm altına alınmaktadır. 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Kabul
edilen önergeler doğrultusunda maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir. 
19’uncu
maddede üç adet önerge vardır, okutuyorum: 
Türkiye
Büyük Millet Meclisi Başkanlığına
Görüşülmekte
olan 149 sıra sayılı Türkiye İnsan Hakları ve Eşitlik Kurumu Kanun Tasarısı’nın
19’uncu maddesinin birinci fıkrasındaki "İnsan Hakları ve Eşitlik Uzman
Yardımcıları ve Başkan tarafından görevlendirilen diğer Kurum personeli"
ibaresinin tasarı metninden çıkarılmasını arz ve teklif ederiz.

 Mustafa Mit Nuri
Okutan Ruhi Ersoy
 Ankara Isparta Osmaniye
 İsmail Faruk Aksu Zihni
Açba  Mehmet Erdoğan
 İstanbul Sakarya Muğla
 Arzu Erdem Deniz
Depboylu
 İstanbul Aydın
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 19’uncu maddesinin (2)’nci fıkrasının
aşağıdaki şekilde değiştirilmesini arz ve teklif ederiz. 31.03.2016
"(2) Birinci fıkrada sayılanlar başkanın yetkilendirmesi
halinde tüm kamu kurum ve kuruluşları ile diğer gerçek ve tüzel kişilerden
ilgili bilgi ve belgeleri istemeye, incelemeye ve bunların örneklerini almaya,
ilgililerden yazılı ve sözlü bilgi almaya, özgürlüğünden mahrum bırakılan ya da
koruma altına alınan kişilerin bulundukları cezaevleri ve tutukevlerini,
ıslahevlerini, gözetleme merkezlerini, rehabilitasyon merkezlerini, geri
gönderme merkezlerini, karakolları, hastane hükümlü koğuşlarını ziyaret etmeye,
buralarda inceleme yapmaya ve gerekli tutanakları düzenlemeye, kötü muameleye
maruz kaldığı iddia edilen kişi ya da kişilerle görüşmeye yetkilidir. Kamu
kurum ve kuruluşları ile diğer gerçek ve tüzel kişiler kurumun ziyaretlerini
kolaylaştırmak ve taleplerini gecikmeksizin yerine getirmek zorundadırlar.
 Ahmet Akın Şenal
Sarıhan Mahmut Tanal
 Balıkesir Ankara İstanbul
 Onursal Adıgüzel Tahsin
Tarhan
 İstanbul Kocaeli
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 19’uncu maddesinin tasarıdan
çıkarılmasını arz ve teklif ederiz.
 Çağlar Demirel İdris
Baluken Behçet Yıldırım
 Diyarbakır Diyarbakır Adıyaman
 Bedia Özgökçe Ertan Kadri
Yıldırım Mahmut Celadet Gaydalı
 Van Siirt Bitlis
 Hüda Kaya
 İstanbul
BAŞKAN – Okunan son önergeye Komisyon katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkan.
BAŞKAN – Önerge üzerinde İstanbul Milletvekili Hüda
Kaya konuşacak.
Buyurun Sayın Kaya. (HDP sıralarından alkışlar) 
HÜDA KAYA (İstanbul) – Sayın Başkan, değerli
milletvekilleri; 149 sıra sayılı Türkiye İnsan Hakları ve Eşitlik Kurumu Kanunu
Tasarısı’nın 19’uncu maddesi hakkında söz almış bulunuyorum. 
19’uncu maddenin 1’inci bendinde işveren veya… Pardon…
(Gürültüler)
BAŞKAN – Sayın milletvekilleri, lütfen sessizliğimizi
koruyalım.
Buyurun Sayın Kaya, devam edin.
HÜDA KAYA (Devamla) – “Bu Kanunla veya diğer mevzuatla
Kuruma verilen inceleme, araştırma, ziyaret ve rapor hazırlama görevleri ile
diğer görevler, İnsan Hakları ve Eşitlik Uzmanları, İnsan Hakları ve Eşitlik
Uzman Yardımcıları ve Başkan tarafından görevlendirilen diğer kurum personeli
tarafından yerine getirilir.” deniliyor. 
Sevgili arkadaşlar, insan hakları alanı
devletin eline teslim edilemeyecek kadar son derece hayati bir konudur. Aynı
(1)’inci bendinde okuduğum şekilde, (2)’nci ve (3)’üncü bentlerindeki
yorumlarda bütün yetkiler kurumun başkanı tarafından görevlendirilecek heyetler
tarafından taleplerin yerine getirilebileceği ifade ediliyor. Allah aşkına,
yıllardır devletin kurumlarına teslim edilip de selamete kavuşturulabilmiş
önümüzde nasıl bir örnek var? Bir şekilde tutuklanmış, hükümlü hâle gelmiş ve
cezaevi kurumlarına teslim edilmiş yani devletin emanetine alınmış olan
cezaevlerindeki çocukların başlarına gelenleri sadece dışarı yansıyan
skandallar bile bizim dehşetle görmemize, fark etmemize sebep oluyor. Pozantı
ve Şakran’da bulunan çocukların başlarına gelenleri hep birlikte gördük,
biliyoruz. Devletin tekeline bırakılmış olursa, insan haklarını ilgilendiren
yaşamın bütün alanlarıyla ilgili yaşayabileceğimiz herhangi problemin bu kurum
tarafından halledilebileceğine bizler gerçekten inanabiliyor muyuz, umut edebiliyor
muyuz? Bakın, eğitimden siyasete, din ve mezheplerden kadın ayırımcılığı,
şiddet ve tacizlere kadar problemlerin içinden çıkılamayan bir toplum hâline
geldik. Şimdi, devlet ideolojisinin veya zihniyetinin hâkim olduğu bir kurumda
şu problemlere nasıl çözüm bulunabilir? Çöpçü alımında bile Alevi olanların
temizlendiği, ayrıştırıldığı bir devlet anlayışı içindeyken bunların nasıl
çözüme kavuşturulabilmesi umut edilebilir? 28 Şubatlarda başörtülü kadınlar
olarak bizler dün neleri yaşadıysak şu an bunlardan çok daha ileride bir
ayırımcılık yapılır hâle geldi. Çok daha büyük bir ayırımcılık, nefret ve
öfkenin hâkim olduğu bir topluma döndük. 
Bir örnek vereceğim: Çorum’da, Osmancık ilçesinde
bulunan Alevilerin Koyunbaba Türbesinin bulunduğu alana mescit yapıldı ve bir
de imam atandı. Bu problemin Türkiye İnsan Hakları ve Eşitlik Kurumuna
geldiğini farz edelim, mezhepçi ve devletçi bir zihniyetle Alevi çöpçünün bile
alınmadığı bir durumda, bu Alevilerin doğal, haklı taleplerine nasıl bir çözüm
bulunabilecek? Biz, bunu bir hizmet olarak mı telakki edeceğiz? 
Arkadaşlar, vaktim bitti, biz, muhakkak Türkiye İnsan
Hakları ve Eşitlik Kurumu sadece Hükûmetin ve Cumhurbaşkanının kontrolünde
değil, bütün farklı STK’ların, kadın kurumlarının, farklı inanç ve mezheplere
sahip toplulukların temsilcilerinin de bulunduğu bir temsiliyetin muhakkak
olması gerektiğini düşünüyoruz ve bu şekilde olursa ancak toplumsal bir
konsensüs, ortaklaşma, ortak bir dille insan hakları problemlerinde toplumsal
bir çözüme ancak bu şekilde gidebiliriz diyorum. 
Teşekkür ediyorum. (HPD sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum…
III.- YOKLAMA
(CHP sıralarından bir grup milletvekili ayağa kalktı) 
LEVENT GÖK (Ankara) – Yoklama talep ediyoruz. 
BAŞKAN – Yoklama talebiniz var. 
Sayın Gök, Sayın Sarıhan, Sayın Kayışoğlu, Sayın Emir,
Sayın Akın, Sayın İlgezdi, Sayın Akaydın, Sayın Bektaşoğlu, Sayın Çamak, Sayın
Havutça, Sayın Demirtaş, Sayın Baydar, Sayın Kesici, Sayın Köse, Sayın Köksal,
Sayın Yılmaz, Sayın Torun, Sayın Yeşil, Sayın Topal, Sayın Özdiş.
Yoklama için iki dakika süre veriyorum ve süreyi
başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime yirmi dakika ara veriyorum.
Kapanma
Saati: 16.38
ÜÇÜNCÜ OTURUM
Açılma Saati: 16.58
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Sema KIRCI (Balıkesir), Emre KÖPRÜLÜ
(Tekirdağ) 
-----0-----
BAŞKAN – Sayın milletvekilleri, Türkiye Büyük Millet
Meclisinin 65’inci Birleşiminin Üçüncü Oturumunu açıyorum.
149 sıra sayılı Kanun Tasarısı’nın 19’uncu maddesi
üzerinde İstanbul Milletvekili Hüda Kaya ve arkadaşlarının önergesinin
oylamasından önce, istem üzerine yapılan yoklamada toplantı yeter sayısı
bulunamamıştı.
III.- YOKLAMA
BAŞKAN – Şimdi yoklama işlemini tekrarlıyorum. 
Yoklama için üç dakika süre veriyorum ve süreyi
başlatıyorum.
(Elektronik cihazla yoklama yapıldı)
BAŞKAN – Sayın milletvekilleri, yapılan ikinci
yoklamada da toplantı yeter sayısı bulunamadığından, alınan karar gereğince,
(11/3) esas numaralı Adalet Bakanı Bekir Bozdağ ile (11/4) esas numaralı Aile
ve Sosyal Politikalar Bakanı Sema Ramazanoğlu hakkındaki gensoru önergelerinin
gündeme alınıp alınamayacağına ilişkin görüşmeleri yapmak için, 4 Nisan 2016
Pazartesi günü saat 14.00’te toplanmak üzere birleşimi kapatıyorum.
Kapanma Saati: 17.02




(x) (10/136) esas numaralı Meclis
Araştırması Önergesi’nin tam metni tutanağa eklidir.


(x) (10/137) esas numaralı Meclis
Araştırması Önergesi’nin tam metni tutanağa eklidir.


(x) 149 S.
Sayılı Basmayazı 29/3/2016 tarihli 62’nci Birleşim Tutanağı’na eklidir




