



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 87’nci
Birleşim
 8
Mayıs 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Levent Gök’ün, Deniz Gezmiş ve
arkadaşlarının idam edilişlerinin 42’nci yıl dönümüne ilişkin gündem dışı
konuşması
2.- Afyonkarahisar Milletvekili Kemalettin Yılmaz’ın,
kapatılan belde belediyelerinde yaşanan sorunlara ilişkin gündem dışı konuşması
3.- Çanakkale Milletvekili İsmail Kaşdemir’in,
Gökçeada’da meydana gelen sel felaketine ilişkin gündem dışı konuşması
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı Cemil Çiçek başkanlığında, 8-9 Mayıs 2014
tarihlerinde Moldova’ya resmî bir ziyarette bulunması, 9-11 Mayıs 2014
tarihlerinde Romanya’da düzenlenecek olan Güney Doğu Avrupa Ülkeleri
Parlamenter Asamblesi (GDAÜ PA) açılış toplantısına katılması Genel Kurulun
29/04/2014 tarihli 82’nci Birleşiminde kabul edilmiş olan heyeti oluşturmak
üzere siyasi parti gruplarınca bildirilen üyelerin isimlerine ilişkin tezkeresi
(3/1482)
2.- Başbakanlığın, 311 sıra sayılı Türkiye Cumhuriyeti
ile Gürcistan Arasında Tercihli Ticaret Anlaşmasının Onaylanmasının Uygun
Bulunduğuna Dair Kanun Tasarısı’nın yeniden incelenmek üzere Hükûmete geri
verilmesine ilişkin tezkeresi (3/1483)
3.- Başbakanlığın, 308 sıra sayılı Türkiye Cumhuriyeti
Hükümeti ve İslam Kalkınma Bankası Arasında Türkiye ile Afrika’daki İslam
Kalkınma Bankası Üyesi Ülkeler Arasındaki Ticaret ve Yatırımların Desteklenmesi
İçin İşbirliği Hakkında Anlayış Muhtırasının Onaylanmasının Uygun Bulunduğuna
Dair Kanun Tasarısı’nın yeniden incelenmek üzere Hükûmete geri verilmesine
ilişkin tezkeresi (3/1484)
B) Meclis Araştırması Önergeleri
1.- Isparta Milletvekili S. Nevzat Korkmaz ve 19
milletvekilinin, Roman vatandaşlarımızın sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/928)
2.- İstanbul Milletvekili Mustafa Sezgin Tanrıkulu ve
20 milletvekilinin, TOKİ’nin yaptığı konutlar nedeniyle yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/929)
3.- Malatya Milletvekili Veli Ağbaba ve 19
milletvekilinin, 17 Mayıs 1994 tarihinde Adıyaman Bezar Dağı’nda meydana gelen
katliamın araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/930)
VI.- AÇIKLAMALAR
1.- Balıkesir Milletvekili Namık Havutça’nın, Türkiye
Sanat Kurumu yasasıyla sanata ve sahne işçiliğine büyük darbe indirileceğine
ilişkin açıklaması
2.- Bursa Milletvekili Aykan Erdemir’in, Avrupa Birliğinin
fikir babalarından CHP eski milletvekili Kasım Gülek’i rahmetle andığına ve 9
Mayıs Avrupa Günü’nü kutladığına ilişkin açıklaması
3.- Kütahya Milletvekili Alim Işık’ın, Seyitömer Termik
Santrali ve Kömür İşletmesinde çalışan işçilerin iş akitlerinin sona
erdirilmesiyle ilgili olarak Hükûmetin konuya hassasiyetle yaklaşmasını talep
ettiğine ilişkin açıklaması
4.- Uşak Milletvekili Dilek Akagün Yılmaz’ın, Balyoz
davası nedeniyle Anayasa Mahkemesi önünde adalet nöbeti tutanların seslerinin
duyulması gerektiğine ilişkin açıklaması
5.- Osmaniye Milletvekili Hasan Hüseyin Türkoğlu’nun,
Anneler Günü’nü kutladığına ve AKP’li İslahiye Belediyesinde işten çıkarılan
personelin mağduriyetine ilişkin açıklaması
6.- Tokat Milletvekili Reşat Doğru’nun, kapatılan belde
belediyelerinin sorunlarına ilişkin açıklaması
7.- Kocaeli Milletvekili Mehmet Hilal Kaplan’ın, Dünya
Sağlık Örgütünün raporuna göre Türkiye ve komşularının çocuk felci hastalığı
açısından riskli bir konumda olduğuna ilişkin açıklaması
8.- Çanakkale Milletvekili Ali Sarıbaş’ın, Şemdinli’de
şehit düşen askerlere Allah’tan rahmet dilediğine ve susuzluk ve kuraklığa
karşı önlem alınması gerektiğine ilişkin açıklaması
9.- İzmir Milletvekili Alaattin Yüksel’in, İş Sağlığı
ve Güvenliği Haftası’na ilişkin açıklaması
10.- Mersin Milletvekili Aytuğ Atıcı’nın, Anneler
Günü’nü ve Cumhuriyet gazetesinin 90’ıncı kuruluş yıl dönümünü kutladığına
ilişkin açıklaması
11.- İzmir Milletvekili Oktay Vural’ın, MHP Grubu
olarak, Anneler Günü’nü kutladıklarına ve Dünya Uygur Kurultayı Başkanı Rabia
Kadir’e Türkiye’ye gelerek milletimizle hasret giderme imkânının verilmesi
hususunu paylaşmak istediklerine ilişkin açıklaması
12.- Iğdır Milletvekili Pervin Buldan’ın, Anneler
Günü’nü kutladığına ve Türkiye’ye barışın gelmesini bir kez daha dilediğine
ilişkin açıklaması
13.- Ardahan Milletvekili Ensar Öğüt’ün, Ardahan’daki
üniversite öğrencilerinin yurt sorunlarına ilişkin açıklaması
14.- Bingöl Milletvekili İdris Baluken’in, Kayseri
Milletvekili Yusuf Halaçoğlu’nun HDP grup önerisi üzerinde yaptığı konuşmasındaki
bazı ifadelerine ilişkin açıklaması
15.- Kayseri Milletvekili Yusuf Halaçoğlu’nun, Bingöl
Milletvekili İdris Baluken’in yaptığı açıklamasındaki bazı ifadelerine ilişkin
açıklaması
16.- Tunceli Milletvekili Hüseyin Aygün’ün, Kayseri
Milletvekili Yusuf Halaçoğlu’nun ve Bingöl Milletvekili İdris Baluken’in
sataşma nedeniyle yaptıkları konuşmalarındaki bazı ifadelerine ilişkin
açıklaması
17.- Konya Milletvekili Faruk Bal’ın, Bingöl
Milletvekili İdris Baluken’in sataşma nedeniyle yaptığı konuşmasındaki bazı
ifadelerine ilişkin açıklaması
18.- Sinop Milletvekili Engin Altay’ın, Bingöl
Milletvekili İdris Baluken’in sataşma nedeniyle yaptığı konuşmasındaki bazı
ifadelerine ilişkin açıklaması
VII.- ÖNERİLER
A) Danışma Kurulu Önerileri
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 462, 440,
447, 267, 420, 202, 120, 121, 58 ve 140 sıra sayılı Kanun Tasarılarının bu
kısmın sırasıyla 4, 5, 6, 7, 8, 9, 10, 11, 12 ve 13 üncü sıralarına alınmasına
ve diğer işlerin sırasının buna göre teselsül ettirilmesine ilişkin önerisi



B) Siyasi Parti Grubu Önerileri
1.- HDP Grubunun, Bingöl Milletvekili Grup Başkan
Vekili İdris Baluken tarafından Dersim ilinin Laç Deresi bölgesindeki mağaralarda
Dersim 38 katliamında hayatını kaybeden yurttaşlarımızın kemiklerinin
bulunmasından sonra Dersim katliamıyla yüzleşilmesi amacıyla 12/7/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 8 Mayıs 2014 Perşembe günkü birleşiminde
sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi 
VIII.- SATAŞMALARA İLİŞKİN KONUŞMALAR
1.- Kayseri Milletvekili Yusuf Halaçoğlu’nun, Tunceli
Milletvekili Hüseyin Aygün’ün HDP grup önerisi üzerinde yaptığı konuşması
sırasında şahsına sataşması nedeniyle konuşması
2.- Tunceli Milletvekili Hüseyin Aygün’ün, Kayseri
Milletvekili Yusuf Halaçoğlu’nun sataşma nedeniyle yaptığı konuşması sırasında
şahsına sataşması nedeniyle konuşması
3.- Kayseri Milletvekili Yusuf Halaçoğlu’nun, Tunceli
Milletvekili Hüseyin Aygün’ün sataşma nedeniyle yaptığı konuşması sırasında
tekraren şahsına sataşması nedeniyle konuşması
4.- Bingöl Milletvekili İdris Baluken’in, Tunceli
Milletvekili Hüseyin Aygün’ün sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
5.- Sinop Milletvekili Engin Altay’ın, İzmir
Milletvekili Hamza Dağ’ın HDP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması
IX.- YAZILI SORULAR VE CEVAPLARI
1.- Ankara
Milletvekili Özcan Yeniçeri'nin, TBMM TV'nin 25.02.2014 tarihli Cumhuriyet Halk
Partisi grup toplantısı sırasında yayınını kesmesine ilişkin sorusu ve Türkiye
Büyük Millet Meclisi Başkan Vekili Sadık Yakut’un cevabı (7/39862)
2.- İstanbul Milletvekili Mustafa Sezgin Tanrıkulu'nun,
2009-2014 yılları arasında broşür, kitap, kitapçık, reklam ve tanıtım işleri
için açılan ihalelere ve bu kapsamda yapılan harcamalara ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/41346)
3.- Ankara Milletvekili İzzet Çetin'in, Ankara'daki
elektrik kesintilerine ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/41347)
4.- Yozgat Milletvekili Sadir Durmaz'ın, Maden
Kanununun günümüz ihtiyaçlarına cevap vermemesinin Yozgat'ta madenlerin
işletilerek ekonomiye kazandırılmasını olumsuz etkilemesi sorununun
giderilmesine yönelik Bakanlık tarafından yapılan çalışmalara ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/41348)
5.- Konya Milletvekili Atilla Kart'ın, tarımsal
üretimin sürdürülebilirliği için Hükûmetin yapacağı çalışmalara ilişkin sorusu
ve Enerji ve Tabii Kaynaklar Bakanı Taner Yıldız’ın cevabı (7/41352)
6.- İstanbul Milletvekili Mustafa Sezgin Tanrıkulu'nun,
Gezi Parkı eylemlerine destek verdiği ve 17 Aralık yolsuzluk ve rüşvet
operasyonu hakkında sosyal medyada paylaşımda bulunduğu için aleyhinde
soruşturma açılan personel olup olmadığına ilişkin sorusu ve Kalkınma Bakanı
Cevdet Yılmaz’ın cevabı (7/41395)
7.- İstanbul Milletvekili Abdullah Levent Tüzel'in,
Kars'ta cinnet getiren TUİK eski çalışanının ayrımcılığa maruz kaldığı iddialarına
ilişkin sorusu ve Kalkınma Bakanı Cevdet Yılmaz’ın cevabı (7/41396)
8.- Giresun Milletvekili Selahattin Karaahmetoğlu'nun,
Doğu Karadeniz Projesi’ne ilişkin sorusu ve Kalkınma Bakanı Cevdet Yılmaz’ın
cevabı (7/41397)
9.- İstanbul Milletvekili Mustafa Sezgin Tanrıkulu'nun,
İstanbul'da Bakanlığa ait olan arsa ve araziler ile bunların satış ve kiralama
işlemlerine ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/41683)
10.- Balıkesir Milletvekili Haluk Ahmet Gümüş'ün,
enerji ihtiyacının karşılanması amacıyla yürütülen projelerin etkilerine
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/41684)
11.- İstanbul Milletvekili Mustafa Sezgin
Tanrıkulu'nun, Ankara ilinde Bakanlığa ait gayrimenkullere ve bunların satış ve
kiralama işlemlerine ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/41685)
12.- İstanbul Milletvekili Mustafa Sezgin
Tanrıkulu'nun, Ankara ilinde Bakanlığa ait arsa ve arazilere ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/41686)
13.- İstanbul Milletvekili Mustafa Sezgin
Tanrıkulu'nun, 2002-2014 yılları arasında şahsının ve ailesinin mal
varlığındaki değişime ilişkin sorusu ve Kalkınma Bakanı Cevdet Yılmaz’ın cevabı
(7/41739)
14.- Kütahya Milletvekili Alim Işık'ın, şef
kadrolarında görev yapmakta olan personelin özlük haklarının iyileştirilmesine
ilişkin sorusu ve Maliye Bakanı Mehmet Şimşek’in cevabı (7/41761)
15.- Ankara Milletvekili İzzet Çetin'in, Atatürk Orman
Çiftliği arazisinden sosyal tesis yapmak amacıyla yer tahsis edilmesine ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/41881)
16.- Ankara Milletvekili Aylin Nazlıaka'nın, Atatürk
Orman Çiftliği arazisinden sosyal tesis yapmak amacıyla yer tahsis edilmesine
ilişkin sorusu Türkiye Büyük Millet Meclisi Başkan Vekili ve Sadık Yakut’un
cevabı (7/41882)
17.- İstanbul Milletvekili Osman Oktay Ekşi'nin,
Atatürk Orman Çiftliği arazisinden sosyal tesis yapmak amacıyla yer tahsis
edilmesine ilişkin sorusu ve Türkiye Büyük Millet Meclisi Başkan Vekili Sadık
Yakut’un cevabı (7/41883)
18.- Osmaniye Milletvekili Hasan Hüseyin Türkoğlu'nun,
Türkiye İstatistik Kurumu Kars Bölge Müdürlüğünde yaşanan silahlı saldırı
olayına ilişkin sorusu ve Kalkınma Bakanı Cevdet Yılmaz’ın cevabı (7/42114)
19.- Balıkesir Milletvekili Ahmet Duran Bulut'un, adil
gelir dağılımına ve vatandaşların geçim sıkıntısına ilişkin Başbakandan sorusu
ve Kalkınma Bakanı Cevdet Yılmaz’ın cevabı (7/42188)
20.- Iğdır Milletvekili Pervin Buldan'ın, kadın
personel ve yönetici sayısına ilişkin sorusu ve Kalkınma Bakanı Cevdet Yılmaz’ın
cevabı (7/42276)
21.- Hatay Milletvekili Hasan Akgöl'ün, TBMM'nin
94'üncü açılış yılı kutlama programında konser vermesi planlanan bir koronun
konserinin iptal olması ile ilgili iddialara ilişkin sorusu ve Türkiye Büyük
Millet Meclisi Başkan Vekili Sadık Yakut’un cevabı (7/42310)
22.- Konya Milletvekili Atilla Kart'ın, bir yazılı soru
önergesine verilen cevaba ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/42794)
8 Mayıs 2014
Perşembe
BİRİNCİ OTURUM
Açılma Saati:
14.00
BAŞKAN: Başkan
Vekili Meral AKŞENER
KÂTİP ÜYELER: Bayram ÖZÇELİK (Burdur), Muhammet
Bilal MACİT (İstanbul)
----- 0 -----
BAŞKAN – Türkiye
Büyük Millet Meclisinin 87’nci Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız.
Yoklama için üç dakika süre vereceğim.
Sayın milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama işlemini başlatıyorum.
(Elektronik
cihazla yoklama yapıldı)
BAŞKAN –
Toplantı yeter sayısı yoktur.
Birleşime on
dakika ara veriyorum. 
Kapanma Saati: 14.04
İKİNCİ OTURUM
Açılma Saati:
14.17
BAŞKAN: Başkan
Vekili Meral AKŞENER
KÂTİP ÜYELER: Bayram ÖZÇELİK (Burdur), Muhammet
Bilal MACİT (İstanbul)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 87’nci Birleşiminin İkinci
Oturumunu açıyorum.
III.- YOKLAMA
BAŞKAN – Açılışta yapılan yoklamada
toplantı yeter sayısı bulunamamıştı. 
Şimdi yoklama işlemini tekrarlayacağım.
Yoklama için iki dakika süre veriyorum
ve yoklama işlemini başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır. 
Gündeme geçmeden önce üç sayın
milletvekiline gündem dışı söz vereceğim. 
Sayın milletvekilleri, yoklamamız
tamamdır, sohbet eden arkadaşlarımızı taze çay eşliğinde dışarıya davet edeyim.
Muhteremler…
Evet, gündem dışı ilk söz, Deniz Gezmiş
ve arkadaşlarının idam edilişlerinin 42’nci yıl dönümü münasebetiyle söz
isteyen Ankara Milletvekili Sayın Levent Gök’e aittir. 
Buyurun Sayın Gök. (CHP sıralarından
alkışlar)
IV.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- Ankara Milletvekili
Levent Gök’ün, Deniz Gezmiş ve arkadaşlarının idam edilişlerinin 42’nci yıl
dönümüne ilişkin gündem dışı konuşması
LEVENT GÖK (Ankara) – “Bir yangın
ormanından püskürmüş genç fidanlardı/Güneşten ışık yontarlardı sert
adamlardı/Hoyrattı gülüşleri aydınlığı çalkalardı/Gittiler akşam olmadan
ortalık karardı.”
Sayın Başkan, değerli milletvekilleri;
Attila İlhan’ın, idamlarından hemen sonra onlar için yazdığı… Deniz Gezmiş,
Yusuf Aslan ve Hüseyin İnan’ı önceki gün 42’nci ölüm yıl dönümlerinde andık.
Kırk iki yıl… Neredeyse yarım asra yaklaşmasına karşın hâlâ ilk günkü acısıyla
anılıyor Deniz Gezmiş ve arkadaşları. Ankara İl Başkanlığımız her yıl 6 Mayıs
sabahında idam saatlerinde yüzlerce gençle, binlerce gencin de Karşıyaka
Mezarlığı’nda ve tüm Türkiye’de onları anmasıyla bu ölümlerin elbette bir
anlamı var, bir önemi var. 
1968’ler, tarihin en barbar, asrının en
umutlu, en ışıklı, en cesur günleriydi. Coşkun bir devrimci dalganın bütün
dünyayı sarstığı, onlarca ülkede milyonlarca insanın ayağa kalkarak “Gerçekçi
ol, imkânsızı iste.” diye haykırdığı günlerdi. Böyle bir günde ve dünyada,
Türkiye’de Denizler de özgürlük bayrağını yükseklere taşıdılar. 
Deniz Gezmiş, ilk kez, 1966’da temizlik
işçilerinin Taksim Anıtı’na çelenk koymaları sırasında, işçileri destekleyen
gösteriler sırasında gözaltına alındı. Taksim Meydanı, Deniz Gezmiş’in ilk
gençlik yıllarındaki gibi bugün de, Deniz’in idamından tam kırk iki yıl sonra
da yasaklı olmaya ve yasakları delenlere cehennem azabı yaşatmaya devam ediyor.
Ne kadar övünsek yeridir!
Denizlerin kendilerini darağacına
götüren eylemlerin özünde neler vardı? Denizler, ülke çıkarlarının emperyalizme
peşkeş çekilmesine, ona karşı bağımsız Türkiye mücadelesini sürdürdüler.
Denizler, yoksulluğa ve yolsuzluklara karşı göğüs gerdiler, ötekileştirmeye
karşı çıktılar, demokrasi için, adalet için, barış ve demokrasi için mücadele
ettiler. Mücadele ederken de yürekliydiler, darağacına giderken de
yürekliydiler. 
Deniz ölmeden önce babasına şunları
yazdı: “Baba, mektup elinize geçtiğinde ben aranızdan ayrılmış bulunuyorum. Ben
ne kadar üzülmeyin dersem yine de üzüleceğinizi biliyorum. Fakat bu durumu
metanetle karşılamanı istiyorum; insanlar doğar, yaşar ve ölür. Önemli olan çok
fazla yaşamak değildir, yaşadığı süre içerisinde çok şey yapmaktır. Bu nedenle
ben erken gitmeyi normal karşılıyorum ve kaldı ki benden evvel giden
arkadaşlarım hiçbir zaman ölüm karşısında tereddüt etmemişlerdir. Benim de
düşmeyeceğimden şüphen olmasın. Ölüm karşısında âciz ve çaresiz kalmış değilim.
Oğlun o yola bilerek girdi ve sonunun da bu olduğunu biliyordu.”
Yusuf Aslan ise idam sehpasında “Bizler
asılarak bir defa şerefimizle öleceğiz fakat sizler, bizleri asanlar her gün
öleceksiniz.” demiş ve tabureyi kendisi ayaklarıyla itmiştir. 
İşte, emek mücadelesinin adalet,
demokrasi, insan hakları, basın özgürlüğü arayışını sürdüren Türkiye toplumunun
bugün de verdiği mücadelenin temel taşıdır Denizlerin mücadelesi. Denizlerin
davası ve yargılama süreci hukuk dışına götürülmüş ve siyasi kararla hüküm
oluşturulmuş, infazlar gerçekleştirilmiştir. Bugün de aynı hukuksuzlukları
yaşamıyor muyuz, hem de ileri demokrasi cilası altında? Bu mücadele bitmemiştir
ve her geçen gün de artarak devam edecektir. İşte, onun için, bugün ölümlerin
üzerinden yarım asır geçmesine karşın Türkiye'nin demokrasi güçleri ayaktadır
ve Denizlerin yanındadır. İşte, bunun için, Denizlerin yaşamı sıradan bir yaşam
değildir, ölümleri sıradan bir ölüm değildir, 6 Mayıs sıradan bir gün değildir.
Kin ve intikam uğruna, topluma kendilerince biçim vermek adına kırdıkları 3
fidanın ölümsüzlüğünün adıdır 6 Mayıs. Ölümsüzlüğün ve ihanetin adıdır 6 Mayıs.
6 Mayıs, soldurulmak istenen 3 fidanın, gençlerin, çocukların isimlerinde ve
yüreklerinde boy boy ve her renkte açtığı güllerin adıdır.
Bu vesileyle Deniz Gezmiş’i, Yusuf
Aslan’ı ve Hüseyin İnan’ı saygıyla anıyor, hepinizi saygıyla sevgiyle
selamlıyorum. (CHP ve HDP sıralarından alkışlar) 
BAŞKAN – Teşekkür ederim Sayın Gök.
Gündem dışı ikinci söz, kapatılan belde
belediyelerinde yaşanan sorunlar hakkında söz isteyen Afyonkarahisar
Milletvekili Sayın Kemalettin Yılmaz’a aittir.
Buyurun Sayın Yılmaz. (MHP sıralarından
alkışlar)
2.- Afyonkarahisar
Milletvekili Kemalettin Yılmaz’ın, kapatılan belde belediyelerinde yaşanan
sorunlara ilişkin gündem dışı konuşması
KEMALETTİN YILMAZ (Afyonkarahisar) –
Teşekkür ederim Sayın Başkanım.
Sayın Başkan, değerli milletvekilleri;
nüfusu 2 binin altında kaldığı gerekçesiyle kapatılan belde belediyelerinde
yaşanan sorunların üzerine gündem dışı söz almış bulunuyorum. Yüce Heyetinizi
ve ekranları başında bizleri izleyen yüce Türk milletini selamlıyorum. 
Değerli milletvekilleri, çıkarılan 6360
sayılı Yasa’yla en fazla belediyesi kapanan illerden biri seçim bölgem
Afyonkarahisar’dır. İnsanlarımızı kazanılmış haklarından mahrum bıraktığınız
yetmezmiş gibi, bu arada, hizmetler aksayınca, yetkiyi devrettiğiniz özel
idarelerin yetkilileri tarafından hemen bahaneler üretilmeye başlandı “Bu
belediyelerin personeli çok, işçileri çok, borçları çok.” gibi. Meşhur bir
atasözü vardır “Oynayamayan gelin yerim dar dermiş.” Sizinki de o misal oldu. 
Afyon’da idareciler ve yöneticiler, her
fırsatta, her uzatılan mikrofona açıklama yapıyor, kapanan belediyeleri âdeta
üzerlerine bir yükmüş gibi “40 milyon TL borcu var.” diyor ama çıkartılan
yasanın gereği olarak bu belde belediyelerin İller Bankasından yılda 20
milyondan beş yıl içinde yaklaşık 100 milyon TL alacağı payları hiç dikkate
almıyorlar. Yine, bu belediyelerin birçoğunda gelir getiren dükkânları,
akaryakıt istasyonları, tesisleri, tarım arazileri, araçları, iş makineleri ve
arsaları var. Bunlar da özel idareye devredildi. Bunların da gelirleri,
değerleri hiç hesaba katılmıyor. Bir an önce, zaten belediyelikleri ellerinden
alınan bu insanlarımızın öz varlıklarını da satmanın derdine düştüler. 
Satmayı atmayı bırakın, borcu harcı
geçin bu belediyelerin kendi öz varlıklarını heba etmeyin. Yılların
kazanımlarını da hiçe saymayın ve bu mal varlıklarını, kamu hizmetlerinde
kullanılan araç ve gereçlerini köy muhtarlıklarına hibe edin.
Defalarca söyledim, Allah kimseyi
gördüğünden uzak etmesin. Bu beldelerin insanları birçok hizmete sahip ve
alışkınlar. Nüfusu 2 binin altına düştüğü için kapatılan 47 belediyemizin bugün
nüfusu 2 binin üzerinde. Okulların kapanması ve gurbetçilerimizin dönüşüyle yaz
aylarında buraların nüfusu 3-4 bini aşar. Allah korusun, bir yangın olsa
müdahale de edilemez; bir su, bir kanalizasyon arızası olsa müdahale edilemez
durumda. Köylerde görüyoruz, yıllardır su şebekesi ve kanalizasyonu çalışmayan,
yolları bozuk, hatta tapusu olmayan, elektriği olmayan pek çok köy var. İl özel
idaresinin, elindeki yolların bakımını bile yapamazken kalkıp bu belediyelere
hizmet götüreceğine inanmak mümkün değil. Görünen de o, hemen bahanelere
sığınmaya başladılar. Bu arada olan, işsiz kalan işçilere ve hizmetten mahrum
kalan insanlarımıza oluyor, onlara oluyor, yazık oluyor.
Değerli milletvekilleri, özellikle iktidar milletvekilleri; bu hafta
sonu AKP tüm kadro Afyon’umuzda toplanacaksınız. Afyonlunun sadece önünden
geçerken izlediği beş yıldızlı termal otellerde konaklayacaksınız. İlimize
gelirken eminim ki birçoğunuz yaptığınızı söylediğiniz ama bir türlü tamiratını
tamamlayamadığınız duble yolları kullanıp geleceksiniz. Bu arada, Emirdağ’ı
geçerken Emirdağ’dan Antalya’ya olan, uzaklığı 100 kilometreden fazla kısaltan
bir yol var Emirdağ-Bolvadin-Çay-Dinar-Porsuma Kavşağı’na kadar. Bu yolu, Sayın
Başbakandan rica ediyorum, defalarca dile getirdim, ölümlü kazaların olduğu,
ekonomik kayıpların yaşandığı bu yol Ulaştırma Bakanını bir göndersin de, duble
yol yapılır mı bir baksın. Burayı yetkililer teşrif edecek olursa zamanında
1.500 ailenin ekmek yediği Çay ilçemizde haraç mezat özelleştirme adı altında
sattığınız ve şu anda kapanmış olan SEKA arazisinin yürekler acısı durumunu da
bir görmenizi isterim. Dedim ya, birçoğunuz kara yoluyla geleceksiniz, bizim
için yaptığınızı iddia ettiğiniz, yüz binlerce yolcu garantisi verdiğiniz Zafer
Havalimanı var, oradan gelmenizi çok isterdim. Demek ki işlevsel ve kullanışlı
gelmiyor kimseye. Sayın Başbakan Ulaştırma Bakanına bir soruversin Afyon’a
kadar gelmişken, bu havalimanından yılda kaç yolcu yararlanıyor ve biz kaç
yolcu için işletmeciye havadan para ödüyoruz.
Değerli milletvekilleri, Afyon’a
geleceksiniz, beş yıldızlı otellerde yerleriniz hazır, misafirperver bir iliz,
ancak otellere çıkmadan, halkın yanına gitmeden, Afyon’u gezmeden olmaz. Hemen,
kalacağınız otelin 50 metre ötesinde bir olimpik yüzme havuzu var, bahçesinde
sporcular yok, koyun ve danalar otluyor. Bir yüzme havuzu tamamen atıl
vaziyette. Kim ve ne zaman yapmış olursa olsun çürümeye terk edilmiş olan bu
tesisi de sizlerin görmenizi istiyorum. Yi ne bu olimpik yüzme
havuzunun yanında, 20 metre bu tarafında bir müze inşaatı var ve bir yıldır
çivi çakılmıyor. Kültür Bakanını, bu arada, göreve davet ediyorum. 
Afyon’da
kapattığınız, personellerini darmadağın ettiğiniz Devlet Malzeme Ofisi Bölge
Müdürlüğünün bina, lojman ve depoları, devlet hastanesinin durumları da
yürekler acısıdır, âdeta uyuşturucu ve tiner kullananların yuvası hâline
gelmiştir. 
Değerli
milletvekilleri, bu arada, sebebi henüz bilenmeyen patlama nedeniyle şehadet
şerbetini içmiş 25 şehidimizi de unutmamanızı istiyorum. 
Yüce heyetinizi
saygıyla selamlıyorum efendim. (MHP sıralarından alkışlar) 
BAŞKAN –
Teşekkür ederim Sayın Yılmaz. 
Gündem dışı
üçüncü söz, Gökçeada’da meydana gelmiş olan sel felaketi hakkında söz isteyen
Çanakkale Milletvekili Sayın İsmail Kaşdemir’e aittir. 
Buyurun Sayın
Kaşdemir. (AK PARTİ sıralarından alkışlar)
3.- Çanakkale Milletvekili
İsmail Kaşdemir’in, Gökçeada’da meydana gelen sel felaketine ilişkin gündem
dışı konuşması
İSMAİL KAŞDEMİR
(Çanakkale) – Sayın Başkan, saygıdeğer milletvekilleri; Gökçeada’da yaşanan sel
felaketi sebebiyle gündem dışı söz almış bulunuyorum. Bu vesileyle, sizleri
saygılarımla selamlıyorum. 
Sözlerimin
başında, 5 Mayısta Şemdinli’de elim bir kaza sonucunda şehit olan 3 askerimize
Allah’tan rahmet, ailelerine ve milletimize başsağlığı dileklerimi iletiyorum.
Yine aynı kazada yaralanmış bulunan askerlerimize de acil şifalar temenni
ediyorum. Şehit olan askerlerimizden birisi Bayramiç Alakeçi köyünden
hemşehrimiz olan Uzman Çavuş Halil Karataş’a bu kürsüden bir kez daha Allah’tan
rahmet, yakınlarına, ailesine başsağlığı temennilerimi iletiyorum. 
Sayın Başkan,
değerli milletvekilleri; geçtiğimiz 2 Mayıs tarihinde Gökçeada ilçemizde yoğun
yağmur yağışı nedeniyle bir sel felaketi meydana gelmiştir. Dört saat
içerisinde metrekareye 150 kilogramdan fazla yağış düşmüş, özellikle
Gökçeada’nın merkezinde büyük maddi hasarlara yol açan bir sel felaketi
yaşanmıştır. Buradan bir kez daha Gökçeadalı hemşehrilerimize büyük geçmiş
olsun dileklerimi iletiyorum. Tabii burada en büyük tesellimiz, tek tesellimiz
ve şükrettiğimiz konu can kaybının meydana gelmemiş olmasıdır. 
Şunu da
belirtmekte fayda görüyorum: Meydana gelen yağış Gökçeada’nın tarihinde çok
uzun yıllardan beri gerçekleşmemiş olan bir yağıştır.
Selden hemen bir
gün sonra biz de Sayın Valimizle ve ilgili bürokratlarımızla birlikte
Gökçeada’ya gittik ve yaşanan felaketi yerinde gördük. Manzara gerçekten iyi
değildi. Gökçeada’da merkezde bulunan hemen hemen bütün dükkân ve iş yerlerini
hatta birçok evi su basmış, birçok maddi zarar meydana gelmiştir. Küçük Sanayi
Sitesi’nde dükkânları su basmış, birçok malzeme, makine ve ekipman kullanılamaz
hâle gelmiştir. Özellikle esnafımızın mağduriyeti çok fazladır. 
Yine aynı şekilde bazı tarım arazileri
ve Gökçeada’nın bir markası olan, organik tarımla uğraşan çiftlik de selden
büyük zarar görmüştür. Otomobillerin selden etkilendiğini ve birçok otomobilin
de kullanılamaz hâle geldiğini yerinde gördük. Gökçeada turizmin son zamanlarda
çok canlı geçtiği bir ilçemizdir. Yerli ve yabancı yüz binlerce turist adaya
gelmektedir. Hatta, sel felaketinin yaşandığı dönemde orada bulunan yabancı
turistlerin de selden etkilendiğini yerinde tespit etmiş bulunmaktayız. Turizm
sezonuna hazırlık yapan ada halkı, özellikle esnaflarımız, dükkânlarını sezona
hazırlık yapmak amacıyla mallarıyla doldurdukları bir zamanda sel felaketinin
meydana gelmesi maddi zararı daha da artırmıştır. Hasar tespit komisyonları
selden hemen sonra adaya intikal etmiş ve gerekli hasar tespit, zarar ziyan
çalışmalarını yapmışlardır. Hasar tespit komisyonlarının çalışmaları da hâlen
devam etmekte, zarar gören vatandaşlarımızın zarar ve ziyanını mümkün olduğu
kadar da gidermek için çalışmaktadır. Maddi zararlarımızın mümkün olduğu kadar
giderilmesi için Hükûmetimiz de gerekli çalışmayı yapmaktadır. Bu konuda
özellikle genel hayata etkililik oluru için talepte bulunulmuştur. Bazı
bölgelerde de afete maruz bölge olması için de gerekli çalışmalar
yapılmaktadır.
Sayın Başkan, değerli milletvekilleri;
Gökçeada bizim için çok önemli bir yerdir. AK PARTİ hükûmetlerimiz döneminde
yapılan yatırımlar Gökçeada’nın kimsenin gitmek istemediği bir yer olmaktan
çıkmasını sağlamış, tam aksine, Gökçeada’nın özelikle turizmde bir cazibe
merkezi hâline gelmesini sağlamıştır. Sayın Cumhurbaşkanımız bir defa, Sayın
Başbakanımız da iki defa Gökçeada ilçemizi ziyaret etmişlerdir. Bu nedenle biz
Gökçeada’yı yine yalnız bırakmayacağız ve Gökçeada’yı kaderine terk
etmeyeceğiz. Esnafımızın gerekli şekilde zararlarının giderilmesi konusunda
yardım ve kolaylıkların sağlanması için çalışmalarımızı yapıyoruz. Zarar
görenlerin zararını en aza indirmek için de çalışmalarımızı yakından takip
ediyoruz. Sele sebep olduğu düşünülen derenin ıslahı konusunda da eğer oradaki
belediyemiz derenin ıslahı noktasında dereyi ıslaha hazır bir şekilde DSİ’ye
teslim edebilirse… DSİ yetkilileri derenin ıslahı konusunda gerekli çalışmaları
başlatmışlardır.
Sayın Başkan, çok değerli
milletvekilleri; Gökçeada halkı kamu kurumlarıyla, belediyesiyle, esnafıyla,
öğrencisiyle selin zararlarını, yaralarını savmak için, ortadan kaldırmak için
büyük bir dayanışma ve yardımlaşma örneği göstermişlerdir. Özellikle orada
okuyan üniversite öğrencilerinin ellerinde küreklerle selden zarar gören
vatandaşlarımıza yardım ettiklerini görmek bizleri duygulandırmıştır. 
Yine aynı şekilde, selden hemen sonra
oraya personel, ekipman gönderen İstanbul Büyükşehir Belediyemize, Kızılay’a,
AFAD’a, kaymakamlığımıza ve Gökçeada halkımıza şükranlarımızı arz ediyoruz. 
(Mikrofon otomatik cihaz tarafından
kapatıldı)
 İSMAİL KAŞDEMİR (Devamla) - Bu sebeple
bir kez daha bu kürsüden Gökçeada halkının yalnız olmadığını belirtmek istiyor,
sizleri saygılarımla selamlıyorum.
Teşekkür ederim. (AK PARTİ sıralarından
alkışlar) 
BAŞKAN – Teşekkür ederim Sayın
Kaşdemir.
Gündeme geçiyoruz. 
Başkanlığın Genel Kurula sunuşları
vardır. 
Türkiye Büyük Millet Meclisi
Başkanlığının bir tezkeresi…
ALİM IŞIK (Kütahya) – Sayın Başkan,
kısa söz isteklerimiz vardı. 
BAŞKAN – Geçti, unuttum. 
ALİM IŞIK (Kütahya) – Geçmedi Başkan.
BAŞKAN – Hayır, gerçekten unuttum. 
OKTAY VURAL (İzmir) – Ama şeyden sonra
da verirsiniz.
BAŞKAN – Ona bakacağım artık…
OKTAY VURAL (İzmir) – Verirsiniz. 
BAŞKAN - Türkiye Büyük Millet Meclisi
Başkanlığının bir tezkeresi vardır; okutup bilgilerinize sunacağım. 
V.- BAŞKANLIĞIN GENEL KURULA
SUNUŞLARI
A) Tezkereler
1.- Türkiye Büyük Millet
Meclisi Başkanlığının, Türkiye Büyük Millet Meclisi Başkanı Cemil Çiçek
başkanlığında, 8-9 Mayıs 2014 tarihlerinde Moldova’ya resmî bir ziyarette
bulunması, 9-11 Mayıs 2014 tarihlerinde Romanya’da düzenlenecek olan Güney Doğu
Avrupa Ülkeleri Parlamenter Asamblesi (GDAÜ PA) açılış toplantısına katılması
Genel Kurulun 29/04/2014 tarihli 82’nci Birleşiminde kabul edilmiş olan heyeti
oluşturmak üzere siyasi parti gruplarınca bildirilen üyelerin isimlerine
ilişkin tezkeresi (3/1482)
07/05/2014
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanı
Sayın Cemil Çiçek’in beraberinde bir Parlamento heyetiyle, 8-9 Mayıs 2014
tarihleri arasında Moldova’ya resmî bir ziyarette bulunması; akabinde ise 9-11
Mayıs 2014 tarihlerinde Romanya’da düzenlenecek olan Güney Doğu Avrupa Ülkeleri
Parlamenter Asamblesi (GDAÜ PA) açılış toplantısına katılımı TBMM Genel
Kurulunun 29/04/2014 tarih ve 82’nci Birleşiminde kabul edilmiştir. 
28/03/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun’un 2’nci maddesi uyarınca, heyetimizi oluşturmak üzere siyasi parti
gruplarınca bildirilen isimler Genel Kurulun bilgisine sunulur. 
 Cemil
Çiçek
  Türkiye
Büyük Millet Meclisi 
 Başkanı


Adı
Soyadı: Seçim Çevresi:
1) Seyit
Sertçelik  Ankara Milletvekili (AK PARTİ)
2) Haluk Ahmet Gümüş
Balıkesir Milletvekili (CHP)
3) Ali
Şahin Gaziantep Milletvekili (AK PARTİ)
4) Lütfü Türkkan
Kocaeli Milletvekili (MHP)
5) Yüksel Özden 
Muğla Milletvekili (AK PARTİ)
6) Tülay
Bakır Samsun Milletvekili (AK PARTİ)
BAŞKAN – Bilgilerinize sunulmuştur.
Başbakanlığın kanun tasarılarının geri alınmasına dair iki tezkeresi
vardır, ayrı ayrı okutuyorum:
2.- Başbakanlığın, 311 sıra
sayılı Türkiye Cumhuriyeti ile Gürcistan Arasında Tercihli Ticaret Anlaşmasının
Onaylanmasının Uygun Bulunduğuna Dair Kanun Tasarısı’nın yeniden incelenmek
üzere Hükûmete geri verilmesine ilişkin tezkeresi (3/1483)
07/05/2014
Türkiye Büyük Millet Meclisi Başkanlığına
İlgi: a) 19/6/2007 tarihli ve B.02.0.KKG.0.10/101-1434/2584 sayılı yazı.
b) 2/10/2007 tarihli ve B.02.0.KKG/196-279/3766 sayılı yazı.
c) 22/9/2011 tarihli ve B.02.0.KKG/101-30/2991 sayılı yazı.
İlgi (a)'da kayıtlı yazımız ekinde Başkanlığınıza sunulan ve ilgi (b),
(c) yazılarla yenilenmesi istenilen "Türkiye Cumhuriyeti ile Gürcistan
Arasında Tercihli Ticaret Anlaşmasının Onaylanmasının Uygun Bulunduğuna Dair
Kanun Tasarısının Türkiye Büyük Millet Meclisi İçtüzüğü’nün 75’inci maddesine
göre geri gönderilmesini arz ederim.
 Recep
Tayyip Erdoğan
 Başbakan







Kanun Tasarısının Metni




Dönemi ve Yasama Yılı


24/2




Esas Numarası


1/311




Başkanlığa Geliş Tarihi


22/09/2011




Tasarının Başlığı


Türkiye Cumhuriyeti ile Gürcistan Arasında Tercihli
  Ticaret Anlaşmasının Onaylanmasının Uygun Bulunduğuna Dair Kanun Tasarısı




Tasarının Özeti


Onaylanmasının uygun bulunması istenen
  Anlaşma; iki ülke arasındaki ticaretin, ekonomik ilişkilerin uyumlu
  gelişimine katkıda bulunacak şekilde teşvikini ve artırılmasını amaçlamaktadır.




Tasarının Son Durumu


KOMİSYONDA




Kanun Tasarısı Komisyon Bilgileri



Komisyon Tipi


Adı


Giriş Tarihi


Çıkış Tarihi


Yapılan İşlem


Karar Tarihi




Esas
  Komisyon


Dışişleri
  Komisyonu


01/10/2011





Komisyonda







Tali
  Komisyon


Plan
  ve Bütçe Komisyonu


01/10/2011





Komisyonda







Tali
  Komisyon


Sanayi, Ticaret, Enerji, Tabii Kaynaklar,
  Bilgi ve Teknoloji Komisyonu


01/10/2011





Komisyonda






3.- Başbakanlığın, 308 sıra
sayılı Türkiye Cumhuriyeti Hükümeti ve İslam Kalkınma Bankası Arasında Türkiye
ile Afrika’daki İslam Kalkınma Bankası Üyesi Ülkeler Arasındaki Ticaret ve
Yatırımların Desteklenmesi İçin İşbirliği Hakkında Anlayış Muhtırasının
Onaylanmasının Uygun Bulunduğuna Dair Kanun Tasarısı’nın yeniden incelenmek
üzere Hükûmete geri verilmesine ilişkin tezkeresi (3/1484)
06/05/2014
Türkiye Büyük Millet Meclisi Başkanlığına
İlgi: a) 9/3/2007 tarihli ve B.02. O.KKG.0.10/101-1360/1047 sayılı
yazımız. 
b) 22/9/2011 tarihli ve B.02.0.KKG/101-30/2991 sayılı yazımız.
İlgi (a)'da kayıtlı yazımız ekinde Başkanlığınıza sunulan ve ilgi (b)
yazımızla yenilenen "Türkiye Cumhuriyeti Hükümeti ve İslam Kalkınma
Bankası Arasında Türkiye ile Afrika’daki İslam Kalkınma Bankası Üyesi Ülkeler
Arasındaki Ticaret ve Yatırımların Desteklenmesi İçin İşbirliği Hakkında
Anlayış Muhtırasının Onaylanmasının Uygun Bulunduğuna Dair Kanun Tasarısı’nın
Türkiye Büyük Millet Meclisi İçtüzüğü’nün 75’inci maddesine göre geri
gönderilmesini arz ederim.
 Recep
Tayyip Erdoğan
 Başbakan

Kanun Tasarı Bilgileri






Kanun
  Tasarısının Metni




Dönemi ve Yasama Yılı


24/2




Esas
Numarası


1/308




Başkanlığa Geliş Tarihi


22/09/2011




Tasarının Başlığı


Türkiye Cumhuriyeti Hükümeti ve İslam Kalkınma
  Bankası Arasında Türkiye ile Afrika’daki İslam Kalkınma Bankası Üyesi Ülkeler
  Arasındaki Ticaret ve Yatırımların Desteklenmesi İçin İşbirliği Hakkında
  Anlayış Muhtırasının 
Onaylanmasının Uygun Bulunduğuna Dair Kanun Tasarısı




Tasarının Özeti


Türkiye Cumhuriyeti Hükümeti ve İslam
  Kalkınma Bankası Arasında Türkiye ile Afrika’daki İslam Kalkınma Bankası
  Üyesi Ülkeler Arasındaki Ticaret ve 
Yatırımların Desteklenmesi İçin İşbirliği
  Hakkında Anlayış Muhtırasının 
Onaylanmasının Uygun Bulunması
  öngörülmektedir.




Tasarının Son Durumu


Komisyonda








Komisyon Tıpı


Adı


Giriş Tarihi


Çıkış Tarihi


Yapılan İşlem


Karar Tarihi Kanun
Tasarısı
  Komisyon 
Bilgileri




Esas
Komisyon


Dışişleri
  Komisyonu


01/10/2011





Komisyonda







Tali
Komisyon


Plan ve Bütçe Komisyonu


01/10/2011





Komisyonda







Tali
  Sanayi, Ticaret, Enerji, Tabii
Komisyon
  Kaynaklar, Bilgi ve 

  Teknoloji Komisyonu


01/10/2011





Komisyonda








BAŞKAN – Dışişleri Komisyonunda bulunan tasarılar Hükûmete geri
verilmiştir.
Meclis araştırması açılmasına ilişkin üç önerge vardır, okutuyorum:
B) Meclis Araştırması
Önergeleri
1.- Isparta Milletvekili S. Nevzat
Korkmaz ve 19 milletvekilinin, Roman vatandaşlarımızın sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/928)
Türkiye Büyük Millet Meclisi Başkanlığına
Gerekçesini ekte sunduğumuz, vatanı, milleti ve bayrağını sahiplenen,
millî kültürünü kucaklayan Roman vatandaşlarımızın, ülkemizdeki diğer
kesimlerle aralarında bir uçurum oluştuğu görülüyor. Bugün sosyokültürel ve
ekonomik gelişmelerle hızla ilerleyen teknoloji sayesinde bu uçurum daha da
belirginleşmiştir. İnsan hak ve hürriyetleri başta olmak üzere vatandaşlık
haklarını kullanma, kültürlerini yaşatma, Anayasa'mızda güvence altına alınan
eğitim hakkını kullanma hususlarında Roman vatandaşlarımızın acil çözüm
bekleyen sorunları bulunmaktadır. Roman vatandaşlarımızın yüz yüze olduğu bu
sorunların araştırılması ve bunun için yapılacak yasal düzenlemeler de dâhil
olmak üzere alınacak tedbirlerin tespiti için Anayasa'nın 98'inci, İç Tüzük’ün
104-105'inci maddeleri gereğince Meclis araştırması açılmasını arz ederim.
30/05/2012 
1) S. Nevzat Korkmaz (Isparta)
2) Kemalettin Yılmaz (Afyonkarahisar)
3) Mehmet Şandır (Mersin)
4) Emin Çınar (Kastamonu)
5) Seyfettin Yılmaz (Adana)
6) Ali Öz (Mersin)
7) Reşat Doğru (Tokat)
8) Enver Erdem (Elâzığ)
9) Lütfü Türkkan (Kocaeli)
10) Sadir Durmaz (Yozgat)
11) Atila Kaya (İstanbul)
12) Mehmet Erdoğan (Muğla)
13) Özcan Yeniçeri (Ankara)
14) Mustafa Erdem (Ankara)
15) D. Ali Torlak (İstanbul)
16) Bahattin Şeker (Bilecik)
17) Necati Özensoy (Bursa)
18) Bülent Belen (Tekirdağ)
19) Muharrem Varlı (Adana)
20) Mesut Dedeoğlu (Kahramanmaraş)
Genel Gerekçe:
Güzel ülkemizde büyük bir mutlulukla
birlikte yaşadığımız kendilerine özgü kültürleriyle Roman kardeşlerimizin acil
çözüm bekleyen sorunları bulunmaktadır. Bu sorunların başında kültürlerini
yaşatma, eğitim ve hak etmedikleri ön yargılar gelmektedir.
AKP Hükûmeti "Roman
buluşması", "Roman açılımı yapıyoruz.” diyerek Roman vatandaşlarımızı
sadece siyasi istismar konusu yapmıştır. Romanların sorunlarına çözüm bulma
meselesi sadece lafta kalmıştır. Roman kültürünün korunması ve yaşatılması için
somut adımlar maalesef atılmamıştır.
Romanlara yönelik eğitime özel olarak
önem verilmelidir. Özellikle ilkokul ve ilkokul sonrası eğitime devamlılıklarının
sağlanamadığı üzücü bir gerçekliktir. Roman kardeşlerimizin çocukları aileden
kaynaklanan ve çevresel etkilerle eğitimlerini tamamlayamamaktadırlar. Roman
kadınlarının toplumsal yaşama katılımlarında ihtiyaç duydukları sosyal ve
eğitsel çalışmalar hemen hemen hiç yoktur.
Roman kardeşlerimize karşı hiç de hak
etmedikleri bir ön yargı vardır. Romanların doğrudan insan onuruna aykırı bir
şekilde ayırımcılığa maruz bırakılmasına son verecek çözümler üretilmelidir.
Sosyal hayatta Romanlara karşı oluşmuş ön yargılar çeşitli faaliyetler ve
aydınlatıcı etkinlikler düzenlenerek ortadan kaldırılmalıdır.
Yukarıda belirtilen sebeplerden dolayı,
Roman vatandaşlarımızın karşı karşıya olduğu, kültürlerini yaşatma, eğitim ve
hak etmedikleri ön yargılar sorunlarının araştırılması amacıyla bir Meclis
araştırması açılması gerekmektedir.
2.- İstanbul Milletvekili
Mustafa Sezgin Tanrıkulu ve 20 milletvekilinin, TOKİ’nin yaptığı konutlar
nedeniyle yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/929)
Türkiye Büyük
Millet Meclisi Başkanlığına
Ülkemizin yaşadığı hızlı nüfus artışı
ve kentleşme konut ve kentleşme sorunlarını da peşi sıra getirmiştir. Bu
sorunların çözülmesi ve konut üretiminin artırılarak işsizliğin azaltılması
amacıyla 1984 yılında Toplu Konut ve Kamu Ortaklığı İdaresi Başkanlığı
kurulmuştur.
TOKİ, son yıllarda yaptığı konutların
yanında, siyasetin finansmanı, şaibeli işler ve kalitesiz konutlar gibi
konularla da gündeme gelmektedir. TOKİ konutlarının teslim törenleri siyasi
iktidarın şovuna dönüştürülmektedir. Yani TOKİ kamu kaynakları kullanılarak
siyasi propaganda aracı olarak kullanılan bir idareye dönüştürülmüştür.
Bunların yanında Sayın Başbakanın katıldığı açılışların yüksek tören
giderlerinin Sayın Başbakana yakınlığı olan tek bir firmaya yaptırıldığı iddia
edilmektedir. Müteahhitlerin bu firmaya yaptıkları ödemeleri ihale bedellerine
yansıtmayacakları düşünülemez. Dolayısıyla bu bedeller TOKİ'den ev alan
yurttaşlarımızın sırtına yüklenmektedir. Bu nedenle TOKİ âdeta Sayın Başbakanın
mitinglerini finanse eden bir kuruma dönüştürülmüştür.
Ülkemizin farklı illerinde, TOKİ'nin
yaptığı konutlara ilişkin çeşitli şikâyetlerin olduğu ve yöneticilerin bu
şikâyetlere çözüm bulmadığı vurgulanmaktadır. İstanbul Büyükşehir Belediyesine
bağlı bir firma aracılığıyla atama usulü yönetilmek kabul edilemez bir duruma
bürünmüştür. Söz konusu yönetim halkı sömürmeye devam etmektedir. Sonuç olarak
buradaki halk artık kendi kendilerini yönetmek istemektedir. Halk TOKİ'nin
atadığı yönetim yerine kendi seçtikleri yönetimlerin görev almasını
istemektedirler. Bitlis ve Diyarbakır Üçkuyular’da yapılan TOKİ konutlarında
birçok eksiklik bulunmaktadır. Bunlar şöyledir: Çevre düzenlenmesi, kaldırımlar,
yeşil alan, altyapı, asfalt çalışmaları, konut içi su depoları, elektrik yüksek
gerilim hattının binalara çok yakın geçmesi, yol çalışmaları, peyzaj, otopark
vb. sıkıntıların yanı sıra yönetimin halkla olan iletişim eksikliği
yaşanmaktadır. Yaşanan bu sıkıntılara yönelik yapılan tüm başvurular
değerlendirilememiş ve sorunlar giderilememiştir.
Yaşanılan fakat giderilemeyen sorunlar
nedeniyle konut değerleri her geçen gün düşmektedir. Evlerin değerlerinin
yeniden tespiti için halk nezdinde gerekli girişimlerde bulunulmuş ancak
TOKİ'den bununla ilgili şu ana kadar her hangi bir sonuç alınamamıştır.
Ülkemizde TOKİ'den taksitle ev sahibi
olan vatandaşlarımız, ciddi sorunlar yaşamaktadır. Ekonomik krizin de etkisiyle
ödemelerde büyük güçlük yaşanması, TOKİ'den konut alan yurttaşlarımızın
mağduriyet yaşamasına neden olmaktadır.
TOKİ
konutlarının altyapılarının tamamlanmadan teslim edildiği, konut maliyetlerinin
sosyal donatı alanlarının inşası gerekçe gösterilerek gereğinden fazla
yükseltildiği, konut teslimlerinden sonra site yönetimlerinin baskıyla ele
geçirilerek vatandaşlarımızdan yüksek miktarda aidat alındığı, bu yolla haksız
kazanç elde edildiği iddiaları artmaktadır. Devlete güvenerek TOKİ’yle sözleşme
yapmakta en ufak bir tereddüt göstermeyen yurttaşlarımız, sözleşmenin ağır
hükümleri altında ezilmektedir. İhale alan firmaların ödemelerinde aksamalar
olması, piyasa içerisinde yer alan diğer sektörlerin de olumsuz etkilenmesine
neden olmakta ve yöre ekonomilerinde zincirleme iflaslara neden olmaktadır.
Bunların yanında
TOKİ'nin yasal görevleri içinde olduğu yetkililerce belirtilmesine karşın,
ucuza arazi alıp buraları daha pahalı fiyatlara satması bu yörelerde oturan
sakinler tarafından tepkiyle karşılanmaktadır. Ülkemizde bunun çok sayıda
örneği bulunmaktadır. TOKİ tarafından alınan arazilere konut yapılacağı
umuduyla fedakârca davranan yöre halkı, arazilerin satılması yargı yoluna
başvurmaktadır. Bu durumun önüne geçilmesi amacıyla yurttaşlarımız bir çözüm
yolu bulunmasını istemektedirler.
Yaşanan süreçte
TOKİ, Başbakanın himayesinde dokunulmazlığı olan bir konuma taşınmıştır. Ne
yolsuzluk iddiaları ne de halkın çektiği sıkıntıların üzerine gidilmektedir.
TOKİ'nin şaibeli işlemlerinin, mitinge dönüşen teslim törenlerinin, yaptığı
konutlar nedeniyle yaşanan sorunların ve bu sorunlar için uygulanabilecek çözüm
önerilerinin tespiti amacıyla Anayasa'nın 98’inci ve TBMM İçtüzüğü'nün 104 ve
105’inci maddeleri gereğince Meclis araştırması açılmasını saygılarımızla arz
ederiz.
1) Mustafa
Sezgin Tanrıkulu  (İstanbul)
2) Muharrem Işık
 (Erzincan)
3) Ali Sarıbaş  (Çanakkale)
4) Celal Dinçer  (İstanbul)
5) Haydar Akar  (Kocaeli)
6) Mehmet Şeker  (Gaziantep)
7) Ali Serindağ  (Gaziantep)
8) Ahmet İhsan
Kalkavan  (Samsun)
9) Kadir Gökmen
Öğüt  (İstanbul)
10) Ali İhsan
Köktürk  (Zonguldak)
11) Osman Aydın  (Aydın)
12) Mahmut Tanal
 (İstanbul)
13) Ali Özgündüz
 (İstanbul)
14) Veli Ağbaba  (Malatya)
15) Selahattin
Karaahmetoğlu  (Giresun)
16) Ramis Topal  (Amasya)
17) Özgür Özel  (Manisa)
18) Gürkut Acar  (Antalya)
19) Bülent
Tezcan  (Aydın)
20) Namık
Havutça  (Balıkesir)
21) İhsan Özkes  (İstanbul)
3.- Malatya Milletvekili Veli
Ağbaba ve 19 milletvekilinin, 17 Mayıs 1994 tarihinde Adıyaman Bezar Dağı’nda
meydana gelen katliamın araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/930)
Türkiye Büyük Millet Meclisi Başkanlığına
17 Mayıs tarihi,
Adıyaman-Çelikhan arasında yer alan Bezar Dağı'nda 28 gencin katledilmesinin
yıl dönümüdür. Malatya'dan PKK'ya katılmak üzere yola çıkan ancak PKK'ya
katılmadan Adıyaman'ın Bezar Dağı'nda 17 Mayıs 1994 tarihinde düzenlenen bir
operasyonda toplu hâlde katledilen 22 dershane öğrencisi ve onları almaya gelen
6 PKK'lının kimyasal silahlarla öldürüldüğü olay hâlâ aydınlatılamamıştır.
16 Mayıs 1994'te, ailelerine
"Piknik yapmaya gidiyoruz." diyerek Malatya'dan ayrılan 22 genç,
görgü tanıklarının ifadelerine göre, Bezar Dağı'na tırmanmaya başlamış, 6
PKK'lıyla buluşmuşlardır. Geceyi Bezar Dağı'nda geçiren gençler, 17 Mayıs
sabahına helikopter sesleriyle uyanmıştır.
Adıyaman ve Diyarbakır'dan havalanan
askerî helikopterler Bezar Dağı'nın üstünden uçarken dağın yamaçları askerler
tarafından sarılmıştır. 6 PKK'lı, 22 silahsız dershane öğrencisini dağın üst
taraflarına yollayarak askerlerle çatışmaya başlamıştır. Çatışma sonucunda 6
PKK'lı öldürülmüştür.
Bezar Dağı'nın eteklerinde kurulu 3
köyün çok net bir şekilde görebildiği ve görgü tanıklarının gözyaşlarıyla
anlattıkları ifadelerine göre, çatışmanın ardından Bezar Dağı'nın orta yerinde
kalan 22 genç teslim olmak için ellerini kaldırmış ancak askerî helikopterler
tarafından üç saat süren bombardımanla gençlerin tamamı öldürülmüştür.
Bombardımanın ardından ağır bir kimyasal kokunun yayıldığı söylenmektedir.
Bombardıman bittikten sonra 22 gencin cenazelerinin at ve katırlara bağlanarak
kara yoluna kadar yerde sürüklendiği, yol kenarında bekletilen kamyon kasasına
doldurulduğu, 22'si silahsız olan 28 gencin cenazelerinin Adıyaman'a
getirilerek karakol bahçesinde uzun süre bekletildiği de iddialar arasında yer
almaktadır.
Anlatımlara göre, iç organları dışarı
çıkmış, parçalanmış, yanmış 28 cenazenin parçaları tenekelere doldurularak
bölge insanlarına ibret olması amacıyla Adıyaman Komando Birliği Karakolunda
uzun süre açık alana dizilmiş bir şekilde bekletilmiştir.
Olayı duyarak Adıyaman'a gelen aileler
çocuklarının cesedini almak istemiş ancak sadece vücutları tanınabilen 11
cenaze teslim alınabilmiştir. Bu sonuç bile katliamın boyutunun ne kadar
sarsıcı olduğunun göstergesidir. Vücutları tanınamayacak hâlde olan 17 gencin
cenazeleri ise Adıyaman Kimsesizler Mezarlığına toplu olarak gömülmüştür.
Bezar katliamında hayatını kaybeden
gençlerden isimleri tespit edilenler: Ali Elçi, Kamber Yamaç, Kamber Yavuz,
Doğan Öter, Şükrü (Fidel) Töre, Hüseyin İlhanlar, İsmail Tümen, İrfan Çintay,
Şeyho Çayır, Mustafa Sincer, Bahri Ekinci, Hüseyin Bozkuş, Kamber İlhan,
Hüseyin Çintay, Ferhat Kanlıbaş, Yusuf Boztaş, Cemal Bağcı, Ferhat Buran,
Hüseyin Sarıtaş, Ergün Bozkuş, Yusuf Turan, Seyit Ahmet Özdemir, Deniz Güner ve
Yusuf Pektaş'tır.
28 gencin öldürüldüğü olayı yakından
gören tanıklar sadece operasyona katılan askerlerdir. Bu nedenle, askerlerin
verecekleri ifadeler, katliamın üzerindeki sır perdesinin aralanmasını
sağlayacaktır. Ayrıca, yıllardır, gençlerin acımasızca öldürüldüğü bu
operasyonun bir ihbar üzerine gerçekleştirildiği konuşulmaktadır. Operasyonun
ihbar üzerine mi, yoksa takip sonucu mu gerçekleştiği netlik kazanmamıştır.
17 Mayıs 1994 tarihinde meydana gelen katliamın tüm yönleriyle ele
alınarak sorumluların ortaya çıkarılabilmesi, olayın üzerindeki sis perdesinin
aralanması, operasyon emrini veren yetkililer ile operasyona katılan askerlerin
tespit edilmesi, öldürülen gençlerin ailelerinin mağduriyetinin giderilmesi
amacıyla Anayasa'nın 98'inci, İç Tüzük’ün 104 ve 105'inci maddeleri uyarınca
Meclis araştırması açılmasını arz ve teklif ederiz.
1) Veli Ağbaba  (Malatya)
2) Mustafa Sezgin Tanrıkulu  (İstanbul)
3) Muharrem Işık  (Erzincan)
4) Celal Dinçer  (İstanbul)
5) Mehmet Şeker  (Gaziantep)
6) Ahmet İhsan Kalkavan  (Samsun)
7) Ali İhsan Köktürk  (Zonguldak)
8) Osman Aydın (Aydın)
9) Kadir Gökmen Öğüt  (İstanbul)
10) Mahmut Tanal  (İstanbul)
11) İhsan Özkes  (İstanbul)
12) Haydar Akar  (Kocaeli)
13) Ramis Topal  (Amasya)
14) Selahattin Karaahmetoğlu  (Giresun)
15) Özgür Özel  (Manisa)
16) Bülent Tezcan  (Aydın)
17) Namık Havutça  (Balıkesir)
18) Mehmet Ali Ediboğlu  (Hatay)
19) Ali Serindağ  (Gaziantep)
20) Ali Rıza Öztürk  (Mersin)
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis araştırması açılıp
açılmaması konusundaki görüşmeler sırası geldiğinde yapılacaktır.
60’ıncı maddeye göre, demin unuttuğum sözleri veriyorum. 
Sayın Havutça…
VI.- AÇIKLAMALAR
1.- Balıkesir Milletvekili
Namık Havutça’nın, Türkiye Sanat Kurumu yasasıyla sanata ve sahne işçiliğine
büyük darbe indirileceğine ilişkin açıklaması
NAMIK HAVUTÇA (Balıkesir) – Teşekkür ederim Sayın Başkan.
Hükûmet tarafından başta Devlet Tiyatroları olmak üzere, Devlet Opera ve
Balesi, Güzel Sanatlar Genel Müdürlüğü TÜSAK yani Türkiye Sanat Kurumu
yasasıyla kaldırılmak isteniyor. TÜSAK tasarısıyla sanat ve sahne işçiliği
alanlarına büyük darbe indirilecek ve sanatçılar endişeyle uyarıyorlar. 
Bakın, Devlet Tiyatrolarımız 1949 yılında kurulmuş, altmış üç yıllık
birikime sahip. 21 ilde 56 sahnesi olan Devlet Tiyatrolarında 623 sanatçı, 421
teknik personelle 100 yeni oyun ile her yıl 200 oyun sahneleniyor ve yıllık
yaklaşık 2 milyon seyirciye ulaşıyor. İllerde, ilçelerde, köylerde 300 yerleşim
bölgesine 600 turne yapıyorlar ve Devlet Tiyatroları yasa gereği kâr amacı
gütmeyen bir kamu kuruluşu olarak görev yapıyor. Sosyal Sorumluluk Projesi
kapsamında 80 bin hiç tiyatro izlememiş çocuğa ulaşmış, görme engelli
çocuklarımıza okuma tiyatrosu projelerine imza atmıştır.
(Mikrofon otomatik cihaz tarafından kapatıldı) 
BAŞKAN – Sayın Erdemir…
2.- Bursa Milletvekili Aykan
Erdemir’in, Avrupa Birliğinin fikir babalarından CHP eski milletvekili Kasım
Gülek’i rahmetle andığına ve 9 Mayıs Avrupa Günü’nü kutladığına ilişkin
açıklaması
AYKAN ERDEMİR (Bursa) – Teşekkür ederim Sayın Başkan.
Yarın Avrupa Kömür ve Çelik Birliğinin temellerini atan, 9 Mayıs 1950
tarihli Schuman Deklerasyonu’nun 64’üncü yıl dönümü. 1985 Milano Zirvesi’nde 9
Mayısın Avrupa Günü olarak kutlanması kararlaştırılmıştır. Bu vesileyle, 17
Kasım 1949’da, Avrupa Konseyinin kuruluşundan yalnızca altı ay sonra
Strazburg’ta yaptığı konuşmada Avrupa bütünleşmesinin ve birliğinin
gerekliliğini en veciz şekilde ifade eden ve Avrupa Birliğinin fikir babalarından
ve esin kaynaklarından, dönemin Cumhuriyet Halk Partisi Milletvekili Kasım
Gülek’i rahmetle anmak istiyorum.
Yine, 12 Eylül 1963 tarihinde Başbakan İsmet İnönü’nün imzaladığı Ankara
Anlaşması’yla başlayan Avrupa Birliği üyelik sürecimiz 51’inci yılını doldurmuştur.
Tam üyelik sürecini yine CHP’li bir başbakanın imzasıyla tamamlayacağımıza olan
inançla vatandaşlarımızın Avrupa Günü’nü kutluyorum.
Teşekkür ederim.
BAŞKAN – Sayın Işık…
3.- Kütahya Milletvekili Alim
Işık’ın, Seyitömer Termik Santrali ve Kömür İşletmesinde çalışan işçilerin iş
akitlerinin sona erdirilmesiyle ilgili olarak Hükûmetin konuya hassasiyetle
yaklaşmasını talep ettiğine ilişkin açıklaması
ALİM IŞIK (Kütahya) – Teşekkür ediyorum Sayın Başkan.
Kütahya ilimizin hem ekonomisine hem de istihdamına yıllarca katkıda
bulunan Seyitömer Termik Santrali ve Kömür İşletmesinin 2012 yılında
özelleştirilmesinin ardından, orada çalışan işçilerden bazıları geçen ay işten
çıkarılınca ortaya çıkan toplumsal olaylar sonucunda da birçok işçimiz,
maalesef iş akitleri sona erdirilerek işsiz kalmışlardır; çok sayıda işçi de
yine işten çıkarılma tehdidiyle karşı karşıyadır. Bu ciddi soruna Hükûmeti
çözüm bulmaya davet ediyor, tarafları sakin olmaya çağırarak bu olayların önüne
geçilmesini talep ediyorum. Aksi takdirde, ilimizde ortaya çıkacak sosyal
olaylar ciddi anlamda her kesimi rahatsız edecektir.
Bu konuya Hükûmetin hassasiyetle yaklaşmasını ve işçilerimizin işten
çıkarılması tehditlerinin sona erdirilmesini talep ediyor, size de teşekkür
ediyorum.
BAŞKAN – Sayın Yılmaz…
4.- Uşak Milletvekili Dilek
Akagün Yılmaz’ın, Balyoz davası nedeniyle Anayasa Mahkemesi önünde adalet
nöbeti tutanların seslerinin duyulması gerektiğine ilişkin açıklaması
DİLEK AKAGÜN YILMAZ (Uşak) – Teşekkür ederim Sayın Başkan.
Sayın Başkan, bugün Anayasa Mahkemesinin önünde avukatlar tarafından
yapılan adalet nöbetinin 4’üncü günü. Avukatlar böyle bir nöbete neden
başladılar? Çünkü müvekkili oldukları Balyoz davasından yargılanan tutsaklar,
Başbakanın deyimiyle kumpasa uğramış askerlerimiz, Türk ordusunun yurtsever
askerlerinin kumpasa uğradığı söylenmesine rağmen, en yetkili ağızlardan bu
söylenmesine rağmen, ne yazık ki Anayasa Mahkemesi de başvuruları
incelememiştir, Adalet Bakanlığı da vermiş olduğu sözleri yerine getirmemiştir.
Bu nedenle, avukat arkadaşlarımız Anayasa Mahkemesinin önünde adalet nöbeti
tutuyorlar. Bu adalet nöbeti tutanların sesleri umarım hem Anayasa Mahkemesi
tarafından hem de Adalet Bakanlığı tarafından duyulur ve kumpas mağduru
askerlerimizin en kısa zamanda özgürlüğüne kavuşması sağlanır diye düşünüyorum.
BAŞKAN – Sayın Türkoğlu, buyurun.
5.- Osmaniye Milletvekili
Hasan Hüseyin Türkoğlu’nun, Anneler Günü’nü kutladığına ve AKP’li İslahiye
Belediyesinde işten çıkarılan personelin mağduriyetine ilişkin açıklaması
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
Başta, pazar günü idrak edeceğimiz
Anneler Günü’nün size ve tüm annelere kutlu olmasını diliyorum. 
AKP’nin hukuk tanımaz anlayışını,
Anayasa, İç Tüzük ve yasal hükümlerinin sık sık çiğnenmesi örneklerini
görmekteyiz. Anayasa hükümlerinin askıya alındığını, İç Tüzük hükümlerinin,
kanunların ciklet gibi çiğnendiğini yaşamaktayız. Bu anlayış AKP’li her
yönetime de sirayet etmiştir. Bunlardan biri de AKP’li İslahiye Belediyesinin
kendi memurlarına oyun oynarcasına yaptığı işlemdir. 
AKP’li İslahiye Belediyesi, ekmeği ve
işi için çaba içerisinde olan, eskiden uzman çavuş olan 20 kadar personelini
“Sizi Büyükşehre aktardık.” diye ilişiğini kesmiş, Büyükşehir Belediyesinde işe
başlayamayanların dönüşlerinde de memuriyetlerine müsaade etmemiştir. Bu hileli
oyun bu kardeşlerimizi mağdur etmiştir. Bu konuda ilgili bakanlıkların hukuk
tanımayan bu belediyeleri hukuka zorlamaları konusunda gereğini talep
etmektedirler.
Teşekkür ediyorum.
BAŞKAN – Sayın Doğru…
6.- Tokat Milletvekili Reşat
Doğru’nun, kapatılan belde belediyelerinin sorunlarına ilişkin açıklaması
REŞAT DOĞRU (Tokat) – Teşekkür ediyorum
Sayın Başkanım.
Türkiye genelinde 550, Tokat ilinde de
42 belde belediyesi 30 Mart seçimleri arkasından nüfusu 2 binin altında olduğu
için kapatılmıştır. Ancak, bunların bazılarının nüfusu 2 binin üzerinde olduğu
hâlde “Kanun istiyor.” diye maalesef kapatılmıştır ve bir türlü
anlatılamamıştır. Ancak AKP iktidarınca kapatılan belde belediyelerinde şu anda
çöpler toplanmıyor, yollar tamir edilmiyor, su ve kanalizasyonla ilgili
tamiratlar yapılmıyor. İnsanlar perişan hâlde bizleri arıyor, muhtarları
suçluyorlar. Muhtarların elinde de araç, para, eleman yok. Muhtarlar ilçe
kaymakamlığına koşuyorlar ama sonuçta bir şey çıkmıyor, bir şey yapamıyorlar.
Acilen Hükûmetin bu mağduriyetlerin giderilmesi noktasında bir şeyler yapması
gerekiyor. Kamuoyu bunu bekliyor çünkü, insanların sağlığını tehdit eden çöpler
de bazı yerlerde neredeyse dağları aşmış durumdadır. Hassasiyeti Türkiye Büyük
Millet Meclisinde…
(Mikrofon
otomatik cihaz tarafından kapatıldı)
BAŞKAN – Sayın
Kaplan…
7.- Kocaeli Milletvekili
Mehmet Hilal Kaplan’ın, Dünya Sağlık Örgütünün raporuna göre Türkiye ve
komşularının çocuk felci hastalığı açısından riskli bir konumda olduğuna
ilişkin açıklaması
MEHMET HİLAL
KAPLAN (Kocaeli) – Teşekkür ediyorum Sayın Başkan.
Dünya Sağlık
Örgütü, geçen hafta Uluslararası Sağlık Düzenlemeleri Acil Durum Komitesi
tarafından bir rapor açıkladı. Bu raporda, çocuk felcinin Türkiye’de ve komşularımızda
ve dünyada yeni bir tehlike boyutunda olduğunu ifade etti. Bizim açımızdan
önemli olan, Dünya Sağlık Örgütünün riskli ülke olarak ilan ettiği ve
hastalığın hızla yayıldığı Afganistan, Pakistan, Irak, Suriye ve İsrail’dir. Bu
ülkelerle sıkı iletişimlerimiz olduğu nedeniyle özellikle komşularımız bulunan
Suriye ve Irak’ta yaşanan olumsuz olayların, iç savaşın, terörün sıkıntısıyla
Türkiye’ye gelen mültecilerin aşılanmasındaki denetim yetersizleri nedeniyle,
Türkiye de “polio” hastalığı açısından riskli bir ülke konumuna getirilmiş
durumdadır. Sağlık Bakanlığının, gerek kamplarda gerekse kamp dışındaki
Suriyeli mülteci…
(Mikrofon
otomatik cihaz tarafından kapatıldı)
BAŞKAN – Sayın
Sarıbaş…
8.- Çanakkale Milletvekili
Ali Sarıbaş’ın, Şemdinli’de şehit düşen askerlere Allah’tan rahmet dilediğine
ve susuzluk ve kuraklığa karşı önlem alınması gerektiğine ilişkin açıklaması
ALİ SARIBAŞ
(Çanakkale) – Teşekkür ederim Sayın Başkan.
Şemdinli’de
şehit düşen tüm askerlerimize Allah’tan rahmet dilerken yine Bayramiç ilçemizde
Halil Karataş’ı Alakeçi köyüne defnederek şehidimizi beraberce gömdük. Ben
ailesine de Allah’tan sabır diliyorum.
On iki yıldır
iktidarda olan AKP her alanda uyguladığı yanlış politikalarını, susuzluğa karşı
alınması gereken tedbirler konusunda da göstermiştir. Gerekli önlemler
alınmadığı için bu yıl Türkiye genelinde olduğu gibi Çanakkale’de de çeltik
ekimini yasaklamıştır. Misyonunu tamamlayan AKP, tarihin tozlu sayfalarında
yasakların partisi olarak yerini alacaktır. Çeltik ekimini tüm Türkiye
genelinde yasakladığımıza göre ihtiyacı karşılamak için hangi yabancı ülkelerin
çeltik stoklarını eritmeyi planlıyorsunuz? Çeltik üreticilerimizin zararlarını
nasıl gidereceksiniz? Susuzluk ve kuraklığı önlemek için ne yapıyorsunuz? Her
yıl katlanarak etkisini hissettiren susuzluk ve kuraklığa…
(Mikrofon
otomatik cihaz tarafından kapatıldı)
BAŞKAN – Sayın
Yüksel…
9.- İzmir Milletvekili
Alaattin Yüksel’in, İş Sağlığı ve Güvenliği Haftası’na ilişkin açıklaması
ALAATTİN YÜKSEL
(İzmir) – Teşekkür ederim Sayın Başkan.
İş Sağlığı ve
Güvenliği Haftası çalışanlar açısından büyük olumsuzluklarla geçiyor. 2002
yılında 2,5 milyona yaklaşan sendikalı işçi sayısı, sendikasızlaştırmanın bir
sonucu olarak 2014 itibarıyla 1,1 milyon kişiye gerilemiştir. Meslek hastalıklarında
vaka sayısı yılda 35-40 bin civarında seyrederken, SGK vaka sayısını 500-600
civarında göstermektedir. Türkiye'de her 100 bin çalışan başına düşen ölümlü iş
kazalarında Avrupa'da 1’inci, dünyada 3’üncü sırada yer almaktadır. 
2002-2013 yılları arasında toplam
13.442 işçi hayatını kaybetmiştir. Ne yazık ki, her yıl ortalama 1.072 işçi iş
kazaları sonucu hayatını kaybetmektedir. 
2002’de 358 bin olan taşeron işçi
sayısı bugün 1,2 milyon rakamına ulaşmış durumdadır.
(Mikrofon otomatik cihaz tarafından kapatıldı)
BAŞKAN – Sayın Atıcı…
10.- Mersin Milletvekili
Aytuğ Atıcı’nın, Anneler Günü’nü ve Cumhuriyet gazetesinin 90’ıncı kuruluş yıl
dönümünü kutladığına ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Bu pazar Anneler Günü. Öncelikle
annemin ellerinden öpüyorum. Türkiye'de ve dünyada bulunan bütün annelere de
sevgi ve saygılarımı sunuyorum. Onların üzülmeyeceği bir dünya inşa etmeyi de
ümit ediyorum.
Dün, Cumhuriyet gazetesinin 90’ıncı
yılını kutladık. Yine ülkemde, başta basın olmak üzere, bütün kurumların özgür
iradeleriyle çalışabilecekleri bir ülkeyi de hep birlikte inşa etmeyi hayal
ediyorum.
Saygılar sunuyorum.
BAŞKAN – Teşekkür ederim.
Sayın Vural…
11.- İzmir Milletvekili Oktay
Vural’ın, MHP Grubu olarak, Anneler Günü’nü kutladıklarına ve Dünya Uygur
Kurultayı Başkanı Rabia Kadir’e Türkiye’ye gelerek milletimizle hasret giderme
imkânının verilmesi hususunu paylaşmak istediklerine ilişkin açıklaması
OKTAY VURAL (İzmir) – Teşekkür ederim
Sayın Başkan.
Önümüzdeki pazar günü muhterem
annelerimizin günü. Milliyetçi Hareket Partisi olarak bu münasebetle, vefat
etmiş bütün annelerimize rahmet diliyoruz, hayatta olan annelere de huzurlu,
sağlıklı ve mutlu bir ömür diliyoruz efendim. 
Bir de, yurt dışında Dünya Uygur
Kurultayı Başkanı, Uygur Türklerinin lideri Sayın Rabia Kadir’le birlikte olma
imkânı buldum, görüştük kendileriyle. Kendileri, Doğu Türkistan meselesine
sahip çıkan Türk milletine minnetlerini sundu. Kendileri, ayrıca, Türkiye'ye
gelme ve hasret giderme talebini de iletti. Bu bakımdan, Sayın Rabia Kadir’e,
bir an önce Türkiye'ye gelerek milletimizle hasret giderme imkânı verilmesi
hususunu bu vesileyle paylaşmak istedim.
Teşekkür ederim efendim.
BAŞKAN – Sayın Buldan…
12.- Iğdır Milletvekili
Pervin Buldan’ın, Anneler Günü’nü kutladığına ve Türkiye’ye barışın gelmesini
bir kez daha dilediğine ilişkin açıklaması
PERVİN BULDAN (Iğdır) – Teşekkür ederim
Sayın Başkan.
Ben de, pazar günü kutlanacak olan
Anneler Günü vesilesiyle tüm annelerimizin Anneler Günü’nü kutluyor, hepsinin
ellerinden öpüyorum. Tabii ki annelerimize armağan edeceğimiz en güzel hediye
belki bu süreçte barıştır. Bizler, Türkiye’de hiçbir annemizin, daha doğrusu
dünyada hiçbir annemizin evlat acısı çekmeden çocuklarıyla, aileleriyle mutlu
bir şekilde hayat sürmesini temenni ediyoruz ve Türkiye’ye bu vesileyle barışın
bir kez daha gelmesini diliyoruz. 
Teşekkür ediyoruz. 
BAŞKAN – Sayın Öğüt…
Tek kişi olduğunuz için 11’inci şahıs
olarak söz veriyorum. 
Buyurun. 
13.- Ardahan Milletvekili
Ensar Öğüt’ün, Ardahan’daki üniversite öğrencilerinin yurt sorunlarına ilişkin
açıklaması
ENSAR ÖĞÜT (Ardahan) – Çok teşekkür
ederim. 
Ben de hasta olan annemin ellerinden
öpüyorum, acil şifalar diliyorum öncelikle. 
Şimdi, bizim Ardahan’da 4 bin tane
öğrenci var üniversitemizde, 1.200 kişilik yurt var. 2.800 tane öğrencimiz
dışarıda, köylerde ve ahırlarda, bazen de samanlıklarda kalıyor. Kredi ve
Yurtlar Kurumu Genel Müdürü şunu söylüyor bizim üniversite yetkililerine:
“Kafanıza göre öğrenci alıyorsunuz. Bu kadar öğrenciyi niye alıyorsunuz?”
diyor. Sayın Başkanım, bizim bölgemiz kalkınmamış, gelişmemiş bir bölge,
Ermenistan ve Gürcistan sınırında önemli stratejik bir bölge. O bölgede büyük
bir göç var; oraya yurt yapacaksınız ki öğrenci gitsin, esnaf kazansın, tüccar
kazansın, köylü kazansın, orada göç olmasın. Böyle bir anlayış olabilir mi? Bu
Kredi ve Yurtlar Kurumu Genel Müdürünü derhâl istifaya davet ediyorum ve mutlak
suretle de bu işe çözüm bulunmasını temenni ediyorum. 
BAŞKAN – Danışma Kurulunun bir önerisi
vardır, okutup işleme alacağım ve oylarınıza sunacağım.
VII.- ÖNERİLER
A) Danışma Kurulu Önerileri
1.- Danışma Kurulunun,
gündemin “Kanun Tasarı ve Teklifleri ile Komisyonlardan Gelen Diğer İşler”
kısmında bulunan 462, 440, 447, 267, 420, 202, 120, 121, 58 ve 140 sıra sayılı
Kanun Tasarılarının bu kısmın sırasıyla 4, 5, 6, 7, 8, 9, 10, 11, 12 ve 13 üncü
sıralarına alınmasına ve diğer işlerin sırasının buna göre teselsül
ettirilmesine ilişkin önerisi
Danışma Kurulu
Önerisi
Tarih: 8/5/2014
Danışma Kurulunun 8/5/2014 Perşembe
günü (bugün) yaptığı toplantıda, aşağıdaki önerinin Genel Kurulun onayına
sunulması uygun görülmüştür. 
Cemil Çiçek 
Türkiye
Büyük Millet Meclisi Başkanı 
Nurettin Canikli 
Engin Altay 
Adalet ve
Kalkınma Partisi Cumhuriyet Halk Partisi
Grubu Başkan
Vekili  Grubu Başkan Vekili 
Oktay Vural 
Pervin Buldan 
Milliyetçi
Hareket Partisi  Halkların Demokratik Partisi
Grubu Başkan
Vekili  Grubu Başkan Vekili 
Öneri
Gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan
462, 440, 447, 267, 420, 202, 120, 121, 58 ve 140 sıra sayılı kanun
tasarılarının bu kısmın sırasıyla 4, 5, 6, 7, 8, 9, 10, 11, 12 ve 13 üncü
sıralarına alınması ve diğer işlerin sırasının buna göre teselsül ettirilmesi, 
önerilmiştir. 
BAŞKAN – Danışma
Kurulu önerisi hakkında konuşma talebi yoktur. 
HAYDAR AKAR
(Kocaeli) – Karar yeter sayısı. 
BAŞKAN – Karar
yeter sayısı arayacağım. 
Oylarınıza
sunuyorum: Kabul edenler… Kabul etmeyenler… Karar yeter sayısı yoktur. 
Birleşime on
dakika ara veriyorum. 
Kapanma Saati:15.05
ÜÇÜNCÜ OTURUM
Açılma Saati:
15.21
BAŞKAN: Başkan
Vekili Meral AKŞENER
KÂTİP ÜYELER: Bayram ÖZÇELİK (Burdur), İsmail
KAŞDEMİR (Çanakkale)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 87’nci Birleşiminin Üçüncü
Oturumunu açıyorum.
Danışma Kurulu önerisinin oylamasında
karar yeter sayısı bulunamamıştı. Şimdi oylama işlemini tekrarlayacağım ve
karar yeter sayısı arayacağım.
Kabul edenler… Kabul etmeyenler… Kabul
edilmiştir, karar yeter sayısı vardır.
Halkların Demokratik Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım:
B) Siyasi Parti Grubu
Önerileri
1.- HDP Grubunun, Bingöl
Milletvekili Grup Başkan Vekili İdris Baluken tarafından Dersim ilinin Laç
Deresi bölgesindeki mağaralarda Dersim 38 katliamında hayatını kaybeden
yurttaşlarımızın kemiklerinin bulunmasından sonra Dersim katliamıyla
yüzleşilmesi amacıyla 12/7/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 8
Mayıs 2014 Perşembe günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi 
8/5/2014
Türkiye Büyük
Millet Meclisi Başkanlığına
Danışma Kurulu 8/5/2014 Perşembe günü
(Bugün) toplanamadığından, grubumuzun aşağıdaki önerisinin, İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
 Pervin
Buldan
 Iğdır
 Grup
Başkan Vekili
Öneri:
12 Temmuz 2013 tarihinde, Bingöl
Milletvekili, Grup Başkan Vekili İdris Baluken tarafından verilen (3839 sıra
no.lu), “Dersim ilimiz Laç Deresi bölgesindeki mağaralarda Dersim 38
katliamında hayatını kaybeden yurttaşlarımızın kemikleri bulunmuştur. Dersim katliamıyla
yüzleşmesi” amacıyla, Türkiye Büyük Millet Meclisine verilmiş olan Meclis
araştırma önergesinin, Genel Kurulun bilgisine sunulmak üzere bekleyen diğer
önergelerin önüne alınarak, 8/5/2014 Perşembe günlü birleşiminde sunuşlarda
okunması ve görüşmelerin aynı tarihli birleşiminde yapılması önerilmiştir.
BAŞKAN – Halkların Demokratik Partisi
Grubu önerisi lehinde ilk söz, Bingöl Milletvekili Sayın İdris Baluken,
buyurunuz. (HDP sıralarından alkışlar)
İDRİS BALUKEN (Bingöl) – Sayın Başkan,
değerli milletvekilleri; grubumuz adına vermiş olduğumuz önerge üzerine söz
almış bulunmaktayım. Heyetinizi saygıyla selamlıyorum.
Dersim katliamıyla ilgili gerek Barış
ve Demokrasi Partisi olarak gerekse de şimdi Halkların Demokratik Partisi
olarak biz sayısız çalışmada bulunduk, grup önerileri getirdik, yasa teklifi
sunduk ama bu katliamla gerçek bir yüzleşmeyi ve bu yüzleşmenin gerektirdiği
çözüme gidecek gerçek adımları bugüne kadar maalesef bu Meclisin gündemine
koyamadık. Bu vermiş olduğumuz önergenin her şeyden önce bu hakikatlerin
araştırılmasına ve yüzleşmenin gerçekleşmesine katkı sunmasını temenni
ediyoruz. Sağlanacak bu katkının aynı zamanda yürüyen çözüm sürecine, barış
sürecine de katkı sağlayacağını, Kürt meselesinin çözümüne ve Türkiye’nin
demokratikleşmesine de ciddi bir adım olarak tarihe geçeceğine inandığımızı
ifade etmek istiyoruz.
Değerli milletvekilleri, 4 Mayıs 1937
tarihinde alınan Bakanlar Kurulu kararıyla gerçekleştirilen Dersim katliamının
77’nci yılına girmiş bulunuyoruz. Uzun bir Bakanlar Kurulu kararı var, o
Bakanlar Kurulu kararını uzun uzun burada okumayacağım. Zaman yetmediği için
sadece kararın mülahazasını burada sizinle paylaşmak istiyorum. Şu anlama
geliyor verilen Bakanlar Kurulu kararı: Sadece taarruz hareketiyle ilerlemekle
iktifa ettikçe isyan ocakları daimî olarak yerinde bırakılmış olur. Bunun
içindir ki silah kullanmış olanları ve kullanmayanları yerinde ve sonuna kadar
zarar veremeyecek hâle getirmek, köyleri kâmilen tahrip etmek ve aileleri uzaklaştırmak
lüzumlu hâle getirmiştir. şeklinde özetlenen bir Bakanlar Kurulu kararıyla 1937
ve 1938 tarihinde Dersim’de tam bir katliam -hatta biz onu Dersimlilerin
deyimiyle tam bir soykırım olarak tanımlıyoruz- bir soykırım halkımıza
yaşatılmıştır. Bu soykırımın kökeninin aslında 1924 yılının inkârcı, retçi,
asimilasyoncu Anayasasına ve İttihat Terakki zihniyetine dayandığını biliyoruz.
1924 yılındaki bu tekçi anlayışın devreye girmesinden bugüne kadar, maalesef,
bir katliam tarihi halkımızın, halklarımızın önüne bugüne kadar getirilmiştir.
1925 yılında Şeyh Sait Efendi öncülüğündeki direnişe karşı gerçekleştirilen
katliamdan, Ağrı’dan, Zilan’dan, Dersim’den, Çorum’dan, Maraş’tan, Sivas’tan,
Roboski’den Paris’e kadar gerçekleştirilen bütün bu katliamlar tarihinin
kökeninin 1924 Anayasası’nın ruhunda olduğunu ifade etmek istiyoruz.
Daha önce de Dersim katliamıyla ilgili
buraya öneriler getirdiğimizde, maalesef, gerek iktidar partisinin gerekse de
muhalefet partisinin milletvekilleri buraya çıkıp Dersim’de bir eşkıyalık
faaliyetinin olduğunu ve buna karşı devletin almış olduğu tedbirlerin söz
konusu olduğunu ifade etmişlerdi ve biz defalarca bunun böyle olmadığını,
Dersim’deki katliam, soykırım sürecinin zamana yayılmış bir planlama olduğunu,
1937-1938 yılında da bu planlamanın askerî operasyon boyutunun hayata
geçirildiğini ifade etmiştik. Bakın, bunun en açık kanıtı, 1926 yılında yani
katliamdan tam on bir-on iki yıl önce cumhuriyet elitlerinden olan Hamdi Bey’in
hazırladığı raporda açık bir şekilde ifade ediliyor. 1926, dikkatinizi
çekiyorum, katliamdan on bir yıl önce Hamdi Bey hazırladığı raporda “Dersim,
cumhuriyet hükûmeti için bir çıbandır.” belirlemesinde bulunmuş ve raporuna
diğer alınması gereken tedbirleri yazmıştır.
Yine,
Genelkurmayın o tarihte hazırladığı Dersim raporlarında “Dersim halkı cahildir,
şekavet ruhu hâkimdir. Bununla beraber şekavete, tecavüze, soygunculuğa asıl
müessir rüesa olmuştur.” ifadeleri yıllar önce kullanılmıştır.
1930 yılında
Mareşal Fevzi Çakmak da hazırladığı bir raporda “Dersimli okşamakla kazanılmaz,
silahlı kuvvetlerin müdahalesi Dersimliye daha çok tesir yapar ve ıslahın
esasını teşkil eder, Dersim daha çok koloni gibi nazara alınmalı.” ifadesini
kullanmıştır. 
Bu örnekleri
çoğaltmak mümkün. Dönemin İçişleri Bakanı ve İsmet İnönü’nün ıslah projelerinde
dile getirilenlerin tamamı on bir-on iki yıllık bir sürece yayılan bir katliam
planlamasının devreye konduğunu ve bunun askerî operasyonla hayata
geçirilmesinin de 1937-1938 yılında olduğunu açık bir şekilde ortaya koymuştur.
Maalesef bütün bu süreçler Bakanlar Kurulu ve Meclis kararlarıyla devreye
konmuş, Şark Islahat Planı’ndan Tunceli Vilâyetinin İdaresi Hakkında Kanun’a
kadar, 1925 yılından 1935 yılına kadar da birtakım yasal düzenlemelerle
maalesef hayata geçmiştir. O dönemin direniş öncülerinden olan Seyit Rıza’nın
yaşının küçültülerek oğlunun yaşının büyütülerek idam edilmesi de tarihe
diktatöryel hukuk cambazlığı olarak geçen pek çok örnekten sadece yurdumuzda
yaşanan bir tanesidir.
Biz burada uzun
uzun anlatmayacağız. O dönemin canlı tanıklıkları üzerinden vicdanlarınıza
sesleneceğiz. Bakın, o dönem Malatya Emniyet Müdürü olan ve idamlarda da rol
alan İhsan Sabri Çağlayangil böyle diyor: “Bunlar kabul etmediler, mağaralara
iltica etmişlerdi. Ordu zehirli gaz kullandı, mağaraların kapısının içerisinden
bunlar fare gibi zehirlendi ve yediden yetmişe o Dersim Kürtlerini kestiler.
Kanlı bir harekât oldu. Dersim davası da bitti. Hükûmet otoritesi köye ve
Dersim’e böyle girdi.” 
O dönem katliama katılan askerlerden
–ismini anmayayım- birinin itiraflarında şunlar var: “Dersim’de bizimkiler
vardılar ve temizlediler. Karşılık veren yoktu. Ufak tefek çapulculuk oluyordu.
Yoksa, devletle alakaları yok bunların. Bizimkilerin zayiatı olmadı. Biz
temizlik yaparken haksızlık yaptık.” 
Yine o dönemde katliama katılmış pek
çok askerin itiraflarında tüyler ürpertici gerçekler var. O dönem, Dersimliler
için mermi kullanılmaması, süngülerle öldürülmesi, bir dönemden sonra da
süngülerle öldürmenin silahlara zarar verdiği, o nedenle silahların
kullanılmayarak meşe sopalarıyla insanların öldürülmesinin talimatlarının
verildiği, döneme tanıklık eden pek çok askerin itiraflarında yer alıyor. 
Profesör Doktor Sayın Mehmet
Bekâroğlu’nun psikiyatri hekimliği yaparken aktardığı bir vaka ise dönemin özeti
gibi: “Bundan on dört yıl önce, Karadeniz Teknik Üniversitesi Tıp Fakültesinde
öğretim üyesiyken gördüğüm bir hastanın bana anlattıklarını açıklama zamanı
geldi.” diyor. “70 yaşını aşmış bir erkek hastaydı. İntihar nedeniyle kliniğe
yatırılmıştı. Majör depresyon tedavisi görüyordu ve bahsettiğim, çocukları meşe
sopalarıyla öldürme, meşe kütükleriyle öldürme sahnelerini bana anlatıyordu.
Meslek etiğim gereği detayları anlatmayacağım.” diyen Profesör Mehmet Bekâroğlu
da bu konuda bir yüzleşmenin yapılması gerektiğini açık bir şekilde ifade
ediyordu. 
Yüzleşmeyle ilgili, 2010-2011 yılında
Sayın Başbakan Recep Tayyip Erdoğan’ın “Gerekirse özür dileriz.” açıklamasına
hepimiz büyük anlam biçtik, Dersim halkı da büyük anlam biçti ama üzülerek
görmekteyiz ki o özrün gereği yerine getirilmemiştir. Yarım ağızla yapılan
özürler değil, gerçek anlamda o sürecin katliam gerçekleriyle yüzleşmeyi esas
alan bir özrün devlet adına yapılması ve mağduriyetlerin giderilmesi, Dersim’le
ilgili ortaya konması gereken somut adımların bir an önce atılması gerektiğini
düşünüyoruz. 
Cumhuriyet Halk Partisinin de her zaman
olduğu gibi, bugün, buraya gelip bir savunma refleksi içerisinde değil,
gerçekten kendi tarihiyle yüzleşmeyi esas alan bir perspektif içerisinde bu
önergeye destek vermesinin, Dersim halkının temel beklentisi olduğunu ifade
etmek istiyoruz. 
Biz, bu konuyla ilgili bir yasa teklifi
hazırladık, orada yapılacaklar belli. “Devletin tunç eli” anlamına gelen
“Tunceli” isminin bir an önce geri çekilerek “Dersim” adının iade edilmesi,
katliamdan geri kalan vatandaşlarımızın çocuklarından, torunlarından,
halkımızdan özür dilenmesi ve mağduriyetlerin giderilmesi, Seyit Rıza ve
arkadaşlarının mezar yerlerinin Dersim halkına, Kürt halkına verilmesi,
Dersim’in kayıp kızları, kayıp çocuklarıyla ilgili bütün arşivlerin açılması ve
bununla ilgili gerekli adımların atılması, Dersim halkının diliyle, inancıyla,
kimliğiyle, kültürüyle ilgili mevcut politikaların devreden çıkarılması…
(Mikrofon otomatik cihaz tarafından
kapatıldı) 
İDRİS BALUKEN (Devamla) - … ve Dersim
doğası üzerinde sürdürülen HES barajları, kalekol, karakol yapımları şeklindeki
insansızlaştırma projelerinin de geri çekilmesinin temel talepler olduğunu
ifade ediyor, bugünkü önergemizin de Mecliste bütün bu gerçekleri ortaya
koyacak bir araştırma komisyonu kurulmasına vesile olmasını temenni ediyorum. 
Genel Kurulu saygıyla selamlıyorum.
(HDP sıralarından alkışlar) 
BAŞKAN – Halkların Demokratik Partisi
Grubu önerisinin aleyhinde ilk söz Kayseri Milletvekili Sayın Yusuf Halaçoğlu. 
Buyurunuz. (MHP sıralarından alkışlar)
YUSUF HALAÇOĞLU (Kayseri) – Teşekkür
ederim Sayın Başkanım. 
Değerli milletvekilleri, Dersim
meselesi hep gündemimize, Türkiye gündemine oturmuştur, çoğu zaman siyasi polemiklere
sebep olmuş bir olaydır.
Gerçekte Dersim meselesi nedir? Tarihî
geçmişi nedir? Bunların hepsini objektif bir gözle görmek ve değerlendirmek
gerekir. “Dersim” Farsça bir kelime, “der” kapı demek, “sim” gümüş demektir,
“gümüş kapı” anlamına gelir ve Dersim, bugünkü Tunceli vilayetimizin dışında
Erzincan, Bingöl, Elâzığ gibi vilayetlerimizden de bazı bölgeleri
kapsamaktadır.
Dersim, Osmanlı
döneminde yurtluk, ocaklık tarzı şeklinde yönetilmektedir ve özellikle bu
şekildeki bir yönetim olarak feodal bir yapı kazanmıştır ve devlet otoritesi bu
sebeple Dersim'de kurulamamıştır. Nitekim, daha Osmanlılar döneminde bu konu
mesele hâline gelmiştir. Nitekim, 1864’te Payas’ta Ulaşlılar, Kozan’da da
Kozanoğulları’nın ıslahatı konusunda devlet nezdinde görüşmeler yapılırken,
Ahmet Cevdet Paşa bu bölgenin ıslahından sonra Zeytun’da ve Dersim'de de
ıslahat yapılması teklifini dile getirmiştir.
Dersim,
Anadolu’nun çeşitli yerlerinden gelen katillerin, eşkıya gruplarının sığındığı
bir mekân olması dolasıyla ıslahına gerek duyulduğu belirtilmiştir. Dersim'e
giden bu eşkıya gruplarının çevrede yağmada bulundukları ve bunlara katılan
bölgedeki bazı aşiretler dolayısıyla bölgede asayiş kalmadığı belirtilmiştir.
Ancak, Kozan bölgesinin ıslahının tamamlanması ve Kozanoğulları’nın çeşitli
yerlere sürgün edilmesinden sonra Rumeli’de isyanlar çıktığı için Zeytun ve
Dersim yöresinin ıslahatı yapılamamıştır. Daha sonra, yani, 1876 yılından
itibaren ise, bölgeye 11 askerî harekât düzenlendiğini İçişleri Bakanı Şükrü
Kaya belirtmekte, ancak bir çözüm sağlanamadığı ifade edilmektedir. Bölge,
Birinci Dünya Savaşı’na kadar bu hâlde kalmış, bu dönemde Ermenilerin Halep’e
sevki sırasında, Erzurum Ermenilerinden iki kafilenin bu bölgeden geçişi
sırasında kafilelerin imha edilmesine karşılık bu bölgede devlet otoritesi bulunmadığından
yeni sevk edileceklerin buradan yapılmaması talimatı verilmiştir.
Dersim, Millî
Mücadele döneminde bu hâlini korumuş ve hatta 1920 yılında Koçgiri isyanı
çıkmıştır. İsyanın bastırılmasından sonra ise bu defa 1925 yılında Şeyh Sait
isyanı zuhur etmiştir. Bir yıl sonra, yani 1926’da ise Koçuşağı isyanı
çıkmıştır; bu her iki isyan zorlukla bastırılmıştır. Bölgede 19’uncu yüzyıldan
itibaren İngiliz ve Fransız etkisinin de olduğu bilinmektedir. Nitekim, 1935
yılında İtalyanlar tarafından, önce Suriye’nin Halep, daha sonra Kamışlı
kentlerinde Kürt ve Ermeni delegeler bir araya getirilmiştir. Halep’teki bu
toplantıya, Herak Papazyan, Doktor Basmacıyan, Beyrut’taki Asitane
gazetesi sahibi Balyan, Kürtlerden ise Antakya Lisesi Muallimi Memduh
Selim, Cerablus Mebusu Mustafa Şahin katılmıştır ve toplantı Basmacıyan’ın
evinde meydana gelmiş, akşam saat 19.00’da başlayan toplantı 22.00’ye kadar
devam etmiştir. Kamışlı’daki ise Garo Sason, Kürtlerden de Haco Ağa’nın oğlu
Hasan Ağa ve Cemil Paşazade Kadri ve Mehmet beyler bulunmuşlardır. Dolayısıyla,
bölgede tamamen Fransız ve İtalyanların doğrudan etkisi bulunmaktadır çünkü
zira, bu sırada Antakya’da, Antakya’nın Türkiye’ye katılıp katılmaması
konusunda Fransızlarla büyük bir problem vardır. Nitekim, buna bağlı olarak,
1936 yılı sonlarında Hatay’ın bağımsızlığının ortaya çıktığı günlerde
Fransızlar, ajanları İzzettin vasıtasıyla Seyit Rıza ile irtibat kurarak
Dersim’de huzursuzluğun artmasına sebep olmuşlardır. İzzettin, Mart 1937’de bir
isyan için Suriye’deki Fransız gizli teşkilatından Seyit Rıza’ya talimat
getirmiş, Dersim olaylarına büyük ölçüde karışmıştır. 
1925 yılında Şeyh Sait İsyanı’nın
devamı niteliğindeki Raçkotan ve Raman isyanları da İngilizlerin kışkırtmaları
sonucu gerçekleşmiştir. İngiltere’nin Türkiye’deki Büyükelçilik görevlileri
1937 Tunceli İsyanı’nı yakından takip ederek gelişmeleri, İngiltere Dışişleri
yetkililerine sürekli olarak rapor etmişlerdir. İkinci Dünya Savaşı’nın
yaklaştığı sıralarda Orta Doğu’da güç odakları oluşturmaya çalışan Avrupa
devletleri, Türkiye’nin Hatay ve Dersim gibi önemli olaylar karşısındaki
tutumunu dikkatle takip etmişlerdir. Rusların da bu işte katkısı bulunmaktadır.
Rusların Dersim bölgesinde organize ettikleri en önemli isyan 1916 yılında
olmuş fakat 1917 Bolşevik İhtilali’nin de etkisiyle bölgeden çekilmişlerdir.
37-38 Dersim İsyanı dolayısıyla toplanan mahkemede ifade veren Seyit Rıza,
sorgulamasında, isyanda Rus kurmay subaylarının yer aldıklarını, Rusların silah
ve cephane gönderdiklerini belirtmiştir. Keza, Birinci Dünya Savaşı sırasında
bölgede kalan Ermeniler dolayısıyla, 1919 yılı sonlarında Ermeni ve Kürt
liderler arasında sağlanan uzlaşmayla ortak hareket etme kararının da alındığı
görülmektedir. 
Nitekim, Binbaşı Noel de bölgede
görüşmeler yaparak bir Ermenistan ve Kürdistan sınırı tespit etmiştir. Daha
sonra Hoybun Cemiyetinin faaliyetleriyle, 1933 yılında Ermeni Bogos ve Nuri
Dersimî Dersim çevresinde gizli görevlerde bulunmuşlardır. 
1937 Dersim isyanından hemen önce,
Suriye sınırından Türkiye'ye kimlikleri belirlenemeyen 4 Ermeni komitacı
girmiştir. Bunlar Dersim bölgesine girerek faaliyetlerde bulunmuşlar ve hemen
arkasından isyan patlak vermiştir. 
İsyanın başlangıcı olan Kahmut
Köprüsü’nün yakılması olayında da Ermeni asıllı Demirci Mustafa kullanılmıştır.
Gerçekten de 1937 yılında Singeç Köprüsü’nün Atatürk tarafından açılışının
yapılmasından önce, köprü yakınındaki karakolun Dersim eşkıyası tarafından
basılması ve 33 askerin şehit edilmesi, Dersim’de olayların başlangıcını teşkil
eder. 
33 askerin öldürülmesinden sonra, 27
Mart 1937 tarihinde Tunceli-Erzincan yolundaki bir köprü Haydaran ve Demenan
aşiretleri tarafından yakılmıştır. Diğer Türk birlikleriyle bağlantı
kurulmaması için bölgenin telefon hatları kesilip, jandarma birliklerine pusu
kurulmuştur. 
Pah Bucağı Karakolu’na baskın
düzenlendikten sonra, Seyit Rıza bizzat Sin Karakolu’nun da basılması için asi
milislere emir vermiştir. Bölgedeki 9’uncu seyyar jandarma taburuna da baskın
düzenlenmiş, kendi vatandaşlarından kurulu düzensiz asi kuvvetlere karşı
savaşmak üzere, eğitilmemiş ve bu yönde bir hazırlığı olmayan askerî kuvvetler
kendilerini korumakta zafiyet içine düşmüşlerdir. Birçok askerî birlik
basılarak askerler öldürülmüş ve yaralanmıştır. Asiler Mazgirt Köprüsü’nü
tahrip etmişlerdir. 
Dolayısıyla, bu tarihten itibaren
Türkiye Büyük Millet Meclisi bu olaylar karşısında karar almış ve harekât emri
vermiştir. Harekât sırasında bazı uygunsuz davranışların olduğu bilinmektedir,
ancak günümüzdeki tarzda devlete başkaldıran bir görüntü bulunmaktadır. Buna
karşılık yapılan harekât, ne Alevilere ne Türklere ne de Kürtlere yönelik
olmuştur, çünkü burada hepsinden insanlar bulunmuştur.
Olaylar, bölgede feodal yapı içinde
bulunan gruplara karşı bir sindirme harekâtıdır ve devlet güvenliğini sağlama
çabasıdır. Nitekim, Seyit Rıza, isminden de anlaşılacağı gibi, gerçek bir seyit
değildir. Seyit ise Kürt veya Türk değil ise Arap asıllı olmalıdır. 
Değerli milletvekilleri, tabii ki konu
çok daha uzun süreli çalışmaları gerektirmektedir. Şimdi, harekâtın
sonlandırılmasından sonra birtakım aşiret grupları -ki 6 aşiret bu Dersim
isyanına katılmıştır- içerisinden Keşan, Tekirdağ, Edirne, Kırklareli,
Lüleburgaz, Çorlu, Vize, Bandırma, Akhisar, Manisa, Aydın, Turgutlu, Salihli,
Kula, Balıkesir, İzmir, Ödemiş gibi yerlere mecburi iskân gerçekleştirilmiştir.
Bu bölgelerden Trakya’ya 347 aileden oluşan 3.470 kişi nakledilmiştir.
Gidenlere yevmiye ve iaşe bedeli ile tohumluk ve çift hayvanı bedeli olarak da
300 bin lira harcanmıştır. 
Şimdi, asıl yapılması gereken şey…
Türkiye Büyük Millet Meclisinin bunu araştırması mümkün değil. Dolayısıyla,
bunun, gerekiyorsa üniversiteler veya çeşitli enstitüler tarafından,
Genelkurmay arşivi başta olmak üzere Türkiye Büyük Millet Meclisi tutanakları,
Fransız, İngiliz ve Rus arşivlerinin muhakkak incelenmesi suretiyle durumun
ortaya konması gerekir. Dolayısıyla, burada birtakım… Efendim, Kürtlere karşı
yapılmış bir harekâttan söz edilmesi söz konusu değil çünkü o bölgedeki
Alevilerin Kürt olması da zaten mümkün değil. Dolayısıyla, buradaki harekâtın
devlete başkaldırmış kişilere karşı yapıldığı ortaya çıkmaktadır. Dolayısıyla,
biz şunu değerlendiriyoruz ki elimde birçok belgeler var bunlarla ilgili, kimin
kiminle iş birliği yaptıklarına dair de. Dolayısıyla, bu konunun açığa kavuşturulması
Türkiye Büyük Millet Meclisinin değil, Türkiye Büyük Millet Meclisinde
objektif, bilimsel çalışma yapacak kişilere aittir ve polemiklerden kurtulmanın
tek yolu da budur.
Hepinize saygılar sunuyorum. (MHP
sıralarından alkışlar) 
BAŞKAN – Teşekkür ederim Sayın
Halaçoğlu.
İBRAHİM KORKMAZ (Düzce) – Katliam meşru
muydu? Bu mağaralardaki zehirlemeler meşru mu yani şimdi?
YUSUF HALAÇOĞLU (Kayseri) – Yok,
onlardan söz etmiyorum. Varsa eğer onlar, araştırılabilir dedim.
İDRİS BALUKEN (Bingöl) – Sayın Başkan,
bir düzeltme yapabilir miyim Sayın Hatibin konuşmasıyla ilgili?
BAŞKAN – Otursun da yerine.
İBRAHİM KORKMAZ (Düzce) – İhsan Sabri
Çağlayangil söylemiş, “İnsanları fare gibi boğduk.” diyor.
YUSUF HALAÇOĞLU (Kayseri) – Bakın,
birilerinin söylediği değil, onların uygulanıp uygulanmadığını görmek
gerekiyor.
İDRİS BALUKEN (Bingöl) – Sayın Başkan,
Sayın Hatip…
BAŞKAN – Şuraya alacağım sizi.
Buyurun düzeltin.
Muhteremler, yalnız ben de tarihçiyim,
ona göre!
YUSUF HALAÇOĞLU (Kayseri) –
Araştırmadan söylenmez yani her şeye inanılmaz, her söylenene.
BAŞKAN – Buyurun.
VI.- AÇIKLAMALAR (Devam)
14.- Bingöl Milletvekili
İdris Baluken’in, Kayseri Milletvekili Yusuf Halaçoğlu’nun HDP grup önerisi
üzerinde yaptığı konuşmasındaki bazı ifadelerine ilişkin açıklaması
İDRİS BALUKEN (Bingöl) – Teşekkür
ediyorum Sayın Başkan.
Bu konuda, bu kürsüde en son
yapacağımız şey, Yusuf Halaçoğlu’yla ya da MHP’yle polemiğe girmek olacaktır
ama değerli milletvekillerine şunu ifade etmek istiyorum: Dünyadaki bütün
katliamlarda, katliamı meşrulaştıran gerekçeler sistemler tarafından mutlaka
yaratılmıştır. Tarihteki tüm katliamlara bakın, mutlaka, o katliamları
meşrulaştıran gerekçelere rastlarsınız. Hitler’in de Yahudileri katlederken bir
gerekçesi vardı. Mussolini’den Saddam Hüseyin’e kadar, yapılan bütün
katliamlarda siz bu gerekçelere rastlarsınız. Burada gerekçeler sunarak,
yediden yetmişe, Dersimlilerin ifadesiyle 70 bin, resmî rakamlara göre -Sayın
Hocam çok iyi bilir- 12 ila 18 bin çocuk, yaşlı, genç, kadın demeden insanların
katledilmesine yönelik bir sunumun yapılmasını doğrusu anlamsız buluyoruz ve bu
Meclis kürsüsünde de büyük bir talihsizlik olarak değerlendiriyoruz. 
“Dersim’e dışarıdan gelen katiller ve
eşkıyalar” olarak Dersim halkını tanımlamanızı hiçbir şekilde kabul etmiyoruz.
Tam tersine, Dersim’e bu tarihi dayatanlar, katilin ve eşkıyanın ta kendisidir.
Bunu çok açık bir şeklide ifade etmek istiyoruz.
Seyit Rıza’nın Ruslarla iş birliği
yapma olayına gelince de: Sayın Hocam, siz tarihçisiniz, size bir şey anlatmaya
gerek yok ama Rus işgali sırasında Seyit Rıza’nın Osmanlılarla anlaşarak,
Osmanlılardan para ve silah karşılığında Ruslara karşı bağımsız bir cephe
olarak savaştığını çok iyi bilmeniz gerekiyordu. Hatta, o dönem Erzurum’u ve
Erzincan’ı alan Ruslar, Dersim cephesinde yenilgiye uğruyorlar ve Erzurum ve
Erzincan’ın Rus işgalinden kurtarılması da ondan sonra söz konusu oluyor.
Dönemin Erzincan Valisi Sabit Bey’in de Seyit Rıza’yla ilgili “Şimdiye kadar
din ve namusuyla yanımızda oldu, bize hizmet etti.” dediği tutanaklarda, tarih
belgelerinde vardır.
Teşekkür ediyorum. (BDP sıralarından
alkışlar) 
YUSUF HALAÇOĞLU (Kayseri) – Sayın
Başkan… 
BAŞKAN – Buyurun. (AK PARTİ
sıralarından “Tarihten devam.” sesi)
Bence de. Bugün bu işi halledin yani.
Her kafadan bir ses çıkıyor; tarihçiler konuşsun.
15.- Kayseri Milletvekili
Yusuf Halaçoğlu’nun, Bingöl Milletvekili İdris Baluken’in yaptığı
açıklamasındaki bazı ifadelerine ilişkin açıklaması
YUSUF HALAÇOĞLU (Kayseri) – Sayın
Başkan, değerli milletvekilleri; burada, bakın, demin bir şey söyledim, onun
bile yanlış anlaşıldığını gördüm. Ben, Dersimlileri “eşkıya” olarak
nitelendirmedim, “Dersim’e Anadolu’nun değişik yerlerinden giden eşkıya ve
katillerin” dedim. Dolayısıyla…
İDRİS BALUKEN (Bingöl) –
Meşrulaştırıyor Sayın Başkan, meşrulaştırıyor.
YUSUF HALAÇOĞLU (Devamla) – Yok,
tutanaklara bakabilirsiniz, söyledim bunu. Çünkü orası feodal yapı içerisinde
olduğu için o bölgeye kaçıyorlar devletin oraya gücü yetmediği için, o bölgede
çeşitli yerlere baskınlar yapıyorlar, bunu söyledim.
Diğer taraftan, yani illaki Seyit
Rıza’nın veya Şeyh Sait’in Ruslarla iş birliği yaptığını söylerken, Rus
belgelerini gerçekten gördünüz mü? Bakın, ben size Rus belgeleri dâhil olmak
üzere… Ki Tarih Kurumunda bunların hepsi var, isterseniz oradan da bakabilirsiniz.
Orada kimin kiminle iş birliği yapıp yapmadığı kayıtlı. Gidin, bakın, orada
göreceksiniz yani Birinci Dünya Savaşı sırasında hangi Kürt aşiretlerinin
Ruslarla iş birliği yaptığını da göreceksiniz yani siz de biliyorsunuz bunu.
Ha, benim söylediğim, bakın, 1935 yılında İtalyanların eğer bir Kürdistan
kurulacak olursa bu bölgenin İtalyan mandası altında bulunmasıyla ilgili size
bazı isimler verdim, toplantıların isimlerini verdim. Bunların tutanakları var,
onların yapmış oldukları raporlar var.
İDRİS BALUKEN (Bingöl) – Erzincan
Valisinin ne dediğini de aktarın bize.
YUSUF HALAÇOĞLU (Devamla) – Ben şunu
söylüyorum size, ben size şunu söylüyorum: Kardeşim, bu konuda polemiğe
girmenin veya şunu bunu iddia ederek birtakım şeyleri söylemenin önüne geçmenin
tek bir yolu vardır. Bununla ilgili ciddi birtakım araştırmalar yapar
enstitüler veya Tarih Kurumu, birileri ama bütün İngiliz, Fransız, İtalyan ve
Rus belgelerini de görür. Çünkü bütün raporlar İtalya’ya gidiyor. Hatta
Yunanistan gazetelerinde, o tarihte çıkan bütün… Bakın, kupürleri inceleyin.
Ölen kişilerin öyle 12 bin, 13 bin kişi olmadığını, 5 bin civarında insan
olduğunu Yunan gazeteleri bile yazıyor.
İDRİS BALUKEN (Bingöl) – Azmış! Ayıp
Hocam, ayıp! 5 bin kişi dediğiniz… 70 binin üzerinde insan katledildi.
PERVİN BULDAN (Iğdır) – Bir kişi bile
ölse… 5 bin kişi ya!
YUSUF HALAÇOĞLU (Devamla) – Şimdi,
dolayısıyla, bakın, bir ölüm meselesi.. Çarpışıyorsanız, çatışıyorsanız -kusura
bakmayın- ölürsünüz veya öldürürsünüz, bu, savaşın bir gereğidir. Ama bakın “Masum
insanlar öldürüldü.” deniyor.
(Mikrofon otomatik cihaz tarafından
kapatıldı)
YUSUF HALAÇOĞLU (Devamla) – Ben de
inanıyorum, var.
İDRİS BALUKEN (Bingöl) – Çok ayıp, çok
ayıp!
YUSUF HALAÇOĞLU (Devamla) – Bunlarla
ilgili gereken araştırma yapılır ve ortaya konur. 
PERVİN BULDAN (Iğdır) – Meclis
araştırsın işte, Meclis araştırma komisyonu kurulsun.
YUSUF HALAÇOĞLU (Devamla) – Ama bunu
yapacak olan, Türkiye Büyük Millet Meclisi değildir, onu söylüyorum. Çünkü
Mecliste bunu anlayacak veya metodolojiyi yapacak bir şey yok.
BAŞKAN – Birleşime on dakika ara
veriyorum.
Kapanma Saati:
15.49
DÖRDÜNCÜ OTURUM
Açılma Saati:
16.03
BAŞKAN: Başkan
Vekili Meral AKŞENER
KÂTİP ÜYELER: Bayram ÖZÇELİK (Burdur), İsmail
KAŞDEMİR (Çanakkale)
----- 0 -----
BAŞKAN – Sayın milletvekilleri, Türkiye Büyük Millet Meclisinin 87’nci
Birleşiminin Dördüncü Oturumunu açıyorum.
VII.- ÖNERİLER (Devam)
B) Siyasi Parti Grubu
Önerileri (Devam)
1.- HDP Grubunun, Bingöl
Milletvekili Grup Başkan Vekili İdris Baluken tarafından Dersim ilinin Laç Deresi
bölgesindeki mağaralarda Dersim 38 katliamında hayatını kaybeden
yurttaşlarımızın kemiklerinin bulunmasından sonra Dersim katliamıyla
yüzleşilmesi amacıyla 12/7/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 8
Mayıs 2014 Perşembe günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN -
Halkların Demokratik Partisi Grubu önerisinin lehinde Tunceli Milletvekili Sayın
Hüseyin Aygün.
Buyurunuz. (CHP
sıralarından alkışlar)
HÜSEYİN AYGÜN
(Tunceli) – Çok sağ olun Sayın Başkanım.
Bu tartışma,
aynı sözcüklerle, 2011 yılında da oldu ve İdris Baluken o zaman da tarihte
yaşanmış bu büyük katliamın delillerini İhsan Sabri Çağlayangil’in anılarından,
4 Mayıs 1937 Kararı’ndan, 1926’da Mülkiye Müfettişi Hamdi Bey’in raporlarından,
bence son derece doğru bir biçimde ortaya koydu. 
O zaman da bu
Meclis bir oylama yaptı ve Hükûmet sıralarından yükselen “hayır” oylarıyla bir
araştırma komisyonu kurulması önerisi reddedildi. Aradan üç yıl geçtikten sonra
bu tartışmanın tekrar açılmasının nedeni, esasen 4 Mayıs 1937’nin geçtiğimiz
pazar günü 77’nci yıl dönümünün olması, Frankfurt’tan Köln’e, Türkiye Büyük
Millet Meclisinin önünden Menemen’e kadar bir dizi yerde anma ve protesto
etkinliklerinin olması ve Meclisten beklentilerin dünya çapında dile
getirilmesiydi. Bu arada, bu önergeye konu olan Laç Deresi’nde de artık her yıl
bir anma yapıldığını buradan Meclisin bilgisine sunmak zorundayız.
Arkadaşlar, bu
tartışmayı ne yazık ki yolundan çıkaran ve aslında bir bilim adamı olduğu hâlde
meselenin aydınlanmasına katkı sunmayan taraf, eskiden Türk Tarih Kurumu
Başkanlığı da yapan Yusuf Halaçoğlu oluyor. Mesela, 2011 tartışmalarında da
sanırım konuşmuştu. Daha arada da, bu Dersim meselesi birkaç defa başka
gündemlerle Meclisin gündemine girdi ve Yusuf Halaçoğlu aynı şeyleri söyledi
ama bugün burada yaptığı sunuş gerçekten, kullandığı dil bakımından da bence
çok talihsiz. İşte “10 bin kişi, 20 bin kişi değil, alt tarafı 5 bin kişi
ölmüş.” demesi mesela, hiçbir şekilde bir bilim adamına yakışmaz. Çünkü bu
ülke, daha bir ay evvel, 14 yaşında bir çocuğun 1,5 milyon kişi tarafından
İstanbul’da uğurlandığını ve bir ölümün dünyada nasıl büyük yankılar yarattığını
deneyimlemiş bir ülke. Bu bakımdan, 1 kişinin ölümü bile çok korkunç bir
şeydir. Sayılardan, torbalara doldurulmuş altınlardan, deprem olduğunda telef
olmuş hayvanlardan konuşmuyoruz, insanlardan konuşuyoruz ve Türk Tarih Kurumu
Başkanlığı yapmış birinin -aynı zamanda Milliyetçi Hareket Partisinin Grup
Başkan Vekili- böyle bir dil kullanmasını gerçekten çok yadırgadım. 
Hocamız, aynı zamanda, eski
tartışmalarda söylemediği bazı şeylerle de bu meselenin aslında aydınlanmasını
bence engelliyor. Milliyetçi Hareket Partisinin tümü böyle düşünüyor mu, onu da
merak ediyorum. Çünkü Hocamızın önündeki metinden okuduğu bütün bilgiler,
1972’de Reşat Hallı tarafından, Genelkurmay Basımevi tarafından basılmış
“Türkiye Cumhuriyeti’nde Ayaklanmalar” kitabından nakledilen bazı bölümleri
ifade ediyor. Yani 1970’lerden bu yana elli sene geçmiş, yaklaşık yarım yüzyıl;
Dersim’in üzerinden de işte 3’üncü çeyrek yüzyıl devrildi, 4’üncü çeyrek yüzyıl
ve yüzyıl yıl dönümü başlıyor ve hâlâ 1970’lerin tezleriyle bu meseleye dâhil
olması, bunu böyle izah etmesi çok üzücü. Genelkurmayın yazdığı kitaplar,
okullarda okutulan müfredat değişmez değil, bunların hepsi güncel şartlara göre
yenilenmek zorunda.
Hocamız mesela bugün çok tuhaf bir şey
daha söyledi, bu olayın Ruslarla, Rusların kışkırtmasıyla olmuş bir isyan
olduğunu söyledi. Daha evvelden Ermenileri falan söylüyordu, Türk toplumunda
Ermenilere karşı var olan ön yargılar nedeniyle. Bugün mesela Rusları ekledi,
bu çok ilginç. Fakat bugün tuhaf bir şey daha yaptı Sayın Halaçoğlu, “Bu
harekât sırasında bazı uygunsuz davranışlar olmuş olabilir.” dedi. Ben böyle
bir cümlesini daha evvelden hatırlamıyorum. Bunu herhâlde “İnsanlar öldürülmüş,
sürgüne gönderilmiş, yurtları talan edilmiş, mağdur edilmiş.” şeklinde çevirmek
gerekiyor. Tahmin ediyorum, bu bir olumluluk ama eğer böyle düşünülüyorsa o
uygunsuz davranışların muhatabı olan binlerce insanın, sürgüne giden ve hâlâ
mağdur olanların ikinci kuşak, üçüncü kuşak torunlarının zihinlerinde var olan
acı hatıralara saygı göstermek adına, mesela Milliyetçi Hareket Partisi bu
önergeye neden destek vermesin? Çünkü, alt tarafı, bir Meclis araştırma
komisyonu istiyoruz. Bir fikir beyan etmiyoruz; ortada binlerce insanın öldüğü,
sürgün edildiği ve cumhuriyet tarihindeki en korkunç hadiselerden birinin
tartışması yapılıyor. Mesela, bunu Genelkurmayın elli yıl evvel yayınladığı bir
kitapla gerekçelendirmek ne kadar mantıklı? Ayrıca, Türk Tarih Kurumu
Başkanlığı yapmış birisi. Keşke başka bir arkadaş o cepheden konuşsaydı. 
Sayın Halaçoğlu son olarak da şöyle bir
şey diyor: “Tarihçiler yapsın, üniversiteler yapsın.” Hocam, güzel, yapsın ama
bunu biz daha evvel yaptık. Yani, çok sayıda belge var, bunları açıp hani bir
tarafı suçlamayı da çok gerekli görmüyorum. “Siz yapmadınız, siz etmediniz; biz
yaptık, biz yapmadık…” Bu tartışma yararlı değil. Ama, geçen haziran ayında,
2013 yılının Haziran ayında, bu Mecliste iki yıl evvel kurulmuş olan -Dilekçe
Komisyonunun içinde kurulmuş olan- Dersim Komisyonu “Biz elimizdeki belgeleri
Dil Tarihteki Tarih Bölümüne vereceğiz, oradan bir rapor isteyeceğiz.” şeklinde
bize bilgi verince, ben bunu resmîleştirmek adına Dil ve Tarih-Coğrafya
Fakültesine başvurdum “Siz Dersim’le ilgili ne yapıyorsunuz?” diye. Sayın
Halaçoğlu’na cevap olsun diye bu belgeyi yanımda getirdim. 11 Haziran 2013’te
Dekan Abdulkadir Gürer tarafımıza gönderdiği yanıtta “Dersim 1938’le ilgili
herhangi bir çalışma yapmıyoruz.” demiş. Dolayısıyla, bu “Tarihçilere nakletme,
tarihçiler yürütsün.” önerisi de bana çok samimi gelmiyor.
Mesela, o tartışmalar sırasında
Meclisin elinde bulunan 42 bin belgenin Ankara Üniversitesi Siyasal Bilgiler
Fakültesi içindeki İnsan Hakları Komisyonuna verilmesi için ben başvuru yaptım.
Bu belgelerin tasnifi ve anlamlandırılması için 13 ismi Türkiye Büyük Millet Meclisindeki
komisyona sundum, bunlardan yararlanın diye. Aralarında Zazaca, Kürtçe, Türkçe
eserler yazmış, ağıtlar derlemiş halk hikâyecileri, halk derlemecileri,
folklorcular da var yani bu işin erbapları, üstatları. Komisyon bunların
hiçbirinin çalışmaya girmesine gerek olmadığını, Dil ve Tarih-Coğrafya
Fakültesiyle çalışacağını söyledi. İşte Dil ve Tarih-Coğrafya Fakültesinin
belgesi, hiçbir çalışma yok. Dolayısıyla, Hocamızın önerdiği yoldan gidersek,
tahmin ediyorum, bu Meclis bu meseleyi üç yıldır nasıl tartışıp hiçbir şey
yapmıyorsa bunu yapmaya devam edeceğiz ve Dersim meselesinde de elimizde yarım
ve samimiyetten uzak bir özür kalmış olacak, özürlerin de değeri düşmüş olacak.
Yani, ben mesela 99’uncu yılında Başbakanın “Hayatını kaybeden Ermenilerin acılarını
anıyoruz, bu taziyeleri tekrarlıyoruz, üzüntülerini paylaşıyoruz.” açıklamasını
Dersim özrünü düşündüğümde anlamlı bulmuyorum. Çünkü hiçbir şey yapılmıyor;
sadece bunlar söyleniyor, gündem bir şekilde değişiyor, siyasi propagandaya
malzeme olarak şekilleniyor, medyaya bu şekilde servis ediyor, üç gün sonra
başka bir gündem başlıyor.
Dersim özrünün bu ülkede yarattığı tek
şey, yarattığı tek sonuç, 30 Marttan önce -ben gördüm orada, çok garibime
gitti- Tunceli’de AKP il binasına asılan bir pankarttı, şöyle yazıyordu:
“Dersim özründen dolayı Sayın Başbakanımıza teşekkür ediyoruz.” Ya, bu mesele
AKP, CHP, MHP, BDP meselesi değil; bu mesele insani bir mesele ve binler
hayatını kaybetmiş. Bunu birlikte konuşalım, araştırma komisyonu kuralım. 
Sayın Baluken’e de bir eleştiri
yapayım. “CHP’liler inşallah buraya gelip karşı çıkmazlar.” dedi. Sayın
Baluken, siz o öneriyi verdiğinizde de biz sizi desteklemiştik yani böyle bir
komisyon kurulsun, tartışılsın demiştik, bunun karşısında değiliz. 1930’ların,
1938’lerin CHP’si yok; CHP de dönüşüyor, siz de dönüşüyorsunuz. Siz, kendiniz,
1990’lı yıllarda bu Parlamentoya geldiğinizde oluşturduğunuz Kürt milletvekili
grubu musunuz? Sizin de çok değiştiğinizi görüyorum, çünkü herkes değişiyor. 
Ama Yusuf Halaçoğlu Hocamdaki
değişmezlik ve bu meseleye de Rus kışkırtması, Ermeni kışkırtması, işte, dış
kışkırtma, Fransızlar gibi açıklamaları gerçekten çok üzüntüyle karşılıyorum,
onda da bir değişim olması gerektiğini düşünüyorum. Hocamız hep İngiliz
kışkırtmasını söylerdi ve sözde bir mektup, Seyit Rıza adına İngiltere
Başkonsolosluğuna yazılmış bir mektubu hep burada delil olarak sunardı ama bu
dış düşmanlar bugünkü Meclisteki tartışmada çok genişledi ve çeşitlendi. Bunu
da Dersimlilerin acılarını anlama çabasının, isteğinin bir engeli, bir barikatı
olarak görmek mümkün. Biz Dersimlilerin geçmişlerinde birleşebileceği tek
İngiliz olan Churchill’in bir sözünü burada nakletmek isterim: “Bugünden geçmişle kavga edemeyiz. Eğer
bugün geçmişle kavga edersek geleceği dinamitlemiş oluruz.” diyor. Bunları
burada nakletmeyi bir görev biliyorum, İngilizlerle iş birliği yaptığı iddia
edilen bir halkın milletvekili olarak. 
Bu meseleyi Mecliste tartışalım, eğer çözmek istiyorsanız
gelin çözelim, çözmeyeceksek bu siyasi meselelere malzeme olmasın çünkü ortada
ölüler var arkadaşlar. Sizden birazcık ölüleri düşünmenizi, toprak altında
yatanlara saygılı olarak bir karar vermenizi talep ediyorum.
Saygılarımı sunuyorum. (CHP sıralarından alkışlar)
OKTAY VURAL (İzmir) – Toprak altında yatanlara saygısız
davranmamak lazım. Toprak altında kefensiz yatanlara saygısızca davranmak
milletvekiline yakışmaz.
BAŞKAN - Teşekkür ederim Sayın Aygün.
Buyurun.
VIII.- SATAŞMALARA İLİŞKİN
KONUŞMALAR
1.- Kayseri Milletvekili
Yusuf Halaçoğlu’nun, Tunceli Milletvekili Hüseyin Aygün’ün HDP grup önerisi
üzerinde yaptığı konuşması sırasında şahsına sataşması nedeniyle konuşması
YUSUF HALAÇOĞLU (Kayseri) – Teşekkür ederim Sayın Başkanım.
Değerli milletvekilleri, şimdi, bir konuyu ortaya koyarken
muhakkak ki herkes kendi penceresinden bakıyor. Şimdi, 5 bin kişinin öldürülmüş
olduğunu söylerken, 12 bin derken sizin dayandığınız kaynaklar nedir, benim
dayandığım kaynaklar nedir? Herhâlde birbirinden farklı ki siz 12 bin
diyorsunuz, ben 5 bin diyorum. 
Şimdi, 5 bin kişinin öldürülmesi sanki çok mu hoş bir şey?
12 bini bırakın, 5 bin kişinin öldürülmesi de hoş bir şey değil. Yani, bakın,
burada mesele kaç bin kişinin öldürüldüğü değil, birtakım konuların nasıl
spekülasyonlara sebep olduğunu ortaya koymak için söyledim bunu. Dolayısıyla,
siz sürgün edilenlere şu kadar diyorsunuz, ben diyorum ki şu kadar. Şimdi, bunu
neye göre kararlaştıracağız? Oradaki bir şahsın bunu bilmesi mümkün müdür?
Mümkün değil. Yani sürgüne gitmiş olan bir kişinin bile bilmesi mümkün değil
çünkü o sadece kendi bölgesini bilir. Bugün bile Ankara’da bir olay olsa o
olayı duymuyorsunuz bile, sadece o bölgedeki insanlar biliyor ve onu anlatırken
de elli çeşit anlatıyorlar. Tarih böyle bir şey. Yani gördüğünüz her kaynağa
şüpheci olarak yaklaşıp eleştirmek ve farklı cephelerden o konuyla ilgili
birtakım bilgileri bir araya getirip bir senteze gitmek gerekir; tarih budur.
Yoksa ”Benim söylediğim resmî bir kaynaktır.” filan diyemezsiniz, o zaman
sizinki de ideolojik bir kaynak. Şimdi, bu açıdan değerlendiremezsiniz bunları,
ben onun için söylüyorum.
İngiliz’i var işin içerisinde, İtalyan’ı var, Fransız’ı var
yani Hatay meselesi var orada. Niye 6 tane mitralyöz gönderiyor Fransızlar, bana söyler
misiniz? Bütün bunların değerlendirmesini yapmamız lazım. Ama, orada öldürülen
insanların eğer eline silah almışsa ölmesi gayet tabiidir, o da öldürüyor
çünkü. 33 tane asker öldürülürken neden buna ses çıkarmıyorsunuz? Hepsini
birden değerlendirmek zorundasınız.
İDRİS BALUKEN (Bingöl) – Hepsini
araştıralım diyoruz zaten.
YUSUF HALAÇOĞLU (Devamla) – Devlete
isyan eden insan muhakkak ki karşılığını görür, kim olursa olsun. Bunun devlet
belgesi olup olmadığı da önemli değil. Ama, bir mesele vardır ki orada
gerçekten siviller…
(Mikrofon otomatik cihaz tarafından
kapatıldı) 
YUSUF HALAÇOĞLU (Devamla) – …masum
insanlar gayrinizami şekilde öldürülmüşse onu hiç kimsenin tasvip etmesi de
mümkün değildir. (MHP sıralarından alkışlar) 
HÜSEYİN AYGÜN (Tunceli) – Başkanım,
kısa bir açıklama yapabilir miyim, spekülasyon yapıldığını söyledi de.
BAŞKAN – Söz vereceğim de bakın, şimdi,
herkes birbirinin adını anıyor… 
HÜSEYİN AYGÜN (Tunceli) – Yok, yanıt
vermeyeceğim. 
BAŞKAN – Bir şey demeyeceğim.
…dolayısıyla bir cümle, bir kelime
üzerinden konuşuluyor. Fakat bu enteresan bir konu. Dolayısıyla, rica ediyorum
yani bu son sözü söyleme isteğinden -yani özel rica ediyorum herkesten-
vazgeçerseniz…
Buyurun. (CHP sıralarından alkışlar) 
2.- Tunceli Milletvekili
Hüseyin Aygün’ün, Kayseri Milletvekili Yusuf Halaçoğlu’nun sataşma nedeniyle
yaptığı konuşması sırasında şahsına sataşması nedeniyle konuşması
HÜSEYİN AYGÜN (Tunceli) – Sevgili
Hocam, diyelim ki İtalyanlar 5 tane mitralyöz gönderdi Dersim'e, diyelim ki dış
kışkırtma, diyelim ki Seyit Rıza’nın mektubu doğru -bunların hepsini sizin
pencerenizden hakikat kabul edelim- diyelim ki 1915’te Ermeni meselesinde
Dersimliler Ermenileri de korudu, hatta silahlı aşiret birlikleri o zaman
Erzincan ve Erzurum’u işgal etmiş olan Ruslara bir kısım masum Ermeni’nin
kavuşmasını ve hayatta kalmalarını sağladı, diyelim ki bütün bunlar devletin
gizli arşivlerinde çok ağır suçlar, yine de, mitralyöz gönderilse bile, Hatay
meselesi tartışılsa bile, yani bu kadar büyük bir zulüm, bu kadar kan akması,
bu kadar ağıt, Munzur’un günlerce kan akması, onun üzerine bestelenen korkunç
deyişler, ağıtlar kabul edilebilir mi? Yani, ben sizin söyleminizde çok ruhsuz,
çok acımasız bir şey görüyorum. İnsan Hakları Komisyonundan da sizi biliyorum.
Yani, bu dış kışkırtma olsa bile meşru bir şey mi, bunu kabul edebilir miyiz?
Yani, sizin vicdanınıza sesleniyorum. Bu komisyon da kurulmalı ki bunları
konuşalım.
Bakın, ben bile bu meseleyi konuşmaya
salahiyetli değilim, bu meselenin acılarını yaşayanlar konuşmalı. Özre bile ben
karar veremem, Dersimliler karar verecek. Willy Brandt -o ünlü- dizlerinin
üzerine çöküp özür dilediğinde kimse ondan özür beklemiyordu, kendiliğinden
yaptı bunu. Dolayısıyla, talep edilmiş bir özrün ne değeri var, onu da
bilmiyorum, hani Meclisten özür talep ediyoruz her yıl. Ya, Meclis bunu zaten
kendiliğinden yapmalı. Bu Meclis değil miydi üç hafta evvel 529 idama karşı,
Mısır’da gerçekleşecek idamlara karşı ortak tepki veren? E, niye bu ülkenin
evlatlarına karşı geçmişte yapılmış korkunç bir hadiseyle ilgili, hâlâ güncel,
hâlâ içimizi yakan bu hadiseyle ilgili bir adım atmasın? Ta Mısır’a karşı adım
atıyoruz. Bu bakımdan, hani, sizden beklentim, grubunuzdan beklentim, tarihsel
olarak, bilimsel olarak söyledikleriniz doğru olsa bile bu meselede bir adım
atınız; ricam bu.
Saygılarımı
sunuyorum. (CHP sıralarından alkışlar) 
OKTAY VURAL (İzmir) – Sizin grubunuz
hangisi bilmiyorum ama hangi gruba mensupsanız onunla ilgili konuşun.
Cumhuriyet Halk Partisi mi, HDP mi, yani hangi gruba mensupsanız o grupla
ilgili tavsiyede bulunun.
YUSUF HALAÇOĞLU (Kayseri) – Şunu
söyleyeyim: Bana yönelik bir sürü soru sordu…
HAMZA DAĞ (İzmir) – Sabaha kadar böyle
gider herhâlde!
YUSUF HALAÇOĞLU
(Kayseri) – Soru sormasın o zaman.
İHSAN ŞENER
(Ordu) - Bir araya gelip anlaşırsanız…
BAŞKAN – Buyurun.
3.- Kayseri Milletvekili
Yusuf Halaçoğlu’nun, Tunceli Milletvekili Hüseyin Aygün’ün sataşma nedeniyle
yaptığı konuşması sırasında tekraren şahsına sataşması nedeniyle konuşması
YUSUF HALAÇOĞLU (Kayseri) –
Birbirimizle anlaşmak değil ama Türkiye Büyük Millet Meclisi kürsüsünden
konuşuluyor ve zabıtlara giriyor ve bana soru soruyor. Yani, bir arada
anlaşabiliriz, her zaman için de konuşabiliriz, herhangi bir sıkıntımız yok bu
konuda. 
Ama, şunu söyleyeyim: Şimdi, demin
diyor ki “Sayın Başbakanın bu özrü veyahut da taziyesinin bir anlamı yoktur.”
Şimdi, bir olay üzerine bir taziyede bulunan kişinin muhakkak ki aynı şekilde
onların yaptıkları… Karşı taraftakini, madalyonun arka yüzünü de görmek
mecburiyetiniz vardır. Yani, bir olayı, somut olarak sadece göründüğü biçimiyle
mi, onun arka planını da görmek zorunda mısınız? Yani, bunu görmezseniz… O
zaman biz Çanakkale’de niye savaştık kardeşim ya? Adamlara derdik ki: “Hoş
geldiniz, buyurun, İstanbul’a kadar gidelim, siz İstanbul’da Beyoğlu’nda gezin,
dolaşın, biz de sizi misafir edelim.” Böyle bir saçmalık olabilir mi?
FARUK BAL (Konya) – Zaten şafak ayini
yapılmıyor mu?
YUSUF HALAÇOĞLU (Devamla) - Ama, eğer
biri vatana ihanet ediyorsa, bunlarla iş birliği yapıyorsa… “İsim veriyorum,
hâlâ Yusuf Halaçoğlu değişmedi.” diyor. Benim değişmem için bilgi sahibi
olmamam lazım, görmemem lazım bunları. Sadece birilerinin duygusal
anlatmalarıyla eğer ben anlatacaksam, o zaman bilim adamı da zaten olamam. Ben
de diyorum ki “acımasız” diye nitelendiremezsiniz beni. Ben her insan için
acırım ve burada “Bunlar Kürtlermiş, bunlar şunlarmış.” denmesine karşıyım
zaten. Bunlar Kürt olabilir, Türk olabilir, Alevi olur, Sünni olur, kim
öldürülmüşse insan olarak görürüm ve bunların hepsine acırım, hepsinin yanında
olurum. 
İDRİS BALUKEN (Bingöl) – Hepsini
araştıracağız zaten.
YUSUF HALAÇOĞLU (Devamla) - Ama, bakın,
buraya çıkıp da “Şunlar şu, şunlar şu.” dediğiniz zaman zaten meseleyi
ideolojik safhaya soktuğunuz ortaya çıkar. Yapmayın. Ama, sen İtalyanlarla,
bilmem nelerle iş birliği yapacaksın, gideceksin, oradan geleceksin, isyan çıkaracaksın,
devlet dokunmayacak. Öyle bir saçmalık olabilir mi? Yanlış yapılmışsa, ama o
sırada devlet yanlış yapmışsa onun da hesabını sorarsın. 
İDRİS BALUKEN (Bingöl) – Fareler gibi
zehirleyecek, öyle mi diyorsunuz? Ayıp, ayıp Hoca, ayıp! Fareler gibi zehirleyecek,
öyle mi? Kaldı ki anlattıklarınızın hiçbirinin gerekçesi yok, dayanağı yok. 
İBRAHİM KORKMAZ (Düzce) - Yapmış mı?
YUSUF HALAÇOĞLU (Devamla) – İşte, ben
de diyorum ki: Bakın, bunları araştırıp ortaya koymak gerekiyor. Bunu da
Meclisin...
(Mikrofon otomatik cihaz tarafından
kapatıldı) 
YUSUF HALAÇOĞLU (Devamla) – Araştırmacı
değil Meclis. Yapılmış bir olay üzerine çıkar. Ben size belge söylüyorum. 
İBRAHİM KORKMAZ (Düzce) – Hocam, sizin
kaynaklarınız masum insanlar için ne söylüyor?
YUSUF HALAÇOĞLU (Devamla) – Benim
kaynaklarım masum insan için değil, olayı anlatıyor.
İBRAHİM KORKMAZ (Düzce) – Ama masumlar
için bir şey söylemiyor. 
OKTAY VURAL (İzmir) – Kabul edin o
zaman, kabul edeceksin o zaman. 
YUSUF HALAÇOĞLU (Devamla) – Şimdi, ben,
bir şeyin arkasında, “Olmuş mu, olmamış mı?”nın peşinde koşmam, ben ne
olduğunun peşinde koşarım.
BAŞKAN – Teşekkür ederim Sayın
Halaçoğlu.
İDRİS BALUKEN (Bingöl) – Sayın
Başkan...
HÜSEYİN AYGÜN (Tunceli) – Sayın
Başkan...
BAŞKAN – Şimdi arkadaşlar, dinleyeceğim
ben sizi de, ben size bir şey söyleyeyim: Bu konu üzerinde, bakın, benim
buradan dinlediğim, gördüğüm şekliyle, yani rica ediyorum...
İDRİS BALUKEN (Bingöl) – Ben sadece
tutanaklara geçmesi için bir şey söyleyeceğim. 
BAŞKAN – Hepsi tutanaklara geçiriliyor,
doğru da yani güzel görünmüyor.
FARUK BAL (Konya) - O zaman bir de ben
tutanaklara geçireyim ya, ben de söz isteyeyim. 
BAŞKAN – Şimdi tutanaklara ikinize de
geçirttireceğim ama bu işi keselim.
FARUK BAL (Konya) – Ben de söz
isteyeceğim Sayın Başkan ondan sonra. 
BAŞKAN – Tamam.
Buyurun. 
4.- Bingöl Milletvekili İdris
Baluken’in, Tunceli Milletvekili Hüseyin Aygün’ün sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
İDRİS BALUKEN (Bingöl) – Sayın Başkan,
yeni bir polemik yaratmama adına bugünkü araştırma önergesinin buraya getiriliş
amacını tekrarlayalım. Şu anda Dersim katliamıyla ilgili mevcut resmî arşivlere
ve belgelere ulaşma imkânımız yok. “Bunu tarihçiler yapsın.” dediğiniz zaman da
bu belgelere ve arşivlere ulaşma imkânınız olmadığı zaman kadük bir çalışmayı
başından beri önermiş pozisyona düşüyorsunuz. Meclis araştırma komisyonu bu
yönüyle, o döneme ait bütün belgelere ve arşivlere ulaşmanın imkânına da sahip
olacak. Kaldı ki biz o dönemde yaşanan bütün ölümleri ayırt etmeden masaya
yatırmış olacağız. Dolayısıyla, burada ideolojik bir yaklaşım ya da işi siyasi
malzeme konusu yapma gibi bir yaklaşımımız söz konusu değil.
Bir diğer husus da, Sayın Hüseyin Aygün
orada bize yönelik bir eleştirisini de dile getirdi. Ben Sayın Aygün’ün bugünkü
konuşmasını çok olumlu bulduğumu ifade etmek istiyorum. Umarım ki kendi grubunu
bağlayan bir konuşma yapmıştır. Eğer öyleyse çok olumlu karşılarım çünkü bu
kürsüde bütçe görüşmesi sırasında bile bize Dersim katliamıyla ilgili cevap
veren Cumhuriyet Halk Partisinin sayın grup başkan vekili “Bizim nezdimizde
Seyit Rıza’nın ve cumhuriyete başkaldıranların bir itibarı, değeri yoktur.”
noktasındaydı. Bu yönüyle eğer Cumhuriyet Halk Partisinde grup olarak bir tutum
değişikliği varsa bunu olumlu buluruz ve hakikatlerle yüzleşme noktasında da
gerekli olan birlikte çalışmayı da ortaya koyarız.
Teşekkür ederim.
BAŞKAN – Evet. 
HÜSEYİN AYGÜN (Tunceli) – Sayın Başkan…
BAŞKAN – Sayın Aygün…
HÜSEYİN AYGÜN (Tunceli) – Sayın Başkanım,
açıklamamı oradan yapsam?
BAŞKAN – Yani, siz şimdi sataşmadan mı
alıyorsunuz? Yani, bakın, bitmeyen bir…
HÜSEYİN AYGÜN (Tunceli) – Hayır. 
Bu büyük bir mesele. Hocamız “isyan”
diyerek konuyu başka bir mecraya çekti, ona bir cümleyle vurgu yapacağım.
Bir de partimin görüşüne dair Sayın
Baluken’in…
BAŞKAN – Şimdi, sataşma dışında
kürsüden size ben söz veremem. Girin sisteme, yerinizden vereceğim.
Buyurun.
VI.- AÇIKLAMALAR (Devam)
16.- Tunceli Milletvekili
Hüseyin Aygün’ün, Kayseri Milletvekili Yusuf Halaçoğlu’nun ve Bingöl
Milletvekili İdris Baluken’in sataşma nedeniyle yaptıkları konuşmalarındaki
bazı ifadelerine ilişkin açıklaması
HÜSEYİN AYGÜN (Tunceli) – Yusuf
Halaçoğlu Hocamız bunun isyan olduğunu söyledi, önceki sunuşlarında bu yönde
herhangi bir tespitte bulunmamıştı. 
Meclisi bilgilendirmek için söylüyorum:
Üç yıldır ortaya dökülen ve Meclis bünyesindeki Dilekçe Komisyonuna ulaşan en
az 42 bin sayfalık belgelerde bunun bir isyan olmadığı, tek yanlı bir askerî
harekât olduğu kanıtlandı. Bunun kayıtlara geçmesini istiyorum.
İkinci olarak, bizim 1938 katliamının
yargılanması amacımız 1923’ü mahkûm etmek için değil, Dersimlilerin başına
gelen bu felaketi araştırma hedefimiz cumhuriyeti yargılamaya, 1923’ü
tartışmaya yönelik değil. Bunun da kayıtlara geçmesini istiyorum.
Teşekkür ederim.
FARUK BAL (Konya) – Sayın Başkan, ben
de söz istiyorum bu konuyla ilgili.
BAŞKAN – Yerinizden vereceğim. 
ENGİN ALTAY (Sinop) – Sayın Başkan…
BAŞKAN – Şimdi, önce bu yerinden
konuşmaları halledeyim Sayın Başkan, sonra sizinle konuşacağım.
Evet, buyurunuz Sayın Faruk Bal.
17.- Konya Milletvekili Faruk
Bal’ın, Bingöl Milletvekili İdris Baluken’in sataşma nedeniyle yaptığı
konuşmasındaki bazı ifadelerine ilişkin açıklaması
FARUK BAL (Konya) – Teşekkür ederim
Sayın Başkan.
Öncelikle, 2014’ün güneşiyle 1930’ların
çamaşırını kurutmak mümkün değil. Yani 2014’ün bakış açısıyla 1930’ların ve o
dönem çıkmış isyanların bakış açısı birbirinden farklıdır. O dönemde, Osmanlı
İmparatorluğu’nun küllerinden genç bir devlet yaratan Halâskâran Zabitan ruhu
Osmanlının nasıl çöktüğünü, nasıl çökertildiğini biliyor, canlı şahit.
Makedonya’da nasıl isyanların olduğunu, bunu hangi ülkelerin desteklediğini
biliyor. Sırbistan’da, Karadağ’da, Macaristan’da, Bulgaristan’da, Romanya’da,
Yunanistan’da kimlerin kimleri tahrik ederek isyan çıkardığını ve oraların
evladıfatihanın kanı dökülerek elden çıktığını biliyor. Kuzey Afrika’da Osmanlı
topraklarının nasıl elden çıkarıldığını o dönemin Halâskâran Zabitan gücü
biliyor. Arap Yarımadası’nda nasıl isyanlar çıkarıldığını biliyor ve en sonunda
evli evine köylü köyüne gitmiş, Anadolu’da bir avuç evladıfatihan toplanmış ve
bir Kuvayımilliye ruhu yaratmış. 
(Mikrofon elektronik cihaz tarafından
kapatıldı)
BAŞKAN – Sayın Altay, sisteme
girmişsiniz. Sataşmadan mı söz istiyorsunuz, yerinizden mi?
FARUK BAL (Konya) – Bunu yaratanlar da
“Halâskâran Zabitan” dediğimiz, Osmanlının askerî bürokrasisidir. Kurulmuş olan
bu cumhuriyetin Irak sınırı çizilirken, Suriye sınırı çizilirken, Kerkük-Musul
petrolleri gündeme getirildiğinde, Hatay meselesi gündeme getirildiğinde nasıl
Osmanlıyı çökerten dış güçler harekete geçmişse Türkiye'nin güneydoğusunda da
böyle isyanları tahrik, teşvik ettikleri bir gerçek. Böyle bir durumda,
hayatını kaybetmiş olan insan eğer devlete karşı, kurulmuş olan genç Türkiye
Cumhuriyeti’ne karşı bir isyan hâlindeyse zaten bunun sonucuna katlanacaktır.
İsyanın karşılığı çatışmadır, çatışmada da her iki taraftan da insanlar
hayatlarını kaybetmiştir. Ama Sayın Halaçoğlu’nun ifade ettiği gibi…
BAŞKAN – Teşekkür ederim Sayın Bal.
PERVİN BULDAN (Iğdır) – Bakış açısı çok
yanlış, sakat bir bakış açısı.
İDRİS BALUKEN (Bingöl) – “İyi olmuş.”
diyorsunuz yani, öyle mi?
FARUK BAL (Konya) – Bu ne terbiyesizlik
Sayın Başkanım, buradan bana “’İyi olmuş.’ diyorsun.” diye laf atıyor!
İDRİS BALUKEN (Bingöl) – Öyle
“terbiyesizlik” falan demeyin canım, ne demek o? Siz meşrulaştırıyorsunuz.
FARUK BAL (Konya) – Ben iyi olmuş
demiyorum. Bir isyan varsa bu isyanın içerisinde…
BAŞKAN – Şimdi, bakın, en az dört
dakikadır konuşuyorsunuz siz.
FARUK BAL (Konya) - …devlete karşı
silahlı olarak mücadele etmiş olan kişinin isyan şartları içerisinde
karşılaşacağı muamele bellidir. 
İDRİS BALUKEN (Bingöl) – Sizin
yaptığınız terbiyesizlik!
FARUK BAL (Konya) – Devletin askeri de
ölmüştür, öbür taraftan da...
BAŞKAN – Sayın Altay...
MURAT BOZLAK (Adana) – Kurtuluş
Savaşı’ndan önce de, Osmanlının son döneminden önce de Türklere sahip çıkan tek
halk Kürt halkı olmuştur. Hiçbir zaman için arkadan vurmamıştır.
Başkaldıranların hepsi kendi bağımsızlıklarını almışlardır.
FARUK BAL (Konya) – Asıl benim anlatmak
istediğim husus şu...
BAŞKAN – Teşekkür ederim Sayın Faruk
Bal. 
FARUK BAL (Konya) – Hayır efendim,
bitmedi sözüm, bir saniye... Bakın...
İDRİS BALUKEN (Bingöl) – Sayın
Başkanım, süre...
BAŞKAN – Bakın, siz kendi aranızda
konuşuyorsunuz. Ben size söz verdim konuşmak için.
FARUK BAL (Konya) – Bir cümlemi
tamamlayayım. 
BAŞKAN - Tam dört dakikadır
konuşuyorsunuz. 
MURAT BOZLAK (Adana) – Ama doğrusunu
söylesin. 
FARUK BAL (Konya) – Bir cümlemi tamamlayayım.
BAŞKAN – O zaman tamamlayın lütfen. Ben
çok zor durumda kalıyorum, onun için. 
FARUK BAL (Konya) – Yanlış anlıyorlar
efendim. Bir cümlemi tamamlayayım, tamamlamazsam yanlış anlaşılacak. 
BAŞKAN – Buyurun. 
FARUK BAL (Konya) – Sayın Halaçoğlu’nun
ifade ettiği gibi, 1930’un şartları içerisinde, böyle bir refleksle, istenmeyen
hadiseler de meydana gelmiş olabilir. Bunların tahkik yeri burası değildir,
Meclis değildir; bunları tahkik edecek olan, bu işi bilimsel olarak inceleyecek
olan, tarihî arşivleri inceleyecek olan tabiidir ki üniversitelerdir ve bilim
adamlarıdır. Burada, biz, insanların beklenmedik veya arzu edilmedik bir
şekilde ölmüş olmasından mutlu olan bir kitle değiliz parti olarak; aksine,
bunlar için de üzüntü duyan bir camiayız.
BAŞKAN – Teşekkür ederim.
Sayın Altay, sizin grubunuzla ilgili
Sayın Baluken’in bir değerlendirmesi olmuştu. O nedenle söz istiyorsanız ben
size kürsüden söz vereceğim. 
ENGİN ALTAY (Sinop) – Çok kısa bir
şey... 
BAŞKAN – O zaman yerinizden... 
ENGİN ALTAY (Sinop) – O da olur, evet.
BAŞKAN - Buyurunuz. 
18.- Sinop Milletvekili Engin
Altay’ın, Bingöl Milletvekili İdris Baluken’in sataşma nedeniyle yaptığı
konuşmasındaki bazı ifadelerine ilişkin açıklaması
ENGİN ALTAY (Sinop) – Teşekkür ederim
Sayın Başkan. 
Sayın Baluken’in biraz önce söylediği
şeyi, CHP grup başkan vekiliyle ilgili söylediği iddiayı hatırlayamadım. 
NAZMİ GÜR (Van) – İddia değil,
hepimizin duyduğu şey, tutanaklarda var.
ENGİN ALTAY (Sinop) – Doğrudur,
bilemiyorum ama...
İDRİS BALUKEN (Bingöl) – Meclis
tutanaklarında var ve biz bu noktaya gelmesini olumlu bulduk. 
ENGİN ALTAY (Sinop) – ...kastı aşan bir
ifade de olmuş olabilir.
İDRİS BALUKEN (Bingöl) – Sahip çıkmanız
olumludur.
ENGİN ALTAY (Sinop) – Ancak şunu
söylemek isterim: Sayın milletvekilimizin yaptığı konuşmaya atfen
“Milletvekilinin konuşması CHP Grubunun da düşüncesi midir?” şeklindeki bir
yargılamayı bir kere doğru bulmam. Milletvekili özgürdür. Bizim açımızdan,
milletvekillerimizin hepsi özgürdür, düşüncelerini söylerler ancak sayın milletvekilimin
bu kürsüde yaptığı konuşmaların altına Cumhuriyet Halk Partisi Grup Başkan
Vekili olarak ben imza atarım.
Cumhuriyet Halk Partisinin Dersim
1937-1938 olaylarıyla ilgili anlayışı, öteden beri, arşivlerin, evrak, belge
neyse bütün bunların açılmasıdır. Mümkünse tarihçilerin, değilse ya da bu
konuda bir mutabakat sağlanamayacak noktadaysa Meclisin de bu konuyu
incelemesinde bizce bir sakınca yoktur. Türkiye Cumhuriyeti tarihinden korkacak
bir iş ve işlem içinde olmamıştır ama şüphesiz, Dersim’de yaşananları kabul
etmek kolay değil. Çok üzücü, çok acı, herkesin “Keşke olmasaydı,
yaşanmasaydı.” dediği olaylardır, ister isyan olsun ister olmasın. İnsanların
isyan etme özgürlüğü de vardır fakat devletin şefkatli olmak gibi bir
zorunluluğu vardır. Olaya bakış açımız budur.
OKTAY VURAL (İzmir) – İsyan özgürlük
değildir.
ENGİN ALTAY (Sinop) – Efendim, Gezi
Parkı’nda da insanlar isyan ediyor, öldürseler miydi? Zaten öldürdüler 6 kişi,
anlayışınız bu sizin? 
Anlayışımız budur, Genel Kurulun ve
yüce milletimizin takdirine sunarım.
Saygılarımla.
OKTAY VURAL (İzmir) – Efendim, isyan
etmek özgürlük değildir. 
YUSUF HALAÇOĞLU (Kayseri) – Bir şey
ifade etmek istiyorum Sayın Başkanım. 
PERVİN BULDAN (Iğdır) – İsyan edeni
öldüreceksiniz.
YUSUF HALAÇOĞLU (Kayseri) – Bugün eğer
cumhuriyet arşivine gidecek olurlarsa arkadaşlarımız…
MURAT BOZLAK (Adana) – Haksızlığa karşı
her zeminde isyan edilir. 
YUSUF HALAÇOĞLU (Kayseri) – Tekrar
ediyorum, cumhuriyet arşivine girecek olurlarsa, cumhuriyet arşivinde
“Gizliliği kaldırılmıştır.” diyerek bütün Dersim’le ilgili belgeleri orada
görebilirler, gidip araştırsınlar.
İDRİS BALUKEN (Bingöl) – Seyit Rıza’nın
mezarı nerededir peki?
YUSUF HALAÇOĞLU (Kayseri) – Gidip
araştırın.
İDRİS BALUKEN (Bingöl) – Gidip
araştırıyoruz, girilmiyor belgelere. 
VII.- ÖNERİLER (Devam)
B) Siyasi Parti Grubu
Önerileri (Devam)
1.- HDP Grubunun, Bingöl
Milletvekili Grup Başkan Vekili İdris Baluken tarafından Dersim ilinin Laç
Deresi bölgesindeki mağaralarda Dersim 38 katliamında hayatını kaybeden
yurttaşlarımızın kemiklerinin bulunmasından sonra Dersim katliamıyla
yüzleşilmesi amacıyla 12/7/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 8
Mayıs 2014 Perşembe günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Halkların Demokratik Partisi
Grubu önerisinin aleyhinde son söz, İzmir Milletvekili Sayın Hamza Dağ. 
Buyurunuz. (AK PARTİ sıralarından
alkışlar)
HAMZA DAĞ (İzmir) – Sayın Başkan,
değerli milletvekilleri; ben de hepinizi sevgiyle saygıyla selamlıyorum. 
Öncelikle, biraz önce kısa söz almada
grubumuz adına Anneler Günü hususu dikkate alınmadığı için, ben tüm annelerin
pazar günkü Anneler Günü’nü kutluyorum ve 1937-1938 yıllarında Dersim’de vefat
eden bütün vatandaşlarımıza da Allah’tan rahmet diliyorum. 
1937-1938 yıllarında Dersim’de
yaşananlar herkesin malumudur. Dersim olaylarında hayatını kaybedenlerin sayısı
bugün dahi ne yazık ki bilinememektedir. Tahmin edilen rakamlara göre binlerce
insan, kadın ve çocuk katlediliyor, yuvalar yıkılıyor, binlerce insan batıya
göç ettiriliyor, binlerce çocuk ailesiz kalıyor, evlatlık veriliyor ve hizmetçi
olarak başka ailelere verilmektedir.
Türkiye’nin tabularında olan ve konuşulamayan
bir konu olan bu konu, -Allah’a çok şükür ki- AK PARTİ iktidarıyla birlikte
konuşulmaya başlandı. 23 Kasım 2011 tarihinde Başbakanımız Sayın Recep Tayyip
Erdoğan partimizin il başkanları toplantısında aynen şu ifadeleri kullandı:
“Eğer devlet adına özür dilenecekse ve böyle bir literatür varsa ben özür
dilerim ve diliyorum.” İşte bu konuşma, Türkiye’de yeni bir dönemin
yaşandığının en açık göstergesidir. Bu dönemde Türkiye, bütün gerçekleriyle bir
bir yüzleşmeye başladı. 1915 olaylarıyla ilgili geçtiğimiz haftalarda
yayınlanan taziye mesajı da bunun çok açık göstergesidir. Bugün artık
Türkiye’de geçmişte yaşanan her türlü sıkıntı, acı çok rahat konuşulabiliyor,
tartışılabiliyor.
Başbakanımızın daha önce açıklamış
olduğu birkaç belgeden ve o dönemle ilgili yaşananlardan kısaca bahsetmek
istiyorum. Bizim kültürümüzde çok anlamlı bir söz vardır: “…”(x) Evet,
tekrar etmek iyidir çünkü bu millet tek partili dönemde yaşanan zulümleri
unutmadı ve unutmayacak da. 1935 yılında bir kanun çıkarılıyor, kanunun adı
Tunceli Vilayetinin İdaresi Hakkında Kanun. Kanunun ilk maddesinde şu
belirtiliyor: “Tunceli vilayetine ordu ile irtibatı baki kalmak ve rütbesinin
salahiyetini haiz bulunmak üzere korkomutan rütbesinde bir zat vali ve kumandan
olarak seçilir.” Sonra, bu vali ve kumandana yasada çok enteresan haklar
tanınıyor. Mesela, vali ve kumandan gerek görürse aileleri bir yerden bir yere
göç ettirebilir. Mesela, idam hükümlerinin vali ve kumandan tarafından teciline
lüzum görülmezse hemen infaz edilir. Mesela, ceza mahkemelerinde verilen
kararların temyizine gerek yoktur, bugünkü Mısır’da yaşananlar gibi. İşte bu
kanunun ardından hazırlıklar yapılıyor, 1937, 1938 ve 1939 yıllarında Dersim’de
maalesef büyük bir dram yaşanıyor. Havadan, karadan toplarla, hatta gaz bombalarıyla
Dersim’de hareket eden her şey, çocuklar, kadınlar katlediliyor. Dersim
olayları sırasında orada asker olan Muhsin Batur anılarında aynen şu ifadeyi
kullanıyor: “Günlerden bir gün emir geldi. Elâzığ’a hareket ettik. Oradan da
ilk durak Pertek olmak üzere harekete geçtik. İki aya yakın Dersim’de görev
yaptım. Okuyucularımdan özür diliyorum. Bugünlerle ilgili anılarımı anlatmaktan
kaçınıyorum.”
Üstat Necip Fazıl, Dersim’deki facianın
tarihte bir benzerinin olmadığını ifade ediyor. Babalarını arayan ve yanına
gitmek istediğini söyleyen 2 çocuk, Hozat Kaymakamı tarafından süngületilerek
ne yazık ki babalarının yanına gönderiliyor. Kendisinin öğretmen ve köy
halkıyla alakasız olduğunu söyleyen bir şahıs alevler içinden fırlamak isterken
kalasla alevlerin içine itiliyor ve karşısında da sigara içiliyor. Bir köy
halkı önce kurşunlanıyor, sonra buğday sapları üzerinde yakılıyor. Üstat
faciayı şu satırlarla anlatıyor: “Mazgirt Tersemek nahiyesinin halkı
doğranmakta. Merhamet sahiplerinden biri, 1 ile 10 yaş arasında 20 kadar çocuğu
alıp bir derenin içine saklamıştır. Vaziyet birden haber alınıyor. Çocukların
öldürülmeleri emri veriliyor fakat bu emri yerine getirecek hiç kimse yok. En
katı yürekliler bile böyle müdafaasız masumlara silah doğrultamayacaklarını
ifade ediyorlar. Nihayet, kara suratlı bir adam bulunuyor ve bir dere içinde
titreşe titreşe bekleyen 20 masumun işi bitiriliyor. Murat suyunun kandan
kıpkızıl aktığını görenler olmuştur.” 
Dersim vakasının en büyük
mazlumlarından Seyit Rıza’nın hikâyesi bir başka yürek burkucu. Dönemin Malatya
Emniyet Müdürü İhsan Sabri Çağlayangil bir röportajda bunu şöyle anlatıyor:
“Son sözünü sorduk ‘40 liram var, oğluma verirsiniz.’ dedi. O ara Fındık Hafız
asılıyordu. Asarken iki defa ip koptu. Seyit Rıza görmesin diye ben arabanın
önünü kapattım. Fındık Hafız'ın idamı bitti. Seyit Rıza'yı meydana çıkardık.
Soğuktu ve etrafta kimseler yoktu ama Seyit Rıza, insanlarla doluymuş gibi
sessizliğe ve boşluğa hitap etti: ‘Evlâdı Kerbelayıh. Bi hatayıh. Ayıptır,
zulümdür, cinayettir.’”
Evet değerli arkadaşlarım, sayısı bugün
dahi bilinmeyen, tahmin edilen binlerce insan, kadın ve çocuk katlediliyor,
yuvalar yıkılıyor, binlerce insan batıya göç ettiriliyor, binlerce kız çocuğu
evlatlık veriliyor.
8 Ağustos 1939 tarihli bir başka belge
de Jandarma Umum Komutanlığından Başvekâlet Yüksek Makamına gönderilmiş,
Dersim’e yapılan müdahalenin bilançosunu veriyor, kati netice alınıncaya kadar
baskınların devam edeceği bildiriliyor. Ekte de bir cetvel var, ölü, diri,
teslim olanların rakamları açıklanıyor. 1936, 1937, 1938, 1939’da toplam 13.806
kişinin öldürüldüğü bu belgede ifade ediliyor. Belgenin altındaki imza Faik
Öztrak, Dâhiliye Vekili yani İçişleri Bakanı. 
23 Aralık 1938 tarihli bir kararnamede
-Atatürk’ün vefatından yaklaşık bir ay sonra, İsmet İnönü Cumhurbaşkanı, Celal
Bayar Başbakan- şöyle ifade ediliyor: “Tunceli’den garba nakillerine karar
verilen ceman 12 bin kişinin 11.683 mürettep mahallerine sevk ve iskânları icra
edilmiş ise de, muhtelif mahallerde aynı evsafı haiz ve sevke hazır bir
vaziyette bulanan 514 şahıs ile birlikte yekûnu kararnamelerde tespit edilen
miktarı geçeceğinden, dağlarda ve mağaralarda saklanmaları ve kış münasebetiyle
barınamayarak dehaletleri umulanlarla beraber daha 2 bin kişinin ilişik listede
yazılı yerlere sevk ve iskânları Dâhiliye Vekilliğinin teklifi üzerine İcra
Vekilleri Heyetinin toplantısında onanmıştır.” Yani tehcirden bahsediyor. 
Bir başka belge, Dersim
operasyonlarının hemen ardından Sason’da yapılan temizlik ve takip
operasyonlarının raporunu içeriyor.
Az önce ifade ettiğim belgeler, o
dönemin Türkiye’sini yani tek partili dönemin yönetim mantığı ve zihniyetini ne
yazık ki çok açık ve net bir şekilde ortaya koymaktadır. Bu nedenledir ki
Dersim olaylarına olan yaklaşım eski Türkiye’yle yeni Türkiye arasındaki farkın
en güzel göstergelerinden birisidir. Eski Türkiye’yle yeni Türkiye arasında çok
farklılık var ama değişmeyen ne yazık ki bazı şeyler de var. Örneğin,
Cumhuriyet Halk Partisi: Eski CHP’ye bakıyoruz, Dersim’in acılarından rahatsız
olmayan bir CHP var; yeni CHP’ye bakıyoruz, hem Dersim’in hem Suriye’nin hem
Mısır’ın acılarından rahatsız olmayan bir CHP görüyoruz.
Şimdi buradan size 2009 yılında bu
kürsüden konuşma yapan bir Cumhuriyet Halk Partisi milletvekilinin konuşmasını
okumak istiyorum: “Kimse çıkıp da ‘Analar ağlamasın. Biz şu Yunanlılarla
anlaşalım.’ dedi mi? Şeyh Said isyanında analar ağlamadı mı? Dersim isyanında
analar ağlamadı mı? Kıbrıs'ta analar ağlamadı mı? Bir tek kişi Türkiye'de çıkıp
da ‘Analar ağlamasın diye, bu mücadeleyi durduralım.’ dedi mi?” İşte,
Cumhuriyet Halk Partisi milletvekilinin yapmış olduğu 2009 yılındaki konuşma
aynen budur.
Bakın, 1937’de CHP ne ise 2009’da da,
2004’te de odur. Hatta bu yeni CHP, eski CHP’nin bir adım ilerisine geçmiş,
sadece Türkiye’de yaşanan acıları, katliamları değil, dünyanın neresinde bir
vahşet, katliam olursa savunuculuğuna soyunmuştur. Bugün CHP’nin izlemiş olduğu
Suriye politikası da CHP’nin geçmişten kalan alışkanlıklarından
vazgeçmemesinden kaynaklanmaktadır. 
HAYDAR AKAR (Kocaeli) – Ha, silahları
biz yolluyoruz Suriye’ye, CHP yolluyor silahları! Suriye’ye silahları kim
yolluyor, onu söyle. Silahları sanki biz yolluyoruz!
HAMZA DAĞ (Devamla) – 1937-1938
yıllarında yaşanan bu acı olaylarla ilgili Barış ve Demokrasi Partisinin
-önceki ismi BDP, yeni ismi HDP olan, ilk defa Anayasa Mahkemesi tarafından
parti kapatmayla değil, siyasi mücadeleyle ismini değiştirmek durumunda kalan
BDP’nin- vermiş olduğu bu öneriyi anlamlı buluyorum, doğru buluyorum, mantıklı
buluyorum…
HAYDAR AKAR (Kocaeli) – Silahları kim
yolluyor Suriye’ye?
HASİP KAPLAN (Şırnak) – BDP yaşıyor,
yaşıyor. BDP kapanmadı, çatı partisi. Siz particilikten anlamıyorsunuz. BDP
kapatılmadı beyim.
HAMZA DAĞ (Devamla) – …ama Meclis
araştırma komisyonunun bu işe faydalı olmayacağı düşüncesiyle hepinizi
saygıyla, sevgiyle, muhabbetle selamlıyorum. (AK PARTİ sıralarından alkışlar) 
HASİP KAPLAN (Şırnak) – Sayın Başkan…
İDRİS BALUKEN (Bingöl) – Son cümle
olmadı, son cümle.
ENGİN ALTAY (Sinop) – Sayın Başkan…
MUHARREM VARLI (Adana) – Yazık bu
ülkeye, nasıl ayakta kalmış bu kadar yıl? 
İHSAN ŞENER (Ordu) – Kötü bir şey
söylemedi ya!
BAŞKAN – Buyurunuz.
VIII.-
SATAŞMALARA İLİŞKİN KONUŞMALAR (Devam)
5.- Sinop Milletvekili Engin
Altay’ın, İzmir Milletvekili Hamza Dağ’ın HDP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
ENGİN ALTAY (Sinop) – Teşekkür ederim
Sayın Başkan.
Partimizin elbette… (Gürültüler)
Başkanım, olmuyor böyle.
BAŞKAN – Sayın milletvekilleri, rica
ediyorum.
ENGİN ALTAY (Devamla) – Sayın
milletvekilim konuşurken -gerçi son kısmına yetişebildim ama- gene diğer
arkadaşlarının yaptığı gibi yani hani, müflis tüccar iflas edince eski
defterleri karıştırırmış…
İHSAN ŞENER (Ordu) – Biz iflas etmedik
ki, iflas eden sizsiniz. İyi muhasebe yapmıyorsunuz demek ki. 
ENGİN ALTAY (Devamla) – …bu,
AKP’lilerin genel huyu hâline geldi. Cumhuriyet Halk Partisinin tarihinden
şeref duyuyorum, onur duyuyorum, böyle bir partiye mensup olmaktan da gurur
duyuyorum, iftihar ediyorum. (CHP sıralarından alkışlar)
Ancak, “Cumhuriyet Halk Partisinin
Suriye politikası” derken, Cumhuriyet Halk Partisinin Suriye’ye yönelik bir
bakış açısı var. Bizim, dış politikayla ilgili çok genel bir kuralımız var:
Yurtta barış, dünyada barış.
HAMZA DAĞ (İzmir) – Zulüm olsa da
barış. 
ENGİN ALTAY (Devamla) – Ama bizim komşu
ülkelere terörist ihraç etmek, oradaki terör örgütlerine silah temin etmek,
dünyanın değişik ülkelerinden insanları Türkiye’de kamp kurup, gerilla eğitimi
verip, üstlerine bombalar takıp başka ülkelere göndermek gibi bir politikamız
yok. 
İHSAN ŞENER (Ordu) – Ne kadar kolay
bunu söylemek, ne kadar kolay iftira atmak. 
HAYDAR AKAR (Kocaeli) – Niye rahatsız
oldunuz ki? Ne oldu şimdi?
ENGİN ALTAY (Devamla) – Evet,
Suriye’yle ilgili böyle düşünüyoruz.
İHSAN ŞENER (Ordu) – Bir sorumluluk
sahibi olun ya!
ENGİN ALTAY (Devamla) – Suriye’de akan
kanda birilerinin vebali vardır. Cumhuriyet Halk Partisinin Suriye politikası
gayet açıktır. 
Komşu ülkelerin ve dünyanın diğer
ülkelerinin iç işlerine karışmamak gibi bir politikamız var, bundan sonra da
var olmaya devam edecek ama komşu ülkelere terör ve terörist ihraç etmek gibi
bir politikamız yok, o sizin Hükûmetinize ait bir politika. (CHP sıralarından
alkışlar)
BAŞKAN – Halkların…
NURETTİN CANİKLİ (Giresun) – Sayın
Başkan…
BAŞKAN – Oylayayım şunu…
HASİP KAPLAN (Şırnak) – Sayın Başkan…
BAŞKAN – Söz vereceğim de Allah rızası
için şunu oylayayım çünkü yani farkında değilsiniz nasıl konuştuğunuzun. 
Halkların Demokratik Partisi Grubunun
vermiş olduğu öneriyi oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ENGİN ALTAY (Sinop) – Yoklama
istiyoruz. 
BAŞKAN – Yoklama istiyorsunuz, tamam. 
Sayın Altay, Sayın Havutça, Sayın Akar,
Sayın Öğüt, Sayın Atıcı, Sayın Özgümüş, Sayın Özkoç, Sayın Tanal, Sayın Aygün,
Sayın Genç, Sayın Kaplan, Sayın Toptaş, Sayın Çetin, Sayın Köse, Sayın Dinçer,
Sayın Balbay, Sayın Özkan, Sayın Değirmendereli, Sayın Acar, Sayın Özgündüz. 
Evet, yoklamayı başlatıyorum, iki
dakika süre veriyorum. 
(Elektronik cihazla yoklama yapıldı)
BAŞKAN – Toplantı yeter sayısı yoktur. 
Birleşime on dakika ara veriyorum. 
Kapanma Saati:
16.47
BEŞİNCİ OTURUM
Açılma Saati:
16.54
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale)
-----0-----
BAŞKAN – Sayın milletvekilleri, Türkiye
Büyük Millet Meclisinin 87’nci Birleşiminin Beşinci Oturumunu açıyorum. 
III.- YOKLAMA
 BAŞKAN - Halkların Demokratik Partisi
Grubu önerisinin oylamasından önce istem üzerine yapılan yoklamada toplantı
yeter sayısı bulunamamıştı. 
Şimdi, yoklama işlemini
tekrarlayacağım. 
İki dakika süre veriyorum ve yoklama
işlemini başlatıyorum. 
(Elektronik cihazla yoklama yapıldı)
BAŞKAN – İkinci defa yapılan yoklamada
da toplantı yeter sayısı bulunamadığı için, sözlü soru önergeleriyle, alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için 13 Mayıs 2014 Salı günü saat 15.00’te toplanmak
üzere birleşimi kapatıyorum.
Kapanma Saati:
16. 57 




(x) Bu bölümde Hatip tarafından Türkçe
olmayan kelimeler ifade edildi.




