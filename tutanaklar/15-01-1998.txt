















DÖNEM : 20  CİLT :
42  YASAMA YILI : 3


T. B. M. M.
TUTANAK DERGİSİ

43 üncü Birleşim
15 . 1 .
1998 Perşembe



İ Ç İ N D E K İ L E R

 I. – GEÇEN TUTANAK ÖZETİ
II. – YOKLAMA
III. – BAŞKANLIĞIN GENEL KURULA SUNUŞLARI
A)
GÜNDEMDIŞI KONUŞMALAR
1. – Edirne Milletvekili Erdal Kesebir’in, DSP’den ihraç edilme kararı
mahkemece iptal edilmesine rağmen partisince bu kararın uygulanmadığına ilişkin
gündemdışı konuşması
2.– Antalya Milletvekili Bekir Kumbul’un, Antalya Devlet
Hastanesinde uygulanan personel politikasına ilişkin gündemdışı konuşması ve
Sağlık Bakanı Halil İbrahim Özsoy’un cevabı
3.– Tokat Milletvekili Bekir Sobacı’nın, 2 nci Ulusal Demiryolu
Kongresine ve Devlet Demir Yolları İşletmesi Genel Müdürlüğünün sorunlarına
ilişkin gündemdışı konuşması
B) TEZKERELER VE ÖNERGELER
1. – TBMM Başkanı Hikmet Çetin’in Başkanlığında Hırvatistan ve
Bosna-Hersek Parlamento Başkanlarının vaki davetlerine icabet edecek Parlamento
heyetinde yer alacak milletvekillerine ilişkin Başkanlık tezkeresi (3/1262)
IV. – KANUN TASARI VE TEKLİFLERİYLE
KOMİSYONLARDAN GELEN DİĞER İŞLER
1. – 625 Sayılı Özel Öğretim Kurumları Kanunu ile 222 Sayılı İlköğretim
ve Eğitim Kanununun Bazı Hükümlerinin Değiştirilmesi Hakkında 254 Sayılı Kanun
Hükmünde Kararname ile 625 Sayılı Özel Öğretim Kurumları Kanununun Bir
Maddesinde Değişiklik Yapılmasına Dair 326 Sayılı Kanun Hükmünde Kararname ve
Millî Eğitim, Kültür, Gençlik ve Spor Komisyonu Raporu (1/71, 1/111) (S. Sayısı
: 168 ve 168’e 1 inci Ek)
2. – Kütahya Milletvekili Mustafa Kalemli, Anavatan Partisi Genel
Başkanı Rize Milletvekili Mesut Yılmaz, Doğru Yol Partisi Genel Başkanı İstanbul
Milletvekili Tansu Çiller, Demokratik Sol Parti Genel Başkanı İstanbul
Milletvekili Bülent Ecevit, Cumhuriyet Halk Partisi Genel Başkanı Antalya
Milletvekili Deniz Baykal ile 292 Milletvekilinin; Türkiye Cumhuriyeti
Anayasasının 83 üncü Maddesinin Değiştirilmesine Dair Kanun Teklifi ve Anayasa
Komisyonu Raporu (2/676) (S. Sayısı : 232)
3. – Olağanüstü Hal Bölgesinde ve Kalkınmada Öncelikli Yörelerde
İstihdam Yaratılması ve Yatırımların Teşvik Edilmesi ile 193 Sayılı Gelir
Vergisi Kanununda Değişiklik Yapılması Hakkında Kanun Tasarısı ve Plan ve Bütçe
Komisyonu Raporu (1/660) (S. Sayısı : 392)
4. – Türk Silahlı Kuvvetleri Personel Kanununun 49 uncu Maddesinde
Değişlik Yapılmasına ve Kanuna Bir Ek Geçici Madde Eklenmesine Dair Kanun
Tasarısı ve Plan ve Bütçe Komisyonu Raporu (1/619) (S. Sayısı : 375)
5. – Emniyet Teşkilatı Kanununun Bir Maddesinde Değişiklik Yapılmasına
Dair 490 Sayılı Kanun Hükmünde Kararname ve İçişleri Komisyonu Raporu (1/217)
(S. Sayısı : 132) (Dağıtma tarihi : 14.11.1996)
6. – Yüksek Öğretim Kurumları Teşkilatı Hakkında 41 Sayılı Kanun
Hükmünde Kararnamenin Değiştirilerek Kabulüne Dair 2809 Sayılı Kanuna Ek
Maddeler Eklenmesi Hakkında Kanun Tasarısı ve Doğru Yol Partisi Grup
Başkanvekili Ankara Milletvekili Saffet Arıkan Bedük’ün; Benzer Mahiyetteki
Kanun Teklifi ve Millî Eğitim, Kültür, Gençlik ve Spor ve Plan ve Bütçe
komisyonları raporları (1/647, 2/636) (S. Sayısı : 388)
7. – Tabiî Afetlerden Zarar Gören Vakıf Taşınmazların Afet Öncesi
Kiracılarına Kiracılık Hakkı Tanınması ve Gayrimenkul Kiraları Hakkında Kanuna
Bir Geçici Madde Eklenmesine Dair Kanun Tasarısı ve Plan ve Bütçe ve Adalet
komisyonları raporları (1/680) (S. Sayısı : 396)
V. – SORULAR VE CEVAPLAR
A) YAZILI SORULAR VE CEVAPLARI
1. – Erzurum Milletvekili Aslan Polat’ın, Erzincan-Refahiye’de güvenlik
güçlerince öldürüldüğü iddia edilen bir şahsa ilişkin sorusu ve İçişleri Bakanı
Murat Başesgioğlu’nun yazılı cevabı (7/3987)
2. –Bilecik Milletvekili Bahattin Şeker’in, Bilecik Gümrük
Müdürlüğüne ilişkin sorusu ve Devlet Bakanı Rıfat Serdaroğlu’nun yazılı cevabı
(7/4046)
I. – GEÇEN TUTANAK ÖZETİ
TBMM Genel Kurulu saat 12.00’de açılarak üç oturum yaptı.
Erzurum Milletvekili Ömer Özyılmaz, Erzurum İlinin sosyo ekonomik
sorunlarına ilişkin gündemdışı bir konuşma yaptı.
Samsun Milletvekili Ayhan Gürel’in, Samsun’da meydana gelen uçak
kazasına, 
Samsun Milletvekili Murat Karayalçın’ın da, Samsun havaalanı projesine,
İlişkin gündemdışı konuşmalarına da, Devlet Bakanı Rıfat Serdaroğlu
cevap verdi.
Mısır’a gidecek olan Kültür Bakanı M. İstemihan Talay’a, dönüşüne kadar,
Devlet Bakanı Hasan Hüsamettin Özkan’ın vekillik etmesinin uygun görülmüş
olduğuna ilişkin Cumhurbaşkanlığı tezkeresi ile,
Kuzey Atlantik Asamblesi Türk Grubunda boş bulunan yedek üyelik için,
Demokrat Türkiye Partisi Grubunca, Manisa Milletvekili Ayseli Göksoy’un aday
gösterildiğine ilişkin Türkiye Büyük Millet Meclisi Başkanlığı tezkeresi,
Genel Kurulun bilgisine sunuldu.
Mardin Milletvekili Hüseyin Yıldız ve 19 arkadaşının, Mardin İlinde
tohumluk dağıtımıyla ilgili yolsuzluk ve usulsüzlük yapıldığı iddialarını
araştırmak,
Kocaeli Milletvekili Bekir Yurdagül ve 21 arkadaşının, TEKEL’in
özelleştirilmesine yönelik uygulamaları araştırarak alınması gereken tedbirleri
belirlemek,
Amacıyla birer Meclis araştırması açılmasına ilişkin önergeleri (10/234)
(10/235) okundu; önergelerin gündemdeki yerlerini alacağı ve öngörüşmelerinin,
sırasında yapılacağı açıklandı.
Gündemin “Sözlü Sorular” kısmının :
1 inci sırasında bulunan, Konya Milletvekili Veysel Candan’ın (6/602)
esas numaralı sözlü sorusuna, Millî Eğitim Bakanı Hikmet Uluğbay,
7 nci sırasında bulunan, Niğde Milletvekili M. Salih Katırcıoğlu’nun
(6/610) esas numaralı sözlü sorusuna, Devlet Bakanı Refaiddin Şahin,
10 uncu sırada bulunan, Sinop Milletvekili Kadir Bozkurt’un (6/614) esas
numaralı sözlü sorusuna da Devlet Bakanı Yücel Seçkiner,
Cevap verdiler;
Konya Milletvekili Veysel Candan, 2, 3 ve 4 üncü sıralarda bulunan
(6/603) (6/604), (6/605);
Ankara Milletvekili Ersönmez Yarbay, 6 ncı sırada bulunan (6/607);
Bursa Milletvekili Ertuğrul Yalçınbayır, 9 uncu sırada bulunan (6/613);
Esas numaralı soruları üzerinde, üç birleşim içerisinde
cevaplandırılmadıklarından dolayı, görüşlerini açıkladılar;
5 inci sırasında bulunan (6/606),
8 inci sırasında bulunan (6/611),
12 nci sırasında bulunan (6/616),
13 üncü sırasında bulunan (6/617),
14 üncü sırasında bulunan (6/618),
15 inci sırasında bulunan (6/619),

Esas numaralı sözlü soruların, üç birleşim içerisinde
cevaplandırılmadıklarından, yazılı soruya çevrildikleri ve gündemden
çıkarıldıkları açıklandı;
11 inci sırasında bulunan, Konya Milletvekili Veysel Candan’ın (6/615)
esas numaralı sözlü sorusuna Devlet Bakanı Refaiddin Şahin cevap verdi; soru
sahibi de cevaba karşı görüşlerini açıkladı.
Gündemin “Kanun Tasarı ve Teklifleriyle Komisyonlardan Gelen Diğer
İşler” kısmının :
1 inci sırasında bulunan 168 ve 168’e 1 inci Ek,
2 nci sırasında bulunan 132,
4 üncü sırasında bulunan 232,
Sıra sayılı kanun tasarı ve tekliflerinin görüşmeleri, komisyon
yetkilileri Genel Kurulda hazır bulunmadıklarından,
5 inci sırasında bulunan, 392 sıra
sayılı kanun tasarısının görüşmeleri de, tasarının Komisyonca geri
alınan maddeleriyle ilgili rapor gelmediğinden,
Ertelendi;
3 üncü sırasında bulunan, Ailenin Korunmasına Dair Kanun Tasarısı
(1/597) (S. Sayısı : 335 ve 335’e 1 inci Ek) ile,
6 ncı sırasında bulunan, Ateşli Silahlar ve Bıçaklar ile Diğer Aletler
Hakkında Kanunun Bir Geçici Maddesinde Değişiklik Yapılmasına Dair Kanun
Tasarısının (2/653, 2/735) (S. Sayısı : 280),
Yapılan görüşmelerden sonra, kabul edildikleri ve kanunlaştıkları
açıklandı;
7 nci sırasında bulunan, Türk Silahlı Kuvvetleri Personel Kanununun 49
uncu Maddesinde Değişiklik Yapılmasına ve Kanuna Bir Ek Geçici Madde
Eklenmesine Dair Kanun Tasarısı (1/619) (S. Sayısı : 375) üzerinde yapılan
görüşmelerden sonra, tasarının maddelerine geçilmesi hususu kabul edildi.
Alınan karar gereğince, kanun tasarı ve tekliflerini sırasıyla görüşmek
için 15 Ocak 1998 Perşembe günü saat 12.00’de toplanmak üzere, birleşime
16.07’de son verildi.
 Hasan Korkmazcan Başkanvekili
 Mustafa Baş Mehmet
Korkmaz İstanbul Kütahya  Kâtip
Üye Kâtip
Üye
BİRİNCİ
OTURUM
Açılma Saati:
12.00
15 Ocak 1998
Perşembe
BAŞKAN:
Başkanvekili Hasan KORKMAZCAN
KÂTİP ÜYELER:
Mustafa BAŞ (İstanbul), Mehmet KORKMAZ (Kütahya)


BAŞKAN – Türkiye Büyük Millet Meclisinin 43 üncü
Birleşimini açıyorum. 
Görüşmelere başlıyoruz. 
Sayın milletvekilleri, gündeme geçmeden önce, üç
milletvekili arkadaşıma gündemdışı söz vereceğim. 
III. – BAŞKANLIĞIN GENEL KURULA SUNUŞLARI
A) GÜNDEMDIŞI
KONUŞMALAR
1. – Edirne
Milletvekili Erdal Kesebir’in, DSP’den ihraç edilme kararı mahkemece iptal
edilmesine rağmen partisince bu kararın uygulanmadığına ilişkin gündemdışı
konuşması
BAŞKAN – Gündemdışı ilk söz, Edirne Milletvekili Sayın
Erdal Kesebir'in. Sayın Kesebir, ülkemizdeki son siyasî ve ekonomik
gelişmelerle ilgili olarak gündemdışı söz talebinde bulunmuşlardır. 
Buyurun Sayın Kesebir. 
Süreniz 5 dakikadır. 
ERDAL KESEBİR (Edirne) – Değerli Başkan, Yüce Meclisin
değerli üyeleri; hepinizi saygıyla selamlarım. 
Bilindiği üzere, partisi Demokratik Sol Partiden ihraç
edilmiş bir milletvekiliyim. İhraç edildikten sonra yargıya başvuran ilk
milletvekiliyim. Yargı kararıyla partisine geri dönen, yine ilk
milletvekiliyim. Partisine döndükten sonra grup toplantısına alınmayan ve
ikinci kez partisinden ihraç edilen, yine ilk milletvekiliyim. Türkiye
Cumhuriyeti Devleti bir hukuk devletidir diyoruz, yargı tüm erklerin
üzerindedir diyoruz, yargının üstünlüğünü savunuyoruz; ama, uygulamıyoruz. 
Benim yaşamımda, örneğin, bir parti genel başkanının,
bir Meclis eski başkanının yasa uygulamazlığı var, yasaları tanımazlığı, ben
bildiğimi yaparım feodal anlayışı var. 21 Ocak 1997'de, Ankara 25 inci Asliye
Hukuk Mahkemesi, cumhuriyet tarihinde ilk kez, ihraç edilen Erdal Kesebir,
Hasan Hüseyin Çizmeci, Mehmet Karaduman, Mehmet Hüdaverdi Serdaroğlu, Fahri
Yağlıcı, Ümit ülgen ve Bülent Varel'in ihraç kararlarını kesin olarak iptal
etti. Bu kararın temyizi yok, itirazı yok.
22 Ocak 1997'de, Demokratik Sol Parti Genel Başkanı
Sayın Bülent Ecevit "ihraç kararları, esastan değil, şekil ve usul
yönünden bozulmuştur; tekrar disiplin işlemlerine başlayacağız" diyerek,
basına açıklama yaptı; sanki, Anayasa ve Siyasî Partiler Yasası gereği,
yargının esastan konuyu tartışamayacağını bilmiyormuş gibi...
ALİ ILIKSOY (Gaziantep) – Sayın Başkanım, siyasî iç
çekişmeler, Genel Kurula yansıtılmaz.
ERDAL KESEBİR (Devamla) – ... ve yine, 22 Ocak 1997'de,
Sayın Rahşan Ecevit imzasıyla, Demokratik Sol Parti Merkez Disiplin Kuruluna
verildik. Bunun üzerine, o günkü Meclis Başkanı Sayın Kalemli'ye başvurdum ve
Anayasanın 138 inci maddesinde "Yasama ve yürütme organları ile idare,
mahkeme kararlarına uymak zorundadır; bu organlar ve idare, mahkeme kararlarını
hiçbir suretle değiştiremez ve bunların yerine getirilmesini geciktiremez"
denildiğini belirterek, hakkımdaki ihraç kararının iptal edildiğini, bağımsız
milletvekili statüsünden çıkarılarak DSP milletvekilliğine geri döndüğümü, TBMM
kayıtlarında bu durumun düzeltilmesini ve düzeltmenin kamuoyuna duyurulmasını
arz ettim. Sayın Kalemli, konunun parti içi bir konu olduğunu,
karışamayacağını; ancak, hâkimin doğrudan kendisine bildirmesi halinde
değerlendireceğini söyledi. Hâkimin, yapılacak işlemler için "ayrıca
müzekkere yazılmasına gerek bulunmamaktadır" demesine rağmen hiçbir şey
yapılmadı, dilekçeme yanıt bile verilmedi. 
Ben, Edirne Milletvekili Erdal Kesebir olarak, yargı
kararını aldığım 21 Ocak 1997'den, ikinci kez ihraç edildiğim 26 Şubat 1997'ye
kadar ne idim? Eğer bağımsızsam, DSP, beni, ikinci kez neden ihraç etti? DSP,
herhangi bir bağımsız milletvekilini bu şekilde ihraç edebilir mi? Eğer
bağımsızsam, yargıyı neden meşgul ettik? Yargı, o geçersiz kararı neden aldı? O
geçersiz kararı alanlar, neden boş yere maaş alıyorlar? Anayasanın, 138 inci
maddesinin gücü nedir, geçerliliği nedir; hükümsüzse neden çıkarılmıyor? 
Bu gerekçelerle, 22 Eylül 1997'de bir basın toplantısı
yaparak, hukuku uygulamayan, yasaları tanımayan bir kişiyi, yasaları yapan bir
kurumun başkanlığına uygun görmediğimi ve Sayın Mustafa Kalemli'ye Meclis
Başkanlığı seçiminde oy vermeyeceğimi basın toplantısıyla açıklayan tek milletvekili oldum. Sayın Kalemli hesap yaptı,
yanlış hesap yaptı; yanlış hesap Bağdat'tan geri döndü.
Buradan, Demokratik Sol Parti Genel Başkanı ve Başbakan
Yardımcısı Sayın Ecevit'e bir sorum olacak: Bu haftaki bir Yeni Yüzyıl
Gazetesinde, 14 Ekim 1997 tarihinde, talimatlarınız gereği, Başkanvekili Sayın
Uluç Gürkan, İdare Amiri Sayın Mustafa Yılmaz ve Kâtip Üye Sayın Kâzım Üstüner
imzasıyla, Sayın Kalemli'ye usulsüzlük iddialarını bildirdiğinizi ve NTV'de de
verdiğiniz yanıtta, Sayın Kalemli'nin inceleme sonunda yaptığı açıklamadan
tatmin olmadığınızı duydum. Usulsüzlük iddiasında bulunduğunuz bir kişinin
Meclis Başkanlığına seçilmesi için 16 Ekim 1997'de DSP Grubu olarak oy
vermenizi, dürüst lider, dürüst parti anlayışınıza uygun buluyor musunuz? 
(Mikrofon otomatik cihaz tarafından kapatıldı)
BAŞKAN – Sayın Kesebir, konuşmanızı tamamlayın efendim.
ERDAL KESEBİR (Devamla) – Sizlerin oylarıyla Sayın
Kalemli o gün Meclis Başkanı seçilseydi, bu yolsuzlukların ortaya
çıkabileceğine inanıyor musunuz?
Türkiye hukuk devleti olmalıdır, yargı bağımsız
olmalıdır; yargının üstünlüğü, hukukun üstünlüğü tartışılmamalıdır. Türkiye'nin
tüm sorunları hukukta, hakta yatmaktadır. Güçlülerin karşısında haklılar
kazanmalıdır; haklılar kaybeder güçlüler kazanırsa, hiçbir sorunumuzu
çözemeyiz, çeteleri önleyemeyiz. Örneğin, bir çevre olayında, Ergene'deki
sanayi kirliliğini, Kaz Dağındaki orman talanını, Bergama'daki siyanür
barajlarını önleyemeyiz. Sayın Ecevit, sizi yıllarca umut bildik; umutsuzluğun
sembolü olmayın.
Yüce Meclise saygılarımı sunarım. (CHP sıralarından
alkışlar)
BAŞKAN – Gündemdışı konuşan Edirne Milletvekili Sayın
Erdal Kesebir'e teşekkür ediyorum.
METİN BOSTANCIOĞLU (Sinop) – Sayın Başkan...
BAŞKAN – Buyurun Sayın Bostancıoğlu.
METİN BOSTANCIOĞLU (Sinop) – Sayın Başkanım, bu kürsüde
hangi hallerde gündemdışı konuşulacağı, hangi hallerin gündemdışı konuşmaya
konu olabileceği, İçtüzüğümüzde yazılıdır. Hal böyleyken, kürsünün, ihraç
edilmiş bir partilinin -artık, partililik sıfatı kalmayan bir kişinin-
Partimize ve Genel Başkanımıza bu şekilde saldırmasına imkân sağlayacak şekilde
kullanılmasına izin vermemeniz gerekirdi. Hatta, bu izni, her ne kadar,
"ülkemizdeki son gelişmeler" başlığı altında sizden istediyse de,
sizi yanılttıysa da, konuşma sırasında, yanıltıldığınızı görüp, bu konuşmayı
kesmeniz gerekirdi. Bu konuşmaların tamamı, karşılıklı tartışmayı, münakaşayı
gerektirecek konular şekline getirilmemelidir. O nedenle, bu uygulamanızın
yanlış olduğunu bilmenizi istiyorum. 
Kendisine, cevap verilebilecek vasıfta olanlarına cevap
verilebilecek. Bu konularda cevap vermeyi, şu anda, ben, gerekli görmüyorum;
zaten, uygulama da, bana cevap verme imkânı vermiyor.
O nedenle, uygulamanızın yanlış olduğunu belirtiyorum.
Bir daha böyle şeylere vesile olmamanızı, imkân vermemenizi diliyorum.
BAŞKAN – Teşekkür ederim Sayın Bostancıoğlu.
Ben de, İçtüzüğün, gündemdışı konuşmalarda acil
hallerde Meclise duyurulması gereken hususları kapsaması gerektiğini biliyorum;
ancak, sayın milletvekillerinin bana verdikleri konuların içeriğini, ayrıca,
önceden görme imkânım yok; hiçbir Meclis başkanvekilinin, Meclisi yöneten
kişinin görme imkânı da yok. 
METİN BOSTANCIOĞLU (Sinop) – Yani, yanıltıldınız.
BAŞKAN – Milletvekili arkadaşlarımız, kendilerinin,
acil olduğunu, İçtüzüğe uygun olduğunu düşündükleri görüşlerini, sırası
gelince, burada ifade ediyorlar. Benim, burada, bir hususta, siz söz
almasaydınız da zaten beyanım olacaktı. Milletvekilleri, diğer
milletvekillerine soru yöneltme hakkına sahip değildirler. Onun için, Sayın
Ecevit'e yöneltmiş oldukları soruları yöneltilmemiş sayıyorum. Onu sadece bir
konuşma, ifade üslubu olarak değerlendireceğimi ifade edecektim siz söz
almasanız da; ama, ben, mümkün olduğu kadar arkadaşlarım konuşurken sözlerine
müdahale etmemek gibi bir tutumu genellikle benimsemiş olan bir kişiyim.
Konuşma biter, ondan sonraki kendi değerlendirmemi, icap ediyorsa, ben tutanağa
geçiririm veya itirazlar dolayısıyla, tutanağa, dengeyi sağlayacak görüşler de
geçmiş olur. 
Arkadaşımızın konuşmasını, ben, tamamen güncel
olaylarla ilgili olarak almıştım, sözü öyle vermiştim. Parti içi sorunları
tartışmayı takdir etti kendisi. O, kendi takdir edeceği husus; kamuoyunun da
takdir edeceği bir husustur. 
METİN BOSTANCIOĞLU (Sinop) – Yani, parti içinde bizi
yanılttığı gibi, bu konuşmada da sizi yanılttı, değil mi efendim?
BAŞKAN – Rica ederim... Benim değerlendirmem o şekilde
değil.
2.
–Antalya Milletvekili Bekir Kumbul’un, Antalya Devlet Hastanesinde
uygulanan personel politikasına ilişkin gündemdışı konuşması ve Sağlık Bakanı
Halil İbrahim Özsoy’un cevabı
BAŞKAN – Şimdi, gündemdışı konuşmalarda ikinci sıradaki
arkadaşımı kürsüye davet edeceğim.
Antalya Milletvekili Sayın Bekir Kumbul, Antalya Devlet
Hastanesindeki son gelişmeler konusunda söz istemiştir.
Buyurun Sayın Kumbul. (CHP sıralarından alkışlar)
Konuşma süreniz 5 dakikadır Sayın Kumbul.
BEKİR KUMBUL (Antalya) –Teşekkür ederim Sayın
Başkan.
Sayın Başkan, değerli milletvekilleri; Antalya Devlet
Hastanesindeki personel politikasıyla ilgili düşüncelerimi sunmak üzere kürsüye
çıkmış buluyorum; bu vesileyle, Yüce Meclisi saygıyla selamlıyorum.
Değerli arkadaşlarım, aslında, yerel konularla kürsüye
çıkmak çok da hoşuma giden bir şey değil; ancak, bu, ülkenin değişik yerlerinde
böyle uygulanıyorsa, ışık tutar amacıyla dile getirmek istiyorum. 
Değerli arkadaşlarım, Antalya Devlet Hastanesi, 500
yataklı, yılda 800 bin civarında poliklinik muayenenin yapıldığı, 35 bin
civarında hastanın yatarak hizmet gördüğü, 12 bin hastanın ameliyat edildiği,
belki de 1,5 milyon nüfuslu Antalya'ya çok çok küçük gelen bir hastane; ama,
buna rağmen, gerçekten, yoğun bir çalışma içerisindedir. Antalya Devlet
Hastanesini böyle görüyoruz. O zaman, idarecileri ne yapıyor, ne yapmaya
çalışıyor, onu da değerlendirmekte yarar var; belki, o zaman, sorunu daha yerli
yerine oturtabiliriz. İdareciler de, gerçekten, canla başla o hastaneye bir
şeyler kazandırmaya çalışıyorlar. Son yıllarda 2 adet tomografi cihazı aldılar;
kendi yağlarıyla kavrulmaya çalışıyorlar. 2 bin metrekare civarında -belki
kaçak olan- bir kapalı alan oluşturdular, 43 poliklinik yarattılar. Yine,
yıllık döner sermaye birikimi 1 trilyonun üzerinde. Böylesi bir çalışma
içindeler. Gerçekten, Antalya Devlet Hastanesi, artık, eğitim hastanesi olma
yolunda gidiyor; onu da görüyorum. Bunu görürken, bir şeyi daha gördüm.
Elbette, bunun da, Sayın Bakan tarafından değerlendirilmesini istiyorum.
Böylesi bir hastanede, şahsen ben, idarecilerin ödüllendirilmesini isterdim.
Peki ne oldu? Olan şuydu: Bundan birkaç ay önce, eczacısı, eşi Antalya'da
çalıştığı halde, Burdur'a sürüldü. O yetmedi, daha sonra başhemşiresi görevden
alındı; biraz beklendi, hastane müdürü görevden alındı; bunlar da yetmedi,
sonra, başhekimi görevden alındı, başhekim yardımcıları görevden alındı. 
Değerli arkadaşlarım, Sayın Bakan da, aslında, bu
kademelerden geldi; bunları yaşayarak geldi. Bürokraside çalışmanın, idareci
olmanın sıkıntılarını bilerek geldi. Bunu hepimiz biliyoruz; ama, idareci de
kolay yetişmiyor. Orayı idare etmek de kolay değil. Onları ödüllendirme yerine,
onları küstürürsek, iyi şeyler yapmamış oluruz. Eğer sadece Antalya'da değil,
ülkenin değişik yerlerinde varsa, bu, büyük yanlışlıktır diye vurgulamak
istiyorum. Bu yanlışsa, bu yanlıştan dönülmesini de istirham ediyorum. Daha bir
gün önce, başhekimi de alınıverdi. Bu, eğer, ülkenin sağlık politikasına,
Antalya halkının sağlığına bir şeyler kazandıracaksa ve haklı nedenleri varsa,
o haklı nedenleri de duymak isterim; ama, bir haksızlık varsa, bu haksızlıktan
da geri dönülmesini istiyorum, bunun ciddî şekilde incelenmesini istiyorum.
Oraya müfettişler de gitti, ciddî bir şey buldukları kanısında da değilim;
çünkü, yıllarca ben orada hekimlik yaptım; hekimlik yaptığım sürede -Sigorta
Hastanesinde hekimlik yaparken- elbette, o hastaneyle de ilişkilerimiz
oluyordu, nasıl yürütüldüğünü de biliyorum. Onun için, haksızlıkların
olmadığını düşünüyorum. Bunun yerine, o hastanemizi geliştirelim, eğitim
hastanesi şekline dönüştürelim. 
Yine, Antalya'nın çeperlerinde, Toroslarında birçok
sağlık ocağında hekim yok. Onlara hekim istihdam edelim, bu konuda çalışmalar
yapalım. Yöre milletvekili olarak bize düşen bir görev varsa, biz, her zaman
hazırız. Daha birkaç gün önce, Akseki'nin Cevizlisinden Belediye Başkanı aradı;
aylardır sağlık ocağı boş... Ulaşımı zor. Buraları destekleyebilelim. Değilse,
eğer yapılan işler siyasî amaçla yapılıyorsa, inanın, bunun, ne partiye ne
ülkeye ne de sağlık politikasına hiçbir yararı olmayacaktır. Yapacağımız
şeyler, sağlığı geliştirme doğrultusunda olmalıdır diye düşünüyorum. 
(Mikrofon otomatik cihaz tarafından kapatıldı)
BAŞKAN – Sayın Kumbul, konuşmanızı tamamlayın efendim. 
BEKİR KUMBUL (Devamla) – Ben, bu arada, Sayın Bakanın
bu konuda duyarlı davranacağını umuyorum, Yüce Meclisi saygıyla selamlıyorum.
(CHP ve DSP sıralarından alkışlar) 
BAŞKAN – Gündemdışı konuşan
Antalya Milletvekili Sayın Bekir Kumbul'a teşekkür ediyorum. 
Gündemdışı konuşmayı cevaplamak üzere, Sağlık Bakanı
Sayın Dr. Halil İbrahim Özsoy söz
istemişlerdir. 
Buyurun Sayın Bakan. 
SAĞLIK BAKANI HALİL İBRAHİM ÖZSOY (Afyon) – Sayın
Başkan, değerli milletvekilleri; Antalya Milletvekili Sayın Dr. Bekir Kumbul'un
"Antalya Devlet Hastanesindeki cereyan eden olaylar" başlığı altında
yaptığı konuşmaya cevap vermek üzere huzurlarınızdayım; hepinizi saygıyla
selamlıyorum. 
Antalya, turizm yönünden gözbebeğimiz olan bir şehir.
Altı aylık iktidar dönemimizde, özellikle turizm mevsimini de göz önüne alarak
ve şunu da ifade edeyim ki, biraz evvel konuşan arkadaşımızın genel başkanının
da seçim bölgesi olması nedeniyle sağlık yönünden hiçbir eksikliğin olmaması
için gerekli hassasiyet gösterilmiştir. 
Antalya Devlet Hastanesi dahil olmak üzere, 1.7.1997
tarihinden -yani, işbaşına geldiğimiz günden- itibaren, sadece Devlet
Hastanesine çeşitli branşlarda 34 uzman, ilçelerine de 33 uzman gönderilmiştir.
İl geneline, bütün sağlık ocaklarında birden fazla hekim bulunsun, herhangi bir
şikâyet konusu olmasın diye 1 Temmuzdan itibaren 124 pratisyen hekim, 56 ebe
tayin edilmiştir, 45 hemşire ve 26 sağlık memuru gönderilmiştir. Böylece, 358
sağlık personeli, 1 Temmuzdan başlamak üzere, bugüne kadar, Antalya'da görev
almıştır. Benim seçim bölgemde -Sağlık Bakanı olarak itiraf ediyorum- sağlık
ocaklarında ebe eksiği vardır, hekim eksiği vardır, ilçe hastanelerinde uzman
eksiği vardır; ama, Antalya'da eksiklik olmasın diye, Bakanlık olarak, bütün
fedakârlığı yapmışızdır. 
Ben, Sayın Kumbul'dan teşekkür beklerken, uyarı almamı
da nasıl değerlendireceğim, bilemiyorum; ama, yine de, uyarısı için teşekkür
ediyorum; daha fazla dikkat edeceğiz Antalya'ya. 
Özellikle şunu ifade etmek istiyorum: Başhekimlik,
hekimlik mesleğinin dışında, idarî bir göverdir, ikinci bir görevdir ve makamın
talimatına bağlı, görevlendirmeyle verilen bir görevdir; kadro görevi değildir,
uzmanlık görevi değildir, hekimlik görevi değildir, tamamen idarî bir görevdir.
Bugün, Türkiye'de 703 başhekim vardır. Ana-çocuk sağlığı başhekimlerini de
sayarsanız, 986 başhekim vardır ve altı ay içerisinde hiçbir siyasî talep veya
istek olmamasına rağmen, 34 başhekim değiştirilmiştir; bunun bir kısmı da
dilekçesiyle değiştirilmiştir. Bakanlığımda, dilekçesiz ve gerekçesiz hiçbir
işlem yapılmaması için gerekli hassasiyet gösterilmektedir. 
Sayın başhekimin görevinden -yani, ikinci görevinden-
alınarak uzmanlığına devam etmesi konusu ise, altı aydan beri, Antalya'da, hem
mahallî basını hem de mahallî idarecileri ilgilendirmektedir. Kendisi, âdeta,
taraf olmuş gibi, yerli yersiz beyanatlarda bulunmaktadır. Ayrıca, Bakanlıkça
oraya yapılması düşünülen kalp cerrahi merkezine, âdeta defans göstermiştir ve
etrafa, 1 Ocakta emekli olacağını yaymıştır. Biz, emekli olması için
beklemişizdir; çünkü, beraber başhekimlik yaptık, benim arkadaşımdır,
meslektaşımdır. O yüzden, 1 Ocağı da bekledik; emekli dilekçesi gelmeyince,
hiçbir siyasî talep ve istek karşılığı olmaksızın ve beraber çalıştığı
yardımcısını görevlendirmek suretiyle -kadrolaşma da değildir bu- Sayın
Kumbul'un ifade ettiği gibi, bir eğitim hastanesine gitmek için, yeni bir
aktivasyon, bir şevk, bir heyecan vermek için yapılmıştır. 
Yine, Sayın Kumbul'un uyarılarını göz önüne alarak,
konuyu, kendimce, özellikle, bizzat inceleyeceğim; gerekli herhangi bir şey
varsa, düzeltilme yoluna gidilecektir. Antalya'ya verdiğimiz hizmetler
konusunda bize açıklama fırsatı verdiği için kendilerine teşekkür ediyor;
hepinizi saygıyla selamlıyorum. (ANAP ve DSP sıralarından alkışlar)
BAŞKAN – Gündemdışı konuşmayı Hükümet adına cevaplayan
Sağlık Bakanı Sayın Halil İbrahim Özsoy'a teşekkür ediyorum.
3. – Tokat
Milletvekili Bekir Sobacı’nın, 2 nci Ulusal Demiryolu Kongresine ve Devlet
Demir Yolları İşletmesi Genel Müdürlüğünün sorunlarına ilişkin gündemdışı
konuşması
BAŞKAN – Değerli arkadaşlarım, gündemdışı üçüncü sözcü,
Tokat Milletvekili Sayın Bekir Sobacı. 
Sayın Sobacı, 2 nci Ulusal Demiryolu Kongresi ve
demiryolu ağımız konusunda söz istemişlerdir.
Sayın Sobacı, konuşma süreniz 5 dakikadır.
Buyurun.
BEKİR SOBACI (Tokat) – Sayın Başkan, değerli
arkadaşlar; hepinizi saygıyla selamlıyorum. 
İktisat biliminin klasik tarifi "Sonsuz
ihtiyaçların kıt iktisadî kaynaklarla karşılanması" diye yapılır. Bu
açıdan, iktisadî kaynakları, bir kategorize edebilmek mümkün olursa,
yenilenebilir, yenilenmeyen ve üçüncü bir kategori olarak düşünülebilecek olan
sürekli kalıcı iktisadî kaynaklar olarak anlayabiliriz. Sürekli kalıcı iktisadî
kaynaklar açısından baktığımızda, bir ülkenin tarihî, kültürel birikimi,
hinterlandı ve ayrıca, o ülkenin coğrafî ve jeostratejik konumu da, aslında,
kalıcı iktisadî kaynak olarak algılanabilir. İşte, bu açıdan baktığımızda, her
zaman "Türkiye, Avrupa ile Asya arasında bir köprüdür" diyoruz,
doğrudur; ama, bunun avantajlarını, maalesef, iktisadî kazançlara
çeviremiyoruz. 
İşte, bu noktada, demiryolunun ulusal ve uluslararası
önemi karşımıza çıkıyor. Böyle önemli bir konuda 2 nci Ulusal Demiryolu
Kongresini tertip eden Ulaştırma Bakanlığımıza ve Devlet Demiryolları İşletmesi
Genel Müdürlüğüne teşekkür ediyorum; ayrıca, bu Kongreye değerli bilimsel
katkıları sağlayan katılımcılara da teşekkür ediyorum. 
Bu sözlerimden sonra, kısaca, demiryollarımızın bazı
noktalardan değerlendirmesine geçmek istiyorum. 
Bugün, ülkemizde, demiryollarımız, hat uzunluğu
itibariyle, cumhuriyet öncesi 3 714 kilometre, cumhuriyet sonrası 1923-1950
arasında 3 780 kilometre olmak üzere, toplam 7 500 kilometreye yakın bir
uzunluğa erişmiştir. Daha sonra, ulaştırma sektörünün birbirini tamamlayan iki
ana unsuru olan demiryolu ve karayolu taşımacılığındaki dengeler, maalesef,
seçilen politikalar sebebiyle, demiryolu taşımacılığı aleyhine gelişmiştir.
Örnek olarak vermek gerekirse, 1950 yılında genel ulaştırma sistemleri içerisinde
yolcu taşımacılığında yüzde 42, yükte de yüzde 78 pay almış olan demiryolu,
1990 yılına gelindiğinde yüzde 4,5 yolcu taşımacılığı ve yüzde 9,8 yük
taşımacılığıyla, maalesef, bire on oranında gerilemiştir. Kayıpları bununla da
izah etmek mümkün değildir. Maalesef, Demiryolları Genel Müdürlüğüne bağlı
üretici kuruluşlardaki teknoloji kopukluğu ve yatırım eksikliği sebebiyle,
bugün, sadece iki büyük şehrimizin, Ankara ve İstanbul'un metro ve raylı taşıma
sistemlerindeki araçlar için yüz milyonlarca doları yurt dışına vermek zorunda
kaldık. Bu da, millî gelir, istihdam ve yatırım kayıplarını, büyük oranda,
karşımıza çıkarmıştır. 
Yine, bugün, demiryollarımız, çeken-çekilen araç
bakımından ve ray hatlarının yaşlılığı açısından önem arz ediyor. Maalesef, bugün,
çeken-çekilen araç ve rayların ortalama ömrü, 20 ilâ 30 yaş arasındadır. İşte,
bu noktadan, ülkemiz için demiryollarının uluslarası boyutuna da bir göz atmak
gerekirse; bugün yapılan projeksiyonlarda 21 inci Yüzyılın ilk çeyreğine
ulaşıldığında, dünya üretiminin yüzde 67'si Asya'da gerçekleşecektir. İşte, bu
verilerle, ülkemiz, bir an önce, uluslararası demiryolu transit taşımacılık
yatırımlarını ve hatlarını gerçekleştirmek zorundadır arkadaşlar. Bu noktada,
Orta Asya cumhuriyetlerdeki, Türkî cumhuriyetlerdeki bizim tarihî bağlarımız da
önem arz etmektedir ve bu arada, yine, Türkiyemiz, ülkemiz, ideolojik ve
siyasal rejim saplantılarını bir tarafa bırakarak, Orta Asya'da, Ortadoğu'da
işbirliği ve iktisadî işbirliklerinde kimsenin gözünün içine bakmadan, icazet
istemeden, hür iradesiyle, bir an önce, atılımını ve atak bir tavrı sergilemek
zorundadır. 
Bu noktada İran'ın durumu önem arz ediyor uluslararası
taşımacılıkta. İran, devrimden sonra gerçekleştirilen güney İran'daki Bender
Abbas Limanından Meşhed ve Türkî cumhuriyetlere 1 500 kilometrelik -zor coğrafî
şartlara rağmen- bu demiryolu hattını bugün açmış ve Asya'da oluşacak transit
taşımacılığı kendi toprakları üzerinden açık denizlere ulaştırmanın meyvelerini
almak üzeredir. 
Yine, 1980'li yılların başında, Orta Asya ve doğumuzla
başlayan ticarî gelişmelerde yaşanan Türkiye'deki yoğun TIR trafiğinin artık
olmadığını da görüyoruz. Bunun sebebi de, yine, İran'ın, Doğu Karadeniz ile
Gürcistan, Soçi ve diğer limanlarını...
(Mikrofon otomatik cihaz tarafından kapatıldı)
BAŞKAN – Sayın Sobacı, konuşmanızı tamamlayın efendim. 
BEKİR SOBACI (Devamla) – Doğu Karadenizdeki limanları
kullanarak Bakü'ye, oradan da, Hazar Denizindeki kendi limanlarıyla, Türkî
cumhuriyetlere, maalesef, bu transit taşımacılığı kaydırmıştır. 
Bugün, dünyadaki rekabette, artık, yarım sentin hesabı
yapılır hale gelmiştir. İşte, bu açıdan, günümüz kara taşımacılığında,
özellikle kütle ve blok taşımacılıkta, uzun mesafeli taşımacılıkta
demiryolları, toplama ve dağıtma amaçlı kısa taşımacılıkta da karayolları öne
çıkmıştır. Bu noktadan, şu anda önerdiğimiz, Türkiye, acilen realize etmek
zorunda olduğu Kars ve Doğu Beyazıt sınır kapılarından Avrupa'ya, İstanbul'a en
kısa güzergâh olacak olan Aşkale, Tercan, Kelkit Vadisi, Amasya, Kurşunlu,
Arifiye transit hattına bir an önce başlamak zorundadır. Bugün, çağdaş
taşımacılıkta kombine taşımacılık önem arz etmektedir. Bu açıdan baktığımızda
da bu hat önem arz ediyor. Bu hat, üç noktadan; batıda Çerkeş-Zonguldak, Orta
Karadenizde Sıvas-Samsun hattı ve doğuda da Kelkit-Torul Karadeniz kıyısı
bağlantısıyla... Böylece, kombine taşımacılığı temin etmiş olacağız. Zaten,
Tiran-Bakü Karayolu, E-80 Yolu da bu güzergâhtan geçmektedir. Onun için, en
kısa güzergâh olan bu hattın gerçekleştirilmesi için, Ulaştırma
Bakanlığımızdan, bu projelendirme çalışmalarına bir an önce başlamasını rica
ediyoruz. 
Ayrıca, bugün, maliyetler açısından baktığımızda,
ton/kilometre birim başına, demiryolunda 19 santimetreküp, karayolunda 40
santimetreküp yakıt tüketilmektedir. İşte, bu da, demiryolunun ne kadar bir
avantaja sahip olduğunu ortaya çıkarıyor. 
Ayrıca, yol global maliyetlerine baktığımızda da,
demiryolunun uzun tünelli maliyeti, çift hatta, 5 milyon dolardır; ama, sadece
bir karayolunda, engebeli arazi ve düz
arazi ortalamasında, bugün otoyolların ortalama maliyeti 8 milyon dolardır. Bu
rakamlar bize bir gerçeği ifade ediyor: Türkiye, geri kaldığı, ihmal ettiği
demiryollarını bir an önce çağdaş düzeye getirmeli, uluslararası transit
taşımacılığa açmalı ve uluslararası camiada seçkin yerini almalıdır.
Unutmayalım ki, ekonomik etkinlikler, siyasî etkinliklerin anahtarı
konumundadır. 
Üçüncü ulusal kongrenin de Tokatımızda düzenlenmesini
Ulaştırma Bakanlığımızdan istirham ediyor, hepinizi saygıyla selamlıyorum.
(Alkışlar)
BAŞKAN – Gündemdışı konuşan Tokat Milletvekili Sayın
Bekir Sobacı'ya teşekkür ediyorum.
Değerli arkadaşlarım,
bu suretle gündemdışı görüşmeleri tamamlamış bulunuyoruz.
Türkiye Büyük Millet Meclisi Başkanlığının bir
tezkeresi vardır, okutuyorum:
B) TEZKERELER
VE ÖNERGELER
1. – TBMM
Başkanı Hikmet Çetin’in Başkanlığında Hırvatistan ve Bosna-Hersek Parlamento
Başkanlarının vaki davetlerine icabet edecek Parlamento heyetinde yer alacak
milletvekillerine ilişkin Başkanlık tezkeresi (3/1262)
 13
Ocak 1998
Türkiye Büyük Millet Meclisi
Genel Kuruluna
Hırvatistan ve Bosna-Hersek Parlamento Başkanlarının
vaki davetlerine istinaden, Türkiye Büyük Millet Meclisini temsilen 7 kişilik
bir Parlamento Heyetinin 20-25 Ocak 1998 tarihleri arasında söz konusu davetlere
icabet etmesi, Türkiye Büyük Millet Meclisinin Dışilişkilerinin Düzenlenmesi
Hakkındaki 3620 sayılı Kanunun 6 ncı maddesi uyarınca, Genel Kurulun 13 Ocak
1998 tarih ve 41 inci Birleşiminde kabul edilmiştir.
Heyeti oluşturmak üzere, siyasî partilerin bildirmiş
olduğu isimler, adı geçen kanunun 2 nci maddesi uyarınca Genel Kurulun
bilgilerine sunulur.
 Hikmet
Çetin
 Türkiye
Büyük Millet Meclisi Başkanı
Hikmet Çetin Türkiye
Büyük Millet Meclisi Başkanı
Mustafa İlimen Edirne
Milletvekili
Mustafa Köylü Isparta
Milletvekili
Ali Rıza Bodur İzmir
Milletvekili
Kemal Albayrak  Kırıkkale
Milletvekili
Ömer Ertaş Mardin
Milletvekili
Ergun Özkan  Niğde
Milletvekili
BAŞKAN – Bilgilerinize sunulmuştur.
Sayın milletvekilleri, gündemin "Kanun Tasarı ve
Teklifleriyle Komisyonlardan Gelen Diğer İşler" kısmına geçiyoruz.
Önce yarım kalan işlerden başlıyoruz.
IV. – KANUN TASARI VE TEKLİFLERİYLE
KOMİSYONLARDAN
GELEN DİĞER
İŞLER
1. – 625
Sayılı Özel Öğretim Kurumları Kanunu ile 222 Sayılı İlköğretim ve Eğitim
Kanununun Bazı Hükümlerinin Değiştirilmesi Hakkında 254 Sayılı Kanun Hükmünde Kararname ile 625
Sayılı Özel Öğretim Kurumları Kanununun Bir Maddesinde Değişiklik Yapılmasına
Dair 326 Sayılı Kanun Hükmünde Kararname ve Millî Eğitim, Kültür, Gençlik ve
Spor Komisyonu Raporu (1/71, 1/111) (S. Sayısı : 168 ve 168’e 1 inci Ek) (1)
BAŞKAN – 625 Sayılı Özel Öğretim Kurumları Kanunu ile
222 Sayılı İlköğretim ve Eğitim Kanununun Bazı Hükümlerinin Değiştirilmesi
Hakkında 254 Sayılı Kanun Hükmünde Kararname ile 625 Sayılı Özel Öğretim
Kurumları Kanununun Bir Maddesinde Değişiklik Yapılmasına Dair 326 Sayılı Kanun
Hükmünde Kararname ve Millî Eğitim, Kültür, Gençlik ve Spor Komisyonu raporunun
görüşmelerine kaldığımız yerden devam ediyoruz.
Komisyon?.. Hazır.
Hükümet?.. Hazır.
Komisyon ve Hükümet yerlerini aldılar. 
Sayın milletvekilleri, bu tasarının 1 inci ve 2 nci
maddeleri, 3.12.1997 tarihli 22 nci Birleşimde, önergelerle birlikte, İçtüzüğün
88 inci maddesine göre Komisyona geri verilmişti. Komisyonun yeniden
düzenlediği rapor ve metin, 168'e 1 inci ek sıra sayısıyla bastırılıp
dağıtılmıştır.
Şimdi, komisyonun yeniden düzenlediği 1 inci maddeyi
okutuyorum. 
MUHAMMET POLAT (Aydın) – Karar yetersayısı aranmasını
istiyoruz. 
625 SAYILI ÖZEL ÖĞRETİM KURUMLARI KANUNU İLE 222 SAYILI
İLKÖĞRETİM VE EĞİTİM KANUNUNUN BAZI HÜKÜMLERİNİN DEĞİŞTİRİLMESİ HAKKINDA 254
SAYILI KANUN HÜKMÜNDE KARARNAME İLE 625 SAYILI ÖZEL ÖĞRETİM KURUMLARI KANUNUNUN
BİR MADDESİNDE DEĞİŞİKLİK YAPILMASINA DAİR 326 SAYILI KANUN HÜKMÜNDE KARARNAMENİNİN
DEĞİŞTİRİLEREK KABULÜ-
NE DAİR KANUN
TASARISI
MADDE 1. – 5.1.1961 tarihli ve 222 sayılı İlköğretim ve
Eğitim Kanununun 61 inci maddesi aşağıdaki şekilde değiştirilmiştir.
Madde 61. – Okul binası yapılacak veya okul binası
olarak kullanılacak gayrimenkullerin bulunduğu yerin sağlık, eğitim-öğretim ve
ulaşım bakımından elverişli ve öğrencilerin kolaylıkla gidip gelebilecekleri
bir mahalde olması göz önünde bulundurulur.
Hapishane, meyhane, kahvehane, kıraathane, bar,
elektronik oyun merkezleri gibi umuma açık yerler ile açık alkollü içki satılan
yerlerin, okul bina ve tesislerinden en az 200 metre uzaklıkta bulunması
zorunludur.
200 metrenin ölçülmesi ve müktesep haklarla ilgili
esaslar İçişleri, Millî Eğitim, Sağlık ve Turizm Bakanlıklarının müştereken
hazırlayacakları bir yönetmelikle belirlenir.
Turizmin yoğun olduğu yörelerdeki okulların tatil
olduğu dönemlerde 200 metre şartının aranıp aranmayacağı hususunda karar
vermeye o yerin Mülkî İdare Amiri yetkilidir.
BAŞKAN – Madde üzerinde söz isteyen?..
VEYSEL CANDAN (Konya) – Sayın Başkan, söz istiyorum.
BAŞKAN – Grup adına mı söz istiyorsunuz Sayın Candan? 
VEYSEL CANDAN (Konya) – Evet.
BAŞKAN – Grup başkanvekili arkadaşınız var mı?
METİN BOSTANCIOĞLU (Sinop) – Grup adına değil, şahsı
adına...
MUHAMMET POLAT (Aydın) – Sayın Başkan, biz, karar
yetersayısının aranmasını istemiştik; siz, geçiyorsunuz...
BAŞKAN – Hangi konuda karar yetersayısının aranmasını
istiyorsunuz?! O kadar acele etmeyin; daha oylama filan yapmıyorum. 
ÜLKÜ GÜNEY (Bayburt) – Sayın Başkan, arkadaşa, karar
yetersayısını ne zaman isteyebileceğini söyledim; acele etti...
BAŞKAN – Evet, oylamaya daha bir saat içerisinde
geçemeyebiliriz; konuşmalar var...
Sayın Candan, buyurun efendim. 
Konuşma süreniz 5 dakikadır. 
VEYSEL CANDAN (Konya) – Sayın Başkan, değerli
milletvekili arkadaşlarım; 625 sayılı Özel Eğitim Kurumları Kanununun Bir
Maddesinde Değişiklik Yapılmasına Dair 326 Sayılı Kanun Hükmünde Kararname ve
Millî Eğitim, Kültür, Gençlik ve Spor Komisyonu raporu üzerinde söz almış
bulunuyorum; Yüce Heyetinizi saygıyla selamlıyorum. 
Tasarı metninden de anlaşılacağı üzere, amaç, öğretim
kurumlarında eğitim yapan öğrencilerimizi, hapishane, meyhane, kahvehane,
kıraathane gibi kötü alışkanlıklar yapan müesseselerden uzaklaştırmak. Halbuki,
burada, metinden de anlaşılacağı üzere, eğitim kurumlarında öğrencilerimizi, bu
tasarıyla, bu alışkanlıklardan uzak tutmak maalesef mümkün değildir ve
yetersizdir. 
Metindeki 200 metre şartı, aslında az olup, ayrıca,
ölçülmesi noktasının yönetmeliğe bırakılması açısından da mahzurludur. Kaldı
ki, eski ruhsatlandırmalar da, yani, müktesebat, eski hakların
değerlendirilmesi hususu da yine yönetmeliğe bağlı kalmaktadır. Halbuki, tasarı
metninde, eskilerle ilgili, eski ruhsatlandırmalarla ilgili açık bir metin
oluşması lazım. 
Bu ölçüm esnasında, İçişleri, Millî Eğitim, Sağlık ve
Turizm bakanlıklarına yetki tanınmaktadır. Halbuki, burada, yine, yönetmelik
içerisinde, saydığımız yerlerin ruhsatlandırılmalarında belediyeler devredışı
bırakılmaktadır. Halbuki, şu anda bile, kahvehane ve kıraathanelerin
ruhsatlandırılmalarını belediyeler yapmaktadır. Yani, tasarı içerisinde bir
çelişki söz konusudur. O bakımdan, bu ölçüm noktasında, metre hesaplanmasında,
mutlaka, İçişlerinden gönderilecek üyeler içerisinde belediyelerin devredışı
bırakılmaması lazım; çünkü, mevcut müktesebatta, kahvehane ve kıraathane
ruhsatlarını belediyeler vermektedir. 
Ayrıca, turizmin yoğun olduğu yerler konusu da muğlak
bir ifadedir. Yani, birkaç otel olan yer mi turizm açısından yoğundur; bunun da
tespiti çok zor görünmektedir; buna da açıklık getirilmesi lazım. 
Kanaatimce, burada en mühim olan, bazı yerlerde
-turizmin yoğun olduğu yerlerde- 200 metre şartının aranıp aranmama konusunun
mülkî amirlere bırakılmasıdır. Bu da, tahmin ediyorum ki sakıncalıdır; çünkü,
mülkî amir "burada 200 metre şartı aranmamalı" dediği an, kendi
inisiyatifini kullanacaktır. Yakın geçmişte -daha öncede ifade etmiştim-
Beşiktaş Kaymakamlığında, bir yerin ruhsatlandırılmasıyla ilgili olarak bir
rüşvet olayı ortaya konulmuştu. Dolayısıyla, sadece şahsî inisiyatifle metre
ölçülmesinin de sağlıklı olacağı kanaatinde değilim. Yani, genel hatlarıyla
metne baktığımız zaman görüyoruz ki, eğitim kurumlarında okuyan öğrencilerimizi
kötü alışkanlıklardan koruyucu, özellikle kahvehaneye, meyhaneye gitmekten
alıkoyucu tedbir mevcut değildir. 
Şimdi, bu metinle ilgili talebimiz, metrenin daha
yüksek tutulması -en az 500 metre bulunması- ve hazırlanacak yönetmeliğe,
mutlaka, İçişleri Bakanlığı bünyesinde mahallî idarelerden, yani belediyelerden
bir heyetin katılmasının metin içerisine alınmasıdır. 
Ayrıca, müktesep haklarla ilgili olarak da bir açıklık
getirilmeli ve geçmişteki ruhsatlandırmalara da belirli bir süre tanınarak
-mesela 6 ay gibi, 1 yıl gibi- daha sonra bu süresi dolanların ruhsatları iptal
edilerek, belirli metre dışına çıkarılmalıdır.
Yine, metin içerisinde "açık alkollü içki satan
yerler" tabiri bulunmaktadır. Yani, şimdi, açık satıldığı zaman yasak
getiriliyor, kapalı satıldığı zaman yasak getirilmiyor. Yani, okulların hemen
yanına kapalı alkollü içki satan yerler açıldığı takdirde, ruhsatlandırıldığı
takdirde, başka bir ifadeyle, altı meyhane üstü dershane olduğu takdirde,
gençlerimizi bu kötü alışkanlıklardan korumanın mümkün olmadığı kanaatindeyim. 
Özetle ifade etmek gerekirse, aslında konuya yaklaşım
iyi olmakla birlikte, öğrencilerimizi korumaya yönelik olmakla birlikte,
muhteva itibariyle bu metnin tamanına katılmak mümkün değildir; birçok
eksiklikleri beraberinde getirmektedir. Kaldı ki, mevcut İller İdaresi
Kanununda da, içki satan yerlerin ruhsatlandırılması, sanki il taşıt trafiği
gibi bölgelere ayrılmaktadır -o kanun maddesi de bugün illerde
uygulanmamaktadır- ve maalesef, önüne gelen yerlere içki ruhsatı verilmek
suretiyle...
(Mikrofon otomatik cihaz tarafından kapatıldı) 
VEYSEL CANDAN (Devamla) – Cümlemi tamamlayayım Sayın
Başkanım. 
BAŞKAN – Sayın Candan, konuşmanızı tamamlayın efendim.
Buyurun. 
VEYSEL CANDAN (Devamla) – Özetle söylemek gerekirse, bu
tasarı metni, bundan sonra daha birçok karışıklıklara meydan vereceğinden ve
gençleri kötü alışkanlıklardan koruması itibariyle de yetersiz kalacağından, bu
tasarının tamamlanarak yeniden gündeme getirilmesi dileğiyle, saygılar
sunuyorum. (RP sıralarından alkışlar) 
BAŞKAN – Konya Milletvekili Sayın Veysel Candan'a
teşekkür ediyorum. 
Madde üzerinde başka söz isteyen?..
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (İçel) – Sayın Başkan, Komisyon olarak söz istiyorum. 
BAŞKAN – Komisyon olarak söz istiyorsunuz; yerinizden
mi kürsüden mi konuşacaksınız?
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (İçel) – Kürsüden konuşacağım efendim. 
BAŞKAN – Komisyon Başkanı Sayın Halil Cin söz
istemiştir. 
Buyurun Sayın Cin. 
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (İçel) – Sayın Başkan, değerli milletvekilleri; görüşülmekte olan
tarasıyla ilgili olarak söz almış bulunuyorum; hepinizi saygıyla selamlıyorum. 
Sayın Candan'ın tasarıyla ilgili olarak endişelerine
cevap vermek istiyorum. Bir kere, pek tabiî ki, çocuklarımızı kötü
alışkanlıklardan bu tasarıyla korumak mümkün değildir. Zaten, bu tür alkollü
içki satılan kahvehane, kıraathane vesaire gibi umuma açık yerlerin,
okullardan, eğitim-öğretim kuruluşlarından ne kadar metre mesafede olacağı
konusu, özel yönetmeliklerinde de belirtilmiştir; burada, bahis konusu olan
tasarı yenilik getirmiyor. 
Bu tasarı, esas itibariyle, 1989 tarihinde Türkiye
Büyük Millet Meclisine sunulan kanun gücünde iki kararnamenin Meclisin
onayından geçmesi olayıdır. Biz, bu kararnameyi, güncelleştirmek istedik ve
geçen defa Genel Kurulda yapılan görüşme esnasında, grupların, grup
başkanvekillerinin anlaşmaları üzerine, tasarı Komisyona geri çekilmişti.
Komisyonda, ittifakla bir alt komisyon seçildi. Bu alt komisyonda, okul ve
okula ilişkin, okulun müştemilatı olan tesislere ve özel öğretim kurumlarına,
umuma açık yerlerin -hapishane, meyhane, kahvehane, kıraathane, bar, elektronik
oyun merkezleri gibi- ve ayrıca alkollü içki satılan yerlerin ne kadar mesafede
bulunması gerektiği konusunda fikir imal edildi, düşünüldü ve ittifakla, 200
metrelik mesafenin normal olduğu sonucuna varıldı; bu konuya -Sayın Candan'a
ifade etmek istiyorum- Refah Partili Komisyon üyesi arkadaşlarımız da
katıldılar ve ittifakla, bu konu, Komisyon raporunda yer aldı. 
Komisyonumuz, bu çalışması esnasında, daha önce
tasarıda mevcut şekliyle Genel Kurula gelen iki fıkrayı -ikinci ve üçüncü
fıkraları- birleştirerek tek fıkra haline getirmiştir ve böylece, okul esas
alınmak suretiyle, okul yapımında ortaya çıkabilecek güçlükler bertaraf edilmiş
ve maddede sayılan umuma açık yerlerin açılması, işletilmesi gibi durumlar,
esas itibariyle, bu mesafe faktörüne tabi tutulmuştur. Bu konuda da, yine
Komisyonumuzda ittifakla kabul edilen görüşe göre, mahallî yöneticilerin, mülkî
amirlerin, konuyu hassasiyetle takip edecekleri düşüncesinden hareketle, 4
bakanlığın temsilcilerinin iştirakiyle yapılacak bir yönetmelikte, 200 metrelik
mesafenin ölçülmesi ve ayrıca, fıkrada adı geçen umuma açık yerlerin
işletmecilerinin müktesep haklarının korunması için gerekli tedbirlerin
alınması için bir yönetmelik yapılması da hükme bağlanmıştır.
Diğer taraftan, maddede getirilen bir diğer yenilik de,
turizmin yoğun olduğu yörelerde okulların tatil olduğu dönemlerde 200 metre
şartının aranıp aranmayacağı hususunda karar verme konusunda mülkî idare amiri
yetkili kılınmıştır. "Turizmin yoğun olduğu bölge" ifadesi şunun
içindir: Özellikle Ege ve Akdeniz kıyılarında, yazın çok yoğun bir turizm
aktivitesi yaşanan, ama, çevre olarak dar bir alana sıkışmış olan Didim gibi,
bölgelerimiz, şehirlerimiz yahut beldelerimiz mevcuttur; buralarda 200 metre
şartı dahi, okulların, daha doğrusu bu tür umuma açık yerlerin açılmasında
büyük sıkıntılar yaratmakta; dolayısıyla, turizm faaliyetinin yürütülmesi ve
turistik tesislerin faaliyetlerini sürdürmeleri açısından da büyük sıkıntılara
sebep olmaktadır. Ayrıca, burada okulu esas almadığımız takdirde, bu tür
yerlerde, esasen imar planlarında yer almakla beraber, şehir içerisinde, belediye
sınırları içerisinde okul yapacak yer bulmak da mümkün olmayacaktır. Bu
bakımdan, 200 metre konusunu mülkî amirin takdirine bırakmak suretiyle, konunun
hayatın gerçeklerine daha uygun bir şekilde çözümlenebileceği inancıyla
maddedeki hüküm getirilmiştir.
Tasarının 2 nci maddesine de, özel öğretim kurumları
açısından paralel hüküm konulmuş ve 1 inci maddedeki ikinci ve üçüncü fıkralar
aynen kabul edilmiş ve bu şekilde, özel öğretim kurumlarıyla resmî eğitim
öğretim kurumları arasında bir fark görülmemiştir; çünkü, her iki kurum da
çocuklarımızı geleceğe hazırlayan eğitim-öğretim faaliyetini yürütmektedir. 
Belediyeler devredışı bırakılmamaktadır; esasen,
içişleri Bakanlığının katılacağı yönetmelik çalışmasında, muhtemelen, bu unsur
göz önüne alınacak ve ruhsatın belediyeler tarafından verileceği cihetiyle, bu
mesafe tayini konusunda belediyelerin görüşleri de mutlaka alınacaktır. 
Değerli milletvekillerimiz, değerli parti grupları; bu
sebeple, Millî Eğitim Komisyonunda konu, enine boyuna, arizamik tartışıldı; bu
konuyu, zannediyorum, burada yeniden 200 metreden fazla bir yeni mesafe ölçüsü
getirmek suretiyle uzatmanın anlamı yoktur; çünkü, hele okul ile bu tür yerler
arasında 200 metreden fazla bir mesafe konulsun dediğimiz zaman, küçük ilçe
merkezlerinde, beldelerde ne okul açabilirsiniz ne de bu tür yerlerin açılması
mümkün olur. Esasen, biz, bunu da düşünerek, okulun açılmasında hiçbir engel
koymamak için, bu tür umuma açık yerleri okula göre mesafelendirdik. Kaldı ki,
bu yıl içerisinde yapımı planlanan yahut önümüzdeki üç yıl içerisinde yapımı
planlanan 140 bin dersliğin yapımı konusunda ortaya çıkacak güçlükleri de
nazara alarak, bu mesafe ölçüleri konulmuştur. 
Konuyu Yüce Heyetinizin takdirlerine arz ediyor,
bilvesile, tekrar saygılarımı arz ediyorum. 
Teşekkür ederim Sayın Başkanım. (ANAP sıralarından
alkışlar) 
BAŞKAN –Komisyon Başkanı Sayın Halil Cin'e teşekkür
ediyorum. 
1 inci madde üzerinde... 
VEYSEL CANDAN (Konya) – Sayın Başkan, şahsım adına söz
istiyorum.
BAŞKAN – Sayın Candan, siz konuştunuz, bir başka
milletvekili...
VEYSEL CANDAN (Konya) – Grup adına konuşmuştum.
BAŞKAN – Yok efendim, grup adına sözcü olduğunuza dair
bir tezkere ulaşmadı.
VEYSAL CANDAN (Konya) – Vardı.
BAŞKAN –Peki, o zaman, kişisel olarak buyurun.
Konya Milletvekili Sayın Veysel Candan. (RP
sıralarından alkışlar) 
Konuşma süreniz 5 dakikadır Sayın Candan.
VEYSEL CANDAN (Konya) – Sayın Başkan, değerli
milletvekili arkadaşlarım; Komisyon Başkanımızın konuşmalarını dikkatle takip
ettim. Şimdi, kendilerinin ifadesi şu: "Mevcut okulların yakınında
açılacak olan, ruhsatlandırılacak olan kahvehaneler için bir araçözüm bulma
noktasındayız" dedi ve bir de örnek verdi dedi ki "bu, Ege ve Akdeniz
için." Yani, kanun tasarısında Ege için Akdeniz için ayrı ayrı hazırlık
yapmanın bir mantığı yoktur. 
Ben, burada şunu söylemeye çalışıyorum: Eğer biz bu
tasarıyla, kısmen de olsa... Kendileri de ifade ettiler "bu tasarıyla,
öğrencilerimizi tam korumak mümkün değil" dediler; ama, hiç olmazsa burada
yapılabilecek bir değişiklikle, öğrencilerimizi bu tür yerlerden uzak
tutabiliriz; tek amacımız bu olmalıdır. Ama "ülkenin şartları budur,
okullar burada yapılmıştır, sahil
bölgelerinde de biz buna uymak
durumundayız" demek, aslında, işe çok samimî ve ciddî yaklaşmadığımızı
göstermektedir.
İkinci önemli husus: "Belediyeler nasıl olsa
katılır" denilmektedir. Bugün, maalesef birçok yerde... Kanunu tamamen
yoruma açık bırakmak ve "nasıl olsa İçişleri Bakanlığı belediyelerden temsilci alır" demek, yanlıştır. Çünkü,
bakın; zaten şu anda burada sayılan kahvahanelerin, kıraathanelerin, elektronik
oyun merkezlerinin ruhsatlandırılmalarını bizatihi belediyeler yapmış durumda,
veriyorlar. O zaman bu durumda nasıl olacak; yani, yönetmeliği hazırlayan
heyetin içerisinde "belediye" kelimesi bizatihi geçmesi lazım. Yoksa,
o zaman yapılacak iş şudur: İllerdeki valiler, o komisyonda sayılan bakanlık
temsilcilerini toplayacak; belediyeyi isterse çağırır, isterse çağırmaz; çünkü,
burada zaten bir açıklık yok. 
Bizim üzerinde önemle durmak istediğimiz, müktesebat;
yani, daha önce ruhsatlandırılanların da bu kapsam içine alınıp şehir dışına
mutlaka çıkarılması lazım -yani, bu ölçünün, bu metrenin mutlaka dışına
çıkarılması lazım- ve bunlara da bir zaman tanınması lazım.
Bir diğer çok önemli husus: "Açık alkollü içki
satan yerler" tabiri yerine, kapalısını da koymak lazım; ufak ambalajda
alır, zaten o, açık sayılır. Yani, burada mesele, ruhsatı zorlaştırma, alımı
zorlaştırma ve öğrencilerimizin bu tür müesseselerle mümkün mertebe irtibatını
kesmeye yöneliktir. Yani, bütün bunları topladığımız zaman, bu tasarının,
amaca, ihtiyaca cevap vermesi mümkün değil. 
Kaldı ki, Sayın Komisyon Başkanımız da ifade ettiler;
efendim, işte, yoğun olan bölgelerde, turizm bölgelerinde, illerin valisine
yetki verdiğimiz zaman... Tamam, burada yoğunluk vardır, burada da yoktur. Ben
istediğim yerde yoğunluğu kendime göre yorumlarım ve o zaman da, mülkî amirler
inisiyatif kullanırlar. O zaman da, bazı yerlerin işletmeleri ciddî paralar
kazanıyorsa, bu yoğunluk meselesi istismar edildiği zaman da, ruhsatlandırmada,
aynı yerde, bir mülkî idareci bir yere ruhsat verir, hemen yanındaki ilçe
kaymakamı da ruhsat vermez veya işte, paraya döner, rüşvete döner ve mülkî
idarecilerimizi de zan altında bırakırız. 
Yani, benim özetle ifade etmeye çalıştığım; bu tasarı,
birtakım muğlak ve yoruma açık
ifadelerle doludur. Bunların daha açık ve net olarak metinde bulunması ve
özellikle belediyelerin de bu konuya dahil edilmesi yönünde düşüncelerimi ifade
etmeye çalıştım.
Teşekkür ederim. (RP sıralarından alkışlar)
BAŞKAN – Konya Milletvekili Sayın Veysel Candan'a
teşekkür ediyorum.
MİLLî EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (İçel) – Yerimden bir açıklama yapabilir miyim efendim?
BAŞKAN – Komisyon Başkanı bir açıklamada bulunmak
istiyor.
Buyurun.
MİLLî EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (İçel) – Sayın Başkanım, Sayın Candan'ın 1 inci maddenin son
fıkrasıyla ilgili olarak endişesinde yer alan hususu açıklığa kavuşturmak için
söz aldım. 
Burada "okulların tatil olduğu dönemlerde"
ifadesi var. Okulların tatil olduğu dönemlerde 200 metre şartının aranıp
aranmayacağı konusunda mülkî idare amiri yetkilidir. Burada maksat şudur: Alan
olarak küçük turizm bölgelerinde, okulların tatil olduğu, öğrencinin okulda
bulunmadığı zamanlarda, oradaki bireylerin çıkarlarını korumaktır. Hukuk,
çatışan menfaatları koruyan bir müessesedir; bir tarafta kamunun çıkarları, bir
tarafta bireylerin çıkarları vardır. Burada, yaz döneminde, asıl korumak istediğimiz
unsur olan öğrencilerimizin, çocuklarımızın okulda bulunmadıkları bir zamanda,
umuma açık bu saydığımız yerlerin faaliyetlerinde bunun kullanılıp
kullanılamayacağının takdiri mülkî idare amirine ait olacaktır; bunun bir
mahzuru yoktur; çünkü, öğrencinin bulunmadığı yaz dönemlerinde yahut tatil
aylarında, tatil sıralarında olacaktır. 
Mesafe konusu, gene ifade ettiğim gibi, uygulamada çok
sıkıntılara sebep olur; 200 metre, esasen, sıkıntı yaratacak olan bir
mesafedir; ama, Komisyonda, bütün partilerin temsilcisi arkadaşlarımızın
üzerinde ittifak ettikleri bir ölçü olarak getirildi. 
Arz ederim.
BAŞKAN – Teşekkür ederim Sayın Komisyon Başkanı.
Değerli arkadaşlarım, şimdi, maddeyle ilgili bir önerge
bulunmaktadır. Bu önerge, bilindiği gibi, daha önceki görüşme aşamasında
Başkanlığa sunulmuştu, önergenin oylanacağı esnada Komisyon, İçtüzüğün 88 inci
maddesine göre maddeyi ve önergeyi geri istemişti; ancak, İçtüzüğün 88 inci
maddesine göre geri istenilen maddeyle ilgili komisyon raporunda, önergelerden
önce komisyon raporunun oylanmasına dair bir karar ve istem bulunmamaktadır. O
sebeple, önergeyi tekrar işleme koyacağım ve hatırlanması için tekrar
okutuyorum:
Türkiye Büyük Millet Meclisi
Başkanlığına
Görüşülmekte olan 168 sıra sayılı yasa tasarısının 1
inci maddesinin ikinci pragrafının şu şekilde değiştirilmesini arz ve talep
ederiz.
"Hapishane, meyhane, kahvehane, kıraathane, bar,
elektronik oyun merkezleri gibi umuma açık yerlerin, okul, bina ve tesislerinin
en az 300 metre uzağında bulunması zaruridir."
 Muhammet
Polat Aydın  ve
arkadaşları
BAŞKAN – Değerli arkadaşlarım, önergenin, daha önce
tutanağa geçen metninden bir unsur çıkarılmıştır; zaten, maksadı bu metin de
karşıladığı için, önerge sahipleri bir unsuru çıkarmış bulunmaktadırlar; onu da
dikkatinize sunuyorum.
Önergeye Komisyon katılıyor mu efendim?
MİLLî EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (İçel) – Katılmıyoruz efendim.
BAŞKAN – Hükümet?..
MİLLî EĞİTİM BAKANI HİKMET ULUĞBAY (Ankara) –
Katılmıyoruz efendim.
BAŞKAN – Önergeye, Komisyon ve Hükümet katılmamaktadır.
Önerge sahiplerinin söz isteme veya gerekçesinin
okunmasını talep etme hakları vardır?
MUHAMMET POLAT (Aydın) – Gerekçesi okunsun.
BAŞKAN – Gerekçesinin okunmasını istiyorsunuz.
Buyurun:
Gerekçe: Genel ahlakın korunması ve eğitime katkı
sağlanması açısından gereklidir.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
MUHAMMET POLAT (Aydın) – Karar yetersayısının
aranmasını istiyorum.
BAŞKAN – Şimdi, 1 inci maddeyi oylarınıza sunup, karar
yetersayısı arayacağım: 1 inci maddeyi kabul edenler... Kabul etmeyenler...
Karar yetersayısı bulunamamıştır. 
13.15'te tekrar toplanmak üzere, birleşime ara
veriyorum.
Kapanma Saati
: 13.03


İKİNCİ OTURUM
Açılma Saati
: 13.15
BAŞKAN :
Başkanvekili Hasan KORKMAZCAN
KÂTİP ÜYELER
: Mustafa BAŞ (İstanbul), Mehmet KORKMAZ (Kütahya)


BAŞKAN – Türkiye Büyük Millet Meclisinin 43 üncü
Birleşiminin İkinci Oturumunu açıyorum.
IV. – KANUN TASARI VE TEKLİFLERİYLE
KOMİSYONLARDAN
GELEN DİĞER
İŞLER (Devam)
1. – 625
Sayılı Özel Öğretim Kurumları Kanunu ile 222 Sayılı İlköğretim ve Eğitim
Kanununun Bazı Hükümlerinin Değiştirilmesi Hakkında 254 Sayılı Kanun Hükmünde
Kararname ile 625 Sayılı Özel Öğretim Kurumları Kanununun Bir Maddesinde
Değişiklik Yapılmasına Dair 326 Sayılı Kanun Hükmünde Kararname ve Millî
Eğitim, Kültür, Gençlik ve Spor Komisyonu Raporu (1/71, 1/111) (S. Sayısı : 168
ve 168’e 1 inci Ek) (Devam)
BAŞKAN – Görüşmelere kaldığımız yerden devam ediyoruz.
Komisyon ve Hükümet yerlerini aldı.
Sayın milletvekilleri, kanun tasarısının 1 inci
maddesinin oylaması esnasında karar yetarsayısı bulunamamıştı. Şimdi, oylamayı
tekrarlayacağım ve karar yetersayısını arayacağım.
1 inci maddeyi oylarınıza sunuyorum: Kabul edenler...
Kabul etmeyenler... Karar yetersayısı bulunamamıştır.
Değerli arkadaşlarım, saat 14.00'e kadar, birleşime ara
veriyorum.
Kapanma
Saati: 13.19
ÜÇÜNCÜ OTURUM
Açılma Saati:
14.00
BAŞKAN:
Başkanvekili Hasan KORKMAZCAN
KÂTİP ÜYELER:
Mustafa BAŞ (İstanbul), Mehmet KORKMAZ (Kütahya)


BAŞKAN –Türkiye Büyük Millet Meclisinin 43 üncü
Birleşiminin Üçüncü Oturumunu açıyorum.
IV. – KANUN TASARI VE TEKLİFLERİYLE
KOMİSYONLARDAN
GELEN DİĞER
İŞLER (Devam)
1. – 625
Sayılı Özel Öğretim Kurumları Kanunu ile 222 Sayılı İlköğretim ve Eğitim
Kanununun Bazı Hükümlerinin Değiştirilmesi Hakkında 254 Sayılı Kanun Hükmünde
Kararname ile 625 Sayılı Özel Öğretim Kurumları Kanununun Bir Maddesinde
Değişiklik Yapılmasına Dair 326 Sayılı Kanun Hükmünde Kararname ve Millî
Eğitim, Kültür, Gençlik ve Spor Komisyonu Raporu (1/71, 1/111) (S. Sayısı : 168
ve 168’e 1 inci Ek) (Devam)
BAŞKAN – Şimdi, çalışmalarımıza kaldığımız yerden devam
ediyoruz.
Komisyon ve Hükümet yerlerini aldılar.
Sayın milletvekilleri, görüşmekte olduğumuz kanun
tasarısının 1 inci maddesini oyladığımız sırada karar yetersayısı
bulunamamıştı.
1 inci maddeyi oylarınıza sunacağım ve karar
yetersayısı arayacağım: 1 inci maddeyi kabul edenler... Kabul etmeyenler...
Karar yetersayısı vardır; 1 inci madde kabul edilmiştir.
2 nci maddeyi okutuyorum:
MADDE 2.— 8.6.1965 tarihli ve 625 sayılı Özel Öğretim
Kurumları Kanununun değişik 9 uncu maddesinin dördüncü fıkrası kaldırılarak
yerine aşağıdaki fıkralar eklenmiştir.
“Hapishane, meyhane, kahvehane, kıraathane, bar,
elektronik oyun merkezleri gibi umuma açık yerler ile açık alkollü içki satılan
yerlerin, ilk ve ortaöğretim öğrencilerinin devam ettiği kurs, dershane ve özel
öğretim kurumlarından en az ikiyüz metre uzaklıkta bulunması zorunludur. 
200 metrenin ölçülmesi ve müktesep haklarla ilgili
esaslar, İçişleri, Millî Eğitim, Sağlık ve Turizm Bakanlığının müştereken
hazırlayacağı bir yönetmelikle belirlenir. 
Turizmin yoğun olduğu yörelerdeki okulların tatil
olduğu dönemlerde, ikiyüz metre şartının aranıp aranmayacağı hususunda karar
vermeye o yerin mülkî idare amiri yetkilidir."
BAŞKAN – 2 nci madde üzerinde, Refah Partisi Grubu
adına Konya Milletvekili Sayın Veysel Candan söz istemiş bulunmaktadır. 
Buyurun Sayın Candan. (RP sıralarından alkışlar)
Konuşma süreniz 10 dakikadır.
RP GRUBU ADINA VEYSEL CANDAN (Konya) – Sayın Başkan,
değerli milletvekili arkadaşlarım; görüşülmekte olan 625 sayılı Özel Öğretim
Kurumları Kanununda değişiklik yapılmasıyla ilgili kanun tasarısı hakkında,
Refah Partisi Grubu adına söz almış bulunuyorum; Yüce Heyetinizi saygıyla
selamlıyorum.
Aslında, görüşülen kanun tasarısı, iki madde olmasına
rağmen, muhteva itibariyle tek madde şeklindedir. 1 inci madde üzerinde Grubum
ve şahsım adına görüşlerimi ifade ederken de söylediğim gibi, bu kanun
tasarısıyla, gençlerimizi, eğitim kurumlarını, kötü alışkanlıklar yapan
meyhane, hapishane, kahvehane, kıraathane gibi kurumlardan...
Sayın Başkanım, sükuneti temin ederseniz...
BAŞKAN – Değerli arkadaşlarım, Genel Kurul salonunda
karşılıklı konuşmadan vazgeçelim. Kürsüdeki hatibin konuşmasını buradan dahi
takip etme imkânımız olmuyor.
VEYSEL CANDAN (Devamla) – Bu tasarıdaki eksikleri
ısrarla ifade etmeye çalışmamızın nedeni; bu tasarı, tümü itibariyle ele
alındığı zaman, öğretim kurumlarında eğitim gören öğrencilerimizle ilgili
olarak alınacak tedbirler açısından birçok eksiklikleri içermektedir.
Özellikle, burada, tasarı içerisinde de, kanun içerisinde de çelişkiler
mevcuttur. Tasarıda ismi geçen kahvehane ve kıraathane ruhsatları belediyeler
tarafından verilmektedir. Bu tasarıyla ise belediyeler tamamen devredışı
bırakılmaktadır. Aslında, 1 inci maddede de ifade edildiği gibi, 200 metre
konusu; ayrıca, ölçüm konusu ve eskilerin müktesep hakları konusu; İçişleri,
Millî Eğitim, Sağlık ve Turizm Bakanlıklarının yetkili kılınması gibi konular
tamamen eksiklikler içermektedir. Kaldı ki, hazırlanacak yönetmelikler sık sık
değiştirilir ve o zaman da bu kanunun, uygulanma imkânı bulunamaz. 
Yine, maddede yer alan "turizmin yoğun olduğu
yerler..." ibaresindeki yoğunluk ölçüsünün nasıl bulunacağı konusu da
ayrıca müzakere edilmesi lazımgelen konulardan bir tanesidir. Kaldı ki,
Komisyon Başkanı arkadaşımızın ifade ettiği "efendim, biz, bu tasarıyı,
daha çok turizmin yoğun olduğu Akdeniz ve Ege için hazırladık" sözlerine
de katılmak mümkün değil; çünkü, tasarılar bölgelere göre hazırlanmaz. 
Ayrıca, 200 metre şartının aranıp aranmaması konusunda
da "okulların tatil olduğu dönemlerde" gibi bir anlayışla, mülkî
amirlere yetki vermenin de bir mantığı yoktur. Kaldı ki, birinci bölümde ifade
ettiğim gibi, bu, mülkî amirleri sıkıntıya sokar; onları, birtakım yerlerde
inisiyatif kullanarak rüşvete ve yolsuzluğa doğru iter. Ülkemizde, bunun acı
örneklerini geçen dönemde yaşadığımızı defeatle ifade ettim. 
Özetle söylemek gerekirse, bu tasarı ihtiyaca cevap
vermekten uzaktır. En azından metrenin yüksek tutulması, hazırlanacak
yönetmelikte mutlaka İçişleri Bakanlığı bünyesindeki, Mahallî İdare Genel
Müdürlüğünün mutlaka görüşünün alınması, ayrıca, müktesep haklarla ilgili
konuya da açıklık getirilmesi lazım. Yani, bir noktada, daha önce
ruhsatlandırılmış olan yerlere hak vererek de okulları, eğitim yuvalarını
korumak mümkün değildir. Ayrıca, diğer bir konu, tasarıda "açık alkollü
içkiler satan yerler" tabiri kapalı içki satan yerleri de ihtiva etmeli;
yani, kapalı içki satan Tekel bayileri de, eğitim kurumlarının belli mesafeler
dışına mutlaka çıkarılmalıdır. 
Özetle söylemek gerekirse tasarının eksikleri
mevcuttur, bu haliyle de eğitim kurumlarına faydalı olmaktan uzaktır. Sadece,
belki, daha önce hazırlanan bir kararnamede, bir tek maddeyi, 100 metreden, 200
metreye değiştirmek gibi konuyu gayet basite almak olur. Burada açık ve net
ifade etmek istiyorum, metrenin darlığı, hazırlanacak yönetmeliğin belirli
kurumlara bağlanması ve mülkî amirlerin çok fazla yetkili kılınması ileride birtakım sıkıntıları
beraberinde getirecektir. 
Bu itibarla, bu tasarıyı bu haliyle kabul etmek veya
bundan ülke genelinde fayda temin etmenin yararlı olmayacağı kanaatindeyim. 
Yüce Heyetinize saygılar sunuyorum. (RP sıralarından
alkışlar)
BAŞKAN – Refah Partisi Grubu adına konuşan Konya
Milletvekili Sayın Veysel Candan'a teşekkür ediyorum.
2 nci maddeyle ilgili başka söz istemi?.. Yok.
TEMEL KARAMOLLAOĞLU (Sıvas) – Şahsım adına söz
istiyorum. 
BAŞKAN – Buyurun Sayın Karamollaoğlu. (RP sıralarından
alkışlar)
Sayın Karamollaoğlu, konuşma süreniz 5 dakikadır.
TEMEL KARAMOLLAOĞLU (Sıvas) – Teşekkür ediyorum Başkan.
Kıymetli arkadaşlarım, görüşmekte olduğumuz tasarının 2
nci maddesi üzerinde şahsım adına söz almış bulunuyorum, aslında burada
iyiniyetli bir değişiklik yapılıyor, bu değişikliğin yapılmasında da büyük
fayda var. 
Buradaki maksadımız, ilk ve ortaöğrenimde bulunan küçük
yaştaki öğrencilerimizin kötü alışkanlıklara kapılmasını önleyebilmek, için
okulların belli bir mesafesinde bar, elektronik oyun merkezleri, kahvehane
gibi, çocuklara kötü alışkanlıklar kazandırabilme ihtimali olan birtakım
yerlerin açılmaması; ancak, söz almamın sebebi, burada gündeme getirilen 200
metrenin nasıl ölçüleceği konusu. Bazen o kadar yanlış kararlar alınıyor ki,
bunu izah etmek mümkün değil. Geçmişte, belediye başkanlığım zamanında, benden
önceki belediye başkanı arkadaşlarımızın zamanında da, mesela, "efendim,
biz, giriş kapısından giriş kapısına ölçüm yaparız, esas olan budur"
denilmiş. Siz düşünün, sırt sırta iki tane yer var "ben bunun ölçümünü
giriş kapısından giriş kapısına yaparım" deyince, aradan kolaylıkla geçmek
mümkünken, yolun ucuna kadar gidiyorsunuz, tekrar dönüyorsunuz, beri tarafa
geliyorsunuz; aslında aradaki mesafe 40 metre; ama, 400 metreymiş gibi
gösterilebiliyor. Bu da, elbette çok büyük sakıncalar doğuruyor. Hatta, yan
yana bulunan yerlerde bile, kapıları farklı taraflara, farklı sokaklara
açılmışsa, bu mahzurla karşılaşma ihtimalimiz doğuyor. 
Burada bir yönetmelik hazırlığından bahsediliyor;
İçişleri, Millî Eğitim, Sağlık ve Turizm Bakanlıklarının... Benim kanaatim şu:
Bunu, bakanlıkların müşterek hazırlayacakları bir yönetmelikle tespit etmek
yerine -başka mahzurları olsa bile- pratik olarak illerde valinin, belediye
başkanının, millî eğitim müdürlüğünün, turizm müdürlüğünün ve emniyetin bir
araya gelerek kuracakları komisyonlar vasıtasıyla tespit etmek daha isabetli
olur, daha geçerli olur diye düşünüyorum. Elbette, böyle bir tatbikatta,
uygulamalar arasında, ilden ile belki farklılıklar meydana gelebilir; ama,
bunu, merkezden tespit edilecek bir komisyonun çıkaracağı yönetmeliğe
bağlamaktansa, vilayetlerde fiilen hadiseyi yaşayan insanların bir araya
gelerek kuracakları bir heyetin takdirine bağlamak daha gerçekçi olur, daha da
geçerli olur diye düşünüyorum; çünkü, yerine göre, burada, bazı hususlar dile
getirilmiş, yaz aylarında okulların açılması, açılmaması gibi konular da
dikkate alınmış. Bunlar bile belki ileride dikkate alınabilir ve daha isabetli
bir tatbikat yürütülür diye düşünüyorum. 
Bu fikirlerin zabıtlara geçmesinde ve Sayın Bakanlığın
dikkatine arz edilmesinde fayda gördüm. 
Hepinize saygılar sunuyorum. (RP sıralarından alkışlar)

BAŞKAN – Sayın Temel Karamollaoğlu'na teşekkür
ediyorum. 
2 nci maddeyle ilgili başka söz istemi?.. Yok. 
Madde üzerinde iki değişiklik önergesi bulunmaktadır.
Önergeleri...
MİLLî EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (İçel) – Sayın Başkan, Komisyon Başkanı olarak bir hususu buradan arz
etmek istiyorum. 
BAŞKAN – Komisyon Başkanı olarak, buyurun Sayın Cin.
MİLLî EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (İçel) – Sayın Başkan, değerli milletvekilleri; Refah Partisi
milletvekili Sayın Candan'ın veya Sayın Karamollaoğlu'nun endişelerine cevaben,
içkili yerlere verilecek izinlerde göz önünde bulundurulacak esaslara dair 1984
tarihli yönetmelik hükmünü burada zikretmek isterim. Bu yönetmeliğin 4 üncü
maddesinde, içkili yerlerin nasıl tespit edileceğine dair komisyonun teşkil
tarzı hükme bağlanmıştır ve buralarda, bu komisyonda, belediye temsilcilerinin
bulunacağı, açıkça ifade edilmiştir. 
Diğer taraftan, 2 nci madde, 1 inci maddeyle paralel
bir düzenleme getirmiştir; 2 nci maddede özel öğretim kurumları bahis
konusudur. 
Bu açıdan, aynı düşüncelerle, özel öğretim kurumlarının
da, 1 inci maddede olduğu gibi korunması bahis konusudur ve esas itibariyle
tasarının temel aldığı kriter okuldur; okula ve eğitim kuruluşlarına maddede sayılan yerlerin uzaklığıdır. Uzaklığın
tespitinde de, daima okul esas alınacaktır. 
Arz ederim. 
BAŞKAN – Sayın Komisyon Başkanına teşekkür ediyorum. 
Değerli arkadaşlarım, önergeleri önce geliş sırasına
göre okutacağım; sonra aykırılık derecesine göre işleme koyacağım.
İlk önergeyi okutuyorum:
Türkiye Büyük Millet Meclisi
Başkanlığına
Görüşülmekte olan, 168 sıra sayılı kanun tasarısının 2
nci maddesinin birinci fıkrasının aşağıdaki şekilde düzeltilerek yazılması ile,
ikinci ve üçüncü fıkralardaki "100 metre" ifadesinin "300
metre" olarak düzeltilmesini teklif ediyoruz. 
 Hayrettin
Dilekcan Ömer Özyılmaz Salih Kapusuz
 Karabük Erzurum Kayseri
 İsmail
Özgün Latif
Öztek 
 Balıkesir Samsun
Birinci fıkra:
Meyhane, kahvehane, kıraathane, bar, hapishane,
elektronik oyun, merkezleri gibi umuma açık yerlerin, ilk ve ortaöğretim
öğrencilerinin devam ettiği kurs, dershane ve özel öğretim kurumlarına ait bina
ve tesislerden en az 300 metre uzaklıkta bulunması zaruridir. 
BAŞKAN – İkinci önergeyi okutuyorum:
Türkiye Büyük Millet Meclisi
Başkanlığına
Görüşülmekte olan, 168 sıra sayılı kanun tasarısının
çerçeve 2 nci maddesinin aşağıdaki şekilde düzeltilmesini arz ederiz. 
MADDE 2.- 8.6.1965 tarihli ve 625 sayılı Özel Öğretim
Kurumları Kanununun değişik 9 uncu maddesinin dördüncü fıkrası kaldırılarak,
yerine, aşağıdaki fıkralar eklenmiştir:
"İlk ve ortaöğretim öğrencilerinin devam ettiği
kurs, dershane ve özel öğretim kurumlarına ait bina ve tesislerin, hapishane,
meyhane, kahvehane, kıraathane, bar, elektronik oyun merkezleri gibi umuma açık
yerlerden en az 500 metre uzaklıkta bulunması zaruridir. Özel öğretim kurumları
ve tesislerinin bulunduğu yerin 500 metre civarında, yukarıda sayılan yerler
ile açık ve kapalı alkollü içki satılan yerler açılamaz. 
Kurs ve dershaneler hakkında, yukarıdaki hüküm
uygulanır."
 Veysel
Candan Sıddık Altay Ömer Naimi Barım Konya Ağrı Elazığ  Bekir
Sobacı Ramazan Yenidede Fikret Karabekmez Tokat Denizli Malatya
BAŞKAN – Değerli arkadaşlarım, önergeleri, geliş
sırasına göre okuttum; şimdi, aykırılık derecesine göre işleme alacağım.
Bu iki önergeden son okunanı, madde metnine aykırılık
teşkil etmektedir; ilk olarak, bununla ilgili işleme başlıyoruz:
Komisyon önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (İçel) – Katılamıyoruz efendim.
BAŞKAN – Hükümet?..
MİLLÎ EĞİTİM BAKANI HİKMET ULUĞBAY (Ankara) –
Katılmıyoruz efendim.
BAŞKAN – Komisyon ve Hükümet önergeye katılmamaktadır.
Önerge sahipleri, gerekçesinin okunmasını istiyorlar.
Gerekçeyi okutuyorum:
Gerekçe:
Bu değişiklik önergesi ile eğitim kurumlarında okuyan
öğrencilerin, iyi mekânlarda okumasını sağlarken, diğer taraftan, kötü
alışkanlıklardan korumak, ayrıca eskiden hatalı verildiğini saydığımız
ruhsatların iptalini, eski hataların telafisi, ayrıca eğitim kurumları yakınına
yeni meyhane, bar, kumarhane gibi işyerlerinin açılmasını önlemeye çalışmaktır.
Diğer taraftan, metre şartı aranıp aranmaması hususunun, mülkî amirlere
bırakılması, hem onları zan altında bırakır hem de rüşvet yolunu açar
düşüncesindeyiz. 
Kanun, Genel Kurula geldiği şekliyle geçerse, eskiler
yerlerini koruduğu için, tahribat devam eder. Bu işyerlerine giden öğrenciler,
içki, kumar gibi kötü alışkanlıklar kazanırlar. Eldeki veriler bizi
doğrulamaktadır. 
Bu saymaya çalıştığımız sebeplerden dolayı, değişiklik
metninde önergemizdeki hususlar da yer almalıdır.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
İkinci önergeyi tekrar okutup, oylarınıza sunacağım:
Türkiye Büyük Millet Meclisi
Başkanlığına
Görüşülmekte olan 168 sıra sayılı kanun tasarısının 2
nci maddesinin birinci fıkrasının aşağıdaki şekilde düzeltilerek yazılması ile
ikinci ve üçüncü fıkrasındaki "100 metre" ifadesinin "300
metre" olarak düzeltilmesini teklif ediyoruz.
 Hayrettin
Dilekcan Karabük ve
arkadaşları
Birinci fıkra: 
"Meyhane, kahvehane, kıraathane, bar, hapishane,
elektronik oyun merkezleri gibi umuma açık yerler, ilk ve ortaöğretim
öğrencilerinin devam ettiği kurs, dersane ve özel öğretim kurumlarına ait bina
ve tesislerden en az 300 metre uzaklıkta bulunması zaruridir."
BAŞKAN – Sayın Komisyon Başkanı, önergeye katılıyor
musunuz?
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANI
HALİL CİN (Konya) – Katılamıyoruz efendim.
BAŞKAN – Hükümet?..
MİLLÎ EĞİTİM BAKANI HİKMET ULUĞBAY (Ankara) –
Katılmıyoruz efendim.
BAŞKAN – Komisyon ve Hükümet önergeye katılmamaktadır.
Önerge sahipleri söz istiyorlar mı?
VEYSEL CANDAN (Konya) – Gerekçe okunsun Sayın Başkan.
BAŞKAN – Önerge sahipleri gerekçenin okunmasını
istiyorlar; gerekçeyi okutuyorum:
Gerekçe: Maddenin bu şekilde yazılması, maksadı daha
iyi izah ediyor.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Şimdi, maddeyi oylarınıza sunacağım...
LATİF ÖZTEK (Samsun) – Yoklama talebi vardı Sayın
Başkan.
BAŞKAN – Değerli arkadaşlarım, yoklama talebi, bana
14.13’te gelmişti; halbuki, oylamaya geçerken talepte bulunursanız işleme
koyabilirim.
VEYSEL CANDAN (Konya) – 12 dakika olmuş Sayın Başkan.
BAŞKAN – Arada, bakınız, başka işlemler yaptık.
ÜLKÜ GÜNEY (Bayburt) – Oylamaya geçildi; olmaz öyle
şey...
(RP sıralarından bir grup milletvekili ayağa kalktı)
MİKAİL KORKMAZ (Kırıkkale) – Yoklama yapılmasını
istiyoruz Sayın Başkan.
BAŞKAN – 20 arkadaşımız ayağa kalktığına göre, bu
usulle, gerekirse, 20 arkadaşımız ayağa kalkarak yoklama talep ederlerse,
yoklama yapmak durumunda olurum.
Yoklama isteyen sayın üyelerin isimlerini tespit
ediyorum: Sayın Mikail Korkmaz, Sayın Muhammet Polat, Sayın Latif Öztek, Sayın
İsmail İlhan Sungur, Sayın Naci Terzi, Sayın Bekir Sobacı, Sayın Fethi Acar,
Sayın Musa Uzunkaya, Sayın Hüseyin Arı, Sayın Veysel Candan, Sayın Ömer Faruk
Ekinci, Sayın Rıza Ulucak, Sayın Fuat Fırat, Sayın Abdullah Özbey, Sayın Bedri
İncetahtacı, Sayın Mustafa Yünlüoğlu, Sayın Nezir Aydın, Sayın Abdullah Arslan,
Sayın Ekrem Erdem, Sayın Kahraman Emmioğlu, Sayın Şinasi Yavuz, Sayın Osman
Hazer.
Değerli arkadaşlarım, yoklama talep eden arkadaşlarım
Genel Kurul salonundan ayrılmasınlar.
II. – YOKLAMA
BAŞKAN – Yoklama yapılacaktır.
(Yoklama yapıldı)
BAŞKAN – Sayın milletvekilleri, toplantı yetersayısı
vardır; çalışmalara kaldığımız yerden devam ediyoruz.
IV. – KANUN TASARI VE TEKLİFLERİYLE
KOMİSYONLARDAN
GELEN DİĞER
İŞLER (Devam)
1. – 625
Sayılı Özel Öğretim Kurumları Kanunu ile 222 Sayılı İlköğretim ve Eğitim
Kanununun Bazı Hükümlerinin Değiştirilmesi Hakkında 254 Sayılı Kanun Hükmünde
Kararname ile 625 Sayılı Özel Öğretim Kurumları Kanununun Bir Maddesinde
Değişiklik Yapılmasına Dair 326 Sayılı Kanun Hükmünde Kararname ve Millî
Eğitim, Kültür, Gençlik ve Spor Komisyonu Raporu (1/71, 1/111) (S. Sayısı : 168
ve 168’e 1 inci Ek) (Devam)
BAŞKAN – Komisyon ve Hükümet yerinde.
Tasarının 2 nci maddesinin oylamasında kalmıştık.
2 nci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.
3 üncü madde daha önce kabul edilmişti. Komisyon 1 inci
ve 2 nci maddeleri geri aldığı için bu maddeler üzerinde çalışmaları yürüttük. 
4 üncü maddeyi okutuyorum:
Madde 4.- Bu kanun, yayımı tarihinde yürürlüğe girer. 
BAŞKAN – Madde üzerinde söz isteyen?.. Yok.
Maddeyle ilgili önerge yok. 
Maddeyi oylarınıza sunuyorum: Kabul edenler... Kabul
etmeyenler... Kabul edilmiştir. 
5 inci maddeyi okutuyorum:
Madde 5.- Bu kanun hükümlerini Bakanlar Kurulu yürütür.

BAŞKAN – Maddeyi oylarınıza sunuyorum: Kabul edenler...
Kabul etmeyenler... Kabul edilmiştir. 
Tasarının tümünü oylarınıza sunuyorum: Kabul edenler...
Kabul etmeyenler... Kabul edilmiştir. 
Böylece, kanun tasarısı yasalaşmış bulunmaktadır;
hayırlı uğurlu olmasını diliyorum. 
2.
–Kütahya Milletvekili Mustafa Kalemli, Anavatan Partisi Genel Başkanı
Rize Milletvekili Mesut Yılmaz, Doğru Yol Partisi Genel Başkanı İstanbul
Milletvekili Tansu Çiller, Demokratik Sol Parti Genel Başkanı İstanbul
Milletvekili Bülent Ecevit, Cumhuriyet Halk Partisi Genel Başkanı Antalya
Milletvekili Deniz Baykal ile 292 Milletvekilinin; Türkiye Cumhuriyeti
Anayasasının 83 üncü Maddesinin Değiştirilmesine Dair Kanun Teklifi ve Anayasa
Komisyonu Raporu (2/676) (S. Sayısı : 232)
BAŞKAN – Türkiye Cumhuriyeti Anayasasının 83 üncü
Maddesinin Değiştirilmesine Dair Kanun Teklifinin ikinci müzakeresine
başlayacağız.
Komisyon?.. Yok. 
Hükümet?.. Yok. 
Ertelenmiştir. 
3. –
Olağanüstü Hal Bölgesinde ve Kalkınmada Öncelikli Yörelerde İstihdam
Yaratılması ve Yatırımların Teşvik Edilmesi ile 193 Sayılı Gelir Vergisi
Kanununda Değişiklik Yapılması Hakkında Kanun Tasarısı ve Plan ve Bütçe
Komisyonu Raporu (1/660) (S. Sayısı : 392)
BAŞKAN – Olağanüstü Hâl Bölgesinde ve Kalkınmada
Öncelikli Yörelerde İstihdam Yaratılması ve Yatırımların Teşvik Edilmesi ile
193 sayılı Gelir Vergisi Kanununda Değişiklik Yapılması Hakkında Kanun
Tasarısının müzakerelerine kaldığımız yerden devam edeceğiz; ancak, tasarının,
Komisyonca geri alınan maddeleriyle ilgili rapor gelmediğinden, müzakereleri
erteliyoruz. 
4. – Türk
Silahlı Kuvvetleri Personel Kanununun 49 uncu Maddesinde Değişiklik Yapılmasına
ve Kanuna Bir Ek Geçici Madde Eklenmesine Dair Kanun Tasarısı ve Plan ve Bütçe
Komisyonu Raporu (1/619) (S. Sayısı : 375) (1)
BAŞKAN – Türk Silahlı Kuvvetleri Personel Kanununun 49
uncu Maddesinde Değişiklik Yapılmasına ve Kanuna Bir Ek Geçici Madde
Eklenmesine Dair Kanun Tasarısının müzakerelerine kaldığımız yerden devam
ediyoruz. 
Komisyon ve Hükümet yerlerini aldılar. 
Sayın milletvekilleri, dünkü birleşimde, tasarının tümü
üzerindeki görüşmeler tamamlanmış ve maddelere geçilmesi kabul edilmişti. 
Şimdi, 1 inci maddeyi
okutuyorum:
TÜRK SİLAHLI
KUVVETLERİ PERSONEL KANUNUNUN 49 UNCU MADDESİNDE DEĞİŞİKLİK YAPILMASINA VE
KANUNA BİR EK GEÇİCİ MADDE EKLENMESİNE
DAİR KANUN TASARISI
MADDE 1.– 27.7.1967 tarihli ve 926 sayılı Türk
Silahlı Kuvvetleri Personel Kanununun 49 uncu maddesinin, 29.7.1983 tarih ve
2870 sayılı Kanunla değişik (b) bendinde yer alan cetvelin
Jandarma Genel Komutanlığı (J. Gn. K.) sütunu aşağıdaki şekilde
değiştirilmiştir :
“Rütbeler  J. Gn. K.
Orgeneral-Oramiral —
Korgeneral-Koramiral  3
Tümgeneral-Tümamiral 
6
Tuğgeneral-Tuğamiral 18
  
TOPLAM 27
BAŞKAN – Madde üzerinde söz isteyen?.. Yok.
Maddeyle ilgili bir değişiklik önergesi vardır; okutup,
işleme alacağım...
İ. ERTAN YÜLEK (Adana) – Madde üzerinde söz istemiştim.
BAŞKAN – Tamamladık efendim,
önergeye geçtik; diğer maddede değerlendirelim Sayın Yülek.
Buyurun:
Türkiye Büyük Millet Meclisi
Başkanlığına
Görüşülmekte olan Türk Silahlı Kuvvetleri Personel
Kanununun 49 uncu Maddesinde Değişiklik Yapılmasına ve Kanuna Bir Ek Geçici
Madde Eklenmesine Dair Kanun Tasarısının 1 inci maddesinin "Rütbeler"
başlıklı çizelgenin "Orgeneral-Oramiral" yatay sütununun
"Jandarma Genel Komutanlığı" başlığı altına "1" rakamının
ilavesini öneriyoruz.
 Hasan
Hüseyin Öz Hüseyin Arı Murtaza Özkanlı
 Konya Konya Aksaray
 Hüseyin
Olgun Akın Bekir Sobacı Zülfikar Gazi
 Ordu Tokat Çorum
 Abdullah
Örnek Mikail
Korkmaz Yozgat Kırıkkale
BAŞKAN – Komisyon önergeye katılıyor mu efendim?
PLAN VE BÜTÇE KOMİSYONU BAŞKANVEKİLİ METİN ŞAHİN
(Antalya) – Katılamıyoruz efendim.
BAŞKAN – Hükümet?..
BAŞBAKAN
YARDIMCISI VE MİLLÎ SAVUNMA BAKANI İSMET SEZGİN (Aydın) – Katılmıyoruz efendim.
BAŞKAN – Önergeye Komisyon ve Hükümet katılmamaktadır. 
Önerge sahipleri söz istiyorlar. 
Önerge sahipleri adına Konya Millevekili Sayın Hüseyin
Arı.
Buyurun Sayın Arı. 
Konuşma süreniz 5 dakikadır. 
HÜSEYİN ARI (Konya) – Sayın Başkan, değerli
milletvekilleri; kanun tasarısının 1 inci maddesi üzerinde, dün, bütün sözcüler
gerekli konuşmaları yaptılar; ben de aynı şekilde görüşlerimi bildirdim. 
Jandarma Genel Komutanlığının bu kadrosu -orgeneral
kadrosu- uzun yıllardan beri, devamlı
-Kanunun aslında da- Kara Kuvvetleri orgeneralleri arasından bir orgeneralin
atanmasıyla yürütülmektedir ve bu Jandarma Genel Komutanlığı kadrosu, Kara
Kuvvetleri kadrosunda mahfuz olarak bulunmaktadır. 
Muhterem arkadaşlarım, tasarının söz konusu 1 inci
maddesinin "Rütbeler" çizelgesinde, Jandarma teşkilatının üst
seviyede emir-komuta makamını teşkil eden ve tuğgeneralden korgenerale kadar
teşkilatın içerisinden yetişmiş, bu teşkilatın özelliğini bilen, ihtisas sahibi
komutanların kontenjanlarının artırılması, çok yerinde bir karardır; ancak,
teşkilatın en üst makam yeri olan Jandarma Genel Komutanı için bir kadro
verilmemesinin maksada uygun olmayacağı, dolayısıyla, emir-komuta sisteminin en
tepe noktasını teşkil eden ve orgeneral seviyesindeki bir komutanın, jandarma
gibi, her gün halkla direkt temasta olan, teşkilatın içerisinden yetişen,
ihtisas sahibi orgeneral olması, emir-komuta etkinliğinin temini ve teşkilatın
verimliliği açısından önem arz etmektedir. Bu maksatla, Jandarma Genel
Komutanlığı teşkilatına, orgeneral rütbesinde bir kadronun da verilmesi doğru
bir hal tarzı olacaktır. Yüce takdirlerinize sunuyorum. 
Saygılar sunarım.
BAŞKAN – Önerge sahipleri adına konuşan Konya
Milletvekili Sayın Hüseyin Arı'ya teşekkür ediyorum.
İ. ERTAN YÜLEK (Adana) – Sayın Başkan, madde üzerinde,
şahsım adına söz istiyorum.
BAŞKAN – Sayın milletvekili, şimdi, önergeye geçtikten
sonra, tekrar maddenin müzakeresine dönmemiz mümkün değil. Zaten, tasarı, bir
madde etrafında düşünülmüştür. Müteakip maddelerde de düşüncelerinizi
açıklayabilirsiniz. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.
2 nci maddeyi okutuyorum:
MADDE 2. – Türk Silahlı Kuvvetleri Personel Kanununa
aşağıdaki Ek Geçici Madde eklenmiştir.
“EK GEÇİCİ MADDE 72. – Kanunun 49 uncu maddesinin (b)
bendindeki Jandarma Genel Komutanlığına ait bu Kanunla değiştirilen
kontenjanlar için rütbe yıl kontenjanının kullanılması, Jandarma Genel
Komutanlığının teşkilat yapısı gerçekleşinceye kadar olan süre içinde, kadro ve
hizmet gerekleri dikkate alınarak, Genelkurmay Başkanının teklifi üzerine
Yüksek Askerî Şûraca saptanır.”
BAŞKAN – Madde üzerinde söz isteyen?..
İ. ERTAN YÜLEK (Adana) – Sayın Başkan...
BAŞKAN – Adana Milletvekili Ertan Yülek, madde üzerinde
kişisel olarak söz istemiştir.
Buyurun Sayın Yülek.
Konuşma süreniz 5 dakikadır.

İ. ERTAN YÜLEK (Adana) – Sayın Başkan, değerli
milletvekili arkadaşlarım; Türk Silahlı Kuvvetleri Personel Kanununun 49 uncu
Maddesinde Değişiklik Yapılmasına ve Kanuna Bir Ek Geçici Madde Eklenmesine
Dair Kanun Tasarısı hakkında söz almış bulunuyorum. 
Esasında, bu uzun isim altında bir tek şey yapılıyor, o
da, Jandarma Genel Komutanlığında bazı generallerin sayılarının artırılması. 
Jandarma Genel Komutanlığının Türkiye'deki görevi, yurt
içerisindeki barışı temin etme konusunda kolluk kuvveti yapmaktı. Polis
teşkilatıyla eşdeğer bir görev yapmaktadır. Aradaki fark nedir; aradaki fark
şudur: Birkısım büyük yerlerimizin, il merkezlerinin, ilçe merkezlerinin,
hatta büyük belde merkezlerinin emniyeti
polis teşkilatı tarafından sağlanmaktadır; ama, kırsal alanda bu görevi
Jandarma Genel Komutanlığı yapmaktadır. Şimdi düşünün, Türkiye'de her yıl,
neredeyse her gün, polis teşkilatındaki sayı artmakta, bu sayı artarken, hemen
arkasından, polis teşkilatının bölgesine giren alanlar da artmaktadır. 
Şimdi, siz, çıkıyorsunuz, bir taraftan, yurttaki
emniyeti temin edecek polis teşkilatının sayısını ve bölge kaplama alanını
genişletiyorsunuz; diğer bir ifadeyle, Jandarma Genel Komutanlığının görev
alanını kısıtlıyorsunuz; adiğer taraftan, buraya gelip, Jandarma Genel
Komutanlığındaki general sayısını artırıyorsunuz... Allah için söyleyin, bunun
izahı var mı? Bunun izahı yok. Çok mantıklı bir şey söylüyorum, politik
mülahazayla söylemiyorum. Bir kere daha ifade ediyorum: Türkiye'deki
içgüvenliği sağlayan iki teşkilatımız vardır; birisi Emniyet Genel Müdürlüğü
diğeri de Jandarma Genel Komutanlığı. Emniyet Genel Müdürlüğünün faaliyet
alanı, yerleşik yerlerdir, daha doğrusu, daha büyük yerlerdir, illerdir,
ilçelerdir. Ancak, İçişleri Bakanlığı, devamlı olarak, emniyet teşkilatının
kapsam alanını genişletiyor; yani, Jandarma Genel Komutanlığının güvenliği
altında bulunan yerler daraltılıyor. Bunun manası nedir? Bunun manası, ben,
Jandarma Genel Komutanlığındaki sayıları azaltacağım demektir.
AGÂH OKTAY GÜNER (Ankara) – Allah Allah!..
İ.ERTAN YÜLEK (Devamla) – Gayet tabiî; bunun manası
budur. Eğer, siz, dün, Jandarma Genel Komutanlığının yetki alanında olan bir
ilçeyi polis teşkilatına veriyorsanız, bunun manası, polis teşkilatının alanını
genişletip, jandarma alanını daraltıyorsunuz demektir; o zaman, jandarmanın
sayısı azalıyor demektir. Dolayısıyla, bu, jandarmanın bağlı olduğu hiyerarşi
içerisinde de, bütün kademelerinin sayılarının belli bir ölçüde azalması
demektir. Bu tasarı ne getiriyor; bu tasarı, onun tam zıddını getiriyor.
Takdirlerinize arz ediyorum; burada siyasî bir mülahazayla hiçbir şey
söylemiyorum. Bakın, ben bunu yakından biliyorum; belki, içinde olanlardan daha
yakından biliyorum. Devlet Planlama Teşkilatında çalıştığım süre içerisinde bu
meseleyi, hangi alanları polis teskilatı alacaktır, hangi alanları jandarma
alacaktır diye iyice müzakere ettik. Bunlar içerisinde dengeyi sağlamak için,
devleti büyütmemek için nasıl bir oran içinde bunu devam ettirelim diye çalışmalar
yapılmıştır; ancak, bu çalışmaların sonunda belli bir sonuca ulaşılmamıştır.
Gönül isterdi ki, ben, şu zaman içerisinde, şu kadar polisle Türkiye'nin
emniyetini sağlayacağım, şu kadarını da jandarmayla sağlayacağım denilsin, ona
göre bir organizasyon yapılsın ve ona göre de sayılar tespit edilsin; ama, bu
yapılmamıştır. Ben, Plan ve Bütçe Komisyonunda da aynı şeyleri ifade ettim, bir
kere de sizlerin huzurunda ifade ediyorum. Yapılan iş doğru değildir; doğrusu,
daha dengeli ve gelişime uygun bir tasarı hazırlamaktır. 
Hepinize saygılar sunuyorum.
Teşekkür ediyorum Sayın Başkanım. (RP sıralarından alkışlar) 
BAŞKAN – Adana Milletvekili Sayın Ertan Yülek'e
teşekkür ediyorum. 
2 nci madde üzerinde başka söz isteyen?.. Yok. 
Madde üzerinde önerge yok. 
Maddeyi oylarınıza sunuyorum: Kabul edenler... Kabul
etmeyenler... Kabul edilmiştir. 
3 üncü maddeyi okutuyorum: 
MADDE 3. - Bu Kanun, yayımı tarihinde yürürlüğe girer. 
BAŞKAN – Madde üzerinde söz isteyen?.. Yok. 
Maddeyle ilgili değişiklik önergesi yok. 
Maddeyi oylarınıza sunuyorum: Kabul edenler... Kabul
etmeyenler... Kabul edilmiştir. 
4 üncü maddeyi okutuyorum: 
MADDE 4- Bu Kanun hükümlerini Bakanlar Kurulu yürütür. 
BAŞKAN – Madde üzerinde söz isteyen?.. Yok. 
Maddeyle ilgili önerge yok. 
Maddeyi oylarınıza sunuyorum: Kabul edenler... Kabul
etmeyenler... Kabul edilmiştir. 
Tasarının tümünü oylarınıza sunuyorum: Kabul edenler...
Kabul etmeyenler... Kabul edilmiştir. 
Kanun tasarısı böylece yasalaşmış bulunmaktadır.
Kanunun, Jandarma Kuvvetlerimize ve ülkemize hayırlı ve uğurlu olmasını
diliyorum.
BAŞBAKAN YARDIMCISI VE MİLLî SAVUNMA BAKANI İSMET
SEZGİN (Aydın) – Sayın Başkan, biz de Hükümet olarak Genel Kurula
teşekkürlerimizi sunuyoruz.
BAŞKAN – Teşekkür ederim Sayın Bakan.
5. – Emniyet
Teşkilatı Kanununun Bir Maddesinde Değişiklik Yapılmasına Dair 490 Sayılı Kanun
Hükmünde Kararname ve İçişleri Komisyonu Raporu (1/217) (S. Sayısı :132)
BAŞKAN – Sayın milletvekilleri, Emniyet Teşkilatı
Kanununun Bir Maddesinde Değişiklik Yapılmasına Dair 490 Sayılı Kanun Hükmünde
Kararnameyle ilgili tasarının müzakeresine başlayacağız.
Komisyon ?..Yok. 
Kanun tasarısının müzakeresi ertelenmiştir.
6.
–Yüksek Öğretim Kurumları Teşkilatı Hakkında 41 Sayılı Kanun Hükmünde
Kararnamenin Değiştirilerek Kabulüne Dair 2809 Sayılı Kanuna Ek Maddeler
Eklenmesi Hakkında Kanun Tasarısı ve Doğru Yol Partisi Grup Başkanvekili Ankara
Milletvekili Saffet Arıkan Bedük’ün; benzer mahiyetteki kanun teklifi ve Millî
Eğitim, Kültür, Gençlik ve Spor ve Plan ve Bütçe komisyonları raporları (1/647,
2/636) (S. Sayısı :388) (1)
BAŞKAN – Yüksek Öğretim Kurumları Teşkilatı Hakkında 41
Sayılı Kanun Hükmünde Kararnamenin
Değiştirilerek Kabulüne Dair 2809 Sayılı Kanuna Ek Maddeler Eklenmesi Hakkında
Kanun Tasarısı ve Doğru Yol Partisi Grup Başkanvekili Ankara Milletvekili
Saffet Arıkan Bedük'ün; benzer mahiyetteki kanun teklifi ve Millî Eğitim,
Kültür, Gençlik ve Spor ve Plan ve Bütçe komisyonları raporlarının
görüşmelerine başlıyoruz. 
Komisyon ?..Burada.
Hükümet ?..Burada.
Komisyon ve Hükümet yerlerini almışlardır.
Komisyon raporunun okunup okunmamasını oylarınıza
sunacağım: Komisyon raporunun okunmasını kabul edenler... Kabul etmeyenler...
Komisyon raporunun okunması kabul edilmemiştir.
Tasarının tümü üzerinde söz isteyen?..Yok.
Tasarının maddelerine geçilmesi hususunu oylarınıza
sunuyorum : Kabul edenler... Kabul etmeyenler... Kabul edilmiştir. 
1 inci maddeyi okutuyorum:
YÜKSEKÖĞRETİM
KURUMLARI TEŞKİLÂTI HAKKINDA 41 SAYILI KANUN HÜKMÜNDE KARARNAMENİN DEĞİŞTİRİLEREK
KABULÜNE DAİR KANUNA EK MADDELER EKLENMESİ HAKKINDA KANUN TASARISI
MADDE 1. – 28.3.1983 tarihli ve 2809 sayılı Kanuna
aşağıdaki ek maddeler eklenmiştir.
Bahçeşehir Üniversitesi
“Ek Madde 47. – İstanbul’da Bahçeşehir Uğur Eğitim
Vakfı tarafından 2547 sayılı Kanunun vakıf yükseköğretim kurumlarına ilişkin
hükümlerine tabi olmak üzere, kamu tüzelkişiliğine sahip “Bahçeşehir
Üniversitesi” adıyla yeni bir vakıf üniversitesi kurulmuştur.
Bu Üniversite, Rektörlüğe bağlı olarak;
a) İşletme Fakültesi,
b) Fen-Edebiyat Fakültesi,
c) İletişim Fakültesi, 
d) Mühendislik Fakültesi,
e) Turizm İşletmeciliği ve Otelcilik Yüksekokulu,
f) Sosyal Bilimler Enstitüsü’nden
oluşur.”
BAŞKAN – 1 inci madde üzerinde, Çorum Milletvekili
Sayın Ali Haydar Şahin kişisel olarak söz isteminde bulunmuştur.
Buyurun Sayın Şahin.
Konuşma süreniz 5 dakikadır.
ALİ HAYDAR ŞAHİN (Çorum) – Sayın Başkan, değerli
milletvekilleri; 1 inci madde üzerinde söz almış bulunuyorum; bu vesileyle,
hepinizi saygıyla selamlıyorum.
Ülkemizde, devletin, yükseköğretim kurumu açmak ve her
öğrenciye öğretim fırsatı sağlama imkânı olmadığı bir gerçektir.
Yükseköğretimin çok pahalı olduğu, ülkemizin imkânlarının yeterli olmadığı,
üzerinde konuşulan bu kanun tasarısının gerekçesinde de açık açık anlatılmaktadır.

Son yıllarda, özel vakıf üniversiteleri açılması hızla
çoğalmaya başlamıştır. birbuçuk yıl zarfında, Millî Eğitim, Kültür, Gençlik ve
Spor Komisyonunda 10 civarında özel vakıf üniversitesi açılması yönünde karar
çıkarılmıştır ve halen de devam etmektedir. 
Özel vakıf üniversitelerinin kurulma amaçları yasal bir
prosedüre bağlanmış; kâr amaçlı olmayıp, ülkemizdeki yükseköğretimin
yaygınlaştırılması, öğretimin tüm gençliğe verebilmesi amaçlanmıştır. Acaba,
böyle oluyor mu? Kamuoyundaki kanı, böyle değildir. Özel vakıf üniversiteleri,
rant peşinde koşan, öğretimi sulandırılmış, yönlendirilmiş bazı görüşlerin odak
noktası haline gelmiş durumdadır. Yarı yıl geldiği halde, hâlâ ilanla öğrenci
toplamaya çalışan vakıf üniversiteleri mevcuttur. 
Konuyu çok uzatmayacağım. Bu, böyle olduğu halde,
üniversiteyi hak eden illerimiz vardır. Bu yönde, bu Meclisten bir görev
bekliyoruz. Bunların başında Çorum üniversitesi gelmektedir. Çorum üniversitesi
kurulmasıyla ilgili teklif 1994 yılında Meclise getirilmiş; ama, burada bir
haksızlık yapılarak, Çorum'a üniversite kurulmamıştır. (RP sıralarından
"seçmene selam" sesleri)
Seçmene selam değil, bir gerçeği belirtiyorum, Çorum'un
hakkı olan üniversiteyi istiyoruz. 
İçtüzüğün 37 nci maddesi gereğince, 45 gün içerisinde
komisyonlarda görüşülmediği için, teklifin doğrudan Meclis gündemine
getirilmesinde, burada tüm partilerin desteğini gördük; bu nedenle teşekkür
ediyoruz. Çorum üniversitesi açılmasıyla ilgili teklif görüşülürken, bu seferki
oylamada da yine tüm partilerin desteğini bekliyoruz. Çorumlu da bu yönde
memnuniyetini bildiriyor, ben de aracısı olarak, Çorum Milletvekili olarak, tüm
Meclise teşekkür ediyorum ve buradan Çorum'a müjde vermiş oluyoruz. 
Hepinize saygılar sunarım. (Alkışlar)
BAŞKAN – Çorum Milletvekili Sayın Ali Haydar Şahin'e
teşekkür ediyorum. Çorum üniversitesiyle ilgili konu, geçen hafta oybirliğiyle
gündeme alındı. 
Şimdi, değerli arkadaşlarım, okuduğumuz çerçeve 1 inci
maddenin birinci ek bölümünü -ek madde 47'yi- oylarınıza sunuyorum...
MUSTAFA KÖYLÜ (Isparta) – Karar yetersayısının
aranmasını istiyorum. (DSP ve ANAP sıralarından gürültüler, "Olur
mu!.." sesleri)
BAŞKAN – Maddenin oylanmasına geçtim efendim, gelecek
oylamada istersiniz.
Ek Madde 47'yi oylarınıza sunuyorum: Kabul edenler...
Kabul etmeyenler... Kabul edilmiştir.
Şimdi, çerçeve 1 inci maddeye bağlı ek madde 48'i
okutuyorum:
Haliç Üniversitesi
“Ek Madde 48. – İstanbul’da Bizim Lösemili Çocuklar
Vakfı tarafından 2547 sayılı Kanunun vakıf yükseköğretim kurumlarına ilişkin
hükümlerine tabi olmak üzere, kamu tüzelkişiliğine sahip “Haliç Üniversitesi”
adıyla yeni bir vakıf üniversitesi kurulmuştur.
Bu Üniversite, Rektörlüğe bağlı olarak;
a) Fen-Edebiyat Fakültesi,
b) Tıp Fakültesi,
c) Mühendislik Fakültesi,
d) İşletme Fakültesi,
e) Hemşirelik Yüksekokulu,
f) Su Ürünleri Yüksekokulu,
g) Beden Eğitimi ve Spor Yüksekokulu,
h) Sağlık Bilimleri Enstitüsü,
ı) Konservatuvar’dan
oluşur.”
BAŞKAN – Maddeyi oylarınıza sunuyorum: Kabul edenler...
Kabul etmeyenler... Kabul edilmiştir. 
Çerçeve 1 inci maddeyi ek madde 47 ve ek madde 48 ile
birlikte oylarınıza sunuyorum: Kabul edenler... Kabul etmeyenler... Kabul
edilmiştir.
2 nci maddeyi okutuyorum:
MADDE 2. – Bu Kanun yayımı tarihinde yürürlüğe girer.
BAŞKAN – 2 nci madde üzerinde Sayın Lütfi Doğan söz
istemişlerdir. 
Buyurun Sayın Doğan. (Alkışlar)
Değerli Hocam aslında bundan önceki madde üzerinde söz
istemişti; ama, oylamaya geçtiğim için söz istemini yerine getiremedim. Onun
için, zannediyorum, yürürlük maddesinde görüşlerini ifade etme zarureti var;
ben de onu dikkate alacağım.
Buyurun Hocam; 5 dakikadır konuşma süreniz.
LÜTFİ DOĞAN (Gümüşhane) – Teşekkür ederim.
Sayın Başkan, muhterem arkadaşlarım; şu anda
görüşülmekte olan kanun tasarısının 2 nci maddesi üzerinde düşüncelerimi
sizlere arz etmek üzere yüksek huzurunuza çıkmış bulunuyorum; sözlerime
başlarken, hepinizi en derin saygılarımla selamlıyorum.
Efendim, az önce, Çorum Milletvekilimiz, değerli
arkadaşım Sayın Ali Haydar Bey, Çorum ile ilgili düşüncelerini yüksek
huzurunuzda dile getirdi. Aslında, bugün, 2 vakıf üniversitesi kurulmasıyla
alakalı bu tasarının ele alınmasından büyük bir memnuniyet duyuyorum. İnşallah,
bu iki müessese yüksek huzurunuzda kabul
görecek, sizlerin onayına iktiran ettikten sonra, kanunlaşacaktır. 
Böyle ilmî müesseselerin kurulması, hepiniz gibi
bendenizi de çok sevindirmektedir. Ali Haydar Bey arkadaşım bir konuya işaret
etti ve hakikaten, daha evvel, Çorum üniversitesi ve benzeri illerimizde
kurulması gereken üniversitelerle alakalı durum, 19 uncu Dönem
milletvekillerimiz görev yaparken, Millî Eğitim Komisyonundan, Plan ve Bütçe
Komisyonundan geçti, Genel Kurulumuza intikal edecekken tatile girildi ve daha
sonra da seçim kanunu çıkarılıp seçimlere gidilince, olduğu gibi kaldı.
Şimdi, bu iki üniversitenin kurulmasıyla ilgili olarak
bendeniz de müspet düşünüyorum ve müspet oy vereceğim; ancak, bu kapı
açılmışken, sadece Çorum, sadece Gümüşhane...
TEVHİT KARAKAYA (Erzincan) – Erzincan...
LÜTFİ DOĞAN
(Devamla) – ... sadece Bayburt değil, üniversite kurulmasıyla ilgili olarak
elde olan teklif ve varsa tasarıların hepsinin yüksek huzurunuzda bir an önce
ele alınması ve bunların, hatta şu ramazan ayı içerisinde çıkarılarak, hem
bölge insanlarımızın hem de Türkiyemizin tamamının sevindirilmesi, zannediyorum
ki, hepimizi çok memnun edecektir.
Bu itibarla, Hükümetten, eldeki bu tekliflerin, hatta
gündeme alınmış... Ki, Gümüşhane de gündeme alınmıştı, Çorum'un alındığı gibi,
daha da var zannediyorum... 
TEVHİT KARAKAYA (Erzincan) – Erzincan da var Sayın
Hocam.
LÜTFİ DOĞAN
(Devamla) – Erzincan da dahil, Bayburt da dahil, Ağrı da dahil...
DEVLET BAKANI BURHAN KARA (Giresun) – Giresun...
YAŞAR OKUYAN (Yalova) – Yalova...
LÜTFİ DOĞAN (Devamla) – ... Giresun da dahil... 
NABİ POYRAZ (Ordu) – Ordu...
LÜTFİ DOĞAN (Devamla) – ... Ordu da dahil...
Zannediyorum 17 ilimizdir; lütfeder bunları ele alırsanız ve Bakanlar Kuruluna,
YÖK'e lütfeder yetki verirseniz, ümit ediyorum ki, hem Hükümet hem halkımız
elbirliği, işbirliği yaparak bu ilim müesseselerini vücuda getirir; bu ilim
irfan yuvalarında evlatlarımızın daha çok, daha güzel, daha vasıflı yetişmesine
imkân hazırlanır. 
Bu talebimi yüksek huzurunuzda dile getirdikten sonra,
bu kanun tasarısına bendeniz de müspet oy vereceğimi arz ediyor, hepinizin
ramazanı şerifinizi tebrik ediyor, cümlenizi Allah'a emanet ediyorum.
(Alkışlar)
BAŞKAN – Gümüşhane Milletvekili Sayın Lütfi Doğan'a
teşekkür ediyorum.
Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.
3 üncü maddeyi okutuyorum:
MADDE 3.– Bu Kanun hükümlerini Bakanlar Kurulu yürütür.
BAŞKAN – Madde üzerinde söz isteyen?.. Yok.
Maddeyle ilgili önerge yok.
Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.
Tasarının tümünü oylarınıza sunuyorum: Kabul edenler...
Kabul etmeyenler... Kabul edilmiştir.
Sayın milletvekilleri, böylece, kanun tasarısı
yasalaşmış ve eğitim hayatımız Bahçeşehir Üniversitesi ve Haliç Üniversitesi
adında 2 yeni bilim yuvasına daha kavuşmuş bulunmaktadır; hayırlı ve uğurlu
olmasını temenni ediyorum.
7. – Tabiî
Afetlerden Zarar Gören Vakıf Taşınmazların Afet Öncesi Kiracılarına Kiracılık
Hakkı Tanınması ve Gayrimenkul Kiraları Hakkında Kanuna Bir Geçici Madde
Eklenmesine Dair Kanun Tasarısı ve Plan ve Bütçe ve Adalet komisyonları
raporları (1/680) (S. Sayısı : 396) (1)
BAŞKAN – Sayın milletvekilleri, Tabiî Afetlerden Zarar
Gören Vakıf Taşınmazların Afet Öncesi Kiracılarına Kiracılık Hakkı Tanınması ve
Gayrimenkul Kiraları Hakkında Kanuna Bir Geçici Madde Eklenmesine Dair Kanun
Tasarısı ve Plan ve Bütçe ve Adalet Komisyonları raporlarının görüşmelerine
başlıyoruz.
Komisyon ve Hükümet yerlerini aldılar.
Komisyon raporunun okunup okunmaması hususunu
oylarınıza sunacağım: Raporun okunmasını kabul edenler... Kabul etmeyenler...
Raporun okunması kabul edilmemiştir.
Tasarının tümü üzerinde söz isteyen?
ALİ GÜNAY (Hatay) – Şahsım adına söz istiyorum.
ALİ ŞAHİN (Kahramanmaraş) – Ben de şahsım adına söz
istiyorum. ("Vazgeçin" sesleri)
Sayın Başkan, vazgeçiyorum.
ALİ GÜNAY (Hatay) – Vazgeçtim Sayın Başkan.
BAŞKAN - Efendim, tasarının tümü üzerindeki söz
istemlerini arkadaşlarımız geri aldılar. Kendilerine teşekkür ediyorum.
Tasarının maddelerine geçilmesini oylarınıza sunuyorum:
Kabul edenler...Kabul etmeyenler...Kabul edilmiştir.
1 inci maddeyi okutuyorum:
TABİİ
AFETLERDEN ZARAR GÖREN VAKIF TAŞINMAZLARIN AFET ÖNCESİ KİRACILARINA KİRACILIK
HAKKI TANINMASI VE GAYRİMENKUL KİRALARI HAKKINDA KANUNA BİR GEÇİCİ MADDE
EKLENMESİNE DAİR KANUN TASARISI
MADDE 1. – Bu Kanunun yürürlüğe girdiği tarihe kadar,
yangın, yer sarsıntısı, yer kayması, fırtına, taşkın, sel gibi tabiî afetler
nedeniyle zarar gören mülkiyeti veya idaresi Vakıflar Genel Müdürlüğüne ait
vakıf taşınmazların onarım veya restorasyonunu müteakip bir defaya mahsus olmak
üzere afet öncesi kiracılarına Devlet İhale Kanunu hükümleri uygulanmaksızın
Vakıflar Genel Müdürlüğünce tespit edilen rayiç kira bedeli ile kiracılık hakkı
tanınabilir.
BAŞKAN –Madde üzerinde söz isteyen sayın üye?..
ALİ GÜNAY (Hatay) – Söz istiyorum Sayın Başkan.
BAŞKAN – Madde üzerinde, Hatay Milletvekili Sayın Ali
Günay, buyurun efendim.
Sayın Günay, konuşma süreniz 5 dakikadır.
ALİ GÜNAY (Hatay) – Sayın Başkan, değerli
milletvekilleri; tasarının 1 inci maddesinde çelişkili ve keyfîliğe açık bir
düzenleme mevcuttur. Maddede "...yangın, yer sarsıntısı, yer kayması,
fırtına, taşkın, sel gibi tabiî afetler nedeniyle zarar gören mülkiyeti veya
idaresi Vakıflar Genel Müdürlüğüne ait vakıf taşınmazların onarım veya
restorasyonunu müteakip, bir defaya mahsus olmak üzere afet öncesi kiracılarına
Devlet İhale Kanunu hükümleri uygulanmaksızın Vakıflar Genel Müdürlüğünce
tespit edilen rayiç kira bedeli ile kiracılık hakkı tanınabilir"
denilmektedir. "Tanınabilir" sözcüğü, bir yandan kanun önünde eşitlik
ilkesini zedelemekte, bir yandan da keyfîliğe, ayırımcılığa, siyasî düşünce
ayırımına, çıkar teminine, bazı kişileri kollamaya bazı kişileriyse mağdur
etmeye yönelik bir imkân yaratmaktadır. 
Tabiî afetler nedeniyle zarar gören taşınmazların
onarım veya restorasyonundan sonra, afet öncesi kiracıların tamamına, yeni
tespit edilen rayiç kira bedeliyle kiracılık hakkı tanınmalıdır. Tespit edilen
rayiç kira bedeliyle kira sözleşmesi yapmak isteyen kiracıların hepsine bu hak
tanınmalıdır. İdareye aksi yönde bir takdir hakkı verilmesi, eşitsizliğe ve
yolsuzluğa yol açar. 
Türkiye Cumhuriyeti Devleti bir hukuk devletidir; hukuk
devleti ilkelerine bağlı kalarak, yolsuzluk olaylarına karşı etkili mücadele
etmek her birimizin görevidir. Yolsuzluğa ve haksızlığa meydan verilmemesi ve
şeffaflığın sağlaması düşüncesiyle, maddenin son kelimesi olan
"tanınabilir" sözcüğünün "tanınır" şeklinde değiştirilmesi
gerekir. Bu değişikliğin sağlanması için vermiş bulunduğum önergeyi, sırası
geldiğinde desteklemenizi rica ediyorum.
Hepinize saygılar sunuyorum. (DSP sıralarından
alkışlar)
BAŞKAN – Hatay Milletvekili Sayın Ali Günay'a teşekkür
ediyorum.
Hükümet söz mü istiyor efendim?
DEVLET BAKANI METİN GÜRDERE (Tokat) – Evet, Sayın
Başkan.
BAŞKAN – Hükümet adına, Devlet Bakanı Sayın Metin
Gürdere söz istemiştir. 
Buyurun Sayın Bakan.
DEVLET BAKANI METİN GÜRDERE (Tokat) – Sayın Başkanım,
değerli arkadaşlarım; sizleri saygılarla selamlıyorum.
Buradaki "tanınabilir" ve "tanınır"
lafları arasındaki fark şurada: Bizim 19 500 kiracımız var. Bunların büyük bir
kısmı iyi niyetli, bizimle iyi ilişkiler içinde kiracı mülk sahibi ilişkilerini
sürdüren insanlar; ama, her zaman, her yerde olduğu gibi, maalesef, bizim,
birtakım problemli kiracılarımız da var. Adam kira vermiyor, adam elektrik
parasını ödemiyor. Bakın, bir yeri yeni tahliye ettik, 4 milyar lira su
parasıyla bıraktı gitti; yani, problemli kiracılarımız da var. İdareyi
uğraştıran, idareye sürekli problem çıkaran, idareyi mahkemeden mahkemeye
koşturan, daldan budağa takan insanlar var. Şimdi, bizden, idareye bu kadar
problem çıkaran insanların bu kiracılık hakkının, tamamen, hiçbir şarta bağlı
olmadan tamamlanmasını nasıl isteyebilirsiniz?
METİN BOSTANCIOĞLU (Sinop) –Hukukî olarak...
Avukat tutun Sayın Bakan...
DEVLET BAKANI METİN GÜRDERE (Devamla) – Uygun
görürseniz, idare, bu yetkisini, elbette ki iyi yönde kullanacaktır. Her
halükârda, biz, kiralık mülklerimizi kiracılarla değerlendireceğiz.
Kiracılarımız bizim için önemlidir; onlarla ilgili en ufak bir olumsuz düşüncemiz
yoktur; ama, bizim problemli kiracılarımız da var. O problemli kiracılarla
ilgili olarak, bizi, bir mecburiyet karşısında bırakmanızın doğru olmadığını
düşünüyorum. Takdir heyetinizin.
Saygılarla arz ediyorum efendim. (ANAP sıralarından
alkışlar)
BAŞKAN – Devlet Bakanı Metin Gürdere'ye teşekkür
ediyorum.
Madde üzerinde, Ankara Milletvekili Sayın Önder Sav da
söz istemiştir.
Buyurun Sayın Sav.
ÖNDER SAV (Ankara) – Sayın Başkan, değerli
arkadaşlarım; oldukça önemli bir yasa tasarısını görüşüyoruz. Belki, maddeleri
bakımından, içeriği bakımından az; ama, hukuk açısından fevkalade önemsediğimiz
bir tasarı.
Yetişemedim tümü üzerindeki konuşmalara; ama, bir temel
yanlışlığı düzeltmek istiyorum. Aslında, bana kalırsa, kanunun adı yanlış bir
kere "Tabiî Afetlerden Zarar Gören Vakıf Taşınmazların Afet Öncesi
Kiracılarına Kiracılık Hakkı Tanınması ve Gayrimenkul Kiraları Hakkında Kanuna
Bir Geçici Madde Eklenmesine Dair Kanun Tasarısı".
Burada, yarın, uygulayıcılar böyle bir kanunu
aradıkları zaman nerede bulacaklardır?!. Gayrimenkul Kiraları Hakkındaki Kanuna
bir geçici madde ekleniyor, onun yeri belli 6570; peki, birinci kısma ilişkin
olan nereye eklenecek, yeri belli değil. Bunun yeri -gayrimenkul kirası
olduğuna göre- 6570 sayılı Yasa olması lazım. Aşağıda geçici 6 ncı madde 6570
sayılı Yasaya ekleniyor, 1 inci madde müstakil bir kanun biçiminde; ama, özü
itibariyle Gayrimenkul Kiraları Kanununu içeren, o kanun içerisinde
değerlendirilmesi gereken bir madde; o nedenle... Önergemiz de var, birazdan
görüşülecek.
Ben, hem Sayın Bakanın hem Sayın Komisyonun dikkatini
çekmek istiyorum. Başlığın "tabiî afetlerden zarar gören vakıf
taşınmazların afet öncesi kiracılarına kiracılık hakkı tanınması ve devam
etmekte olan kira sözleşmelerinin sona erdirilmesiyle ilgili olarak 6570 sayılı
Gayrımenkul Kiraları Hakkında Kanuna iki geçici madde eklenmesine dair
kanun" biçiminde düzenlenmesi gerekiyor. Yani, hem 1 inci maddeyi hem
geçici 6 ncı madde olarak formüle edilen maddeyi 6570 sayılı Yasanın kapsamı
içine almamız lazım. Gelecekteki uygulayıcıları bakımından da sağlıklı bir
düzenlemedir, hukuk tekniği bakımından da sağlıklı bir düzenlemedir. 
6570 sayılı Yasada, bu türden, geçmiş dönemde kamu
mallarının kiralanmasına ilişkin, eklenen maddeler vardır, örneği de vardır;
yeni bir öneri, hukukta yeni bir şey getiriyor değiliz. Böyle bir öneriden yola
çıkılarak, bir defa, bu tasarının başlığını düzeltmemiz lazım.
İkincisi; Sayın Bakan, birkısım vakıf taşınmazlarının
fırtına, taşkın, sel felaketi ve tabiî afetlerden zarar gördüğünü, afet öncesi
kiracıların bunu ileriye dönük olarak, hâlâ kiracılık hukukuna dayanarak
sürdürmekte olduklarını ifade etti ve bundan dolayı da vakıfların zararı
olduğunu belirtti. 
Devlet İhale Kanunu hükümlerine uyulmaksızın Vakıflar
Genel Müdürlüğünce tespit edilen rayiç kira bedeliyle kiracılık hakkı
tanınabilir. 
Devlet, özel hukuk ilişkilerinde kendi otoritesini
kullanma noktasında değildir; devlet, özel hukuk ilişkilerinde, özel hukuk
hükümlerine tabidir. Emrivakilerle, emredici bir yaptırımla özel hukuk
ilişkilerini düzenleyemezsiniz. Bu kanun tasarısının 1 inci maddesi bu bakımdan
fevkalade sakattır, hukuk tekniğine aykırıdır, hukukun üstünlüğü ilkesine
aykırıdır, hukuk devleti ilkesine aykırıdır... Hukuk devleti, kendisini hukuk
kurallarıyla sınırlayan devlettir. 
Hukuk devleti ilkesinden uzaklaşarak "efendim,
kamunun bunda yararı vardır, kamu istediğini yapar, yaptırır..." Öyle
derseniz bir kaosa gider; kamu, yarın, başka şeyleri de yaptırtmaya kalkar.
Onun için, eğer, biz, hukuk devleti ilkesini göz önünde bulunduruyorsak,
hukukun üstünlüğüne inanıyorsak; öyle, tek taraflı, emperatif, emredici
hükümlerden, özel hukuk ilişkilerinde kaçınmamız gerekiyor. "Vakıflar
Genel Müdürlüğünce tespit edilen rayiç kira bedeliyle kiracılık hakkı tanınabilir"
demekle, iradeyi kamunun isteğine bırakmış oluyorsunuz; yarın tanımayabilir de.
Onun için, Demokratik Sol Parti Grubu adına konuşan değerli arkadaşımız Sayın
Günay'ın görüşüne katılıyorum; burada "tanınır" denilmesi lazım. Bu
maddenin tümüyle yeniden düzenlenmesine ilişkin önergemiz vardır. 
Ayrıca, bu maddedeki vakıf mallarıyla ilgili olarak,
tabiî afetlere maruz kalan vakıf mallarıyla ilgili olarak değerlendirmeyle 2
nci maddenin irtibatını da kuruyoruz bir diğer önergede. İki farklı, iki
seçenekli önergeler gönderdik. Bu konuda, 1 inci maddenin, hukuk devleti
ilkelerine uygun olarak düzenlenmesi lazım. Ne zaman tanınır; oradaki kiracının
hukuku ne zamana kadar geçerli olacaktır; bir süre yok. Herhangi bir süre
verilmeden, tek taraflı olarak kira sözleşmesini yok saymak, ondan sonra da,
tek taraflı olarak "gel, istersem ben sözleşmeyi yaparım, seninle masaya
otururum" deme mantığı hukuka aykırıdır. Onun için, bu 1 inci maddeyi,
tepeden tırnağa, yeniden, bu anlayışla düşünmek, düzeltmek zorundayız. 
Değerli Komisyonda yapılan çalışmalar da bu konu
sanıyorum biraz gözden uzak tutulmuş. Bu noktalara gerekli özen ve dikkatin
gösterilmediğini görüyorum ve üzülerek belirtmek istiyorum. Sık sık da, bu
kürsüden, hukuk adına yapılan yanlışlıkları düzeltmeye yönelik konuşmalar
yaptığım için de üzülüyorum doğrusu; ama, bu çatıdan sağlıklı ürünler çıksın
istiyorum. Sağlıklı ürün çıkmasının gereği olarak da, mademki bu Genel Kurula
bunlar geliyor, bu Genel Kurul nihaî noktadır, Genel Kurulda yanlışlığı
bölüşmeyelim istiyorum. 
Hepinize sevgiler, saygılar sunuyorum. (CHP ve DSP
sıralarından alkışlar) 
BAŞKAN – Ankara Milletvekili Sayın Önder Sav'a teşekkür
ediyorum. 
Değerli arkadaşlarım, 1 inci maddeyle ilgili 3 adet
değişiklik önergesi vardır. Bu önergelerden biri "1 inci maddenin
değiştirilmesini, 2 nci maddenin tasarı metninden çıkarılmasını ve bunların
yerine aşağıdaki geçici maddenin eklenmesini arz ve teklif ederiz"
şeklinde kaleme alınmış. Bu haliyle bunu işleme koyabilmemizde zorluk var.
Arkadaşlarımız 2 nci madde görüşmeleri sırasında önergeyi düzeltebilirlerse,
isteklerini öneri halinde değerlendirme imkãnımız olacak. 
Şimdi, diğer iki önergeyi, geliş sırasına göre
okutuyorum; aykırılık derecesine göre işlem yapacağım. 
İlk önergeyi okutuyorum:
Türkiye Büyük Millet Meclisi
Başkanlığına
396 sıra sayılı, "Tabiî Afetlerden Zarar Gören
Vakıf Taşınmazların Afet Öncesi Kiracılarına Kiracılık Hakkı Tanınması ve
Gayrimenkul Kiraları Hakkında Kanuna Bir Geçici Madde Eklenmesine Dair Kanun
Tasarısının" 1 inci maddesinin son kelimesi olan "tanınabilir"
sözcüğünün "tanınır" olarak değiştirilmesini arz ederiz. 25.11.1997
 Ali
Günay Mustafa İlimen Mehmet Aydın 
 Hatay Edirne İstanbul
 Fikret
Uzunhasan Ziya
Aktaş
 Muğla İstanbul
BAŞKAN – Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan, 396 sıra sayılı kanun tasarısının 1
inci maddesinin aşağıdaki şekilde değiştirilmesini arz ve teklif ederiz.
"Madde 1.- Bu kanunun yürürlüğe girdiği tarihe
kadar yangın, yersarsılması, yer kayması, fırtına, taşkın ve sel gibi tabiî
afetler nedeniyle zarar gören, mülkiyeti veya idaresi Vakıflar Genel
Müdürlüğüne ait vakıf taşınmazların onarım veya restorasyonunu müteakip, bir
defaya mahsus olmak üzere, Devlet İhale Kanunu hükümleri uygulanmaksızın,
Vakıflar Genel Müdürlüğünce tespit edilen rayiç kira bedeli üzerinden,
tebligatı izleyen üç ay içinde, afet öncesi kiracılar ile kira sözleşmesi
yapılır. Tespit edilen rayiç kira bedeline, kiracının, üç aydan sonraki 30 gün
içinde itiraz etme ve dava açma hakkı vardır. Bu durumda, 6570 sayılı
Gayrimenkul Kiraları Kanununun ilgili maddeleri uygulanır." 
 Önder
Sav Yusuf Öztop Ahmet Küçük
 Ankara Antalya Çanakkale
 Zeki
Çakıroğlu Celal
Topkan
 Muğla Adıyaman
BAŞKAN – Şimdi, okuduğumuz iki önergeden en aykırı
olanını, tekrar okutup işleme koyacağım:
Türkiye Büyük Millet Meclisi
Başkanlığına
Görüşülmekte olan 396 sıra sayılı kanun tasarısının 1
inci maddesinin aşağıdaki şekilde değiştirilmesini arz ve teklif ederiz.
 Önder
Sav Ankara ve
arkadaşları
MADDE 1.- Bu Kanunun yürürlüğe girdiği tarihe kadar
yangın, yersarsılması, yer kayması, fırtına, taşkın ve sel gibi tabiî afetler
nedeniyle zarar gören, mülkiyeti veya idaresi Vakıflar Genel Müdürlüğüne ait
vakıf taşınmazların onarım veya restorasyonunu müteakip bir defaya mahsus olmak
üzere, Devlet İhale Kanunu hükümleri uygulanmaksızın, Vakıflar Genel
Müdürlüğünce tespit edilen rayiç kira bedeli üzerinden tebligatı izleyen üç ay
içinde, afet öncesi kiracılarla kira sözleşmesi yapılır. Tespit edilen rayiç
kira bedeline, kiracının, üç aydan sonraki 30 gün içinde itiraz etme ve dava
açma hakkı vardır. Bu durumda, 6570 sayılı Gayrimenkul Kiraları Hakkkında
Kanunun ilgili maddeleri uygulanır.
BAŞKAN – Önergeye Komisyon katılıyor mu efendim?
ADALET KOMİSYONU BAŞKANVEKİLİ İRFAN KÖKSALAN (Ankara) –
Katılmıyoruz Sayın Başkan.
BAŞKAN – Hükümet?..
DEVLET BAKANI METİN GÜRDERE (Tokat) – Katılmıyoruz
Sayın Başkan. 
BAŞKAN – Önergeye, Hükümet ve Komisyon katılmamaktadır.
Önerge sahipleri söz istiyorlar.
Önerge sahipleri adına, Ankara Milletvekili Sayın Önder
Sav; buyurun efendim.
Konuşma süreniz 5 dakikadır.
ÖNDER SAV (Ankara) – Sayın Başkan, değerli
arkadaşlarım; demek ki, biraz önce yaptığım konuşmadan, Hükümet ve Sayın
Komisyon hiç etkilenmemişler; hukuka aykırılığı sürdürme ısrarlarını görüyorum
burada. 
Bu şekliyle, bu kanun çıkarsa, hukuk devletinin temel
ilkelerinden olan yargıya güven duygusu da sarsılacaktır. Kiracıların önünü tıkıyorsunuz... (RP
sıralarından "hangi yargı" sesleri) Yargıya gitmenin önünü
tıkıyorsunuz. 
"Hangi yargı" diye bir söz geldi Refah
Partisi sıralarından; yargıya hepimiz güvenmek durumundayız; bağımsız yargıya
güvenmek durumundayız.
MUSTAFA KÖYLÜ (Isparta) – Anayasa Mahkemesi Başkanı
bile...
ÖNDER SAV (Devamla) – Sizin güvenmemeniz, tüm yargı
sistemini zedelemez; o, sizin kişiliğinize, şahsınıza öz bir olaydır. Eğer,
yargıya güven sarsılırsa, kimin, altında kalacağı da hiç belli olmaz!.. (RP
sıralarından "konuyla ilgili konuş" sesleri)
BAŞKAN – Değerli arkadaşlarım, kürsüdeki hatibi
sükûnetle dinlemektir birinci görevimiz.
Buyurun Sayın Sav.
ÖNDER SAV (Devamla) – Bizim verdiğimiz önergede, kişi
hukuku, devletle ilişkide olan, kiracılık ilişkisi olan kişi hukuku
gözetiliyor; Vakıflar Genel Müdürlüğüne, kendince, kendi keyfince sözleşme
düzenleme ve onu emredici bir tarzda kişiye verme yetkisinin önü kapanıyor;
tebligatı izleyen üç ay içinde kira sözleşmesi yapma özgürlüğü tanınıyor;
ayrıca, kira bedelinde mutabık değilse kişi, 30 gün içinde, 6570 sayılı Kira
Kanununun hükümlerine uygun olarak, ilgili hukuk mahkemesine gidip hakkını
arama yetkisi getiriliyor. Dikkatlice düzenlenmiş; mevcut 1 inci maddenin esas
esprisini koruyan; ama, idareyle özel hukuk ilişkisi içinde olan kişiyi de
korumaya, kiracıları da korumaya yönelik bir önergedir; katılmalarını
diliyoruz.
Teşekkür ederim. (CHP sıralarından alkışlar)
BAŞKAN – Teşekkür ederim önerge sahiplerine.
Şimdi, önergeyi oylarınıza
sunuyorum: Kabul edenler... Kabul etmeyenler... Kabul edilmemiştir.
Diğer önergeyi okutup, oylarınıza sunacağım:
Türkiye Büyük Millet Meclisi
Başkanlığına
396 sıra sayılı "Tabiî Afetlerden Zarar Gören
Vakıf Taşınmazların Afet Öncesi Kiracılarına Kiracılık Hakkı Tanınması ve
Gayrimenkul Kiraları Hakkında Kanuna Bir Geçici Madde Eklenmesine Dair Kanun
Tasarısının" 1 inci maddesinin son kelimesi olan "tanınabilir"
sözcüğünün "tanınır" olarak değiştirilmesini arz ederiz. 25.11.1997
 Ali
Günay Hatay ve
arkadaşları
BAŞKAN – Önergeye Komisyon katılıyor mu efendim?
ADALET KOMİSYONU BAŞKANVEKİLİ İRFAN KÖKSALAN (Ankara) –
Katılamıyoruz Sayın Başkan.
BAŞKAN – Hükümet?..
DEVLET BAKANI METİN GÜRDERE (Tokat) – Katılmıyoruz
Sayın Başkan.
BAŞKAN – Önergeye Komisyon ve Hükümet katılmamaktadır. 
ALİ GÜNAY (Tokat) – Sayın Başkan, söz istiyorum.
BAŞKAN – Sayın Ali Günay, önerge sahipleri adına söz
istemiştir. 
Buyurun Sayın Günay.
ALİ GÜNAY (Hatay) – Sayın Başkan, sayın
milletvekilleri; kanun tasarısının 1 inci maddesiyle, sözleşmeye taraf olan
idare, kendisinin emsal rayiç bedel diye takdir ettiği bir bedeli, karşı
tarafın rızasını almadan ve dilediği bir şekilde tespit edebilmekte, bir
dayatma olarak "rayiç kira bedeli budur" demektedir; yargı yolunu
kapalı tutmaktadır. Bununla da yetinmemekte, yeni tespit edilen, rayiç bedel
olduğu iddia edilen bedeli kabul eden kiracılar arasında da bir ayırım
yapmaktadır. Kimisine, kira bedelini kabul ettiğinize göre sizinle sözleşme
yapmaya hazırım diyecek, kira sözleşmesi düzenleyecek, kimisine ise, yeni kira
sözleşmesini kabul etmesine rağmen ve rayiç bedeline de itiraz etmemesine
rağmen "ben, sizin boyunuzu posunuzu, saç renginizi beğenmedim, bu
nedenle, sözleşme düzenlemeyeceğim" mi diyecek? Bu, hukuk kurallarına
aykırı, kabul edilemeyecek, dayatmaya dayalı bir sözleşme olur. 
Biz, bu değişiklik önergesiyle, sadece ve sadece
"tanınabilir" sözcüğünün "tanınır" şeklinde
değiştirilmesini ve bir keyfîliğe engel olunmasını istedik. Hukuk kurallarının
üstünlüğüne inanan herkesin, bu türde bir isteme "evet" demesi
gerekir. Kanun önünde eşitlik ilkesini zedelememek, keyfîliğe, yolsuzluğa,
ayırımcılığa meydan vermemek ve şeffaflığı sağlamak düşüncesiyle hazırlanan bu
değişiklik önergesini, öyle sanıyorum ki, tümümüz "evet" deme
zorunluluğunda hissedebileceğimiz bir değişiklik olarak değerlendireceğiz. Bu
değişikliğe "evet" demenizi şahsen diliyorum, bekliyorum. 
Hepinize saygılar sunuyorum. (DSP sıralarından
alkışlar) 
BAŞKAN – Sayın Ali Günay'a teşekkür ediyorum.
Önergeyi...
ÖNDER SAV (Ankara) – Karar yetersayısının aranılmasını
istiyoruz Sayın Başkan.
BAŞKAN – Karar yetersayısını arayacağız.
Önergeyi oylarınıza sunuyorum: Önergeyi kabul
edenler... Kabul etmeyenler... Değerli arkadaşlarım, karar yetersayısı
bulunmamaktadır.
Birleşime ara versek dahi, yeterli zamanımız da
kalmadı. Bugün, esasen, Genel Kurulumuz, 3 kanun tasarısını kabul etmek
suretiyle, başarılı bir çalışma günü geçirmiştir. 
Bu sebeple, denetim konularını sırasıyla görüşmek için,
20 Ocak 1998 Salı günü -alınan karar gereğince- saat 12.00'de toplanmak üzere,
birleşimi kapatıyorum.
Kapanma
Saati: 15.50


V. – SORULAR
VE CEVAPLAR
A)YAZILI
SORULAR VE CEVAPLARI
1. – Erzurum
Milletvekili Aslan Polat’ın, Erzincan-Refahiye’de güvenlik güçlerince
öldürüldüğü iddia edilen bir şahsa ilişkin sorusu ve İçişleri Bakanı Murat
Başesgioğlu’nun yazılı cevabı (7/3987)
TÜRKİYE BÜYÜK MİLLET MECLİSİ BAŞKANLIĞINA
Aşağıdaki sorumun Sayın İçişleri Bakanı Murat
Başesgioğlu tarafından yazılı olarak cevaplandırılmasını arz ederim.
 Aslan
Polat Erzurum
Erzurum 1978 doğumlu, Niğde Meslek Yüksekokulu
Bilgisayar Bölümü öğrencisi Ömer Faruk Dinçer, 3 Aralık 1997 günü saat
19.00-19.30 arasında Erzincan-Refahiye-Sakaltutan mevkiinde askerî karakolda,
özel timlerden korucular otobüse bindikten sonra, yanında oturan şahısların
ifadelerinde; “Çoğu yolcu gibi O’nda da hafif bir telaş veya heyecanlanma oldu”
denilmektedir. 200 metre sonra, pardesü ve ceketi otobüste olduğu halde, şoför
ile konuşarak otobüsten inip, 200 metre ilerideki karakola doğru ve ihtiyacı
için koşarak gittiği söyleniyor. Otobüsteki özel timciler ise, PKK’lı mı,
otobüse bomba mı bıraktı gibi varsayımlarla havaya ateş açıyorlar, pusudaki
güvenlik görevlileri de çocuğu tarayıp öldürüyorlar.
Bu olay, Erzincan Valiliğince ilk önce gerekli tam
inceleme yapılmadan “Bir terörist öldü” diye basına bildiriliyor. Fakat sonra
yapılan araştırmalarda, adıgeçenin üzerinde hiçbir silah çıkmaması, ayrıca,
çocuğun Erzurum’da tüm tanıyanlarınca son derece mazbut, mütedeyyin ve herhangi
bir terör örgütü ile hiçbir ilişkisi olmadığı belirtilmektedir. Zaten üzerinden
ve eşyalarından herhangi bir silah, doküman çıkmadığı da bu gerçeği teyit
etmektedir.
Sorum : Gerekli hiç bir araştırma yapmadan, büyük bir
ihtimalle tuvalete koşarak gidip, otobüsteki yolcuları bekletmek istemeyen bu
gencin, bir şüphe üzerine hemen taranarak öldürülmesi, bölgede büyük üzüntü
yaratmıştır.
İnsan Hakları Evrensel Beyannamesi ilanının 50 nci
yılında, en büyük insan hakkı olan ‘yaşam hakkı’nın bu kadar ucuz olmadığı
kanaati ile gerekli incelemenin ivedilikle yapılıp, halkımızı ve ailesini bir
an önce bilgilendirebilmek için, neticenin tarafıma acilen iletilmesini arz
ederim.
 T.C. İçişleri
Bakanlığı 12.1.1998 Jandarma
Genel Komutanlığı Ankara  GN.PL.P.:
0111-2-98/PL.KOOR.Ş.(7148)
Konu : Erzurum Milletvekili Aslan Polat’ın yazılı soru
önergesi
Türkiye Büyük Millet Meclisi Başkanlığına
İlgi : TBMMBşk.lığı Gn. Sek.liğinin 19 Aralık 1997 gün
ve Kan. Kar. Md.: A.01.0.GNS.0.10.
00.02-10022 sayılı yazısı.
1.İlgi yazı ile alınan Erzurum Milletvekili Aslan
Polat’ın tevcih ettiği yazılı soru önergesinin cevabı aşağıya çıkarılmıştır. 
2.Konu ile ilgili olarak, adlî yönden Refahiye
Cumhuriyet Başsavcılığınca yapılan tahkikat neticesinde görevsizlik kararı
verilmiştir.
3.Olayın soruşturulmasına 24 Aralık 1997
tarihinde Bakanlığımızca başlanmış olup, halen soruşturmaya devam edilmektedir.
Arz ederim.
 Murat
Başesgioğlu İçişleri
Bakanı
2. – Bilecik
Milletvekili Bahattin Şeker’in, Bilecik Gümrük Müdürlüğüne ilişkin sorusu ve
Devlet Bakanı Rifat Serdaroğlu’nun yazılı cevabı (7/4046)
Türkiye Büyük Millet Meclisi Başkanlığına
Aşağıdaki soruların
Devlet Bakanı Sayın Rifat Serdaroğlu tarafından yazılı olarak yanıtlanması için
İçtüzüğün 96 ncı maddesince gereğini arz ederim. Saygılarımla. 
 19.12.1997
 Bahattin
Şeker Bilecik
Sorular : Bilecik İlimiz bilindiği gibi ülkemizin
ihracata yönelik mamuller üreten sanayi tesislerine sahiptir. İlimizde pek çok
fabrika ve tesisler mevcuttur. Bu tesisler ihracat işlemleri ve makine ithalatı
sağlamak amacıyla yoğun yurtdışı bağlantılar kurmaktadırlar. Bilecik İlinde
daha önce açılmış bulunan Gümrük Müdürlüğünün bu yoğun talep karşısında yeterli
iyi ve hızlı hizmet verebilmesi güç olmaktadır. Bu hizmetlerin yeterli ve hızlı
olarak verilmesi önemli miktarda ihracat yapan bölgenin ülke ekonomisine katkılarını
artıracaktır. Mevcut Gümrük Müdürlüğünün tam teşekküllü hale getirilmesi için
herhangi bir çalışma var mıdır? 1998 yılı içinde tam teşekküllü hale
getirilmesi için ne gibi çalışmalar yapılacaktır?
 T.C. Başbakanlık 13.1.1998 Gümrük
Müsteşarlığı Gümrükler
Genel Müdürlüğü Sayı
:B.02.1.GÜM.0.06.00.07-209-182/001208
Türkiye Büyük Millet
Meclisi Başkanlığına
İlgi :Kanunlar ve Kararlar Dairesi Başkanlığının
29.12.1997 tarihli, A.01.0.GNS.0.10.00.02-7/4046-10047/25715 sayılı yazısı.
Tarafımdan cevaplandırılmak üzere Bilecik Milletvekili
Bahattin Şeker tarafından verilen ilgi yazı eki soru önergesinde belirtilen
sorulara ilişkin cevabımız aşağıda sunulmuştur.
Türk Gümrük İdaresi merkez ve taşra teşkilatının
yeniden yapılanması çalışmaları “Gümrük İdaresinin Modernizasyonu Projesi”
GİMOP kapsamında yürütülmektedir. Bilecik Gümrük Müdürlüğünün durumu da proje
kapsamında yapılacak toplu değerlendirmeye tabi tutulacaktır.
Bu bakımdan, mevcut iş hacmi göz önünde
bulundurulduğunda bu aşamada Bilecik Gümrük Müdürlüğünün kapasitesinin
artırılmasının uygun olmayacağıdüşünülmektedir.
Bilgilerine sunulur.
 Rıfat
Serdaroğlu Devlet
Bakanı

BİRLEŞİM 43’ÜN SONU



