



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 99’uncu
Birleşim
 15
Mayıs 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, İsrail’in
Filistin’deki katliamlarına bir yenisini daha eklediğine, ABD’nin barışı ve
güveni bozucu girişimlerden kaçınmasını tavsiye ettiğine ve devletimizin üç
günlük yas ilan ederek Filistinlilerin yanında olduğunu gösterdiğine ilişkin
konuşması 
2.- Oturum Başkanı TBMM Başkanı İsmail Kahraman’ın, 26’ncı
Dönemin siyasi tarihimize altın harflerle yazılacağına, 24 Haziran seçimlerinin
hayırlı neticelere vesile olmasını ve ramazanın hayırlı olmasını dilediğine
ilişkin konuşması 
3.- Oturum Başkanı TBMM Başkan Vekili Yaşar Tüzün’ün, tüm
İslam âleminin ramazanını tebrik ettiğine ilişkin konuşması

IV.- GÜNDEM DIŞI KONUŞMALAR
A) Hükûmetin Gündem Dışı Açıklamaları
1.- Başbakan Yardımcısı Bekir Bozdağ, Müslümanların ve
mazlum insanların infialine yol açan Filistin’de yaşanan hadiselere ilişkin
gündem dışı bir açıklamada bulundu; MHP Grubu adına İstanbul Milletvekili
Ekmeleddin Mehmet İhsanoğlu, HDP Grubu adına Kars Milletvekili Ayhan Bilgen,
CHP Grubu adına Ardahan Milletvekili Öztürk Yılmaz, AK PARTİ Grubu adına İstanbul
Milletvekili Hasan Turan ve şahsı adına Kayseri Milletvekili Yusuf
Halaçoğlu’nun aynı konuda konuşmaları

V.- BİLDİRİLER-DEKLARASYONLAR
1.- Manisa Milletvekili Erkan Akçay’ın, İsrail’in Filistin
halkına yönelik katliamına ilişkin AK PARTİ, CHP ve MHP Grubunun ortak
imzalamış oldukları bildiriyi Genel Kurulun bilgisine sunması 
2.- Sakarya Milletvekili Engin Özkoç’un, İsrail’in Filistin
halkına yönelik katliamına ilişkin AK PARTİ, CHP ve MHP Grubunun ortak
imzalamış oldukları bildiriyi Genel Kurulun bilgisine sunması 
3.- Kayseri Milletvekili Mustafa Elitaş’ın, İsrail’in
Filistin halkına yönelik katliamına ilişkin AK PARTİ, CHP ve MHP Grubunun ortak
imzalamış oldukları bildiriyi Genel Kurulun bilgisine sunması 
4.- İstanbul Milletvekili Filiz Kerestecioğlu Demir’in,
Filistin halkının kendi topraklarından göçe zorlandığına, İsrail’e ekonomik,
ticari yaptırımlarda bulunulması, askerî, iktisadi, siyasi anlaşmaların da
iptal edilmesi gerektiğine ve bu konuda genel görüşme talebinde bulunduklarına
ilişkin açıklaması 

VI.- AÇIKLAMALAR
1.- İstanbul Milletvekili Selina Doğan’ın, Cumhuriyet
gazetesinin internet sitesinde yer alan bir habere erişim engeli getirilmesinin
Türkiye'nin nasıl yönetildiğini gözler önüne serdiğine ilişkin açıklaması
2.- Adana Milletvekili Zülfikar İnönü Tümer’in, Adana Hafif
Raylı Sistem Projesi’nin sağlıklı çalışmadığına ve Bakanlığa devredilmesine
yönelik bir çalışma yapılıp yapılmadığını öğrenmek istediğine ilişkin
açıklaması
3.- Mersin Milletvekili Hüseyin Çamak’ın,ABD’nin
Büyükelçiliğini Kudüs’e taşıması sonrası Gazze’de direnen onlarca Filistinlinin
katledildilmesine ve iktidarın İsrail’i gerçek anlamda zora sokacak somut
yaptırımlar uygulamaktan neden kaçındığını öğrenmek istediğine ilişkin
açıklaması
4.- Mersin Milletvekili Ali Cumhur Taşkın’ın, işgalci ve
terörist devlet İsrail tarafından Filistinlilere yönelik katliamı şiddetle
kınadığına ilişkin açıklaması
5.- Hatay Milletvekili Hilmi Yarayıcı’nın, İsrail’in
Filistin’de gerçekleştirdiği katliam kadar katliam karşısındaki sessizliğin de
ürkütücü olduğuna ilişkin açıklaması
6.- Adana Milletvekili İbrahim Özdiş’in, Filistin halkının
şanlı direnişine, 2008 yılı öncesi vergi mükellefi olup BAĞ-KUR’a kaydı
bulunmayanlara ilişkin af düşünülüp düşünülmediğini ve Çukurova Elektrik ve
Kepez hissesi sahiplerinin TMSF’nin el koymasıyla yaşadığı mağduriyetlerin
çözümü için bir girişim olup olmadığını öğrenmek istediğine ilişkin açıklaması
7.- Uşak Milletvekili Özkan Yalım’ın, İsrail’in Gazze’de
yapmış olduğu katliamı nefretle kınadığına, iktidara geldiklerinde askerlik
problemi olanlar ile emeklilikte yaşa takılanların problemlerini çözeceklerine
ilişkin açıklaması
8.- Mersin Milletvekili Aytuğ Atıcı’nın, Amerika Birleşik
Devletleri ve İsrail yönetimlerinin iki gündür Filistin halkına zulüm ve şiddet
uyguladığına ve dünyadan yeterli tepkiyi görmedikleri için bu politikalarına
rahatlıkla devam ettiklerine ilişkin açıklaması
9.- İzmir Milletvekili Mustafa Ali Balbay’ın, İzmir Atatürk
Lisesinin mezuniyet töreninde öğrencilerin İzmir Marşı söylemelerinin
engellendiğine ve bu tutumu nedeniyle okul müdürünü kınadığına ilişkin
açıklaması
10.- Bursa Milletvekili Nurhayat Altaca Kayışoğlu’nun,
Filistinlilerin yetmiş yıldır sürdürdüğü bağımsızlık mücadelesini
desteklediklerine ve bu onurlu mücadeleye karşı uygulanan şiddet ve katliamın
insanlık tarihine bir utanç olarak geçeceğine ilişkin açıklaması
11.- Kocaeli Milletvekili İlyas Şeker’in, Filistin’de
yaşanan katliamı şiddetle kınadığına ve şehit olan Filistinlilere Allah’tan
rahmet dilediğine ilişkin açıklaması
12.- Erzurum Milletvekili Mustafa Ilıcalı’nın, Filistin’de
yaşanan katliam karşısında Cumhurbaşkanı, Hükûmet ve Meclisin Türkiye'nin
yerini tam olarak ortaya koyduğuna,sözde barışı, demokrasiyi, insan
haklarını savunanların Filistin’deki çığlığa sessiz kaldıklarına ve Süper Lig
yolunda Ümraniyespor’la maç yapacak olan Erzurumspor’a başarılar dilediğine
ilişkin açıklaması
13.- Mersin Milletvekili Baki Şimşek’in, Gazze’de alenen
insanlık suçu işlendiğine, bütün insanlığı, Avrupa Birliğini ve İslam dünyasını
bu olayı lanetlemeye davet ettiğine ilişkin açıklaması
14.- İstanbul Milletvekili Sibel Özdemir’in, Filistin’de
yaşanan katliamı kınadığına ve bu yaşananlara somut bir tepki olarak İsrail ile
Türkiye arasında yapılan anlaşmanın tek taraflı olarak ortadan kaldırılmasını
içeren bir kanun teklifi vereceklerine ilişkin açıklaması
15.- Kayseri Milletvekili Sami Dedeoğlu’nun, Filistin
halkının davasında tüm Müslümanların omuz omuza olacağına, Cumhurbaşkanı Recep
Tayyip Erdoğan’ın önderliğinde insanlığın ortak mirasına sonuna kadar sahip
çıkacaklarına ve ramazan ayının hayırlar getirmesini niyaz ettiğine ilişkin
açıklaması
16.- Kahramanmaraş Milletvekili İmran Kılıç’ın, Amerika ve
İsrail’in elinin Müslümanların kanına bulandığına ilişkin açıklaması
17.- Edirne Milletvekili Okan Gaytancıoğlu’nun, Hükûmetin
açıkladığı düşük buğday fiyatlarıyla buğday üreticisini mahkûm etmeye
çalıştığına ilişkin açıklaması
18.- Mersin Milletvekili Serdal Kuyucuoğlu’nun, Enerji ve
Tabii Kaynaklar Bakanlığının farklı birimlerinde görev alan personelin kendi
istekleri dışında ve gerekçe gösterilmeksizin uzmanlık alanları dışında
faaliyet gösteren kurumlara gönderilmesine ilişkin açıklaması
19.- İstanbul Milletvekili Mahmut Tanal’ın, borcu olmadığı
hâlde desteklemeleri bloke edilen Harran Ovası'ndaki çiftçilerin mağdur
olduğuna ve bu blokenin bir an önce kaldırılmasını talep ettiğine ilişkin
açıklaması
20.- Manisa Milletvekili Erkan Akçay’ın, 12 Mayısta Irak’ta
yapılan parlamento seçimlerindeki usulsüzlüklere ve 15 Mayıs 1919’da İzmir’de
Yunan işgali karşısında ilk kurşunu atan gazeteci Hasan Tahsin başta olmak
üzere Kurtuluş mücadelesinin aziz şehitlerini rahmet ve minnetle andıklarına
ilişkin açıklaması
21.- İstanbul Milletvekili Filiz Kerestecioğlu Demir’in, 15
Mayıs Kürt Dili Bayramı’na, 13 Mayıs Soma faciasının 4’üncü yıl dönümüne,
TMSF’nin tazminatların ödenmesi için el koyduğu Soma AŞ’ye ait mal
varlıklarının satılarak derhâl işçilere alacaklarının ödenmesi gerektiğine, 15
Mayıs Dünya Vicdani Retçiler Günü’nde vicdani reddin bir hak olarak tanınması
ve bu konuda gereken düzenlemelerin yapılmasını talep ettiklerine ilişkin
açıklaması
22.- Sakarya MilletvekiliEngin Özkoç’un, Cumhuriyet
Halk Partisi olarak bugün Filistin Büyükelçiliğini ziyaret ederek acılarını
paylaştıklarına, bu konuda Hükümete destek çıktıklarına ancak Hükümetten de
beklentileri olduğuna ilişkin açıklaması
23.- Amasya Milletvekili Mehmet Naci Bostancı’nın, AK PARTİ
Grubu olarak Filistin halkının haklı direnişini desteklediklerine, Birleşmiş
Milletler tarafından Kudüs’ün üç semavi dinin ortak kutsal mekânı olduğunun
defalarca altının çizildiğine, Türkiye Cumhuriyeti’nin de bu çizgi
doğrultusunda önemli roller oynadığına, tüm İslam âleminin ramazanını tebrik
ettiğine ilişkin açıklaması
24.- İstanbul Milletvekili Fatma Benli’nin, Kudüs’ün her
zaman Filistin’in başkenti olarak kalacağına ve Filistin’de yaşanan haksızlığa
karşı çıkmayan herkesin elinde katledilen masumların kanının olduğuna ilişkin
açıklaması
25.- Bursa Milletvekili Ceyhun İrgil’in, İzmir Atatürk
Lisesinin 130’uncu yıl mezuniyet töreninde öğrencilerin İzmir Marşı
söylemelerinin engellendiğine ve okul müdürünün derhâl görevden alınıp hakkında
gereken soruşturmanın yapılmasını talep ettiğine ilişkin açıklaması
26.- Erzurum Milletvekili Mustafa Ilıcalı’nın, Erzurumspor’un
Ümraniyespor’u yenerek Süper Lig yolunda finale kaldığına ve final maçı için
herkesi Bursa’ya davet ettiğine ilişkin açıklaması
27.- Amasya Milletvekili Mehmet Naci Bostancı’nın, Mersin
Milletvekili Aytuğ Atıcı’nın 554 sıra sayılı Meclis Araştırması Komisyonu
Raporu üzerinde CHP Grubu adına yaptığı konuşmasındaki bazı ifadelerine ilişkin
açıklaması
28.- Sakarya Milletvekili Engin Özkoç’un, Cumhuriyet Halk
Partisi olarak Filistin konusunda diplomasinin nasıl işlemesi gerektiğini
söylediklerine ve İsrail Konsolosumuzun durumunu onların inisiyatifine teslim
etmenin yanlış olduğuna ilişkin açıklaması
29.- İstanbul Milletvekili Filiz Kerestecioğlu Demir’in,
ramazan ayının tüm Türkiye, Orta Doğu ve dünya halkları için barış ve kardeşlik
dualarıyla örülmesi ve savaşsız bir dünyaya vesile olmasını dilediğine ilişkin
açıklaması
30.- Sakarya Milletvekili Mustafa İsen’in, Hasankeyf’te
gerçekleştirilenlerin dünya arkeoloji tarihine geçebilecek başarıda bir
uygulama olduğuna ilişkin açıklaması
31.- Edirne Milletvekili Okan Gaytancıoğlu’nun, Manisa
Milletvekili İsmail Bilen’in 559 sıra sayılı Meclis Araştırması Komisyonu
Raporu üzerinde AK PARTİ Grubu adına yaptığı konuşmasındaki bazı ifadelerine
ilişkin açıklaması

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Mardin
Milletvekili Mithat Sancar’ın Asya Parlamenter Asamblesi Türkiye Delegasyonu
üyeliğinden istifa etmesiyle boşalan üyelik için Halkların Demokratik Partisi
Grubu Başkanlığınca bildirilen Van Milletvekili Bedia Özgökçe Ertan’ın
üyeliğinin Başkanlık Divanında yapılan incelemede uygun bulunduğuna ilişkin
tezkeresi (3/1615)
2.- Türkiye Büyük Millet Meclisi Başkanlığının, Avrupa
Birliği Konseyi Bulgaristan Dönem Başkanlığı dolayısıyla13-14 Mayıs
2018 tarihlerinde Bulgaristan'ın başkenti Sofya'da düzenlenecek Enerji
Komisyonu Başkanları Toplantısı’na katılım sağlanması hususuna ilişkin
tezkeresi (3/1616) 

B) Önergeler
1.- Van Milletvekili Bedia Özgökçe Ertan’ın (2/1869) esas
numaralı Van Gölü ve Yöresinin Korunması Hakkında Kanun Teklifi’nin doğrudan
gündeme alınmasına ilişkin önergesi (4/150)

VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili İstanbul Milletvekili
Filiz Kerestecioğlu Demir tarafından, İsrail Hükûmetinin Kudüs'ü tek taraflı
başkent ilan etmesi girişimi sonrasında 59 kişinin hayatını kaybetmesine dair
gerçekleşen olaylardaki kayıplar ve yaralanmalara ilişkin 15/5/2018 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 15 Mayıs 2018 Salı günkü
birleşiminde yapılmasına ilişkin önerisi 

B) Danışma Kurulu Önerileri
1.- Danışma Kurulunun, Genel Kurulun 15 Mayıs 2018 Salı
günkü birleşiminde, bastırılarak dağıtılan 554, 555, 558 ve 559 sıra sayılı
Meclis Araştırması Komisyonu raporlarının gündemin "Özel Gündemde Yer
Alacak İşler" kısmının sırasıyla 1, 2, 3 ve 4’üncü sıralarına alınmasına
ve raporlar üzerindeki genel görüşmelerin aynı birleşimde yapılmasına; yapılacak
görüşmelerde Hükûmet ve gruplar adına yapılacak konuşmaların onar dakika
olmasına ve özel gündeme alınan Meclis araştırması komisyonu raporlarının
görüşmelerinin tamamlanmasına kadar çalışmalarını sürdürmesine ilişkin önerisi 

IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Komisyonlardan Gelen Diğer İşler
1.- Çölyak Hastalığının Teşhis Aşamasının, Sebeplerinin,
Sonuçlarının ve Bu Hastalığa Maruz Kalanlara Sağlanabilecek Yardımların
Araştırılarak Alınması Gereken Önlemlerin Belirlenmesine İlişkin Kurulan Meclis
Araştırması Komisyonu Raporu (S. Sayısı: 554)
2.- Yurtdışına Kaçırılan Kültür Varlıklarımızın Belirlenerek
İadelerinin Sağlanması ve Mevcut Kültür Varlıklarımızın Korunması İçin Alınması
Gereken Tedbirlerin Belirlenmesi Maksadıyla Kurulan Meclis Araştırması
Komisyonu Raporu (S. Sayısı: 555)
3.- Uyuşturucu Madde Bağımlılığı ve Yeni Bağımlılık
Türlerinin Araştırılarak Bağımlılığın Nedenlerinin ve Alınacak Tedbirlerin
Tespit Edilmesi Maksadıyla Kurulan Meclis Araştırması Komisyonu Raporu (S.
Sayısı: 558)
4.- Bağcılık Sektörü ve Üzüm Üreticilerinin Sorunlarının
Araştırılarak Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonu Raporu (S. Sayısı: 559)

X.- SATAŞMALARA İLİŞKİN KONUŞMALAR
1.- Hakkâri Milletvekili Nihat Akdoğan’ın, Sakarya
Milletvekili Mustafa İsen’in 555 sıra sayılı Meclis Araştırması Komisyonu
Raporu üzerinde AK PARTİ Grubu adına yaptığı konuşması sırasında şahsına
sataşması nedeniyle konuşması 

XI.- YAZILI SORULAR VE CEVAPLARI
1.- Denizli Milletvekili
Kazım Arslan'ın, ABD'nin bazı ürünlere getireceği ek gümrük vergilerine karşı
alınacak önlemlere ilişkin sorusu ve Ekonomi Bakanı Nihat Zeybekci’nin cevabı
(7/26931)
2.- Niğde Milletvekili Ömer Fethi Gürer'in, RTÜK'ün toplam personel
sayısına, kadın personeline ve personel giderlerine ilişkin Başbakandan sorusu
ve Başbakan Yardımcısı Fikri Işık’ın cevabı (7/27126)
3.- İzmir Milletvekili Murat Bakan'ın, kanun teklifleri, Meclis
araştırması önergeleri ve yazılı soru önergelerinin internette yayımına ilişkin
sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/27568)
4.- Denizli Milletvekili Melike Basmacı'nın, Bakanlık kadrolarında
bulunan kadın personel ve yönetici sayılarına ilişkin sorusu ve Avrupa Birliği
Bakanı Ömer Çelik’in cevabı (7/27244)
5.- Diyarbakır Milletvekili Altan Tan'ın, 2015-2017 yılları arasında
kurum içi eğitim verilen Bakanlık personeline ilişkin sorusu ve Ekonomi Bakanı
Nihat Zeybekci’nin cevabı (7/27308)
15 Mayıs 2018 Salı
BİRİNCİ OTURUM
Açılma Saati: 15.00
BAŞKAN: İsmail KAHRAMAN
KÂTİP ÜYELER: Mücahit DURMUŞOĞLU
(Osmaniye), Sema KIRCI (Balıkesir)
----- 0 -----
BAŞKAN – Türkiye Büyük Millet Meclisinin 99’uncu
Birleşimini açıyorum. 
Toplantı yeter sayısı vardır, görüşmelere başlıyoruz. 
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın,
İsrail’in Filistin’deki katliamlarına bir yenisini daha eklediğine, ABD’nin
barışı ve güveni bozucu girişimlerden kaçınmasını tavsiye ettiğine ve
devletimizin üç günlük yas ilan ederek Filistinlilerin yanında olduğunu
gösterdiğine ilişkin konuşması 
BAŞKAN – Sayın milletvekilleri, insanlık adına utanç
verici bir durumla karşı karşıyayız. Dün, gözleri kör, kulakları sağır,
kalpleri mühürlü, vicdanları kara insanların günüydü. Bir insanı öldürmenin
bütün insanlığı öldürmek gibi telakki edildiği bir inancın mensuplarıyız. Dün,
bütün insanlığın öldürüldüğü bir güne daha şahit olduk. Filistin topraklarında
vücut bulduğu tarihten itibaren kan döküp katliam yapmayı alışkanlık hâline
getiren İsrail Devleti bu katliamlarına bir yenisini ekledi. Amerika Birleşik
Devletleri Başkanı Donald Trump’ın, yangına benzin döktüğünü bile bile, Tel
Aviv’de bulunan büyükelçilik binalarının Kudüs’e taşınmasına karar vermesiyle
başlayan gerilim şu an için 61 Filistinli kardeşimizin şehadetine, 3 bine yakın
kişinin yaralanmasına sebep olmuştur.
1967 yılından beri Filistin topraklarını işgal altında
tutan İsrail, bu haksız eylemini giderek genişletmektedir. İsrail’in Orta
Doğu'da barış ve huzuru bozmaya dönük bu eylemleri Amerika Birleşik
Devletleri’nden himaye görmektedir. 
MAHMUT TANAL (İstanbul) – Ama Amerika’yı siz
destekliyordunuz 68’de.
BAŞKAN – Amerika’nın desteğiyle Kudüs’ün tamamını ilhak
etmeye dönük girişim başlatan İsrail’e dün en geniş şekilde tepki gösterilmiştir.
Filistinli kardeşlerimiz, bir avuç topraklarını korumak gayesiyle Beytüllahim,
Ramallah, El Halil, Nablus, Eriha ve Gazze’de demokratik bir tepki
göstermişlerdir. Silahsız bir şekilde yaptıkları gösteriler İsrail tarafından
en şedit, en vahşi yöntemlerle bastırılmak istenmiştir. Keskin nişancılar
tarafından öldürmek kastıyla açılan son ateş sonucu 61 Filistinli kardeşimiz
şehit olmuştur, 3 bine yakın yaralı kardeşimiz de vardır. Sayının kaça, kaç
şehide yükseleceği şu anda belli değil. Amerika Birleşik Devletleri’nden ve
Devlet Başkanları Donald Trump’tan daha sorumlu siyaset takip etmelerini
beklemekteyiz. 3 semavi din için kutsal kabul edilen bir şehirdir Kudüs. Bunu
İsrail’in başkenti olarak tanıyıp oraya elçilik taşınması Filistin meselesinin çözümüne
katkıda bulunmayacak, tam tersine kördüğüm hâline getirecektir. Bu noktada,
sorumlu bir devlet gibi hareket etmelerini beklerdik fakat Amerika Birleşik
Devletleri yönetiminde bir akıl tutulması yaşandığını görüyoruz. Dünyanın ve
bölgemizin huzura ihtiyacı var, Amerika Birleşik Devletleri’nin barış, huzur ve
güven bozucu girişimlerden kaçınmasını burada tekraren tavsiye ediyoruz.
İzlerken içimizi yakan İsrail katliamını en sert şekilde lanetliyoruz.
Böylesine insanlık dışı katliamların yapılmasına sebep olan Amerika Birleşik
Devletleri’ni daha aklıselim davranmaya tekrar davet ediyoruz.
ERTUĞRUL KÜRKCÜ (İzmir) – Pek kibarsınız bakıyorum da!
BAŞKAN - Cumhurbaşkanımız Sayın Recep Tayyip Erdoğan’ın
4 Şubat 2009 tarihinde İsrail Cumhurbaşkanı Şimon Peres’e gösterdiği “…”(x)
tepkisine sebep olan hadiselerin tekrar edilmemesini bizler beklerken İsrail’in
birkaç yıl arayla Filistinlilere karşı katliam yapmayı itiyat hâline
getirdiklerini görüyoruz. İkinci Dünya Savaşı’nda Nazi kamplarını görmüş bir
milletin mensuplarının tarihten ibret almadıkları görülüyor. İsrail devletini
yönetenlerden daha sorumlu siyaset etmelerini ve Filistinlilerin üzerine ateş
edilmesi emri verirken Nazi Almanyası’nda atalarının katledildikleri gaz
odalarını, sabunlukları düşünmelerini tavsiye ederiz. 
Değerli milletvekilleri, bu yıl kuruluşunun 70’inci
yılına giren İsrail devletinin tarihi, katliam ve soykırım tarihi olmaktadır.
Filistin haritasına bakıldığında, gelişmeler gösteriyor ki bu, apaçık
ortadadır. 11 Mayıs 1948 tarihinde bağımsızlığını ilan eden bu terör devleti
Filistinli kardeşlerimizi kendi topraklarında parya durumuna düşürmüş ve dün de
katliamlarına bir yenisini eklemiştir. 
Katliam karşısında sessiz kalmayan devletimiz, dün üç
günlük yas ilan etmiştir, Filistinli kardeşlerimizin yanında olduğumuzu ve
acılarını paylaştığımızı ilan etmiştir ve önümüzdeki cuma günü de İstanbul
Yenikapı’da mitingde buluşacağız. 
İsrail devletinin katliamları karşısında sözde medeni
ülkelerin sessizliği son derece manidardır. İsrail’in işlediği vahşet
karşısında sessiz kalanlar da bu vahşetin ortakları durumuna düşmektedir. Zulüm
ile abat olacaklarını zannedenlerin sonlarının berbat olacak olduğu ve
masumların, mazlumların gözyaşlarının bir gün zalimleri mutlaka boğacakları
unutulmamalıdır. 
Sayın milletvekilleri…
MAHMUT TANAL (İstanbul) – Sayın Başkan…
BAŞKAN – …Hükûmet adına Başbakan Yardımcısı Sayın Bekir
Bozdağ’ın, İç Tüzük’ün 59’uncu maddesinin ikinci fıkrasına göre Kudüs konusuyla
ilgili gündem dışı söz talebi vardır. 
MAHMUT TANAL (İstanbul) – Sayın Başkan…
BAŞKAN – Gündeme geçmeden önce bu talebi yerine
getireceğim.
Sayın Bakanın açıklamasından sonra, istemleri hâlinde
siyasi parti gruplarına onar dakika ve grubu bulunmayan milletvekillerinden
birine de beş dakika söz hakkı tanınacaktır.
MAHMUT TANAL (İstanbul) – Sayın Başkan…
BAŞKAN – Şimdi Hükûmetin gündem dışı konuşma talebini
yerine getireceğim. 
Konuşma süreleri Hükûmet için yirmi, siyasi parti
grupları için on, grubu bulunmayan milletvekilleri için beşer dakikadır.
MAHMUT TANAL (İstanbul) – Sayın Başkan…
BAŞKAN – Mahmut Bey, buyurun. 
MAHMUT TANAL (İstanbul) – Teşekkür ederim Sayın Başkan.
BAŞKAN – Hayır, sizin beyanınız grup adına mıdır?
MAHMUT TANAL (İstanbul) – Bir beyanım var, ben size
iletmiş olayım…
BAŞKAN – Müsaade ediniz de biz gündemi devam ettirelim.
MAHMUT TANAL (İstanbul) – Gündeme devam edeceksiniz
zaten, ben talebimi ileteyim de ondan sonra Sayın Başkanım.
BAŞKAN – Bilahare dinleyeceğim efendim.
Şimdi Hükûmet adına…
MAHMUT TANAL (İstanbul) – Efendim, talebim şu…
BAŞKAN – …Sayın Başbakan Yardımcısı Bekir Bozdağ
konuşacaklardır. 
Bekir Bey, buyurun efendim. (AK PARTİ sıralarından
alkışlar)
MAHMUT TANAL (İstanbul) – Sayın Başkan, 6. Filo’ya
karşı “Kahrolsun Amerika!” denildiği zaman, Amerika’ya karşı alkış tutan
kişisiniz…
BAŞKAN – Olmaz efendim, olmaz… Öyle her isteyen her
istediğini…
MAHMUT TANAL (İstanbul) – Ya özür dileyeceksiniz…
BAŞKAN – Mahmut Bey, bunu bir âdet hâline getirdiniz,
her oturumda konuşmak zorunda değilsiniz. 
MAHMUT TANAL (İstanbul) – …ya da orada oturamazsınız! 
BAŞKAN – Lütfen, İç Tüzük’ü biliniz, yerinize oturunuz,
söz vermiyorum.
Buyurun Sayın Bakan.
MAHMUT TANAL (İstanbul) – Bakın, ya özür
dileyeceksiniz… Amerika’ya alkış tutan insansınız! 
BAŞKAN – Buyurun, duymuyorum sözlerinizi, buyurun. 
MAHMUT TANAL (İstanbul) – “Kahrolsun 6. Filo!”
denildiği zaman, Filistin Kurtuluş Ordusu’nun yanında duran Deniz Gezmiş ve
arkadaşlarına karşı, siz onlara saldıran insansınız. Amerika’ya karşı “Yaşasın
Amerika!” diyen insansınız. Ya orada oturmayacaksınız veyahut da özür
dileyeceksiniz siz. (AK PARTİ sıralarından gürültüler)
ERTUĞRUL SOYSAL (Yozgat) – Otur aşağıya be! Terbiyesiz!
BAŞKAN – Bir dakika Sayın Bakan.
Sayın Tanal, sizin yaşınız o günleri bilmez. 
MAHMUT TANAL (İstanbul) – Siz Amerika’yı destekleyen
insansınız. 
BAŞKAN – Siz, siz… Bir dakika… Oturun. Anladım, oturun.
Söylediniz. Oturun ve dinleyin.
MAHMUT TANAL (İstanbul) – Siz Amerikan filosuna alkış
tutansınız.
BAŞKAN – Konuştunuz ve dinleyin. O günleri siz
bilmezsiniz. O günlerde benim, bu dediğiniz 6. Filo hadisesiyle hiçbir ilgim
yoktur. 
ALİ ŞEKER (İstanbul) – Tamamı sizin Başkanlığınız
döneminde olmuştur. 
BAŞKAN – Söyleyenler tamamen cahildir, tamamen
karalayıcıdır, tamamen ruhsuzdur, vicdansızdır. 
MAHMUT TANAL (İstanbul) – Tüm tarih kitapları onu yazıyor.
ALİ ŞEKER (İstanbul) – Hepsi kayıtlı.
BAŞKAN – Sizi ikaz ediyorum. Lütfen yerinize oturun,
bir. 
İkincisi, ben Millî Türk Talebe Birliği Genel
Başkanlığı yaptım ve binamın önüne iki tane bayrak koydum, biri orak çekiç,
çarpı çektim; biri Amerikan Bayrağı, çarpı çektim. “Ne Amerika ne Rusya!”
dedim. (AK PARTİ sıralarından alkışlar) 
MAHMUT TANAL (İstanbul) – Gerçek dışı söylüyorsunuz,
gerçek dışı söylüyorsunuz. 
BAŞKAN – Ben “millî yol” dedim, ben böyle bir insanım.
Benim enselerinde sesimi… 
MAHMUT TANAL (İstanbul) – Amerika’yı desteklediniz o
dönem. 
BAŞKAN – Dinle! Enselerinde nefesimi hisseden
komünistlerin uydurduğu yalanlara kanmayın. Lütfen mehabeti de bozmayın.
MAHMUT TANAL (İstanbul) – Siz o dönemde Amerika’yı
destekleyensiniz. 
CEYHUN İRGİL (Bursa) – O döneme gerek yok, daha geçen
ay destekliyordunuz Amerika’yı. Beraber çok iyi anlaşıyoruz diyordunuz. O kadar
geriye gitmeye gerek yok. 
BAŞKAN – Buyurun Sayın Bakan. (AK PARTİ sıralarından
alkışlar) 
IV.- GÜNDEM DIŞI KONUŞMALAR
A) Hükûmetin Gündem Dışı Açıklamaları
1.- Başbakan Yardımcısı Bekir Bozdağ, Müslümanların ve
mazlum insanların infialine yol açan Filistin’de yaşanan hadiselere ilişkin
gündem dışı bir açıklamada bulundu; MHP Grubu adına İstanbul Milletvekili
Ekmeleddin Mehmet İhsanoğlu, HDP Grubu adına Kars Milletvekili Ayhan Bilgen,
CHP Grubu adına Ardahan Milletvekili Öztürk Yılmaz, AK PARTİ Grubu adına
İstanbul Milletvekili Hasan Turan ve şahsı adına Kayseri Milletvekili Yusuf
Halaçoğlu’nun aynı konuda konuşmaları
BAŞBAKAN YARDIMCISI BEKİR BOZDAĞ (Yozgat) – Sayın
Başkan, saygıdeğer milletvekilleri; milletimizin siyasi iradesinin tecelli
ettiği Türkiye Büyük Millet Meclisi bugün Filistin’de yaşanan ve bütün
Müslümanların ve mazlum insanların infialine yol açan hadiseleri görüşmek üzere
özel gündemle toplanmış bulunuyor. Ben bu vesileyle yüce Meclisin saygıdeğer
üyelerini ayrı ayrı saygıyla selamlıyorum. 
Sayın milletvekilleri, ABD dün, 14 Mayıs itibarıyla tüm
uluslararası hukuk kurallarını, yerleşik bütün parametreleri, Birleşmiş
Milletlerin ve Birleşmiş Milletler Güvenlik Konseyinin kararlarını ve
kendisinin altında imzası bulunan bütün kararları ve uluslararası toplumun
İstanbul’da ve Birleşmiş Milletler Genel Kurulu çatısı altında ortaya koyduğu
bütün iradeyi de hiçe sayarak Tel Aviv’deki büyükelçiliğini Kudüs’e taşıdı ve
bu haksız, hukuksuz, keyfî taşıma sırasında, maalesef, pek çok Filistinli
hayatını kaybetti. Bu yıkıcı tasarruf için Filistinlilerin “büyük felaket”
olarak nitelendirdikleri bir günün seçilmesi, gerilimin yüksek olduğu bölgede
pek çok olumsuzluğun da fitilini ateşlemiş durumdadır. ABD’nin büyükelçiliğini
Tel Aviv’den Kudüs’e taşıması, Filistin halkının, tarihî, hukuki, doğal ve
millî haklarına açık bir saldırıdır. ABD’nin elçiliğini Kudüs’e taşıması,
sadece Filistinlilere, sadece Kudüs’e değil, bütün Müslümanlara yapılmış ortak
bir saldırıdır. ABD’nin elçiliğini Kudüs’e taşıması, sadece İslam’a,
Müslümanlara değil, aynı zamanda Hristiyanlara ve buranın kutsiyetine inanan
samimi herkese ve her kesime yapılmış ortak bir saldırıdır. 
Dün orada bir yandan açılış yaparken öte yandan
barışçıl bir gösteri yapan, yapılan haksızlığa, hukuksuzluğa karşı hakkını,
hukukunu savunan ve dünyanın dikkatini bu haksızlığa ve zulme çekmek isteyen
Filistinli masum kadınlara, çocuklara, yaşlılara, silahsız insanlara terörist
İsrail devletinin askerleri, maalesef, kurşun attılar, ölüm yağdırdılar. 60
civarında Filistinli kardeşimiz şehit olurken 3 bin civarında Filistinli
kardeşimiz de yaralanmıştır. Şehit olanlara öncelikle Allah’tan rahmet diliyoruz,
yaralılara acil şifalar diliyoruz. 
Bir insanlık dramını yoktan var eden bir zulümle
insanlık olarak ortak mücadele etmek mecburiyetindeyiz. Filistin meselesi adil
şekilde çözülmeden Orta Doğu’ya barış ve huzur asla gelmeyecektir. Orta
Doğu’daki sorunlar çözülmeden ise küresel ölçekte sürdürülebilir istikrara,
refaha ve barışa asla kavuşulamayacaktır. Oysa bugün, bazı çevrelerin, Filistin
meselesini çözmek için çaba harcamak yerine bölgemizdeki huzursuzluğu,
istikrarsızlığı, krizleri daha da derinleştiren, çatışmalara, buhranlara kapı
aralayan adımlar atmış olması bölgedeki bütün olumlu ortamı maalesef yok
etmiştir. Amerika Birleşik Devletleri aldığı bu kararla ve attığı adımla,
bölgede bugüne kadar zar zor da olsa işletilen, devam eden barış sürecini
tamamen imha etmiştir, barış umutlarını yok etmiştir. Amerika Birleşik
Devletleri aldığı bu karar ve attığı adımla, İsrail askerlerinin dün
gerçekleştirdiği katliamın İsrail’le beraber birinci derecede failidir. İsrail
askerleri ve İsrail Hükûmeti bu katliamdan elbette birinci derecede sorumludur
ama bu katliama sebep olan, ABD yönetiminin attığı adımdır, aldığı tavırdır,
yaptıklarıdır. Dolayısıyla İsrail askerleri kadar, İsrail Hükûmeti kadar ABD
yönetimi de buradaki katliamdan, yaralanmalardan birinci derecede sorumludur.
Filistinlilerin kanında İsraillilerin eli vardı, ellerinden Filistinlilerin
kanı damlıyordu ama artık ABD’nin elinde de masum Filistinlilerin kanı vardır. 
Bu vesileyle, ABD yönetimini ve ABD’yi, terörist İsrail
devletini yaptıkları bu haksızlıktan, zulümden, katliamdan dolayı şiddetle ve
nefretle Türkiye olarak bir kez daha kınıyor, bir kez daha lanetliyoruz. (AK
PARTİ ve MHP sıralarından alkışlar) 
Değerli milletvekilleri, ancak biz burada, Türkiye
olarak, sadece İslam âlemine değil tüm insanlığa bir çağrı yapmak durumundayız.
Sayın Cumhurbaşkanımızın da altını çizdiği gibi, vicdan sahibi tüm Hristiyanlar
ve diğer din mensupları, Müslüman olmayan insanlar da ABD’nin ve İsrail’in
hukuk dışı, vicdanları sızlatan bu tutumuna karşı ortak ve etkin tutum almak,
tepkilerini ortaya koymak zorundadırlar. Eğer biz ölümler, zulümler,
haksızlıklar karşısında susarsak bu ölümleri, zulümleri, haksızlıkları yapanlar
daha büyük haksızlıklara, daha büyük zulümlere, daha büyük katliamlara imza
atacaklardır. Susanlar da bunları gerçekleştirenlerin yaptıkları suçlardan,
manevi olarak mesuliyetten kurtulamazlar. 
Konu, sadece bir dinin kutsal saydığı şehre ve kutsal
kabul ettiği yerlere saldırı, bir dine saldırı değil, aynı zamanda, dün
itibarıyla uluslararası hukuk tamamen ayaklar altına alınmıştır. Gelinen
noktada, kurallara dayalı uluslararası düzenin temellerinden sarsıldığı ortaya
çıkmıştır. Uluslararası toplumun tarih boyunca edindiği tecrübelerle ilmek
ilmek dokuduğu uluslararası anlaşmazlıkların, ülkeler arası sorunların
görüşülerek diplomasi yollarıyla, barışçıl yollarla çözülmesi ve bunu
sağlayacak şekilde ihdas edilen uluslararası hukuk kuralları ve uluslararası
sistem, maalesef dün itibarıyla iflas etmiştir. İsteyenin istediği gibi hareket
ettiği, kafasına estiği gibi davrandığı bir düzenin, bir dünya sisteminin
hayata geçmesi dünyamızı bugünden daha güvenli hâle getirmeyecektir, aksine
daha kötü bir noktaya götürecektir. ABD, bu adımıyla uluslararası hukukun en
temel ilkelerini ve tarihî gerçekleri yok saymıştır. Bu, aynı zamanda 21 Aralık
2017’deki Birleşmiş Milletler Genel Kurul kararı ve 13 Aralıktaki Olağanüstü
İslam Zirvesi’nde ifadesini bulan uluslararası toplumun iradesini de yok saymak
anlamına gelmektedir. ABD, bu adımıyla uluslararası hukuku, ikili anlaşmaları,
Birleşmiş Milletlerin ve Birleşmiş Milletler Güvenlik Konseyinin kararlarının
tamamını ayaklar altına almış, çiğnemiş, “Ben bunları tanımıyorum.” diyerek
âdeta bütün dünyaya meydan okumuştur.
Sayın Cumhurbaşkanımızın uzunca bir zaman dillendirdiği
“Dünya beşten büyüktür.” anlayışının ne anlama geldiğini bu pervasız tutum bir
kez daha gözler önüne sermektedir. Onun için, biz Türkiye olarak, dünyanın dört
bir yanında adaletin ayakta tutulması ve yaşatılması için mazlumların ve adalet
arayan herkesin vicdanı ve sesi olmaya devam edeceğiz. 
Ayrıca ABD, barış istediğini defalarca kanıtlayan
Filistin tarafını attığı bu adımlarla haksız bir şekilde cezalandırırken barış
umutlarını her defasında yok eden, Birleşmiş Milletler kararlarını bugüne kadar
hiç tanımayan ve yaptıkları zulümle, katliamla tarihe geçen terörist İsrail
devletini maalesef ödüllendirmiştir. Adaletin olmadığı yerde kalıcı barışın
sağlanması mümkün değildir.
ABD, barışın en temel koşulu olan iki devletli çözüm
zeminini de maalesef yaptığı bu tasarrufla yok etmiştir. ABD, artık gelinen
noktada, çözümün değil sorunun parçasıdır. Böyle bir ülkenin ortaya koyacağı
çözüm planının da inandırıcı ve gerçekçi olması mümkün değildir. ABD bu
tutumuyla bölgemizdeki bütün sorunlarda objektif, adil, tarafsız bir tutum
yerine subjektif, taraflı bir tutum takınacağını da bütün dünyaya göstermiştir.
O nedenle -Türkiye olarak- ABD’nin Filistin meselesinin ve Filistin davasının
çözülmesi ve barışçıl çözümün ortaya çıkarılması konusundaki adımlarında ara
bulucu rolünü Türkiye asla kabul etmeyecektir. Zaten Filistin Devlet Başkanı da
bu konuda gerekli açıklamayı yapmıştır. ABD’nin yasa dışı bu adımına karşı
meşru tepkisini gösteren Filistinli kardeşlerimize yönelik İsrail saldırıları
-demin de ifade ettim- açıkça bir katliamdır. Kudüs’ün kutsiyetine saygı
duymayan ve büyükelçiliğini taşıma inadından vazgeçmeyen ABD yönetimi ve
sivilleri katleden İsrail bu katliamların baş sorumlusudur. Onlarca Filistinli
kardeşimizin hayatını kaybettiği, binlerce Filistinlinin yaralandığı 14 Mayıs
Pazartesi günü kanlı ve kara bir gün olarak tarihe geçecek, insanlık tarihinin
utanç verici sayfalarından biri olarak tarihteki yerine alacaktır. 
Biz sadece, Filistinlilerin haksızlığa karşı meşru
tepki hakkını savunmalarından da bahsetmiyoruz; Filistinlilerin en temel insan
hakkı olan yaşam hakkından bahsediyoruz, üstelik uluslararası hukuk
parametreleri çerçevesinde, kendi vatanlarında, Filistin Devleti altında özgür
ve insanlık haysiyetine yaraşır şekilde yaşama haklarından bahsediyoruz.
Maalesef başkaları için bunları yüksek sesle dile getirenler mesele Filistin,
mesele Kudüs olduğu zaman bütün bunları yok sayan bir yaklaşımı ortaya
koymuşlardır. ABD’nin Kudüs’e büyükelçiliğini taşıması ve bu konuda aldığı
kararlar, yaptıkları, İsrail’in tutumu, Türkiye bakımından, uluslararası hukuk
bakımından ve uluslararası örgütlerin kararı bakımından geçersizdir, yok
hükmündedir, bizim için hiçbir anlam ifade etmemektedir. İstediklerini
yapsınlar, istedikleri adımları atsınlar, hangi oldubittileri yaparlarsa
yapsınlar, bu, Kudüs’ün tarihî statüsünü, manevi vasfını, siyasi durumunu,
uluslararası hukuktan kaynaklanan yerini ve Kudüs’ün Filistin Devleti’nin
başkenti olma hâlini asla değiştirmeyecektir. (AK PARTİ sıralarından alkışlar)
Hangi adım atılırsa atılsın, bu gerçek, mutlaka günün birinde, bütün dünyanın
kabul ettiği bir gerçek olarak karşımıza çıkacaktır. Kudüs eninde sonunda
özgürlüğüne kavuşacaktır. ABD ve İsrail eninde sonunda Kudüs’ü gerçek
sahiplerine bırakmak mecburiyetinde kalacaktır. Dün Haçlılar nasıl Kudüs’ü
gerçek sahiplerine bırakmak zorunda kaldılarsa bugün geçici süre orada keyif
yapanlar günün birinde bu keyiflerinin de hesabını verecek ve Kudüs’ü gerçek
sahiplerine terk etmek mecburiyetinde kalacaklardır. (AK PARTİ sıralarından
alkışlar)
Hiçbir oldubitti Kudüs’ün tarihî statüsünü, manevi
vasfını, siyasi durumunu ve Filistin devletinin başkenti olmasının akdî ve
hukuki durumunu bugüne kadar değiştirmedi, bundan sonra da değiştirmeyecektir,
değiştirmesi de mümkün değildir. Bütün dünya Kudüs hakkındaki oldubittiye karşı
sussa da Türkiye susmayacaktır. Bütün dünya ABD’nin hukuk, hak tanımaz bu
pervasız tutumu karşısında çekingenlik gösterse de Türkiye çekingenlik
göstermeyecektir. Kim ne derse desin, kim nerede durursa dursun Türkiye
Cumhuriyeti devleti ve Türk halkına göre Kudüs, Filistin devletinin
başkentidir, başkenti olmaya da devam edecektir. (AK PARTİ sıralarından
alkışlar) Türkiye her daim ve her yerde Filistin davasının ve Kudüs’ün müdafisi
olmaya devam edecektir. İsrail’in Filistin topraklarındaki işgali sona erene,
Kudüs özgürleşene kadar Türkiye bu tutumunu kararlı bir şekilde sürdürmeye
devam edecektir.
Dün yaşanan gelişmelerden sonra Hükûmetimiz, Sayın
Cumhurbaşkanımız ve devletimizin bütün kurumları gerekli değerlendirmeleri
yaptılar ve Türkiye olarak bu konuda hangi adımları atabiliriz, neleri
yapabiliriz, bunun üzerinde enine boyuna değerlendirmeler yapıldı. Bildiğiniz
gibi, daha önce, büyükelçiliği taşıma kararını açıkladığı zaman da İslam
İşbirliği Teşkilatı Zirve Dönem Başkanı olarak Sayın Cumhurbaşkanımız İslam
İşbirliği Teşkilatını İstanbul’da olağanüstü toplantıya çağırdı. Olağanüstü
toplantıda bu konu değerlendirildi ve Kudüs’ün Filistin devletinin başkenti
olarak kabulü ve ilanı yapıldı ve bütün dünya bu kabulü, bu ilanı tanımaya
davet edildi. ABD’nin tutumuna ayak uydurarak ülkelerin elçiliklerini Kudüs’e
taşımaktan kaçınmaları çağrısı yapıldı ve arkasından da bildiğiniz gibi,
Birleşmiş Milletler Güvenlik Konseyinde konu ele alındı, orada 5 daimî üyenin 4’ü,
15 üyenin 1’i hariç tamamı ABD’yi haksız gördü. Bildiğiniz gibi, 21 Aralıkta da
Birleşmiş Milletler Genel Kurulunda konu gündeme geldi, 193 üyeden 128’i ABD’yi
ve İsrail’i haksız görürken 9 ülke ABD’nin lehine oy kullandı -onlar da küçük
adacıklar- 35 ülke çekimser kaldı. Burada bir kez daha altı çizildi ki kutsal
Kudüs kentinin statüsünü, karakterini veya demografik yapısını değiştirme
niyetindeki kararların yasal bir etkisi olmadığını, geçersiz olduğunu ve
Güvenlik Konseyinin kararları doğrultusunda iptal edilmesi gerektiğini tekrar
tasdik eden bir karar aldı. Bu son derece önemli kararlar, tamamının
başlangıcını ve öncülüğünü yapan Türkiye Cumhuriyeti devleti ve Türkiye'nin
lideri Sayın Cumhurbaşkanımızın liderliği sayesinde elde edilmiştir.
Dünkü zulüm ve katliamdan sonra, yeni adımların
atılması gerektiği hususu değerlendirildi. Sayın Cumhurbaşkanımız Londra’da
yanında bulunan bakanlarımızla, burada Başbakanımızın Başkanlığında Bakanlar
Kurulunda konu ele alındı ve karşılıklı telefon görüşmelerinden sonra şu
adımların atılması kararlaştırıldı: Öncelikle, bu Filistinli kardeşlerimizin,
Gazze’deki kardeşlerimizin terörist İsrail devletinin saldırıları sonucunda
hayatını kaybetmeleri ve şehit olmaları nedeniyle Filistin davasının yanında
olduğumuzu ve şehitlerimizi saygıyla andığımızı göstermek için üç gün süreyle
millî yas ilan edildi ve bu yürürlüğe başladı. 
İkincisi: Bugün Parlamentoda siz bu konuya el attınız
ve Türk milletinin temsilcileri olarak Türk halkının da Filistin davasının
yanında olduğunu, atılan bu haksız, hukuksuz, keyfî adımları asla tanımadığını,
Türk halkının da Filistin halkıyla birlikte olduğunu ve dayanışmasını göstermek
için Meclisimiz bugün özel bir bilgilendirmeyle, bu konuda birlik ve dirlik
içerisinde, Türk halkının hissiyatını dünyaya bir de buradan haykıracaktır. 
Ben bu vesileyle siyasi partilerimizin temsilcilerine,
grup başkan vekillerine, liderlerine -hepsine- böylesi bir birlik ve dirlik
gösterisi ve dünyaya milletimizin temsil ettiği yüce Meclis altından mesaj
verilme iradesini ortaya koydukları için ayrı ayrı teşekkür ediyorum. İşte
Türkiye budur, işte Türk milleti budur, işte Türkiye Büyük Millet Meclisi
budur. (AK PARTİ ve MHP sıralarından alkışlar) 
Yaşanan vahşete tepkimizi ortaya koymak, yaşanan
vahşeti ve İsrail’in zulmünü lanetlemek ve Kudüs ile Filistin’e olan
desteğimizi, dayanışmamızı göstermek maksadıyla 18 Mayıs günü İstanbul
Yenikapı’da saat 16.00’da, toplumun bütün renklerinin, bütün STK’lerin, bütün
siyasi parti mensubu vatandaşlarımızın, herhangi bir ayrım gözetmeksizin,
Parlamentoda olduğu gibi... 
(Mikrofon otomatik cihaz tarafından kapatıldı) 
BAŞBAKAN YARDIMCISI BEKİR BOZDAĞ (Devamla) – Başkanım
bitiriyorum.
BAŞKAN – Devam ediniz lütfen efendim.
BAŞBAKAN YARDIMCISI BEKİR BOZDAĞ (Devamla) – ...bir ve
beraber olmaları için bir dayanışma toplantısıyla bütün dünyaya Türk halkının
haksızlık karşısında susmadığını, zulüm karşısında susmadığını, zalimlerin
yüzüne karşı mazlumu savunduğunu bir kez daha gösterecektir. Bu da son derece
önemlidir. 
Ayrıca cuma günü Türkiye, İslam İşbirliği Teşkilatını
İstanbul’da olağanüstü toplantıya çağırmıştır. Sayın Başbakanımız, Sayın
Dışişleri Bakanımız ve ilgili yetkililer muhataplarıyla görüşmelerini devam
ettiriyor. Cuma günü sabah bu zirve toplanacak ve İslam ülkelerinin de bir
ortak tutumu buradan bütün dünyaya gösterilecektir. Bu da son derece önemli bir
başka adım. 
Türkiye, Birleşmiş Milletler Güvenlik Konseyinin
toplantı çağrısına da destek vermektedir. Ayrıca Dışişleri Bakanlığımız
Birleşmiş Milletler Genel Kurulunun toplantıya çağrılması ve bu konuda yeni bir
tavır ortaya konması bakımından da girişimlerde bulunmuştur. Bunun yanında
bölgede yaralanan Filistinli kardeşlerimizin tedavisi, bölgeden tahliyesi,
gerekirse Türkiye’ye getirilmesi için de Kızılayımız, AFAD’ımız,
Genelkurmayımız, TİKA’mız, Türkiye devleti bütün imkân ve kabiliyetleriyle
seferber durumdadır. Ama maalesef buradan ifade etmek isterim ki bu zulmü yapan
terörist İsrail devleti oradaki yaralılara ilaçların ulaştırılmasına izin
vermemektedir, yaralıların tahliyesine izin vermemektedir. O ilaçları da orada
gene İsrailli iş adamlarından 1 liralık ilacı 100 liraya temin ederek oraya
ulaştırma gayreti içerisindeyiz ama maalesef buna dahi tahammülleri yok. Bu ne
biçim vicdansızlık, bu ne biçim insanlık. Yapılan vahşet, yapılan zulüm. Biz bu
vahşeti ve zulmü bir kez daha kınıyoruz ve diyoruz ki son olarak: Ne yaparlarsa
yapsınlar boş, eninde sonunda, dediğimiz gibi, Kudüs özgürleşecek, Filistin
bağımsız devletinin başkenti olarak tarihteki şerefli yerini onurlu bir şekilde
korumaya ve yaşamaya devam edecektir. (AK PARTİ sıralarından alkışlar) Bugün
gelenler, bu katliamı yapanlar geldikleri gibi arkalarına baka baka
gideceklerdir, bunun çaresi yoktur; bu atılan adımlar bu gidişi hızlandırmaya
hizmet etmekten başka bir sonucu doğurmayacaktır. (AK PARTİ sıralarından
alkışlar) 
Ben, bugün bu konuda milletimizin hissiyatına tercüman
olan Meclisimizin saygıdeğer üyelerine ve siyasi parti gruplarına ayrı ayrı
teşekkür ediyor, hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ediyorum Sayın Başbakan Yardımcımız. 
Şimdi, söz sırası parti grupları adına konuşmalar
yapanlara verilecektir. 
İlk söz Milliyetçi Hareket Partisi Grubu adına İstanbul
Milletvekili Profesör Ekmeleddin İhsanoğlu Bey’e aittir. 
Buyurun efendim. (MHP sıralarından alkışlar) 
MHP GRUBU ADINA EKMELEDDİN MEHMET İHSANOĞLU (İstanbul)
- Sayın Başkan, değerli milletvekilleri; bugün sırf 80 milyon Türk milletinin
değil, 1,6 milyar Müslüman dünyasının ve vicdan sahibi milyarlarca insanın
kınadığı, tek taraflı, haksız, hukuku ve uluslararası normları ve uluslararası
meşruiyetin esaslarını çiğneyen bir durumla karşı karşıyayız. Amerika, Tel
Aviv’de bulunan büyükelçiliğini uluslararası hukuku ve ilgili bütün Birleşmiş
Milletler Genel Kurulu ve Güvenlik Konseyinin kararlarını ihlal edercesine
Kudüs’e taşımıştır. 
Bu gün, toprakta hakkı olmayanların tarihî gün saydığı
gündür. Bu gün, toprak sahiplerinin ise gasbedilen topraklarda hayatlarının
sona erdiği gündür. İşgalin yolunu açan Balfour Deklarasyonu, tam yüz yıl önce,
kendilerine ait olmayan toprakları o topraklardan çok uzaklarda olanlara
vadetti. Yetmiş yıl önce verilen taksim kararı ve İsrail devletinin kurulması
arka planında ise Avrupalı antisemitiklerin kendi günahları olan “holokost”un
faturasını Filistin halkına ödetmesi ve bu toprakların yarısından fazlasını
Filistin halkının elinden alıp İsrail devletine vermesi yatıyor. Elli bir sene
önce yani 1967’de Doğu Kudüs zorla, zorbalıkla Filistinlilerin elinden alındı,
işgal edildi. Bugüne kadar süregelen trajedi ve acılar azalmak şöyle dursun,
Amerika Birleşik Devletleri Başkanı Trump'ın son hamlesiyle katlanılmaz bir
hâle gelmiştir. Başkan Trump’ın, kendi iç politika mülahazalarıyla, ondan
önceki bütün başkanların atmaktan çekindiği bu adımı tarihe kara bir leke
olarak geçecektir. Bu haksız tasarruf, Amerika’nın Filistin davasında adil ve
tarafsız bir ara bulucu sıfatını ortadan kaldırmıştır. Amerika Birleşik
Devletleri yönetiminin büyükelçiliğini Tel Aviv’den Kudüs’e taşıma konusunda
ısrar etmesi Orta Doğu'da en temel sorunun çözüm imkânlarını tahrip etmiştir. 
Milliyetçi Hareket Partisi olarak biz Filistin
davasında ve onun en önemli unsuru olarak gördüğümüz Kudüs-ü Şerif statüsünün
muhafaza edilmesi ve İsrail’in işgali ve tasallutu karşısında 80 milyon Türk
milletinin müşterek hissi ve tavrını paylaşıyoruz, bu konuda Dışişleri
Bakanlığının dün yaptığı açıklamayı isabetli buluyoruz. 
Ayrıca, Sayın Cumhurbaşkanının, İslam İşbirliği
Teşkilatının Dönem Başkanı olarak, gelecek cuma günü İslam Zirvesi’ni
İstanbul’a yeniden davet etmesi önemli bir gelişmedir. 
Bu bağlamda, ilgililerin dikkatini şu iki hususa çekmek
istiyorum: Birincisi, bu zirvenin yapılmasını engelleyecek şartların oluşmaması
için prosedürel seçenekleri iyi tespit etmek gerekir. Bu kadar kısa sürede
devlet ve hükûmet başkanları seviyesinde zirve akdetmek bazı engellere
takılabilir. Ancak, genel sekreter olduğum dönemde hazırladığımız teşkilat yeni
şartı yürürlüğe girmiştir ve bu engelleri aşmak mümkündür. Şüphesiz bu prosedürel
ayrıntıları burada anlatmak uzun sürecektir. Bu konuda düşüncelerimi Dışişleri
Bakanlığı mensuplarına aktarmış bulunuyorum ve aktarmaya her zaman hazırım. 
İkinci husus ise, Amerika Başkanı Trump'ın geçen yıl
aralık ayında aldığı karardan sonra İstanbul’da 13 Aralık 2017’de toplanan
zirvede bu konularla ilgili birtakım hususları paylaşmıştım. Toplantıya katılan
bütün kişiler Kudüs-ü Şerif’in statüsünün korunması konusunda gerekli tüm
önlemleri almayı taahhüt etmişti. Yani geçen aralık ayından -altı ay önce-
bugüne kadar bütün önlemler alınmak durumundaydı. Şimdi o günden bugüne altı ay
geçmiştir. Bu önlemler nedir, alınan önlemler nedir; bunun açıklanması lazım
gelir. Şimdi, gelecek cuma yapılması arzu edilen zirvede İslam âlemi ve
uluslararası kamuoyu aradan geçen altı aylık süre zarfında hangi önlemlerin
alındığını soracaktır.
Ve aralık ayında kabul edilen 23 maddelik zirve
bildirisinde 8 no.lu madde şudur: “Doğu Kudüs’ü Filistin devletinin başkenti
olarak ilan ediyor ve bütün devletleri Filistin devletini ve Doğu Kudüs’ün onun
işgal altındaki başkenti olduğunu tanımaya davet ediyoruz.” Toplantıdan sonra
bütün gözler, özellikle İslam dünyasındaki gözler Türkiye’nin üzerindedir. Yani
zirveden çıkan kararın ve sonuç bildirgesinin 8 no.lu kararının nasıl
uygulanacağını bütün dünya merak ediyordu. Şöyle demiştim aralık ayında: “Ben
korkuyorum ki bu bildirideki 23 maddenin bazıları takip edilmediği için bir
neticeye bağlanmayacak.” İnşallah bu sene içerisinde bu 23 kararın ve özellikle
8 no.lu kararın uygulanmasını temenni ediyoruz. 
Şimdi bize uluslararası kamuoyu soracak; ilk soru… 13
Aralık 2017’de alınan kararların çoğu o gün de ifade ettiğim gibi eski
kararların tekrarı ve teyidi mahiyetindeydi. Diyecekler ki: “Neler yaptınız?”
Şimdi, önümüzdeki zirve için ben şunu söylemek istiyorum: Farklı bir şey yapmak
lazım. Onun için üç hususu teklif ediyorum; birincisi, çekişen Filistinli
güçlerin çatışmasını önlemek yani Fetih ile Hamas arasındaki problemleri
gidermek lazım. Burada daha önce başarılan bir netice var ve bunu tekrar yapmak
lazım. Uluslararası hak aranması forumlarda; birincisi, Filistin devleti
Birleşmiş Milletler UNESCO ve Ceza Mahkemesi üyesi olmuştu. Şimdi, bu savaş
suçlarını Roma’daki Uluslararası Ceza Mahkemesine götürmek lazım; ancak oradan çıkacak
kararlarla İsrail’in önü kesilebilir. 
Üçüncü husus ise, Kudüslülere kendi topraklarında
yaşama imkânı temin edilmesidir; Kudüslülerin eğitim, sağlık, barınma gibi
temel ihtiyaçlarının medeni bir şekilde karşılanması imkânının da
yaratılmasıdır. Bu konuda daha önce hazırlanan stratejinin bir an evvel
uygulanması gerekmektedir.
Sayın Başkan, değerli arkadaşlar; Filistin’le ilgili
İslam İşbirliği Teşkilatı içerisinde, kurulduğu günden yani 1969’dan bu yana
pek çok karar alındı, pek çok zirve yapıldı; bu kararların, maalesef, çok azı
uygulanmıştır. Temennimiz, önümüzdeki zirvenin farklı olması ve ülkemizin bu
husustaki öncülüğünde somut bir şekilde tecelli etmesidir. 
Sayın Başkan, değerli milletvekilleri; Milliyetçi
Hareket Partisi adına bu hukuksuz, gaddar ve hunhar saldırıyı bir daha
kınıyorum. Mübarek ramazan ayının yaklaşmasıyla Cenab-ı Allah’tan ülkemize,
İslam âlemine ve özellikle Filistinli kardeşlerimize huzurlu ve güvenli
yarınlar bahşetmesini niyaz ediyorum. 
Sayın Başkan, değerli arkadaşlar; bu konuşmamla
herhâlde bu Genel Kuruldaki son görevlerimden bir tanesini yerine getirmiş
oluyorum. Bu Genel Kurulun sona ermesiyle beraber benim görev sürem de bitmiş
olacak. Bu çatı altında sizlerle beraber üç yıla yakın zaman geçirmiş
bulunuyorum. Millî iradenin tecelligâhı olan Türkiye Büyük Millet Meclisinin ve
Türk devletinin ilelebet payidar olması temennisiyle hepinize sevgi, saygı ve
en halisane temennilerimi, kalbî şükranlarımı sunarım. Burada olan ve olmayan
milletvekili kardeşlerimizin varsa haklarını helal etmesini isterim. Bu üç sene
içerisinde sürçülisan ettiysek affola.
Hepinize saygılar, sevgiler. (MHP ve AK PARTİ
sıralarından alkışlar)
BAŞKAN – Çok teşekkür ediyorum Sayın İhsanoğlu. 
Siyasette veda yok. Belki burada bulunmayacaksınız ama
fikirlerinizden her zaman Türkiye olarak istifade edeceğiz.
Teşekkür ederiz.
Şimdi söz sırası Halkların Demokratik Partisi Grubu
adına Kars milletvekili Ayhan Bilgen Bey’e aittir.
Buyurun Sayın Bilgen. (HDP sıralarından alkışlar)
HDP GRUBU ADINA AYHAN BİLGEN (Kars) – Sayın Başkan,
değerli milletvekilleri; galiba Filistin konusunda en kolay şey, kulağa hoş
gelen sözler söylemek. Ben dün bakabildiğim kadarıyla İslam ülkelerinin
televizyon kanallarını taradım, yarım yamalak parlamentosu olan ya da
konuşulacak bir resmî platformu olan her yerde son derece fasih, son derece
heyecanlı, belagat dolu konuşmalar yapılıyordu. Ama netice nedir? Yani benim
bildiğim yirmi yıldır Filistin sorununda tartışılan şeylerin aynısını dönüp
dönüp tartışmak, kınamak ve lanetlemekten bir adım ileriye gidilmiş değil. Tam
tersine sorunları tek tek sayın. İşgal edilmiş topraklar daraldı mı bu süre
zarfında? Hayır, tam tersine gittikçe işgal büyüyor. Yerinden edilen Filistinli
sayısı azaldı mı bu süre zarfında? Hayır, yerinden edilenlerin sayısı gittikçe
artıyor. Ya, bir dönüp düşünmek gerekmez mi; ne oluyor da 1,5 milyar Müslüman
bir konuda duyarlılık sahibi oluyor ama Filistin sorununda bir gıdım ilerleme
katedilemiyor? Bunun galiba somut muhasebesini yapacağımız bir dönemde olmamız
lazım, yoksa gayet heyecanlı konuşmalar yaparak falan alabileceğimiz hiçbir
mesafe yok. Bu, çok açık biçimde görülüyor.
Bir basit karşılaştırma, demin iki konuşmada da
yapıldığı için söylüyorum. Haçlı Seferleri yapıldığı zaman dünyada Müslüman
sayısı ne kadardı, Yahudi ve Hristiyan sayısı ne kadardı? Ve bir başarı var
ortada, bugün Müslüman sayısı ne kadar, Orta Doğu’da dinlerin mensuplarının
oranları ne kadar ve fiilî durum nedir, 1948’den beri fiilî durum nedir? Belli
ki burada Müslümanların söyledikleri sözün hiçbir ağırlığı, caydırıcılığı,
etkinliği, inandırıcılığı, hiçbir şeyi yoktur. Sadece Müslüman toplumların gazı
alınmaktadır, sadece öfkesi sönümlendirilmektedir, sadece duygu dünyalarıyla
oynanmaktadır ama somut olarak sorunun çözümünde bir tek somut, net adım
atılmamaktadır. 
Değerli arkadaşlar, siyaset neticesiyle ölçülür. Eğer
caydırıcı, güçlü bir aracınız, aparatınız yoksa sadece konuşursunuz. Muhalefet
konuşabilir, sivil toplum konuşabilir. Sizin Türkiye toplumuyla ilgili bir
şüpheniz mi var? Türkiye’de “İsrail iyi yapıyor, doğru yapıyor, Filistinliler
bunu hak ediyor.” diyen bir Allah’ın kulu var mı? Duydunuz mu böyle bir şey?
Yok. 
Peki, kime ne propagandası yapıyoruz biz? Yüzde 99
-hadi yüzde 1’lik pay bırakalım- yüzde 100 İslam dünyasının neredeyse tamamına
yakını Filistin konusunda kararlıysa, samimiyse niye bu sorun çözülmüyor?
Odaklanılması gereken şey bu değil midir? Ama fotoğraf böyle değil arkadaşlar.
Açık konuşalım, İsrail’in politikalarının sorumlusu, müsebbibi İsrail Hükûmeti
değildir sadece, Körfez ülkeleridir. Bizim de müttefiki olduğumuz, askerî iş
birliği yaptığımız, ticaret yaptığımız, dinî, kültürel ortaklık taşıdığımızı
sandığımız Körfez ülkeleridir. Körfez ülkelerinin cesaretlendirmesi olmasa,
gizli desteği olmasa İsrail bunu bütün İslam dünyasına rağmen, bütün Orta Doğu
halklarına rağmen yapıyor olabilir mi? Bunun reel politikada bir karşılığı
mümkün mü? Dolayısıyla da burada galiba hamasetten çok, heyecanlı nutuklar
atmaktan çok ciddi bir muhasebe yapmaya ihtiyaç var. Eğer bir Filistinlinin
daha burnu kanamasın istiyorsak, bir kişi daha yerinden edilmesin, bir karış
toprak daha işgal edilmesin istiyorsak samimi, açık, dürüst bir muhasebe yapmak
zorundayız. 
Değerli arkadaşlar, iğneyi kendimize batıracağız, halka
anlatılacak bir şey yok. Mavi Marmara metninde “Kudüs ve Ankara” ibarelerinin
altına imza atan ve bunu onaylayan bu Parlamentodur değerli arkadaşlar. “Hayır,
değil.” diyorsanız çıkın söyleyin bunu. (HDP sıralarından alkışlar) Bundan iki
yıl önce Kudüs ve Ankara’yı mütekabil görüp bir metinde Dışişleri Müsteşarının
imzası bulunarak Parlamentoya nasıl getirdiniz? Niye getirdiniz? Bunu
anlayamadınız mı? Orada Ankara’nın karşısına Kudüs yazıldığında bunun hangi
niyeti taşıdığını, hangi amaçla yazıldığını kestiremediniz mi? Biz burada bunu
uyardığımızda, hatırlattığımızda “Hayır, öyle bir şey yok. Öyle bir metin
bulunmuyor.” dediniz. Şimdi metin ortada, İngilizce metin her tarafta
dolaşıyor. Bari şuraya getirin bu anlaşmayı yeniden tartışalım, bu anlaşmayı
geri çekelim. “Parlamento kandırıldı, halk kandırıldı, İslam dünyası yanıltıldı
ve biz Mavi Marmara’da bilmeden bir şey yaptık. Şimdi, şu hayatını kaybeden 60
kişinin hatırı için bu anlaşmayı geri çekiyoruz.” deyin. Ticari anlaşmalarda
bir sorgulama var mı? Yok. Uluslararası platformlarda İsrail’i destekleyen
ülkelerin başında… Biraz önce Balfour’u hatırlattınız. Değerli arkadaşlar,
Balfour ile 1948 İsrail’in kuruluşu arasında otuz yıl var. Peki, Balfour
Deklarasyonu’nun arkasında hangi ülke var? İsrail bugüne kadar bu kadar şımarıklık
yapmasını hangi ülkeye borçlu? Peki, Sayın Cumhurbaşkanı İngiltere’den yeni
geldi, bu konuda İngiltere’ye ne dedi? Çıkın açıklayın, biz de alkışlayalım,
arkasında duralım. Ama arkadaşlar, Kudüs konusu, çok net biçimde uğrunda bedel
ödemeyi göze alamayan Orta Doğu’daki İslam ülkelerini yöneten siyasetçilerin
diyetidir, vebalidir. Kudüs konusunda bir tek adım atılamıyor olmasının biricik
sebebi, Orta Doğu ülke yöneticilerinin aslında bu sorunu bir dinler gerilimi
olarak görmek yerine Orta Doğu halklarının barışı olarak görmek istemeyip
sadece kendi duygu dünyalarını, sadece kendi vicdanlarını rahatlatma çabası
içerisinde olmalarıdır. Birleşmiş Milletlere hâlâ çağrı yapıyoruz, İslam
İşbirliği Teşkilatından hâlâ bir şey bekliyoruz ama Orta Doğu'da İslam ülkeleri
kendilerinin ne yapacaklarına dair somut hiçbir şey konuşmuyorlar, somut hiçbir
şey önermiyorlar. Bugün buradan da muhtemelen bir güçlü kınama çıkacak,
lanetleme çıkacak, iki üç gün sokaklarda heyecanlı nutuklar atılacak ama İsrail
işgal etmeye devam edecek, Filistinliler yurtlarından kovulmaya devam
edecekler, İsrail’i şımartan devletlerle bizim ikili ilişkilerimiz gayet iyi
seyretmeye devam edecek. Yani aslında bir tek şeye ihtiyacımız var: Sadece
samimiyete. Gerçekten gücümüzün yettiği bir şey varsa, somut ortaya
koyabileceğimiz bir şey varsa onu konuşmaya ihtiyaç var. Eğer yoksa yapacak bir
şey, çaresizsek, naçarsak ve sadece konuşarak dağılacaksak, kınayıp, lanetleyip
rahatlayacaksak bilin ki biz burada Filistin’i daha çok konuşuruz, daha çok
ağlarız, daha çok ağlatırız ama Filistin sorununun derdine çare olacak bir
gıdım iş yapamayız. Burada galiba artık yüzleşmenin son noktasına geldik. Orta
Doğu, Orta Doğu halkları, inananlar eğer kandil gecesinde Suriye topraklarının
vurulmasını kendilerine dert etmemişlerse galiba ramazan başlarken 60
Müslüman'ın öldürülmesiyle, binlercesinin yaralanmasıyla ilgili söyleyecekleri
sözün de çok inandırıcılığı, çok ciddiyeti olmayacaktır.
Bu coğrafya neden bu hâlde? Bu topraklar insan gücüne
rağmen, ekonomik kaynaklarına, potansiyeline rağmen neden İsrail karşısında
ciddi caydırıcı etkin bir siyaset üretemiyor? Bunun masaya yatırılması
gerekiyor. Artık Filistin sorununun bir günlük siyaset sorunu olmaktan çıkıp
hangi dünya görüşünden olunursa olunsun, hangi ideolojiden, hangi inançtan
olunursa olunsun hiçbir antisemitik refleks içerisine girmeden, hiçbir Yahudi
düşmanlığı gibi bir sapma ve savrulmaya düşmeden insanlığın ortak sorunu olarak
ele alınması gerekiyor. Çünkü çok net gördük ki dün Amerika’da İsrail’in yaptığına
karşı en sert tepkiyi verenler Yahudiler, İsrail’de Hükûmetin politikasına
rağmen sokağa dökülüp İsrail’in yaptıklarını kınayanlar Yahudiler. Şimdi
Yahudilerin içerisinde bile bu kadar net tavır varken eğer İsrail Hükûmetini bu
politikasından vazgeçirecek, geri adım attıracak bir irade ortaya çıkmıyorsa,
bir somut ortam doğmuyorsa bu, galiba bu ülkeleri yöneten aklın ve yöneten
iradenin gücüyle, anlama kapasitesiyle ve çözüm üretebilme potansiyeliyle
doğrudan ilgidir. Elbette kınama yapılabilir, elbette toplumsal duyarlılık
sergilenebilir ama sorunu çözmek için biz ne yapacağız, ne öneriyoruz? Topluma,
İslam dünyasına, Filistinlilere somut olarak neyi vadediyoruz? Bunu konuşmak
zorundayız.
Herkesi saygıyla selamlıyorum. (HDP sıralarından
alkışlar) 
BAŞKAN – Efendim, söz sırası, Cumhuriyet Halk Partisi
Grubu adına Ardahan Milletvekili Öztürk Yılmaz Bey’e aittir. 
Buyurun Beyefendi. (CHP sıralarından alkışlar) 
CHP GRUBU ADINA ÖZTÜRK YILMAZ (Ardahan) – Sayın Başkan,
değerli milletvekilleri; Cumhuriyet Halk Partisi Grubu adına söz almış
bulunuyorum. Yüce Meclisi saygıyla selamlıyorum. 
ABD Başkanı Trump içeride her sıkıştığında dış
politikayla ilgili bir gerekçe yaratıp içerideki sıkışmışlığından bir şekilde
kurtulmak istiyor. Diğer taraftan, cingöz olan Netanyahu ise ABD’nin içerideki
sıkışmışlığından yararlanıp kendi çıkarına olabilecek gücü, ABD’nin gücünü
devşirip yeni stratejiler ve yeni açılımlar içerisine giriyor. 
Bildiğiniz gibi, son dönemde en önemli konulardan bir
tanesi İran’ın sıkıştırılmasıydı ve İsrail’in Suriye’yi bombalamasıydı, ABD’nin
de keza. Burada bir şeyi anlatırken, İsrail ve Filistin olayını anlatırken
olayın daha geniş bir boyutuna temas etmeden geçersek aslında değerlendirme
eksik kalmış olur.
Şunu belirtelim: Orta Doğu’da hiçbir strateji İsrail’in
çıkarına olmadan yürümüyor ve hiçbir şey ABD’nin onayı olmadan da ilerlemiyor.
Yani Orta Doğu’daki olan stratejide İsrail’in öncelikleri ve ABD’nin çıkarları
örtüşüyor ve bu iki kuvvet bir araya gelince de Orta Doğu’nun haritası,
öncelikleri şekilleniyor. 
Şimdi, Trump’ın Küdüs’e ilişkin kararı yani
büyükelçiliğin Tel Aviv’den Kudüs’e taşınması konusundaki kararı baştan aşağı
yanlıştı, biz bunu burada söyledik ve bu kararın provokatif olduğunu, yürürlüğe
konması hâlinde Orta Doğu’da yeni bir İntifada’yı başlatabileceğini
belirtmiştik, keza yaşananlar da benzer şeyler oluyor. 
Biz, her şeyden önce, parti olarak şunu söyleyelim:
Bugün Gazze’de olan katliamı açıkça kınıyoruz. Hiçbir gerekçesi yok.
Uluslararası hukuk ayaklar altında. Dünyanın bu konudaki duyarlılığı sıfır,
ölen Müslüman olunca duyarlılık maalesef gösterilmiyor. 
Şimdi, şunu söyleyelim: Kudüs’e ABD’nin büyükelçilik
taşıması eğer bununla kalacaksa hani belki bir şey olmayabilirdi diyebiliriz.
Yalnız bu karar alındıktan hemen birkaç saat sonra gördük ki AB içerisinde
ülkeler de büyükelçiliklerini Kudüs’e taşıma konusunda kararlılar ve Latin
Amerika’daki ABD’nin uşağı olan küçük ülkeler de keza benzer yola gidiyorlar,
büyükelçiliklerini tek tek taşıyorlar. Orta Doğu barış sürecinde kapsamlı bir
çözüm olmadan büyükelçiliğin Kudüs’e taşınması şu anlama geliyor: İsrail’in
ezelden beridir sahiplendiği Kudüs’ü işgal etme stratejisine meşruiyet
kazandırma anlamına geliyor. 
Şimdi, Birleşmiş Milletler Güvenlik Konseyinin
biliyorsunuz 5 daimî üyesi var, ABD de bunlardan bir tanesi, en önemli
ülkelerden birisi ve Birleşmiş Milletler Güvenlik Konseyinin iki kritik
kararının altında da ABD’nin imzası var, 476 ve 478 sayılı Kararlar. O
kararlarda açık açık kutsal şehir Kudüs’ün fiziki karakteri, demografik yapısı,
kurumsal yapısı ve statüsü değiştirilemez deniliyor yani ABD açık açık bu
kararın altına imza atmış. Şimdi bu karar çöpe atılıyor. Keza diğer kararda da
yine Kudüs’ün statüsüyle ilgili değişiklik yapılmayacağı kayda geçiriliyor ama
gelin görün ki bu kararları alanlar bu kararlara uymadıkları zaman uluslararası
toplumda kaos oluyor. Şu anda uluslararası toplum bir kaos içerisinde çünkü
kendi aldıkları kararlara uymuyorlar.
Şimdi, şunu söyleyelim: Bir kere, ABD ara bulucu değil,
ara bozucu bir devlet artık, taraf oluyor ve dünyanın, maalesef, vicdanı yok,
ahlakı yok, mazlumun yanında durma diye bir iradesi yok. (CHP sıralarından
alkışlar) Şam Kapısı’nda insanlar direniyorlar, Kudüs’ün kapısında
direniyorlar. İslam’ın en kutsal mekânlarından bir tanesi bugün işgal altında,
fiziki olarak işgal altında, siyasi olarak işgal altında ve hiç kimse bir şey
yapamıyor. İsrail’in üzerinde en fazla gücü olan ABD, İsrail’in yanında yer
almış. Dolayısıyla kim sağlayacak bu barışı? Orta Doğu’ya barışı kim getirecek?
Belli değil ve böyle giderse istikrarsızlık devam edecek.
Şimdi, bakıyorsunuz, Gazze’de bombalar patlıyor,
Kudüs’te ABD Büyükelçiliğinin kokteylinde ise şampanyalar patlıyor;
adaletsizlik, vicdansızlık, hiçbir kural tanımamazlık. Maalesef, bu düzen, hakikaten,
çok kötü bir düzen ve kahrolsun. (CHP sıralarından alkışlar) 
Şimdi, şunu söyleyelim: Arap ülkeleri sınıfta
kalmıştır. Arap ülkeleri Forbes dergisinde zenginliklerini, şatafatlarını,
görgüsüzlüklerini hep sergilemişlerdir ama şurada gördüğünüz insan ise
tekerlekli sandalyede ülkesi için, onuru için, gururu için elindeki son imkânla
mücadele vermiştir, vatan mücadelesidir bu. Onun için, Filistin mücadelesi
bütün insanlığın mücadelesidir; işgal altında olan, horlanan, ezilen, bir
şekilde küçültülen insanların mücadelesidir ve bizim de onun yanında olmamız
gerekiyor.
Şimdi, şunu söyleyelim: Sayın Bakan söyledi -biz bu
dönemde bu konuda elbette Hükûmeti destekliyoruz- Sayın Cumhurbaşkanı da
söylüyor: “İsrail terör devletidir.” diyor. 
Bir samimiyetsizliği de kayda geçirmek istiyorum. Madem
İsrail terör devleti siz neden İsrail’e, bir terör devletine büyükelçi
gönderiyorsunuz? Neden bir terör devletine başkonsolos gönderiyorsunuz? Neden
bir terör devletinin büyükelçisine Ankara’da ikametgâh sağlıyorsunuz, görev
veriyorsunuz? Neden bir terör devletinin başkonsolosunu İstanbul’da
barındırıyorsunuz? Neden bir terör devletiyle ticari ilişkiler yapıyorsunuz ve
neden şakır şakır, çatır çatır ticaret yapıyorsunuz? Neden? Bir terör
devletinden turist kabul edilir mi? Neden yapıyorsunuz? 
Bizim şunu söylememiz lazım: İki kırılma noktası var
tutarlılık ve samimiyet açısından. Darbe girişimi sonrasıydı ve bir ay sonra bu
Meclis gece bir buçukta çalıştırıldı. Neden? İsrail’le normalleşme anlaşmasının
geçirilmesi için. Gece bir buçukta biz kürsüye çıktık ve gece bir buçukta
söyledik: “Bakın, bu anlaşma, Mavi Marmara’da şehit olanların hatırasını
çiğnemektir. Yapmayın bunu, 20 milyon dolara bu işi yapmayın, reddedin bunu.”
Çünkü bu anlaşma gerçekten sizin imzalarınızla geçti, sizin oylarınızla geçti
ve o gün, o gece “…”(x)
efsanesi çöpe atılmış oldu. O günden sonra söylediğinizin hiçbir kıymeti yok. 
İkinci konu, Suriye’nin bombalanmasıydı. Miraç gecesi
bombaladılar ve çıktınız ABD'ye alkış tuttunuz. İyi mi yaptınız? Orta Doğu’yu
bunlar taşeronlaştırmış, bunlar günümüzün Lawrence’ları; bunlar bölüyor, bunlar
parçalıyor; buranın petrolünü, gazını, bütün demografik yapısını bunlar
halletmeye çalışıyor. İyi mi yaptınız? 
Şimdi, elbette toplanacak, elbette Filistin konusunda
biz üzerimize düşeni yapacağız, elbette destek vermek zorundayız. Ama sizin
durduğunuz nokta inandırıcılığı kaybettiğiniz noktadır, hiçbir inandırıcılık
kalmamıştır. 
Her seçim öncesi Filistin konusu gündeme gelir, her
seçim öncesi. 2004, 2014 yıllarında da keza Filistin’de olaylar oldu ve bu konu
kullanıldı. Müslüman ülkelerin söz dışında yaptıkları hiçbir şey yoktur. Vatan
duygusu olan, memleket duygusu olan, Müslüman dayanışması olan, zerre kadar
inançlı olan insanın böyle bir dönemde Filistinlilerin yanında tereddütsüz,
kayıtsız, şartsız yer alması gerekir. (CHP sıralarından alkışlar) Ama yok, cuma
günü göreceksiniz, toplanacaklar, içerinin gazını alacaklar ve herkes yoluna
devam edecek. Bu Müslüman ülkeler, ellerindeki zenginliklerin sadece yüzde
1’ini Filistin için harcasalardı, Ramallah için harcasalardı, Eriha için
harcasalardı, Nablus için harcasalardı ve Gazze için harcasalardı bugün
Filistinliler o caddelerde sefil bir şekilde dolaşmazlardı, elleri zayıf
olmazdı, taşla bir işgalci kuvvete karşı direnmek zorunda kalmazlardı.
İnsanlığın vicdanı test ediliyor ve hepimiz sorgulanıyoruz. 
Ramazan başlıyor, bizim söyleyeceğimiz şudur: Birlikte
olmak zorundayız; en azından millî konularda, ulusal hassasiyetin yüksek olduğu
konularda birlikte olmak zorundayız. Ve şunu bilmemiz gerekir: Müslüman
dünyasının içerisine girdiği bu cehalet, bu aymazlık devam ettiği sürece hiçbir
zaman bir düzen tutturulamayacaktır. Çünkü IŞİD’i, El Nusra’sı, bütün bu
örgütler kimlere karşı silah kullanıyor, kimi öldürüyor bunlar? Müslümanları
öldürüyor; bunların hiçbir tanesi bir Hristiyan’ı, bir Yahudi’yi öldürmez,
hiçbir tanesi bir başkasına silah tutmaz. Kendi coğrafyamızdaki insanlar
kendimizi öldürüyor. 
AHMET HAMDİ ÇAMLI (İstanbul) – Olsam senin gibi de ben
de konuşsam. 
ÖZTÜRK YILMAZ (Devamla) – Gelir konuşursun, sıranız
geldiği zaman konuşursunuz. 
ALİ ŞEKER (İstanbul) – İmzayı attıktan sonra konuşur. 
ÖZTÜRK YILMAZ (Devamla) – İmzayı attıktan sonra… 
Herhâlde konuşamıyorsun, orada kenarda kaldın. (CHP
sıralarından alkışlar)
BAŞKAN – Lütfen Genel Kurula hitap edin Beyefendi. 
ÖZTÜRK YILMAZ (Devamla) – Şunu söyleyelim: Biz,
insanlığın bittiği saniyelere şahit oluyoruz. Pazartesi günü izlediğimiz, bir
vahşettir. Açık hava hapishanesine hapsedilmiş milyonlar. Gökten ölüm yağıyor. Çocuklar,
kadınlar, insanlar kendi yaşadıkları yeri özgürleştirmek için ellerinden gelen
ne varsa devreye sokmuş durumda ama çaresizlik var. Kuşatılmış, toprakları
işgal edilmiş, her gün, her ay -binlerce insan- yeni yerleşimler kuruluyor
orada, hiçbir şey yapılmıyor. 
Şimdi, İslam ülkelerinin bu zamana kadar yapmış olduğu
bütün kararlar çöpe gitmiştir, hiçbir tanesi uymuyor; ikiyüzlülük, riyakârlık
devam ediyor. Bakınız, burada en son alınan kararlar var, İslam Zirvesi
kararları; Filistin’e yardım edilecekti, Filistinliler şu olacaktı, bu
olacaktı. Petrol sonrası dönem için Arap ülkelerinin harcadığı yüzde 15’lik
gelirin sadece binde 1’ini harcasalardı bugün bir tane fakir kalmazdı. İnsanlar
bugün çaresiz. 
(Mikrofon otomatik cihaz tarafından kapatıldı) 
BAŞKAN – Sayın Yılmaz, lütfen toparlar mısınız. 
ÖZTÜRK YILMAZ (Devamla) – Şunu bilmemiz lazım:
Filistinlilerin ellerinden silahlar alındı, silahları alındı ve taşlara mahkûm
edildiler. Taşlarla mücadele vermeleri, bağımsızlık mücadelesi vermeleri
isteniyor ve insanlık gerçekten çok büyük bir sınavdan geçiyor. İnsanlığın
onurunun batmayacağına inanıyorum. 
Hepinize saygılar sunuyorum. (CHP sıralarından
alkışlar) 
BAŞKAN – Efendim, söz sırası, gruplar adına son söz,
Adalet ve Kalkınma Partisi Grubu adına İstanbul Milletvekili ve
Türkiye-Filistin Dostluk Grubu Başkanı Sayın Hasan Turan Bey’e aittir. 
Buyurun Sayın Turan. (AK PARTİ sıralarından alkışlar) 
AK PARTİ GRUBU ADINA HASAN TURAN (İstanbul) – Sayın
Başkan, kıymetli milletvekilleri; dün Gazze’de siyonist İsrail güçlerinin
masum, sivil Filistin halkına yönelik uygulamış olduğu katliam üzerine grubumuz
adına söz almış bulunmaktayım. Bu münasebetle kıymetli milletvekillerimizi,
ekranları başında bizleri izleyen aziz milletimizi selamlıyorum. 
Buradan Kudüs’ü selamlıyorum; Hazreti İbrahim’i,
Hazreti Musa’yı, Hazreti Davut’u, Hazreti Süleyman’ı, Hazreti İsa’yı, isranın
ve miracın Peygamberi Hazreti Muhammed Mustafa’yı selamlıyorum. Salihlerin
izlerini taşıyan Kudüs-ü Şerif ve Kenan illerini selamlıyorum. Kudüs-ü Şerif’i
namusu, izzeti, şerefi bilerek yalın ayakları ve çıplak elleriyle savunmak için
candan ve yârdan vazgeçen Filistin halkını selamlıyorum. Yeter ki Kudüs özgür
olsun diye özgürlüğünden fedakârlıkta bulunan, İsrail zindanlarında hayatlarını
geçiren Filistinli kardeşlerimi selamlıyorum. Çocukları yetim kalan anaları ve
“Çocuklarımız yeter ki Filistin davası ve Kudüs sevdası doğrultusunda ölsün,
izzetlice hayatını feda etsin.” diye çocuksuz kalan anaları selamlıyorum. Ben,
buradan, dünyanın bütün zalimliğine, bütün vicdansızlığına, bütün haydutluğuna
rağmen elinde hiçbir silah olmadan, göğsündeki imanla silahların ve kurşunların
üzerine “cesaret” ve “kahramanlık” kavramlarını yeniden yazarcasına giden
Filistin halkını, Türkiye Büyük Millet Meclisinden, dört yüz bir yıl o
topraklara adaletle ve merhametle hizmet etmiş bir milletin Meclisinden
saygıyla selamlıyorum.
Şehitlerimizi rahmetle ve minnetle anıyorum,
gazilerimize acil şifalar diliyorum.
Bu münasebetle, özel oturumla toplandığı için Türkiye
Büyük Millet Meclisine, Kıymetli Başkanımıza, bütün siyasi partilerimize ve
milletvekillerimize şükranlarımı sunuyorum. Yine, İslam dünyasının, sessiz
yığınların ve Müslüman halkların vicdanı olduğu için Cumhurbaşkanımız,
liderimiz Recep Tayyip Erdoğan’a şükranlarımı arz ediyorum. Yine, Hükûmetimiz,
Sayın Başbakanımız başta olmak üzere bütün yetkililerimize takdirlerimi arz
ediyorum. 
İsrail devleti bu bölgede yeni kurulmadı. Kıymetli
milletvekilleri, Osmanlı Devleti 1917’de Filistin topraklarından çekilmeye
başladıktan sonra yani İngilizlerin işgaliyle, dünyadaki bütün Yahudileri o
topraklara yerleştirmeye başladılar. Bu, emperyalist bir projeydi ve bu
projenin sonucu olarak bölgede sürekli kurulan terör örgütleri eliyle Filistin
halkı katledildi. İsrailli Yahudilerin, dışarıdan gelen Yahudilerin oluşturduğu
terör örgütlerinin eliyle Filistinliler her gün yeni katliamlara uğruyor, yeni
gasplara uğruyor ve toprakları işgal ediliyordu. Bu işgaller otuz yıldan fazla
devam etti ve 14 Mayıs 1948’de -ki o zaman hangi dönem olduğunu burada herkes
bilir- İsrail’in ilanı yapıldı ve o gün bugündür de İsrail işgalci
politikalarına emperyalist projenin sonucu olarak devam ediyor ve bütün küresel
güçler, küresel haydutlar, emperyalist ülkeler, dünya istikbârı bunların
yanında, arkasında duruyor. 
Trump’ın ABD’nin büyükelçiliğini, aslında yeni bir
Yahudi yerleşim birimini Kudüs’te açma kararını verdiği güne dikkat edin; bugün
İsrail’in bağımsızlığını ilan ettiği gün ve o günden bir gün sonra Filistin
halkı zorunlu göçe tabi tutularak, katledilerek topraklarından sürgüne
gönderildi. Bugün Filistin halkı âdeta kendi topraklarında toplama kampında
yaşıyor, yarı açık cezaevinde yaşıyor, tutsak olarak yaşıyor. 15 milyona yakın
bir halkın yarısı kendi topraklarında, öz yurdunda garip, öz yurdunda parya
muamelesiyle yaşamaya çalışırken diğer bir yarısı dünyanın en büyük mülteci
milletini teşkil ediyor. Bütün küresel aktörler, özellikle Orta Doğu
coğrafyasının yer altı ve yer üstü zenginliklerine göz dikmiş emperyalist
güçler İsrail’in arkasında duruyor. İsrail bu cinayetlerini sadece İslam
dünyasının suskunluğundan güç alarak yapmıyor. Tabii ki bizim dünyamızdaki
suskunluk da buna destek sunmuş oluyor. Firavunu firavun yapan kendi gücü
değil, son tahlilde kölelerinin sessizliğidir, biz bunu biliyoruz ancak bugün
küresel güçlerin, özellikle ABD’nin suç ortaklığında İsrail cinayet işlemeye
devam ediyor. Biz bu cinayetlerinden dolayı, başta siyonist İsrail güçlerini ve
baş destekçisi ABD’yi şiddetle lanetliyoruz. 
Allah mutlaka onların bu dünyada layık oldukları
karşılığı onlara gösterecektir, biz buna bütün kalbimizle inanıyoruz; belki
bizim elimizle, belki başka bir toplumun eliyle ancak ilahi yasaların tecelli
edeceğini ve geçmişte olduğu gibi… Tarihte bütün zorbaların, bütün despotların,
bütün emperyalist güçlerin, zalimlerin, gasıpların hangi akıbete uğradığını
merak edenler tarihin sayfalarına bakıp görebilirler. Ben Amerika’nın da
israil’in de bugün bu döktüğü kanlarda bir gün mutlaka boğulacağına bütün
kalbimle inanıyorum ve o günün askeri olmak için de sabırsızlıkla bekliyorum.
(AK PARTİ sıralarından alkışlar)
Değerli milletvekilleri, bugün ülkemiz Filistin
halkının dünyadaki en onurlu, en izzetli, en güçlü savunuculuğunu
yürütmektedir. Biz, geçmişte Filistin davasıyla ilgili tertip ettiğimiz
gösterilerde yediğimiz dayaklar neticesinde “Burası Türkiye, İsrail değil.”
sloganı attığımız günleri unutmadık. Ancak, bugün bu ülkenin Kudüs sevdalısı
bir lideri çıkıp dünyanın bütün egemenlerine rağmen, Kudüs’e sahip çıkmanın bu
ülkenin tarihinde her zaman bir bedel ödemek anlamına geldiğini bilmesine
rağmen ve en kısa zaman önce de ödediğimiz bedele rağmen Kudüs sevdasının,
Kudüs davasının, masum ve mazlum Filistin halkının sözcülüğünü bütün
uluslararası platformlarda dünyaya haykırmaktadır. Cumhurbaşkanımızın “Dünya
beşten büyüktür.” veciz sözü, işte bugün dünyanın içinde bulunduğu durumu en
güzel şekilde anlatmaktadır. Dünyadaki bu küresel zulüm düzeninin bir an önce
değişmesi gerekmektedir. Bunun için, farklı siyasi partilerden de olsak, farklı
siyasi ve ideolojik görüşlerimiz de olsa, bugün nasıl ki Kudüs meselesinde,
Filistin meselesinde ortak bir duyguya sahipsek bu ülke içerisindeki
politikalarda da bir arada durmalı ve güçlü olmalıyız. Eğer güçlü olursak bugün
bize giydirilmeye çalışılan deli gömleğini hep birlikte parçalarız. Ancak, biz
birbirimizle, hem ülkemizin içinde hem de bölgemizde uğraşırsak işte o zaman
düşmanlar bizim bu ayrılığımızdan, bizim bu parçalanmışlığımızdan güç
almaktadırlar. 
Biraz önce diğer konuşmacılar, Körfez ülkelerindeki,
maalesef bazı zavallı beyaz Amerikalıların içerisinde bulunduğu zafiyet
durumuna vurgu yaparak, teslimiyet durumuna vurgu yaparak esasında suçun bu
olduğunu ifade ettiler. Evet, biz de bunu biliyoruz; ancak 1,5 milyarın
üzerindeki Müslüman halkların Kudüs’le şu anda canının yandığını, Kudüs’le
birlikte kalbinin attığını da biliyoruz. Hiçbir şey yapamasak, bir insanın en
güçlü silahının hakikati ifade eden söz olduğunu, sözümüzü kullanarak
toplumları harekete geçirmemiz gerektiğine inanıyoruz, düşünüyoruz. Biz bunu
yapmaya çalışıyoruz, suskun dünyayı sessizliğinden çıkarmaya çalışıyoruz. Batı
toplumlarını, ister inançlı olsun ister inançsız olsun, bütün milletleri
harekete geçmeye davet ediyoruz. Özellikle, cuma günkü Yenikapı’daki büyük
buluşmada bütün siyasi partilerimizi, milletimizin bütün fertlerini, hangi
inançtan, hangi anlayıştan, hangi ideolojiden olursa olsun, ay yıldızlı
bayrağımızın, Filistin cephesinde şehit olmuş dedelerimizin taşıdığı bu
bayrağın altında toplanmaya davet ediyoruz. Görüşlerimiz şu taraf dursun ama
kutsallarımız ortak. Şairin ifadesiyle: “Kalbimin yarısı Mekke’dir, yarısı
Medine. Üzerine tül gibi serpilmiştir Kudüs.” Kudüs bizim kıblemiz. 
Yarın ramazanışerife giriyoruz. Ramazanın peygamberi
Resul-i Ekrem’e (SAV) Kitab-ı Kerim ramazan ayında inzal edilmişti. İşte miraca
yükseldiği topraklar bugün siyonist katillerin işgali altında. Kudüs’ün
çocukları, Filistin’in çocukları hepimizin adına bedel ödüyor. Suskun kalmak
suçtur. Bu konuda tarafsızlık namussuzluktur. Hangi konuda olursa olsun...
(Mikrofon otomatik cihaz tarafından kapatıldı) 
BAŞKAN – Lütfen toparlar mısınız efendim.
HASAN TURAN (Devamla) – Ben bütün milletimizi Kudüs
konusunda, Filistin konusunda, kendi vatan ve gönül coğrafyamızın merkezinde
olan bu konuda tek yumruk olmaya davet ediyorum. 
Grubumuza da göstermiş oldukları duyarlılıktan,
Hükûmetimizin almış olduğu bir dizi kararlardan dolayı buradan şükranlarımı arz
ediyorum. Bütün siyasi partilere, ayrım göstermeden Filistin bayraklarıyla
buraya gelen kardeşlerime şükranlarımı arz ediyorum.
Ben inanıyorum ki girmeden tefrika bir millete düşman
giremez, toplu vurdukça yürekler onu top değil Amerika bile sindiremez. Ben
bütün kalbimle buna inanıyorum. (AK PARTİ sıralarından alkışlar) 
İnşallah, bir gün gelecek o döktükleri masumların
kanlarında hem İsrail hem de onların efendileri olan ABD başta olmak üzere
yancıları boğulacaktır.
Hepinizi bu duygularla saygıyla selamlıyorum. Allah’a
emanet ediyorum, sağ olasınız. (AK PARTİ sıralarından alkışlar) 
BAŞKAN – Teşekkür ediyorum Sayın Turan, sağ olasınız. 
Grubu bulunmayan bir milletvekili olarak Kayseri
Milletvekili Sayın Profesör Doktor Yusuf Halaçoğlu Bey’i konuşmaya davet
ediyorum. 
Buyurun Sayın Halaçoğlu. 
YUSUF HALAÇOĞLU (Kayseri) – Teşekkür ederim Sayın
Başkan. 
Uluslararası hukukta, kişi gözetilmeksizin yapılan
katliamlar “insanlık suçu” olarak adlandırılmaktadır. İsrail’in Filistin’de
uyguladığı, doğrudan kişi hedeflenmeden topluma yapılan bu katliam hareketi de
doğrudan doğruya insanlık suçu teşkil etmektedir. 
Özellikle, İsrail’in Filistin’de yapmış olduğu bu
katliam hareketinin ve pervasızca hareketlerin temel sebebinin ne olduğuna
bakmamız lazım. Buradan kınamamız, lanetlememiz yeterli değil çünkü sadece
sözde kalan bir lanetlemenin İsrail’i herhangi bir şekilde etkileyeceğini
düşünmemiz bile bizim için gaflet olur. 
İslam dünyasına bakalım. İslam dünyası, aslında şu an
için Batı emperyalizminin sömürgesi konumunda, pazarı konumunda. En zengin
İslam devletleri bile aslında hem birikimlerini o ülkelerde muhafaza etmekte
hem de onların sözünün dışına çıkmamaktadır. İşte dün Suriye konusunda bizim de
iş birliği yaptığımız Suudi Arabistan’a bakınız, kiminle iş birliği yapıyor ve
şu an kimin hükmündedir.
Aslında gerçekten siyaseti şöyle bir kenara bırakalım
ve bugüne kadar gelmiş olaylardaki hatalarımızı da göz önüne alarak meydana
gelen olayları bir değerlendirelim. Bunu değerlendirdiğimizde, aslında
İsrail’in bunu yapmasının gayet tabii sonucunu ve herhangi bir şekilde bir
başka tehdide maruz kalmayacağını görmemizi ortaya çıkaracaktır. 
Nitekim, bakın arkadaşlar, Amerika Birleşik Devletleri
Türkiye’nin başına bela olan başta PKK ve onun taraflısı olan PYD’yi
destekliyor mu açıktan açığa? Destekliyor. FETÖ’yü destekliyor mu? Destekliyor
ve muhafaza ediyor hatta. 
Peki arkadaşlar, şunu söyleyeyim: ABD, Orta Doğu’da ne
iş yapıyor, ne yapıyor? Önce Irak’ı karıştırıyor, ne diyor? “Kitle imha
silahları var.” diyor, ardından 1 milyondan fazla Müslüman orada katlediliyor.
Kim tarafından? ABD tarafından. Sessiz kaldık mı? Kaldık. Hâlâ iç savaş var mı,
iç çatışma var mı? Var. Peki, aynı şey Suriye için geçerli değil mi? Suriye’nin
varlığı aslında İsrail’in bu pervasızlığının önünde çok büyük bir engeldi ama
biz ne yaptık? Amerika Birleşik Devletleri’yle Ortadoğu Projesi’nde beraber
olduk. 
Peki, buna karşılık, Kürecik ne için kurulmuştu?
İsrail’in güvenliği için kurulmuştu. Hâlâ duruyor. Kim için kuruldu? Efendim,
İran’dan atılacak füzelerin İsrail’e gitmesini önlemek için. Niye Kürecik’i
hâlâ tutuyorsunuz? Kapatın. İncirlik’i niye tutuyorsunuz? Bakın, PYD’ye,
FETÖ’ye hepsine destek oluyor, İslam dünyasını karıştırıyor, Suriye’yi
bombaladı geçen gün. Ne için bombaladı aslında? Zannetmeyin ki sadece, işte,
kitle imha silahı veyahut da gaz atıldı, bilmem ne için, aslında ona sebep olan
mesele çok önemliydi. Aslında Amerika Birleşik Devletleri, bütün Orta Doğu
politikasında İsrail’in güvenliği için çalışıyor ve bununla ilgili bir projeyi
getirmiş, bizim önümüze sunmuş. Bu doğru mu? Doğru. Peki, o zaman bizim
tavrımız ne olmalı? 
İkincisi: Arap dünyasına bakın, hepsi ayrı kafada,
hiçbirisi bir araya gelip de kendi içinde bile Filistin’i desteklemiyor, hepsi
Gazze’de olan olayları göz ardı ediyor. Kim ediyor? Hemen dibindeki Ürdün,
Mısır. Filistin’e gelen bütün yolları kapatıyor mu? Kapatıyor. Şimdi bana
söyleyin, bunun hangisi doğrudur? 
O zaman ne yapacağız? 20 milyon doları iade edelim
İsrail’e. Ayrıca, İncirlik ve Kürecik, bunları ortadan kaldıralım, kapatalım.
Yine, ABD’nin FETÖ’yü organize edip desteklemesine karşılık kendisine gereken
ültimatomu verelim. Yine, Sayın Cumhurbaşkanı Yahudi Cesaret Ödülü’nü teslim
etsin, iade etsin.
Yine, bakın, biz şunu söylüyoruz İYİ PARTİ olarak,
Sayın Genel Başkanımız Meral Akşener de şunu söylüyor: Türkiye var oldukça
Filistin yalnız değildir. Bugün Filistin’de yaşananlar ve olup bitenler Türkiye
Cumhuriyeti’nin o bölgedeki maalesef ve maalesef başarısız dış politikalarından
kaynaklanmaktadır. Dolayısıyla, bu çerçeve içerisinde sadece hamasi duygularla
biz Filistinlilerin yanındayız, şehitlerin acısını paylaşıyoruz, bayrağımızın
yarıya inmesini, bunları kabul ediyoruz ama bir şeyi ihmal ediyoruz: Ne çözüm
getireceğiz veya ne yapacağız Filistin’deki bu katliama? Sadece lanetlemek
yetmiyor, bunu göz önüne almamız lazım ve bu konuda politikalar geliştirmemiz
lazım. Bölgemizde istikrarı sağladığımız an ABD’yi de buradan kovarız, başka
emperyalist güçleri de buradan kovarız. 
Türkiye Büyük Millet Meclisi olarak birlik beraberlik
içinde eğer Filistin’in yanında yer alacaksak hamasi sözler yerine Arap
Birliğini de birleştirmek suretiyle İslam dünyasında bilimin, fennin ön plana
çıkmasını sağlayacak tedbirler alalım ve bu konuyu kökünden halledelim.
Hepinize saygılar sunuyorum. (CHP sıralarından
alkışlar)
BAŞKAN – Teşekkür ediyorum Sayın Halaçoğlu.
Efendim, Kudüs konusundaki konuşmalar tamamlanmıştır.
Cenab-ı Hak rahmete kavuşanlara gani gani rahmetler
ihsan eylesin. Yaralılara acil şifalar diliyoruz. 
Siyasi partilerimizin konuyla ilgili bildirileri var. 3
partinin, Adalet ve Kalkınma Partisi Grup Başkan Vekili Mustafa Elitaş,
Cumhuriyet Halk Partisi Grup Başkan Vekili Özgür Özel ve Milliyetçi Hareket
Partisi Grup Başkan Vekili Erkan Akçay Beylerin ortak imzaladıkları bir metin
var; bir de Halkların Demokratik Partisinin hazırladığı bir metin var.
Grup başkan vekillerine ben sırayla söz vereceğim.
Milliyetçi Hareket Partisi Grup Başkan Vekili Sayın
Akçay, kürsüye buyurunuz lütfen, bildirinizi okuyunuz efendim. (MHP ve AK PARTİ
sıralarından alkışlar)
V.- BİLDİRİLER-DEKLARASYONLAR
1.- Manisa Milletvekili Erkan Akçay’ın, İsrail’in Filistin
halkına yönelik katliamına ilişkin AK PARTİ, CHP ve MHP Grubunun ortak
imzalamış oldukları bildiriyi Genel Kurulun bilgisine sunması 
ERKAN AKÇAY (Manisa) – “İsrail’in Filistin halkına
yönelik katliamına ilişkin Türkiye Büyük Millet Meclisi bildirisi:
“Biz Türkiye Büyük Millet Meclisinin üç parti grubu
olarak Kudüs’te yaşanan gelişmeler üzerine bu ortak bildiriyle tüm dünyaya
irademizi haykırıyoruz.
Amerika Birleşik Devletleri yönetiminin İsrail
Büyükelçiliğini Tel Aviv’den Kudüs’e taşıma kararını Birleşmiş Milletler üyesi
128 ülkenin ve İslam İşbirliği Teşkilatı üyesi tüm ülkelerin İstanbul
zirvesindeki şiddetli tepkilerine rağmen uygulaması, başta Kudüs olmak üzere
tüm bölgede büyük infial meydana getirmiştir. 
14 Mayıs 2018 günü Gazze Şeridi’nde barışçıl gösteriler
düzenleyen Filistinlilere vahşice saldırıp an itibarıyla 60 kişiyi katleden,
2.770’in üzerindeki kişiyi yaralayan İsrail yönetimini tüm insanlık adına
şiddetle kınıyor ve lanetliyoruz.
ABD’nin ve İsrail’in Birleşmiş Milletler kararlarını
yok saymasına, uluslararası toplumun iradesine ve evrensel değerlere meydan
okumasına karşın, Filistinlilerin barışçıl tepkileri en temel hakları olduğu
gibi, insanlık vicdanına da tercüman olmaktadır. Bu uğurda, insanlığın ortak
vicdanı olarak görevini yerine getirirken şehit düşen kardeşlerimize Allah’tan
rahmet, yaralananlara acil şifalar diliyoruz.
ABD’nin büyükelçiliğini Kudüs’e taşıması İsrail’in
zulümlerine, katliam ve haksızlıklarına teşvik, vebale ve suça ortak olmaktır. 
Bu barbarca saldırı ve katliamların dünyanın gözü
önünde fütursuzca yapılabilmesi, insanlık, ahlak, vicdan ve adalet gibi en
temel değerlerin utanmazca ayaklar altına alınması ayrıca bu acı olayların
vahim bir yönüdür. 
Gün boyu savunmasız masumlar öldürülürken dünyadan
etkili, sonuç doğurucu seslerin çıkmayışı, Arap Birliği ve Birleşmiş Milletler
başta olmak üzere uluslararası kurumların açık tavır almayışı, Filistin
sorunuyla tarihî, toplumsal ve kültürel olarak ilgili ülkelerin klişe
ifadelerin ötesine geçmeyişleri muhakkak ki tarihin unutmayan hafızasına kan ve
ateşle kazınacaktır. 
Türkiye Filistin halkının haklı davasına her zaman ve
her şartta sahip çıkmıştır, bundan sonra da en güçlü şekilde sahip çıkmaya
devam edecektir. 
Türkiye Büyük Millet Meclisindeki üç parti grubu olarak
mazlum Filistinli kardeşlerimizin her zaman yanında olacağımızı, zulme karşı
adalete, haksızlığa karşı hakka, hukuka destek vereceğimizi ilan ediyoruz.
Yaşasın Filistin, yaşasın Kudüs.
 Mustafa Elitaş Özgür
Özel Erkan Akçay
 Adalet ve Kalkınma Partisi Cumhuriyet
Halk Partisi Milliyetçi Hareket Partisi 
 Grup Başkan Vekili Grup
Başkan Vekili Grup Başkan Vekili”
Saygılarımla. (MHP ve AK PARTİ sıralarından alkışlar) 
BAŞKAN – Teşekkür ediyorum Sayın Akçay. 
Ortak bildiride imzası olan bir diğer siyasi
partimizin, Cumhuriyet Halk Partisinin Grup Başkan Vekili olarak Engin Özkoç,
buyurun. (CHP sıralarından alkışlar) 
2.- Sakarya Milletvekili Engin Özkoç’un, İsrail’in Filistin
halkına yönelik katliamına ilişkin AK PARTİ, CHP ve MHP Grubunun ortak
imzalamış oldukları bildiriyi Genel Kurulun bilgisine sunması 
ENGİN ÖZKOÇ (Sakarya) – Sayın Başkan, değerli
milletvekili arkadaşlarım; İsrail’in Filistin halkına yönelik katliamına
ilişkin Türkiye Büyük Millet Meclisi bildirisini arz ediyorum:
“Biz Türkiye Büyük Millet Meclisinin üç parti grubu
olarak Kudüs’te yaşanan gelişmeler üzerine bu ortak bildiriyle tüm dünyaya
irademizi haykırıyoruz.
ABD yönetiminin İsrail Büyükelçiliğini Tel Aviv’den
Kudüs’e taşıma kararını Birleşmiş Milletler üyesi 128 ülkenin ve İslam
İşbirliği Teşkilatı üyesi tüm ülkelerin İstanbul zirvesindeki şiddetli
tepkilerine rağmen uygulaması, başta Kudüs olmak üzere tüm bölgede büyük infial
meydana getirmiştir. 
14 Mayıs 2018 günü Gazze Şeridi’nde barışçıl gösteriler
düzenleyen Filistinlilere vahşice saldırıp an itibarıyla 60 kişiyi katleden,
2.770’in üzerindeki kişiyi yaralayan İsrail yönetimini tüm insanlık adına
şiddetle kınıyor ve lanetliyoruz.
ABD’nin ve İsrail’in Birleşmiş Milletler kararlarını
yok saymasına, uluslararası toplumun iradesine ve evrensel değerlere meydan
okumasına karşın, Filistinlilerin barışçıl tepkileri en temel hakları olduğu
gibi, insanlık vicdanına da tercüman olmaktadır. Bu uğurda, insanlığın ortak
vicdanı olarak görevini yerine getirirken şehit düşen kardeşlerimize Allah’tan
rahmet, yaralananlara acil şifalar diliyoruz.
ABD’nin büyükelçiliğini Kudüs’e taşıması İsrail’in
zulümlerine, katliam ve haksızlıklarına teşvik, vebale ve suça ortak olmaktır. 
Bu barbarca saldırı ve katliamların dünyanın gözü
önünde fütursuzca yapılabilmesi, insanlık, ahlak, vicdan ve adalet gibi en
temel değerlerin utanmazca ayaklar altına alınması ayrıca bu acı olayların
vahim bir yönüdür. 
Gün boyu savunmasız masumlar öldürülürken dünyadan
etkili, sonuç doğurucu seslerin çıkmayışı, Arap Birliği ve Birleşmiş Milletler
başta olmak üzere uluslararası kurumların açık tavır almayışı, Filistin
sorunuyla tarihî, toplumsal ve kültürel olarak ilgili ülkelerin klişe
ifadelerin ötesine geçmeyişleri muhakkak ki tarihin unutmayan hafızasına kan ve
ateşle kazınacaktır. 
Türkiye Filistin halkının haklı davasına her zaman ve
her şartta sahip çıkmıştır, bundan sonra da en güçlü şekilde sahip çıkmaya
devam edecektir. 
Türkiye Büyük Millet Meclisindeki üç parti grubu olarak
mazlum Filistinli kardeşlerimizin her zaman yanında olacağımızı, zulme karşı
adalete, haksızlığa karşı hakka, hukuka destek vereceğimizi ilan ediyoruz. 
Yaşasın Filistin, yaşasın Kudüs.” (CHP, AK PARTİ ve MHP
sıralarından alkışlar) 
BAŞKAN – Teşekkür ediyorum Sayın Özkoç. 
Üçlü ortak bildirideki son söz, Adalet ve Kalkınma
Partisi Grup Başkan Vekili Kayseri Milletvekili Sayın Mustafa Elitaş Bey’e
aittir. 
Buyurun Beyefendi. (AK PARTİ sıralarından alkışlar)
3.- Kayseri Milletvekili Mustafa Elitaş’ın, İsrail’in
Filistin halkına yönelik katliamına ilişkin AK PARTİ, CHP ve MHP Grubunun ortak
imzalamış oldukları bildiriyi Genel Kurulun bilgisine sunması 
MUSTAFA ELİTAŞ (Kayseri) – “İsrail’in Filistin halkına
yönelik katliamına ilişkin Türkiye Büyük Millet Meclisi Bildirisi:
Biz, Türkiye Büyük Millet Meclisinin üç parti grubu
olarak Kudüs’te yaşanan gelişmeler üzerine bu ortak bildiriyle tüm dünyaya
irademizi haykırıyoruz. 
Amerika Birleşik Devletleri yönetiminin İsrail
Büyükelçiliğini Tel Aviv’den Kudüs’e taşıma kararını Birleşmiş Milletler üyesi
128 ülkenin ve İslam İşbirliği Teşkilatı üyesi tüm ülkelerin İstanbul
zirvesindeki şiddetli tepkilerine rağmen uygulaması, başta Kudüs olmak üzere
tüm bölgede büyük bir infial meydana getirmiştir. 
14 Mayıs 2018 günü, Gazze Şeridi’nde barışçıl
gösteriler düzenleyen Filistinlilere vahşice saldırıp an itibarıyla 60 kişiyi
katleden, 2.770’in üzerinde kişiyi yaralayan İsrail yönetimini tüm insanlık
adına şiddetle kınıyor ve lanetliyoruz. 
Amerika Birleşik Devletleri’nin ve İsrail’in Birleşmiş
Milletler kararlarını yok saymasına, uluslararası toplumun iradesine ve
evrensel değerlere meydan okumasına karşın, Filistinlilerin barışçıl tepkileri
en temel hakları olduğu gibi, insanlık vicdanına da tercüman olmaktadır. Bu
uğurda, insanlığın ortak vicdanı olarak görevini yerine getirirken şehit düşen
kardeşlerimize Allah’tan rahmet, yaralananlara acil şifalar diliyoruz. 
Amerika Birleşik Devletleri’nin büyükelçiliğini Kudüs’e
taşıması İsrail’in zulümlerine, katliam ve haksızlıklarına teşvik, vebale ve
suça ortak olmaktır. Bu barbarca saldırı ve katliamların dünyanın gözü önünde
fütursuzca yapılabilmesi, insanlık, ahlak, vicdan ve adalet gibi en temel
değerlerin utanmazca ayaklar altına alınması ayrıca bu acı olayların vahim bir
yönüdür. 
Gün boyu savunmasız insanlar öldürülürken, dünyadan
etkili, sonuç doğurucu seslerin çıkmayışı, Arap Birliği ve Birleşmiş Milletler
başta olmak üzere uluslararası kurumların açık tavır almayışı Filistin
sorunuyla tarihî, toplumsal ve kültürel olarak ilgili ülkelerin klişe
ifadelerinin ötesine geçmeyişleri muhakkak ki tarihin unutmayan hafızasına kan
ve ateşle kazınacaktır. 
Türkiye Filistin halkının haklı davasına her zaman ve
her şartta sahip çıkmıştır, bundan sonra da en güçlü şekilde sahip çıkmaya
devam edecektir. 
Türkiye Büyük Millet Meclisindeki üç parti grubu olarak
mazlum Filistinli kardeşlerimizin her zaman yanında olacağımızı, zulme karşı
adalete, haksızlığa karşı hakka, hukuka destek vereceğimizi ilan ediyoruz.
Yaşasın Filistin, yaşasın Kudüs,
 Mustafa Elitaş  Özgür
Özel
 Adalet ve Kalkınma Partisi Cumhuriyet Halk
Partisi 
 Grup Başkan Vekili Grup Başkan
Vekili”
 Erkan Akçay
 Milliyetçi Hareket Partisi
 Grup Başkan Vekili”
Saygı ve hürmetle selamlıyorum. (AK PARTİ, CHP ve MHP
sıralarından alkışlar) 
BAŞKAN – Teşekkür ediyorum Sayın Elitaş.
Efendim, söz sırası, Halkların Demokratik Partisi adına
Grup Başkan Vekili Sayın Filiz Kerestecioğlu Hanımefendi’de. 
Buyurun efendim. (HDP sıralarından alkışlar)
4.- İstanbul Milletvekili Filiz Kerestecioğlu Demir’in,
Filistin halkının kendi topraklarından göçe zorlandığına, İsrail’e ekonomik,
ticari yaptırımlarda bulunulması, askerî, iktisadi, siyasi anlaşmaların da
iptal edilmesi gerektiğine ve bu konuda genel görüşme talebinde bulunduklarına
ilişkin açıklaması 
FİLİZ KERESTECİOĞLU DEMİR (İstanbul) – Sayın Başkan,
değerli milletvekilleri; Filistin halkının “büyük felaket” olarak tanımladığı
“Nakba”nın 70’inci yıl dönümünde İsrail Hükûmetinin, başkentini tek taraflı bir
kararla Tel Aviv’den üç semavi din için de kutsal kabul edilen Kudüs’e taşıma
girişimi Filistin halkı ile İsrail Hükûmeti arasındaki çözümsüzlüğün giderek
daha fazla derinleşmesine yol açmıştır. ABD’nin söz konusu girişimi korkunç bir
katliamla sonuçlanmıştır; protestolarda, İsrail kolluk güçleri tarafından
şimdiye kadar 60 Filistinli yurttaş öldürülmüş, 2.700 kişi de yaralanmıştır.
Filistin halkının 1948’den bu yana kendi topraklarında mülteci konumuna
sokulmasına ve İsrail Hükûmetinin yeni yerleşim alanlarını uluslararası hukuka
aykırı bir şekilde inşaya açmaya devam etmesine Birleşmiş Milletler ve bölge
hükûmetleri seyirci kalmaktadır. Başta Gazze olmak üzere Filistin kentleri
yoğun abluka altında tutulmakta, Filistin halkı kendi topraklarından göçe
zorlanmaktadır ve bu durum halklar arası barış zeminini zorlaştırmaktadır;
ayrıca, İsrail Hükûmetinin de işine yarayacak şekilde Filistin’de radikalizmi
yaygınlaştırmakta, her iki kesimden de sivil kayıplara neden olmaktadır. İsrail
Hükûmeti başta bölge hükûmetleri olmak üzere ABD, Birleşik Krallık ve Almanya
gibi hükûmetler tarafından desteklenerek, İsrail hükûmetlerinin siyonist
yayılmacı politikalarına destek sunulmuştur. Ancak bu politikalara destek
sadece bu hükûmetlerden gelmemektedir. Türkiye 2000 yılında 1 milyar dolar olan
İsrail’le ticaret hacmini 2017’de 5 milyar dolara çıkarmıştır. Filistin
ablukasının ve infazların en fazla olduğu 2014’te ise 6 milyar dolara yakın bir
ticaret hacmi gerçekleşmiştir. 2014 Gazze ablukasının en ağır olduğu ve Mavi
Marmara katliamının yaşandığı dönemlerde dahi Türkiye, dünya çapında silah
ihracatında yüzde 11 gibi büyük bir paya sahip olan İsrail’le silah ve
modernizasyon anlaşmalarında 2014 itibarıyla 12’nci büyük ortak durumundaydı. 
Şimdi, arkadaşlar, bir bildiri imzalayıp “Yaşasın
Filistin, yaşasın Kudüs.” demekle ya da rozetler dağıtarak “Kudüs onurumuzdur.”
demekle işler çözülmüyor. Biz somut bir öneri getiriyoruz ve bir genel görüşme
açılmasını talep ediyoruz çünkü diyoruz ki: Burada yapılması gereken, İsrail’e
ekonomik, ticari yaptırımlarda bulunulması, askerî, iktisadi, siyasi
anlaşmaların da iptalidir. Kınamayla bir şey elde edemezsiniz. Somut bir şey
yapmak istiyorsanız, işte size somut çözüm; genel görüşme yapalım ve bunun
sonunda, yaptığınız bu anlaşmaları, Mavi Marmara başta olmak üzere iptal
edelim. İşte o zaman gerçekten bir şey yapmış olursunuz, diğeri hamaset olur
diyoruz. Çünkü bizler, emperyalizmin Orta Doğu’daki politikalarını bilen ve
sadece bir katliam olduğunda değil, her zaman, İsrail ve Filistin halkları da
dâhil olmak üzere tüm dünyada bütün halkların kardeşliğini ve eşitliğini
savunan insanlar olarak, evet, diyoruz ki gelin, somut işler yapalım, bugün
imza atıp yarın evlerimize döndüğümüzde unutarak Filistinlileri yaşatamayız,
Filistinlilerin yaşam hakkını savunamayız. Bu nedenle bu bildiriye imza atmadık
ve genel görüşme talebimizin kabul edilmesini bütün Genel Kuruldan rica
ediyorum.
Saygılarımla. (HDP sıralarından alkışlar)
BAŞKAN – Teşekkür ediyorum.
Böylece, bu husustaki konuşmalar, görüşmeler
tamamlanmış oluyor. 
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkanı İsmail Kahraman’ın, 26’ncı
Dönemin siyasi tarihimize altın harflerle yazılacağına, 24 Haziran seçimlerinin
hayırlı neticelere vesile olmasını ve ramazanın hayırlı olmasını dilediğine
ilişkin konuşması 
BAŞKAN – Efendim, bir ara vereceğim fakat bundan
sonraki oturumda Sayın Başkan Vekili arkadaşım Yaşar Bey bulunacaklar. 
Seçime gidiyoruz, 24 Haziran, inşallah, hayırlı
neticelere vesile olacak, 27’nci Dönem gelecek, hayat devam edecek ve hepimiz
elimizden gelen gayretle, ana hedefe yönelik Türkiye’mizin gelişmesine,
ilerlemesine, mesut, bahtiyar insanların, tok ve hür insanların olduğu bir ülke
olarak devamına gayret edeceğiz, eklenti yapacağız, ilave edeceğiz. 
Ahmet Paşa’nın gazelinin son kıtası şöyle: “Kul hata
etse nola.” Evet, kuluz, hata ederiz. Kötü niyetimiz yok. Ola ki hata etmişiz,
birbirimizi hoş görmek durumundayız. Helalleşelim, birbirimizi bağışlayalım. 
MAHMUT TANAL (İstanbul) – Ben helal etmiyorum. 
BAŞKAN – Güzel bir dönemi kapatacağız.
ERTUĞRUL KÜRKCÜ (İzmir) – Vekilleri geri getirin. 
BAŞKAN – Siyasi tarihimize altın harflerle yazılacak
bir dönem olacağına inanıyorum. Öyle bir dönem geçirdik. İkinci defa gazi
olduk. Birlik ve bütünlüğü sergiledik, genlerimizdeki o beraberlik ruhunu
aktardık. O devam etmeli, inşallah devam edecektir. Elbette ki değişik görüşler
olabilir. Mühim olan, bunların hukuka, ahlaka, adaba uygun şekilde
aktarılmasıdır. Yeni döneme başarılar diliyoruz. 
Yarın ramazan bir; mağfiret, rahmet, gufran ayı.
Hayırlı uğurlu olsun ve Cenab-ı Hak nice güzel günler ve hizmetler nasip
eylesin. 
Sizlere en derin hürmetlerimi, saygılarımı ve
muhabbetlerimi sunuyorum. 
Birleşime on dakika ara veriyorum, tekrar teşekkür
ediyorum. (AK PARTİ sıralarından alkışlar) 
Kapanma Saati: 16.49
İKİNCİ OTURUM
Açılma Saati: 17.06
BAŞKAN: Başkan
Vekili Yaşar TÜZÜN
KÂTİP ÜYELER:
Mücahit DURMUŞOĞLU (Osmaniye), Sema KIRCI (Balıkesir)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 99’uncu Birleşiminin İkinci Oturumunu açıyorum.
Şimdi, söz talebinde bulunan sayın milletvekillerimize
yerlerinden birer dakika söz vereceğim. 
Sayın milletvekillerinin soy isimlerini okuyorum: Sayın
Doğan, Sayın Akın, Sayın Şimşek, Sayın Tümer, Sayın Uysal, Sayın Çamak, Sayın
Gaytancıoğlu, Sayın Taşkın, Sayın Yarayıcı, Sayın Akyıldız, Sayın Özdiş, Sayın
Yalım, Sayın Atıcı, Sayın Balbay, Sayın Kayışoğlu, Sayın Şeker, Sayın Ünal,
Sayın Dilipak, Sayın Özdemir ve Sayın Boyraz. 
Sayın Doğan, buyurun. 
VI.- AÇIKLAMALAR
1.- İstanbul Milletvekili Selina Doğan’ın, Cumhuriyet
gazetesinin internet sitesinde yer alan bir habere erişim engeli getirilmesinin
Türkiye'nin nasıl yönetildiğini gözler önüne serdiğine ilişkin açıklaması
SELİNA DOĞAN (İstanbul) – Teşekkürler Sayın Başkan. 
Cumhuriyet gazetesinin internet sitesinde yer alan bir
habere erişim engelinin getirilmesi Türkiye'nin nasıl yönetildiğini gözler
önüne serdi. Bildiğiniz gibi, Cumhurbaşkanlığının Marmaris Okluk Koyu’nda
bulunan mevcut konukevinin yıkılarak yerine 300 odalı bir saray yapıldığı
basına yansımıştı. Dubai’deki ünlü sahte cennet Palmiye Adası’nın bir benzeri
olacağı ifade edilen yazlık saray için 40 bin çam ve sığla ağacı kesildi. Bu
duruma tepki gösteren Marmarisliler ağaç katliamının yapıldığı bölgeye giderek
basın açıklaması yapmak istedi ancak bölgeye gitmek isteyenlere yol üzerinde
defalarca GBT uygulaması yapıldı ve protestocuları taşıyan otobüs firmalarına
da para cezası kesildi. Otobüs içinde dahi basın açıklaması yapılmasına izin
verilmedi. Şimdi de Cumhuriyet gazetesinin internet sitesinde konuyla ilgili
çıkan haberine erişim engeli getirildi. Medyanın tamamına yakınının her türlü
yöntemle kontrol altına alındığı, geriye kalanlarının yasaklandığı bir yönetim
şekline demokrasi denilmez. 
(Mikrofon otomatik cihaz tarafından kapatıldı) 
SELİNA DOĞAN (İstanbul) – Sahte cennetleri, kaçak
sarayları için hakiki cennetleri katledenlerden de bunu haberleştirmeyen medya
düzeninden de haberleri yasaklayarak halkı aptal yerine koyan zihniyetten de
çok sıkıldık. 
BAŞKAN – Teşekkür ederim Sayın Doğan.
Sayın Akın? Yok.
Sayın Şimşek? Yok.
Sayın Tümer…
2.- Adana Milletvekili Zülfikar İnönü Tümer’in, Adana Hafif
Raylı Sistem Projesi’nin sağlıklı çalışmadığına ve Bakanlığa devredilmesine
yönelik bir çalışma yapılıp yapılmadığını öğrenmek istediğine ilişkin
açıklaması
ZÜLFİKAR İNÖNÜ TÜMER (Adana) – Sayın Başkan, yapımına
1996 yılında başlanan ve 2010 yılı Mayıs ayında resmî açılışı gerçekleştirilen
535 milyon dolar maliyetli Adana Hafif Raylı Sistem Projesi sağlıklı
çalışmamaktadır. Kentte doğmamış çocukları dahi borçlandıran raylı sistem
nedeniyle, Adana Büyükşehir Belediyesi gelirlerinin büyük bir bölümü borç
olarak kesilmektedir ve belediye, işçi maaşlarını ödeyemez hâle gelmiştir.
Sayın Cumhurbaşkanı ve Başbakanın daha önceki konuşmalarında, defalarca,
Adanalıya büyük külfet oluşturan sistemin bakanlığa devredileceğine yönelik
beyanları olmasına rağmen devir işlemi bir türlü gerçekleşmemiş, raylı sistemin
ikinci etap çalışmaları da söz verilmesine rağmen bir türlü başlamamıştır.
Türkiye'nin birçok yerinde tramvay hatları proje yapım ve çalışmalarını
Bakanlar Kurulu kararıyla Ulaştırma Bakanlığı üstlenmiştir. Daha önce de bu
konu defalarca gündeme gelmesine rağmen, Cumhurbaşkanlığından, Başbakanlıktan,
Ulaştırma, Denizcilik ve Haberleşme Bakanlığından sağlıklı bir geri dönüş ve
net bir cevap alınamamıştır. 
(Mikrofon otomatik cihaz tarafından kapatıldı) 
ZÜLFİKAR İNÖNÜ TÜMER (Adana) – Yüce Meclis huzurunda
bir kez daha soruyorum: Adanalıların raylı sistem kaosundan, kamburundan ve
borcundan kurtulması için sistemin acilen bakanlığa devredilmesine yönelik
yapılan bir çalışma var mıdır?
BAŞKAN – Teşekkür ederim Sayın Tümer.
Sayın Uysal? Yok.
Sayın Çamak…
3.- Mersin Milletvekili Hüseyin Çamak’ın,ABD’nin
Büyükelçiliğini Kudüs’e taşıması sonrası Gazze’de direnen onlarca Filistinlinin
katledildilmesine ve iktidarın İsrail’i gerçek anlamda zora sokacak somut
yaptırımlar uygulamaktan neden kaçındığını öğrenmek istediğine ilişkin
açıklaması
HÜSEYİN ÇAMAK (Mersin) – Sayın Başkan, Trump’ın
Birleşmiş Milletler kararlarını hiçe sayarak büyükelçiliğini Kudüs’e taşıması
sonrası Gazze’de direnen onlarca Filistinli katledildi. Filistin halkına bunu
yapan siyonistler kadar, Filistin sorunundan beslenip bütün Filistin düşmanı
oluşumlarla iş tutan iş birlikçiler de bundan sorumludur. 
Buradan iktidara sormak istiyorum: Sizin elinizde
devleti yönetme yetkisi var. Bununla ilgili büyük mitingler düzenlemeden önce,
neden İsrail’i gerçek anlamda zora sokacak somut yaptırımlar uygulamaktan
kaçınıyorsunuz? Neden rekor düzeydeki askerî ve ticari ilişkileri kesmek hiç aklınıza
gelmiyor? Çünkü biliyoruz ki sizin normalde Filistin gibi bir derdiniz yok,
Filistin sadece oy getirdiği müddetçe bir anlam ifade ediyor.
Teşekkür ederim.
BAŞKAN – Teşekkür ederim Sayın Çamak.
Sayın Gaytancıoğlu? Yok.
Sayın Taşkın…
4.- Mersin Milletvekili Ali Cumhur Taşkın’ın, işgalci ve
terörist devlet İsrail tarafından Filistinlilere yönelik katliamı şiddetle
kınadığına ilişkin açıklaması
ALİ CUMHUR TAŞKIN (Mersin) – Teşekkür ederim Sayın
Başkan.
Kudüs kırmızı çizgimizdir. Dün Gazze’de işgalci ve terörist
devlet İsrail tarafından bütün dünyanın gözleri önünde Filistinli
kardeşlerimize yönelik gerçekleştirilen katliamı şiddetle kınıyorum. ABD’nin
tamamen provokatif bir şekilde uluslararası hukuku ve tüm Birleşmiş Milletler
kararlarını ihlal ederek Tel Aviv Büyükelçiliğini Kudüs’e taşıması kararını
tamamen barışçıl yöntemlerle protesto etmek isteyen, dünyaya seslerini duyurmak
isteyen Filistinli kardeşlerimizi katleden terörist ve işgalci devlet İsrail’i
en şiddetli şekilde lanetliyorum. İsrail, bu katliamların hesabını bir gün
mutlaka verecek ve masum insanların akıttığı kanında bir gün mutlaka
boğulacaktır. 
Bu vesileyle, Filistinli şehit kardeşlerimize Allah’tan
rahmet diliyorum, yaralanan kardeşlerimize acil şifalar diliyorum. Türk milleti
olarak dün olduğu gibi, bugün de Filistinli kardeşlerimizin yanında olduğumuzu
bildirir, Genel Kurulu saygıyla selamlarım.
BAŞKAN – Teşekkür ederim Sayın Taşkın.
Sayın Yarayıcı…
5.- Hatay Milletvekili Hilmi Yarayıcı’nın, İsrail’in
Filistin’de gerçekleştirdiği katliam kadar katliam karşısındaki sessizliğin de
ürkütücü olduğuna ilişkin açıklaması
HİLMİ YARAYICI (Hatay) – Teşekkürler Sayın Başkan.
Dünyanın gözü önünde bir halk sessizce katlediliyor.
Katliam kadar, katliam karşısındaki sessizlik ürkütücü. İç siyasette Filistin
davasını kullanan siyasal İslamcı iktidarlar sessiz, sesini çıkaranlar da
ikiyüzlü. İktidarlar, siyasal İslamcı hareketlerin tamamına yakını yola
emperyalizmle çıkmışlardır, hiçbir zaman gerçek bir antiemperyalist
olamamışlardır. Şimdi de hedeflerine İran’ı, Suriye’yi koyup emperyalist ABD ve
iş birlikçileri, katliamcı İsrail etrafında kenetlenmişlerdir. ABD’nin bu
pervasızlığının temelinde de bu hesaplaşma vardır. Hiç kimse kendini de bizi de
kandırmasın; hamasi nutuklarla, yüksek perdeden kınama mesajlarıyla Filistin
halkının yanında olduğunu iddia edenler, Trump’tan çok daha önce Kudüs’ün
İsrail’in başkenti olmasını kabullenmişlerdir. Türkiye sol hareketlerinin
Filistin davasında her zaman alnı açıktır. Denizlerden bugüne Filistin halkının
tek gerçek dostu solculardır, sosyalistlerdir, devrimcilerdir. Kahrolsun
İsrail, kahrolsun emperyalizm, yaşasın Filistin halkının onurlu direnişi! (CHP
sıralarından alkışlar) 
BAŞKAN – Teşekkür ederim Sayın Yarayıcı.
Sayın Akyıldız? Yok. 
Sayın Özdiş...
6.- Adana Milletvekili İbrahim Özdiş’in, Filistin halkının
şanlı direnişine, 2008 yılı öncesi vergi mükellefi olup BAĞ-KUR’a kaydı
bulunmayanlara ilişkin af düşünülüp düşünülmediğini ve Çukurova Elektrik ve
Kepez hissesi sahiplerinin TMSF’nin el koymasıyla yaşadığı mağduriyetlerin
çözümü için bir girişim olup olmadığını öğrenmek istediğine ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorumu sormadan önce “Kahrolsun Amerikan emperyalizmi,
yaşasın Filistin halkının şanlı direnişi!” diye başlamak istiyorum. 
Soruma geçiyorum, sorum Sayın Çalışma ve Sosyal
Güvenlik Bakanına: 2008 yılı öncesi vergi mükellefi olup BAĞ-KUR’da kaydı
bulunmayan vatandaşlarımıza ilişkin bir af düşünüyor musunuz? Bu durumda olan
binlerce vatandaşımız mağdur. Bu konuda BAĞ-KUR kayıt affı bekliyorlar. 
Diğer bir sorum da Sayın Başbakana: Çukurova Elektrik
ve Kepez hissesi sahibi olup TMSF’nin el koyması sonucu mağdur olan binlerce
vatandaşımız yıllardır bir çözüm bekliyor. Bu konuda herhangi bir girişiminiz
olacak mı? 
Teşekkür ediyorum Sayın Başkan. 
BAŞKAN – Biz teşekkür ederiz Sayın Özdiş.
Sayın Yalım...
7.- Uşak Milletvekili Özkan Yalım’ın, İsrail’in Gazze’de
yapmış olduğu katliamı nefretle kınadığına, iktidara geldiklerinde askerlik
problemi olanlar ile emeklilikte yaşa takılanların problemlerini çözeceklerine
ilişkin açıklaması
ÖZKAN YALIM (Uşak) – Teşekkür ederim Sayın Başkan.
Dün İsrail’in Gazze’de yapmış olduğu katliamı nefretle
kınıyoruz. Bunun hesabı da elbette ki sorulacaktır diyorum. Kesinlikle tekrar
tekrar altını çizip İsrail’i buradan kınıyoruz. 
Sayın Başkan, bugün askerlik problemi olan milyonlarca
kişi adına, Ferhat Doğan ve Halil İbrahim Kalkan vatandaşlarımız bizi ziyaret
etti. Ben buradan askerlik problemi olan vatandaşlarıma sesleniyorum: 24 Haziranda
iktidar olduğumuzda hepinizin problemini çözeceğiz.
Diğer bir taraftan, EYT’lilerin yani emeklilikte yaşa
takılanların, aynı şekilde, 24 Haziranda iktidara geldiğimizde tüm
problemlerini çözeceğiz. 1.600 TL’nin altında maaş alan tüm emeklilerin de maaşlarını
1.600 seviyesine bir şekilde, destekle de olsa getireceğiz diyorum. 
Saygı ve sevgilerimi sunuyorum. 
BAŞKAN – Teşekkür ederim Sayın Yalım.
Sayın Atıcı…
8.- Mersin Milletvekili Aytuğ Atıcı’nın, Amerika Birleşik
Devletleri ve İsrail yönetimlerinin iki gündür Filistin halkına zulüm ve şiddet
uyguladığına ve dünyadan yeterli tepkiyi görmedikleri için bu politikalarına
rahatlıkla devam ettiklerine ilişkin açıklaması
AYTUĞ ATICI (Mersin) – Teşekkür ederim Sayın Başkan.
Amerika Birleşik Devletleri ve İsrail yönetimleri iki
gündür Filistin halkına zulüm ve şiddet uyguluyor. Ölenlerin sayısı 60’ı
bulurken yaralananların sayısı 2.700’ü geçti. ABD ve İsrail dünyadan yeterli
tepkiyi görmediği için bu politikalarına rahatlıkla devam ediyor. Şimdi herkes
“Ey Amerika!” veya “…” (x) demenin
sadece bir iç politika malzemesi olduğunu anladı mı acaba? Şimdi soruyorum:
Mavi Marmara nedeniyle İsrail’den 20 milyon dolar alanlar utanıyor mu?
İsrail’le çatır çutur ticaret yapanlar ve ticareti 5 kat artıranlar utanıyor
mu? İsrail’den büyükelçiyi, başkonsolosu çekmeyenler utanıyor mu? İsrail’in
büyükelçisini ve başkonsolosunu hâlâ burada tutanlar utanıyor mu? Sadece
lanetlemek yetmez, bu işi sadece Allah’a havale etmek riyakârlıktır.
Devletimize yakışır bir şekilde davranın ve ikiyüzlü politikalardan vazgeçin. 
(Mikrofon otomatik cihaz tarafından kapatıldı)
BAŞKAN – Teşekkür ederim Sayın Atıcı.
Sayın Balbay…
9.- İzmir Milletvekili Mustafa Ali Balbay’ın, İzmir Atatürk
Lisesinin mezuniyet töreninde öğrencilerin İzmir Marşı söylemelerinin
engellendiğine ve bu tutumu nedeniyle okul müdürünü kınadığına ilişkin
açıklaması
MUSTAFA ALİ BALBAY (İzmir) – Teşekkür ediyorum Sayın
Başkan.
Sayın Başkan, sayın milletvekilleri; İzmir Atatürk
Lisesi yüz otuz yıllık bir lise ve bugüne kadar pek çok yazarı ve 4 bakanı
yetiştirmiş bir lise. Önceki gün İzmir Atatürk Lisesinde öğrenciler bir
mezuniyet töreni düzenlediler ve tören sonrası İzmir Marşı’nı söylediler. Okul
müdürü dedi ki: “Bu politiktir, slogan atmayın.” Öğrenciler marşı söylemeye
devam edince müdür kestirdi ve pop müzik çaldırmaya başladı. Bunun üzerine lise
öğrencileri de “Mustafa Kemal’in askerleriyiz.” diye bağırmaya başladı. 
Bir defa, müdürü kınıyorum. Millî Eğitim Bakanına
soruyorum: Bu müdürü görevden alacak mısınız? Öğrencilerin gözlerinden
öpüyorum. 19 Mayıs haftasında gerçekten Atatürk’ün Gençliğe Hitabesi’ni
özümsemiş, cumhuriyeti koruyacak bir yürek olarak geliyorlar. Ancak Millî
Eğitim Bakanlığının atamalarda gösterdiği bu, liyakat yerine “riyakat”ı da bir
kez daha kınıyorum. (CHP sıralarından alkışlar)
BAŞKAN – Teşekkür ederim Sayın Balbay.
Sayın Kayışoğlu…
10.- Bursa Milletvekili Nurhayat Altaca Kayışoğlu’nun,
Filistinlilerin yetmiş yıldır sürdürdüğü bağımsızlık mücadelesini
desteklediklerine ve bu onurlu mücadeleye karşı uygulanan şiddet ve katliamın
insanlık tarihine bir utanç olarak geçeceğine ilişkin açıklaması
NURHAYAT ALTACA KAYIŞOĞLU (Bursa) – Teşekkür ediyorum
Sayın Başkan.
Tarihe “kanlı pazartesi” olarak geçen 14 Mayıs 2018’i
hiçbir zaman unutmayacağız. Filistinlilerin yetmiş yıldır sürdürdüğü
bağımsızlık mücadelesini destekliyoruz. Bu onurlu mücadeleye karşı uygulanan
şiddet ve katliam, insanlık tarihine bir utanç olarak geçecektir. Uluslararası
kamuoyunun kabul ettiği iki devletli çözümü kabul etmek yerine, semavi dinlerin
kutsalı olan Kudüs üzerinden kaos yaratan ve Orta Doğu’daki kana doymadıklarını
gösteren Amerikan emperyalizmi ve katliamcı İsrail bilsin ki kazanan Filistin
halkının onurlu mücadelesi olacaktır. (CHP sıralarından alkışlar)
BAŞKAN – Teşekkür ederim Sayın Kayışoğlu.
Sayın Şeker…
11.- Kocaeli Milletvekili İlyas Şeker’in, Filistin’de
yaşanan katliamı şiddetle kınadığına ve şehit olan Filistinlilere Allah’tan
rahmet dilediğine ilişkin açıklaması
İLYAS ŞEKER (Kocaeli) – Teşekkür ediyorum Başkanım.
Kudüs, Müslümanların kırmızı çizgisidir. Doğu Kudüs
Filistin’in başkentidir. Kudüs, sadece Filistinlilerin değil bütün
Müslümanların ortak davasıdır. Birleşmiş Milletlerin kararına rağmen ABD’nin
büyükelçiliğini Kudüs’e taşıması ve İsrail’in başkenti olarak tanıması açıkça
bir tahriktir, Filistin’i ve Filistin devletini yok saymaktır. ABD bu
kararıyla, sivilleri katleden, katil İsrail yönetiminin yanında fütursuzca yer
almış ve insanlık suçuna ortak olmuştur. ABD’nin bu kararını bir kez daha
şiddetle kınıyorum. Filistinli kardeşlerimizin yanında olduğumu ifade ediyorum.
İşgal edilmiş topraklarını kurtarmak, seslerini duyurmak için ABD’nin kararını
ve düzenlediği eğlenceyi protesto eden masum, savunmasız Filistinlileri katil
İsrail askeri gözünü kırpmadan şehit ediyor, yaralıyor. Bu alçak bir
katliamdır, insanlık suçudur; şiddetle kınıyorum. Filistinli şehit
kardeşlerimize Allah’tan rahmet diliyorum, yaralılara acil şifalar diliyorum.
Kahrolsun İsrail! Kahrolsun Amerika!
BAŞKAN – Teşekkür ederim Sayın Şeker.
Sayın Ilıcalı…
12.- Erzurum Milletvekili Mustafa Ilıcalı’nın, Filistin’de
yaşanan katliam karşısında Cumhurbaşkanı, Hükûmet ve Meclisin Türkiye'nin
yerini tam olarak ortaya koyduğuna,sözde barışı, demokrasiyi, insan
haklarını savunanların Filistin’deki çığlığa sessiz kaldıklarına ve Süper Lig
yolunda Ümraniyespor’la maç yapacak olan Erzurumspor’a başarılar dilediğine
ilişkin açıklaması
MUSTAFA ILICALI (Erzurum) – Teşekkürler Başkanım.
ABD’nin Kudüs’te İsrail Büyükelçiliği açması kararı
sonrası Filistinli kardeşlerimiz sokağa döküldü. Yapılan haklı mücadelelerini
bizler de destekliyoruz. Protestolara karşılık katil İsrail askerleri gerçek
mermiler kullanarak katliam yaptılar. 60 Filistinli Müslüman kardeşimiz
yaşamını yitirdi, 2 binden fazla kardeşimiz yaralandı. Başta Cumhurbaşkanımız
Sayın Recep Tayyip Erdoğan olmak üzere, Hükûmetimiz ve partimiz, Meclisimiz
İsrail’in bu tutumu karşısındaki yerimizi tam olarak ortaya koydu. 
Ben de buradan ifade etmek isterim ki sözde barışı,
demokrasiyi, insan haklarını savunanlar Filistin’deki çığlığa sessiz
kalıyorlar. Yapılan bu çifte standart ve yapılan katliam tarihin sayfalarında
yerini mutlaka alacaktır. Demokrasi savunucusu, medeniyet timsali Batı’nın
gelecek nesillere bu durumu nasıl izah edeceğini çok merak ediyorum. Cumhurbaşkanımızın
her platformda dile getirdiği üzere dünya 5’ten büyüktür ve er geç adalet
yerini bulacaktır.
(Mikrofon otomatik cihaz tarafından kapatıldı)
MUSTAFA ILICALI (Erzurum) – Her devrin bir firavunu var
ise elbette bir Musa’sı da vardır. ABD’nin tutumunu ve katil siyonist rejimin
Müslüman kardeşlerimize karşı uyguladığı katliamı nefretle kınıyorum. Yaşasın
Filistin halkının direnişi diyorum.
Bugün, Süper Lig yolunda Ümraniye Spor’la önemli bir
maç yapacak olan Erzurumspor’a da başarılar diliyorum. (AK PARTİ sıralarından
alkışlar)
BAŞKAN – Biz de her iki takıma başarılar diliyoruz
Sayın Ilıcalı.
Teşekkür ederim.
Sayın Dilipak? Yok.
Sayın Şimşek…
13.- Mersin Milletvekili Baki Şimşek’in, Gazze’de alenen
insanlık suçu işlendiğine, bütün insanlığı, Avrupa Birliğini ve İslam dünyasını
bu olayı lanetlemeye davet ettiğine ilişkin açıklaması
BAKİ ŞİMŞEK (Mersin) – Teşekkür ediyorum Sayın Başkan.
Sayın Başkan, İsrail Gazze’de alenen ve canice insanlık
suçu işlemiştir. İsrail, ABD’nin açtığı karanlık ve kanlı güzergâhta gözü
dönmüşçesine ilerleyerek Gazze’de son yılların en ağır katliamına imza
atmıştır, sayıları 60’ı bulan Filistinliyi öldürmüş, 3 bine yakın Filistinliyi
yaralamıştır, 8 aylık bebekleri bile katletmiştir. İsrail katil, haydut ve
terörist bir devlet olduğunu tüm delilleriyle ispatlamıştır. 
Bütün dünya insanlığını, Avrupa Birliğini ve İslam
dünyasını bu olayı lanetlemeye davet ediyorum. İnsanlık -bu olaydan- İsrail’e
ve ABD’ye gerekli dersi vermelidir. Bütün dünyada herkes İsrail ve ABD
mallarını boykot etmelidir diyor, saygılarımı sunuyorum. 
BAŞKAN – Teşekkür ederim Sayın Şimşek.
Sayın Özdemir…
14.- İstanbul Milletvekili Sibel Özdemir’in, Filistin’de
yaşanan katliamı kınadığına ve bu yaşananlara somut bir tepki olarak İsrail ile
Türkiye arasında yapılan anlaşmanın tek taraflı olarak ortadan kaldırılmasını
içeren bir kanun teklifi vereceklerine ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan.
Bugün Grup Başkan Vekilimiz Sayın Özgür Özel
başkanlığında bir heyetle Filistin Ankara Büyükelçiliğini ziyaret ettik.
Ziyaretimizde Sayın Genel Başkanımız başta olmak üzere tüm Cumhuriyet Halk
Partisi ailesinin Filistin halkına, Filistin devletine dayanışma duygularını
ilettik. Dün yaşanan katliamı bir kez daha kınıyor ve Filistin halkının büyük
acısını yüreğimizde hissediyoruz.
Tüm bu yaşananlara somut bir tepki olarak, İsrail ile
Türkiye arasında Mavi Marmara olayından sonra yapılan ve Türkiye Büyük Millet
Meclisinde kabul edilen anlaşmanın Türkiye tarafından tek taraflı olarak ortadan
kaldırılmasını içerecek bir kanun teklifimizi Genel Kurula ileteceğiz. Karşı
çıktığımız ve iktidarın desteklediği bu anlaşmayla ilgili teklifimiz Genel
Kurula geldiği zaman iktidar tarafından olumlu yaklaşılması çağrısında tekrar
bulunuyor, teşekkür ediyorum.
BAŞKAN – Teşekkür ederim Sayın Özdemir.
Sayın Boyraz? Yok.
Sayın Dedeoğlu...
15.- Kayseri Milletvekili Sami Dedeoğlu’nun, Filistin
halkının davasında tüm Müslümanların omuz omuza olacağına, Cumhurbaşkanı Recep
Tayyip Erdoğan’ın önderliğinde insanlığın ortak mirasına sonuna kadar sahip
çıkacaklarına ve ramazan ayının hayırlar getirmesini niyaz ettiğine ilişkin
açıklaması
SAMİ DEDEOĞLU (Kayseri) – Teşekkür ediyorum Sayın
Başkanım.
Değerli milletvekilleri, Kudüs Müslümanların ilk
kıblesi, Mescid-i Aksa’yı içinde barındıran, İslamiyet ve iki büyük dinin daha
kutsal mekânıdır. 60’ı aşkın şehidimiz, 3 bine yakın yaralımız vardır. Yetmiş
yıllık bir işgal karşısındaki yetmiş yıllık bir direniş, bugün tüm dünyanın ana
konusudur. Akıl tutulması içinde yaşayanlar, bugün dinler arasında yeni bir
kaos çıkartmak istemektedirler, Müslümanların kalbinin Kudüs’te attığını
bilmezler. Kaderi uyanış ve diriliş olan bu ümmet, kanının son damlasına kadar
Kudüs’ü asla yalnız bırakmayacaktır. Filistin halkının davasında tüm Müslümanlar
omuz omuza olacaktır. Sayın Cumhurbaşkanımız ve liderimiz Recep Tayyip
Erdoğan’ın önderliğinde insanlığın ortak mirasına sonuna kadar sahip çıkacağız.
Ayrıca, bugün ilk teravih namazıyla başlayacak olan
rahmet ayımızın ülkemiz ve tüm İslam âlemine hayırlar getirmesini Cenab-ı
Allah’tan niyaz ediyor, Gazi Meclisi saygılarımla selamlıyorum.
BAŞKAN – Teşekkür ederim Sayın Dedeoğlu.
Sayın Kılıç...
16.- Kahramanmaraş Milletvekili İmran Kılıç’ın, Amerika ve
İsrail’in elinin Müslümanların kanına bulandığına ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkanım.
Miraç güzergâhı mukaddes Kudüs ve Kabe’den sonra
yeryüzünde Allah’a ibadet için yapılan ikinci mabet Mescid-i Aksa kan ağlıyor.
Müslümanlar olarak yastayız. Kudüs, Mescid-i Aksa ve Filistin’le beraber ümmet
ağlıyor. ABD meydan okumasını sürdürüyor. Dün Nekbe’nin (Büyük Felaket) yıl
dönümüydü. ABD, ramazana girerken yine yapacağını yaptı, onun provokesiyle kan
aktı. Amerika ve İsrail’in eli Müslümanların kanına yeniden bulandı. 200’ü
aşkın ülkeden 150 ülke ABD ve İsrail’in yaptığını desteklemiyor. Bu bir
referandumdur, ABD ve İsrail bu referandumu kaybetmiştir. Ama bunda
Müslümanların dağınıklığının payı da yok değildir. “Müslümanım diyen bu kadar
millet / İslam nazarından kendine baksa / Esir mi olurdu Mescid-i Aksa?”
Eninde sonunda hak batıla galip gelecek ve Kudüs
hürriyetine kavuşacaktır. 
Burada Amerika’nın ne katil meret olduğunu anlatan
hemşehrim merhum Mahzuni Şerif’i de saygıyla anıyorum. 
BAŞKAN – Teşekkür ederim Sayın Kılıç. 
Sayın Gaytancıoğlu, buyurun. 
17.- Edirne Milletvekili Okan Gaytancıoğlu’nun, Hükûmetin
açıkladığı düşük buğday fiyatlarıyla buğday üreticisini mahkûm etmeye
çalıştığına ilişkin açıklaması
OKAN GAYTANCIOĞLU (Edirne) – Teşekkür ederim Sayın
Başkan. 
Bundan iki gün önce Adalet ve Kalkınma Partisi
Hükûmetinin Tarım Bakanı sözde buğday fiyatlarını açıkladı. Buğday fiyatlarında
yüzde 12’lik bir artış söz konusu; bu artışın da enflasyon oranı üzerinde
olduğu, enflasyon oranına paralel olduğu söylendi. 
Şimdi, bakın, geçtiğimiz yıl Türkiye tam 5 milyon ton
buğday ithal etmiş, bunun karşılığında 1,5 milyar dolar ödemiş. Hâlâ buğday
üreticisini düşünmüyorsunuz, buğday üreticisini düşük fiyatlara mahkûm etmeye
çalışıyorsunuz. Geçtiğimiz yıl yaptığınızı hiçbir zaman unutmadık, Kurban
Bayramı’nın üçüncü günü gümrük vergilerini sıfırlayarak Türkiye’yi âdeta ithal
buğday cenneti hâline getirdiniz. Şimdi yine üreticiyi düşünmüyorsunuz; düşük
fiyatlarla, yüksek mazot fiyatlarıyla, yüksek gübre fiyatlarıyla siz çiftçinin
tarımı terk etmesini, köyleri terk etmesini, tarlalarının başkalarının eline
geçmesini istiyorsunuz. Bunun açıkçası budur. 
BAŞKAN – Teşekkür ederim Sayın Gaytancıoğlu. 
Sayın Kuyucuoğlu, buyurun.
18.- Mersin Milletvekili Serdal Kuyucuoğlu’nun, Enerji ve
Tabii Kaynaklar Bakanlığının farklı birimlerinde görev alan personelin kendi
istekleri dışında ve gerekçe gösterilmeksizin uzmanlık alanları dışında
faaliyet gösteren kurumlara gönderilmesine ilişkin açıklaması
SERDAL KUYUCUOĞLU (Mersin) – Teşekkür ederim Sayın
Başkan. 
Madencilik sektöründe düzenleyici ve denetleyici bir
kurum olan ve Soma, Ermenek, Elbistan gibi maden iş kazaları, cinayetlerinde
sorumluluk payı olan MİGEM, yetişmiş personeli kurumdan göndererek kurumun
içini boşaltmakta, bunların yerine sözleşmeli personel ve diğer kurumlardan
geçici personel nakli yaparak denetleme görevini yürütmeye çalışmaktadır. Bu
uygulamayla Enerji ve Tabii Kaynaklar Bakanlığının farklı birimlerinde görev
alan personelin kendi istekleri dışında hiçbir gerekçe gösterilmeksizin
uzmanlık alanları dışında faaliyet gösteren kurumlara gönderilmeleriyle ne tür
bir kamusal yarar beklenmektedir?
Teşekkür ederim.
BAŞKAN - Teşekkür ederim Sayın Kuyucuoğlu.
Son söz Sayın Tanal’ın.
Buyurun.
19.- İstanbul Milletvekili Mahmut Tanal’ın, borcu olmadığı
hâlde desteklemeleri bloke edilen Harran Ovası'ndaki çiftçilerin mağdur
olduğuna ve bu blokenin bir an önce kaldırılmasını talep ettiğine ilişkin
açıklaması
MAHMUT TANAL (İstanbul) - Teşekkür ederim.
Değerli Başkanım, değerli milletvekilleri; sizi
saygıyla selamlıyorum.
Değerli Başkanım, sizin aracılığınızla Tarım Bakanına
sormak istiyorum: Şanlıurfa ilimizin Harran ilçesi ve Harran Ovası’na Atatürk
Barajı’ndan sulama yapılmakta ve buradaki çiftçilerimizin sulama birliklerine
herhangi bir borcu da yok, tüm borçlarını ödemiş durumdalar. Hatta şu anda
Sayın Faruk Çelik Bey de burada, salonda, en azından bölgenin milletvekili. Bu
Harran Ovası'ndaki sulama birliklerine borcu olmayan, su kuyusu olmayan,
elektrik trafosu olmayan, elektriği olmayan köylerle ilgili tarım destekleme
primi niçin bloke edilmiş? Bu Harran Ovası'ndaki çiftçinin günahı nedir Sayın
Başkanım? Tarım borçları olmadığı hâlde desteklemeleri bloke edilmiş,
desteklemeleri ödenmemekte, bazı yerlerde de geç ödenmekte. Harran Ovası'nda
bulunan çiftçi vatandaşlarımız mağdurdur. Bir an önce bu blokenin
kaldırılmasını talep ediyorum.
Saygılarımı sunarım.
BAŞKAN - Teşekkür ederim Sayın Tanal.
Şimdi, sayın grup başkan vekillerimizin söz taleplerini
karşılayacağım. 
Sayın Akçay, buyurun. 
20.- Manisa Milletvekili Erkan Akçay’ın, 12 Mayısta Irak’ta
yapılan parlamento seçimlerindeki usulsüzlüklere ve 15 Mayıs 1919’da İzmir’de
Yunan işgali karşısında ilk kurşunu atan gazeteci Hasan Tahsin başta olmak
üzere Kurtuluş mücadelesinin aziz şehitlerini rahmet ve minnetle andıklarına
ilişkin açıklaması
ERKAN AKÇAY (Manisa) - Teşekkür ederim Sayın Başkan. 
12 Mayıs Cumartesi günü Irak’ta 5’inci kez parlamento
seçimleri yapıldı. Seçimlere Türkmenler demokratik olgunluk içerisinde yüksek
bir katılım göstermiştir ancak Türkmen nüfusunun yoğun olduğu başta Kerkük
olmak üzere, Erbil, Süleymaniye ve Musul’da seçimlerde ciddi usulsüzlük ve
oyların çalındığı haberleri kamuoyuna yansımıştır. Türkmenler oylarının ve
haklarının peşinde dört gündür protestolarını sürdürmektedir. Kerkük’teki
protestolarda on binlerce kişi iradesinin peşindedir. Yaşanan gelişmelerin
özeti olarak Irak Türkmen Cephesi üyesi Aydın Maruf’un şu sözlerini dikkatinize
sunmak isterim: “Kerkük'te 120 bin seçmenimiz var. Altınköprü’de 5 bin
seçmenimiz sandığa gitti ancak orada bize 100 oy bile çıkmadı.” Bu çok vahim
bir durumdur. Kerkük'te neredeyse tamamı Türkmen olan mahallelerde Barzani
partililerin 1’inci çıkması gibi imkânsız gelişmeler yaşanmaktadır. Aylar önce
gayrimeşru bir referandum girişimiyle Kerkük işgal edilmek istenmişti. Bugünkü
seçim hileleriyle referandum girişimi aynı düşüncenin ürünüdür. Bölgedeki
gelişmeleri yakinen takip ediyoruz. 
15 Mayıs tarihi Türk milletinin bağımsızlık ve kurtuluş
yolunda atılan önemli adımlarından birini anmamıza da vesiledir. 15 Mayıs
1919’da İzmir'de gazeteci Hasan Tahsin, Yunan işgali karşısında ilk kurşunu
sıkmış ve şehit olmuştur. Türk milletinin öz vatanında boğulmak istendiği o
günlerde sadece İzmir'de değil, yurdun dört bir yanında ilk kurşunlar Kurtuluş
Savaşı’nın, hem de millî iradenin işaret fişekleri olmuştur. 
(Mikrofon otomatik cihaz tarafından kapatıldı)
BAŞKAN – Buyurun Sayın Akçay. 
ERKAN AKÇAY (Manisa) – 19 Aralık 1918’de Hatay
Dörtyol'da Çavuş Kara Mehmet, 15 Mayıs 1919’da İzmir'de Hasan Tahsin, 29 Mayıs
1919’da Ayvalık’ta Ali Çetinkaya ve askerleri, 1 Haziran 1919’da Ödemiş'te
Kuvayımilliyeci Ödemişliler ateşin üzerine yiğitçe yürümüşler, işgale karşı
direnişin, bağımsızlık yolunda kutlu yolculuğun yolbaşçısı olmuşlardır. Şehadetinin
yıl dönümünde ilk kurşunla andığımız başta Hasan Tahsin olmak üzere, kurtuluş
mücadelemizin aziz şehitlerini rahmet ve minnetle anıyoruz. 
BAŞKAN – Teşekkür ederim Sayın Akçay. 
Sayın Kerestecioğlu…
21.- İstanbul Milletvekili Filiz Kerestecioğlu Demir’in, 15
Mayıs Kürt Dili Bayramı’na, 13 Mayıs Soma faciasının 4’üncü yıl dönümüne,
TMSF’nin tazminatların ödenmesi için el koyduğu Soma AŞ’ye ait mal
varlıklarının satılarak derhâl işçilere alacaklarının ödenmesi gerektiğine, 15
Mayıs Dünya Vicdani Retçiler Günü’nde vicdani reddin bir hak olarak tanınması
ve bu konuda gereken düzenlemelerin yapılmasını talep ettiklerine ilişkin
açıklaması
FİLİZ KERESTECİOĞLU DEMİR (İstanbul) – Teşekkürler
Sayın Başkan. 
Bugün Kürt Dili Bayramı. 15 Mayıs 1932 yılında yayın hayatına
başlayan Hawar dergisinin Kürt dilinin gelişimine katkıları dolayısıyla bugün
Kürt Dili Bayramı olarak kutlanagelmekte. İktidarın belediyelere atadığı
kayyumlar eliyle Kürt dilinde eğitim veren kreşleri kapattığı, KHK’lerle Kürtçe
çalışma ve yayın yapan gazeteler, dergiler, TV kanalları, internet siteleri,
kadın kurumları ve Kürt Enstitüsünü kapattığı ve yasakladığı bir dönemde Kürt
Dili Bayramı’na sahip çıkmak ve gereklerini yapmak olağanüstü önemdedir.
Kürtçenin kamusal kullanımının bütünüyle ortadan kaldırıldığı, Kürt dili ve
edebiyatına emek veren önemli şahsiyetlerin heykellerinin yıkıldığı,
isimlerinin parklardan kaldırıldığı bu iktidar döneminde Kürtçeye dönük baskı
ve yok saymaları kabul etmediğimizi bir kez daha vurguluyor, mücadelemizi daha
güçlü bir şekilde sürdüreceğimizin sözünü veriyoruz. Kürt dilinin kamusal
kullanımının önünü açmak, Kürt edebiyatının ve kültürünün korunup
geliştirilmesi sadece Kürt halkı için değil, Türkiye’de çok dillilik ve çok
kültürlülüğün korunması ve geliştirilmesi açısından da büyük bir zenginliktir.
Bu vesileyle ben de “…”(X) Kürt Dili
Bayramı kutlu olsun diyorum. (HDP sıralarından alkışlar)
13 Mayıs günü, Sayın Başkan, Soma maden faciasının yıl
dönümüydü ve ben de Soma’daydım. Soma, gerçekten işçi sağlığı ve iş güvenliği
önlemlerinin yok sayıldığı Soma AŞ'nin ocaklarını denetlemeyen, üretim
fazlasına göz yuman o dönemin yine Enerji Bakanlığı, Çalışma Bakanlığı, taşeron
redevans sistemiyle kamu varlıklarını kendisine biat eden şirketlere hediye
eden iktidarın bu facianın sorumlularından olduğunu unutmamıştı.
(Mikrofon otomatik cihaz tarafından kapatıldı) 
BAŞKAN – Buyurun Sayın Başkanım. 
FİLİZ KERESTECİOĞLU DEMİR (İstanbul) – Tabii ki tekmeci
müsteşar Yusuf Yerkel’i de ve onun adaylığını da unutmadı Soma halkı. 
Bugün Adalet Arayana Destek Grubu tarafından her yıl
yayınlanan İş Cinayetleri Almanağı da çıktı ve bu almanağa göre 2017’de, basına
yansıyan haberlerden derlendiği kadarıyla, en az 1.947 işçi çalışırken hayatını
kaybetti ve bu işçilerden 51’i de çocuktu.
Soma’da bir gerçeklik daha var, buna dikkat çekmek
isterim: Soma katliamından sonra ortaya çıkan infiali bastırmak amacıyla önce,
üretimi durdurulan madenlerde çalışanların maaşları altı ay çift maaş olarak
ödendi. 
(Mikrofon otomatik cihaz tarafından kapatıldı) 
FİLİZ KERESTECİOĞLU DEMİR (İstanbul) – Tamamlayacağım.
BAŞKAN – Sözlerinizi tamamlayınız lütfen Sayın
Kerestecioğlu.
Buyurun.
FİLİZ KERESTECİOĞLU DEMİR (İstanbul) – Katledilen
madenci ailelerine toplanan yardımlar AFAD üzerinden ailelere iletildi; ölüm
aylıkları ve emekli maaşları bağlandı. Fakat bu infialin önü alınınca,
katliamın 6’ncı ayında 2.831 maden işçisi kapının önüne konularak açlıkla
terbiye edilmeye başlandı. İşte, bu maden işçilerinden bazıları buldu bizi ve
onlar bu baskıları anlattılar. Yeniden işe girmek için AKP’ye üye olmaları
yönünde baskıların başladığını; tazminatlarının, kıdemlerinin ödeneceği, başka
yerde istihdam edilecekleri vaatlerinde bulunulduğunu fakat tazminatlarının da
-daha önce sendika kendilerine sormadan, Soma AŞ’yle anlaşarak
taksitlendirmesine rağmen- ödenmediğini, o tarihten bu yana işçilere sadece iki
bayram öncesi ve son olarak da referandumdan bir hafta kadar önce cüzi miktarda
ödeme yapıldığını beyan ettiler. Bunu bilgilerinize…
(Mikrofon otomatik cihaz tarafından kapatıldı) 
FİLİZ KERESTECİOĞLU DEMİR (İstanbul) – Tamamlıyorum,
kusura bakmayın.
BAŞKAN – Buyurun Sayın Başkanım. 
FİLİZ KERESTECİOĞLU DEMİR (İstanbul) – Yani, çok önemli
bir yakınma olduğu için ve bir gerçeklik olduğu için… Sanki, hani, herkes, bu insanlar
tazminatlarını aldı zannediyor Soma’da; böyle olmadığını gerçekten belirtmek
için söz aldım. Başka maden ocaklarında iş bulanlar var ve onlar, maalesef,
yaşamlarını yeniden madenci olarak devam ettirmeye başladılar. 
TMSF’nin tazminatların ödenmesi için el koyduğu Soma
AŞ’ye ait mal varlıklarının satılarak derhâl işçilere alacaklarının ödenmesi
gerekiyor; bunu da kamuoyunun bilgisine sunmak isteriz.
Son olarak, bugün Dünya Vicdani Retçiler Günü. Vicdani
ret hakkı din ve vicdan özgürlüğü hakkından türeyen bir haktır ve uluslararası
sözleşmeler gereği tüm taraf devletleri bağlar. Vicdani reddin de bir hak
olarak tanınması ve gereken düzenlemelerin yapılmasını aynı zamanda talep
ediyoruz. 
Teşekkür ederim.
BAŞKAN – Teşekkür ederim Sayın Kerestecioğlu.
Sayın Özkoç, buyurun Sayın Başkanım.
22.- Sakarya MilletvekiliEngin Özkoç’un, Cumhuriyet
Halk Partisi olarak bugün Filistin Büyükelçiliğini ziyaret ederek acılarını
paylaştıklarına, bu konuda Hükümete destek çıktıklarına ancak Hükümetten de
beklentileri olduğuna ilişkin açıklaması
ENGİN ÖZKOÇ (Sakarya) – Sayın Başkanım, değerli
milletvekili arkadaşlarım; Cumhuriyet Halk Partisi olarak bugün Filistin
Büyükelçiliğini arkadaşlarımızla beraber ziyaret ederek ortak acılarımızı
paylaştık, Türkiye Büyük Millet Meclisi olarak mazlum Filistin halkının yanında
olduğumuzu bir kere daha ifade ettik. 
Filistin bizim için siyasi partilerin, sağın, solun,
milliyetin, mezhebin ötesinde bir vicdan davasıdır. Kudüs’te bugün, vatan
toprağına sahip çıktığı için, onurlu bir hayat istediği için, evlatlarının
yarınları için mücadele veren Filistinli kardeşlerimiz katlediliyor. Hatta şu
dakikalarda bile tekrar harekât başlamış ve yaralanan Filistinli kardeşlerimiz
vardır. Bedenlerinden başka hiçbir dayanağı olmayan insanlarımız İsrail’in
tankına, tüfeğine hedef oluyor, seslerini duyurmalarına izin verilmiyor. O ses
biz olmalıyız. Meclise, hepimize tarihî bir sorumluluk düşüyor. Her türlü
ayrımı bir kenara koyup kardeşlerimize, mazlum Filistin halkına sahip
çıkmalıyız. 
Biz Hükûmete destek vermeye hazırız ancak Hükûmetten de
beklentilerimiz var:
1) İslam İşbirliği Teşkilatı toplantıya çağrıldı.
Buradan Filistin davasıyla ilgili ortak bir karar çıkmalı, karar kâğıt üzerinde
kalmamalı, mutlaka uygulamaya geçilmesi sağlanmalıdır.
2) İsrail Büyükelçimiz derhâl geri çekilmelidir.
3) Konsolosumuz derhâl Filistin Büyükelçisi düzeyine
çıkarılmalı ve bu atama tüm dünyaya duyurulmalıdır. 
4) İsrail’in Mavi Marmara’da hayatını kaybeden
yurttaşlarımız için tazminat bile değil, lütuf parası olarak ödediği 20 milyon
dolara ilişkin anlaşmayı Türkiye olarak tek taraflı feshetmeliyiz. 
(Mikrofon otomatik cihaz tarafından kapatıldı)
BAŞKAN – Buyurun Sayın Başkanım. 
ENGİN ÖZKOÇ (Sakarya) - Bununla ilgili yasa teklifini
Meclisimize sunduk. 
Güç birliği gösterelim, katledilen kardeşlerimizin
arkasında onurlu bir duruş sergileyelim. Oy birliğiyle feshedelim bu anlaşmayı.
İsrail’e sözle karşılık değil, millî bir tavır gösterelim. 
Yaşasın verdikleri haklı mücadele, yaşasın Türkiye
Filistin halklarının kardeşliği.
BAŞKAN – Teşekkür ederim Sayın Özkoç. 
Sayın Bostancı, buyurun Sayın Başkanım. 
23.- Amasya Milletvekili Mehmet Naci Bostancı’nın, AK PARTİ
Grubu olarak Filistin halkının haklı direnişini desteklediklerine, Birleşmiş
Milletler tarafından Kudüs’ün üç semavi dinin ortak kutsal mekânı olduğunun
defalarca altının çizildiğine, Türkiye Cumhuriyeti’nin de bu çizgi
doğrultusunda önemli roller oynadığına, tüm İslam âleminin ramazanını tebrik
ettiğine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkür ediyorum. 
AK PARTİ Grubu olarak Filistin halkının haklı
direnişini, eylemlerini destekliyoruz, Filistin davasını destekliyoruz. Dün ve
geçmişten itibaren bugüne kadar Filistinlilere yönelik vahşi ve zulüm
politikalarının sahibi olan İsrail yönetimini şiddetle kınıyoruz. Dün çok
dramatik olaylar yaşandı; 60 insan hayatını kaybetti, 2.770 kişi yaralandı ve
hâlen bu protestolar devam ediyor. 
Bölgede yaşanan birçok hadisenin, Orta Doğu’daki
huzursuzluğun kaynağında Filistin davası ve şüphesiz Kudüs’ün statüsü meselesi
var. 19’uncu yüzyılın sonunda Theodor Herzl’le birlikte başlayan o radikal
çizgi bugün Orta Doğu coğrafyasının kan ve ateşe sürüklenmesinde asli rol
oynuyor. Biz biliyoruz ki o tarihsel sürekliliği takip ettiğimizde, o radikal
çizgiyi destekleyen insanlar olduğu gibi buna itiraz eden Yahudiler de var,
buna itiraz eden çok güçlü bir dünya kamuoyu var. Bugünkü İsrail yönetiminin
şımarıklığının arkasında Amerikan yönetimi olduğu gibi bu Amerikan yönetiminin
iç siyasi dengeler çerçevesinde oynadığı rolü bilen ve bu kararlara itiraz eden
çok güçlü bir Amerika kamuoyu da var. Dün Amerikan Büyükelçiliği açılırken
orada sergilenen gülücükler ile çocukların İsrail güvenlik güçlerince
katledilmiş kanlı bedenlerini yan yana getiren fotoğraf dünya kamuoyunun
hafızasından silinmeyecektir, eminim ki Amerikalıların da hafızasından
silinmeyecektir ve bunun müsebbibi olarak kimleri göreceklerini biliyorlar. 
(Mikrofon otomatik cihaz tarafından kapatıldı)
BAŞKAN – Buyurun Sayın Başkanım.
MEHMET NACİ BOSTANCI (Amasya) – Kim Orta Doğu
coğrafyasında barış istiyorsa, Yahudilerin, Arapların, Müslümanların,
Hristiyanların barışını istiyorsa İsrail devletinin bu saldırgan, bu radikal,
bu Herzl’den beri gelen çizgisini reddeden ve şüphesiz karşılıklı iradeleri teyit
eden bir noktada yer alması gerekir. Kudüs’ün üç semavi dinin ortak kutsal
mekânı olduğunun altını Birleşmiş Milletler defalarca çizdi. Bir kez daha onun
çizilmesi ve bunun gerçekleştirilmesi gerekir. Türkiye Cumhuriyeti, bu çizgi
doğrultusunda şimdiye kadar çok önemli roller oynadı, bundan sonra da Filistin
halkının hiç şüphesiz insanlık temelindeki bu haklı davasını desteklemeye devam
edecektir. 
Sayın Başkanım, ramazan ayı başlıyor. Tüm halkımızın ve
İslam âleminin ramazanını tebrik ediyoruz.
(Mikrofon otomatik cihaz tarafından kapatıldı)
BAŞKAN – Buyurun Sayın Başkanım.
MEHMET NACİ BOSTANCI (Amasya) – İnşallah, bu ramazan
insanların sadece ibadetlerine ilişkin bir ortaklık duygusunu değil, aynı
zamanda İslam dünyasında yaşanan acılar ve vahşetlere ilişkin de bir ortaklık
duygusunun vesilesi olur diyorum, teşekkür ediyorum.
BAŞKAN – Teşekkür ederim Sayın Bostancı.
Sayın milletvekilleri, gündeme geçiyoruz.
Başkanlığın Genel Kurula sunuşları vardır.
Türkiye Büyük Millet Meclisi Başkanlığının bir tezkeresi
vardır, okutup bilgilerinize sunacağım:
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Mardin
Milletvekili Mithat Sancar’ın Asya Parlamenter Asamblesi Türkiye Delegasyonu
üyeliğinden istifa etmesiyle boşalan üyelik için Halkların Demokratik Partisi
Grubu Başkanlığınca bildirilen Van Milletvekili Bedia Özgökçe Ertan’ın
üyeliğinin Başkanlık Divanında yapılan incelemede uygun bulunduğuna ilişkin
tezkeresi (3/1615)
11/5/2018
Türkiye Büyük Millet Meclisi Genel Kuruluna
Mardin Milletvekili Mithat Sancar’ın Asya Parlamenter
Asamblesi Türkiye Delegasyonu üyeliğinden istifa etmesiyle boşalan üyelik için;
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 2'nci maddesine göre Halkların
Demokratik Partisi Grubu Başkanlığınca bildirilen ve mezkûr Kanun'un 12'nci
maddesi uyarınca Başkanlık Divanında yapılan incelemede uygun görülen Van
Milletvekili Bedia Özgökçe Ertan’ın üyeliği Genel Kurulun bilgilerine sunulur.
 İsmail
Kahraman
 Türkiye Büyük
Millet Meclisi
 Başkanı
BAŞKAN – Bilgilerinize sunulmuştur.
Türkiye Büyük Millet Meclisi Başkanlığının bir
tezkeresi daha vardır, okutup oylarınıza sunacağım:
2.- Türkiye Büyük Millet Meclisi Başkanlığının, Avrupa
Birliği Konseyi Bulgaristan Dönem Başkanlığı dolayısıyla 13-14 Mayıs 2018
tarihlerinde Bulgaristan'ın başkenti Sofya'da düzenlenecek Enerji Komisyonu
Başkanları Toplantısı’na katılım sağlanması hususuna ilişkin tezkeresi (3/1616)

11/5/2018
Türkiye Büyük
Millet Meclisi Genel Kuruluna
Avrupa Birliği Konseyi Bulgaristan Dönem Başkanlığı
dolayısıyla 13-14 Mayıs 2018 tarihlerinde Bulgaristan'ın başkenti Sofya'da
Enerji Komisyonu Başkanları Toplantısı düzenlenecektir.
Söz konusu toplantıya katılım sağlanması hususu,
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
 İsmail
Kahraman
 Türkiye Büyük
Millet Meclisi
 Başkanı
BAŞKAN – Kabul edenler... Kabul etmeyenler... Kabul
edilmiştir.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili İstanbul Milletvekili
Filiz Kerestecioğlu Demir tarafından, İsrail Hükûmetinin Kudüs'ü tek taraflı
başkent ilan etmesi girişimi sonrasında 59 kişinin hayatını kaybetmesine dair
gerçekleşen olaylardaki kayıplar ve yaralanmalara ilişkin 15/5/2018 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 15 Mayıs 2018 Salı günkü
birleşiminde yapılmasına ilişkin önerisi 
15/5/2018
Türkiye Büyük
Millet Meclisi Başkanlığına
Danışma Kurulu 15/5/2018 Salı günü (bugün)
toplanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Filiz
Kerestecioğlu Demir
 İstanbul
 HDP Grubu
Başkan Vekili
Öneri:
15 Mayıs 2018 tarihinde İstanbul Milletvekili Grup
Başkan Vekili Filiz Kerestecioğlu tarafından (7632 grup numaralı) İsrail
Hükûmetinin Kudüs'ü tek taraflı başkent ilan etmesi girişimi sonrasında 59
kişinin hayatını kaybetmesine dair gerçekleşen olaylardaki kayıplar ve
yaralanmalara ilişkin Türkiye Büyük Millet Meclisine verilmiş olan genel
görüşme önergesinin, diğer önergelerin önüne alınarak görüşmelerinin 15/5/2018
Salı günkü birleşiminde yapılması önerilmiştir.
BAŞKAN – Önerinin gerekçesini açıklamak üzere ilk söz,
öneri sahibi Halkların Demokratik Partisi Grubu adına Kars Milletvekilimiz
Sayın Ayhan Bilgen’e aittir.
Buyurun Sayın Bilgen. (HDP sıralarından alkışlar) 
Süreniz beş dakika.
HDP GRUBU ADINA AYHAN BİLGEN (Kars) – Sayın Başkan,
değerli milletvekilleri; tabii, bu sorun daha çok konuşulacak, çok polemik
yapılacak, çok tartışma doğuracak çünkü sorunu çözecek bir irade gelişmedikçe
hiçbir sorun kendiliğinden çözülmez. 
Dün Gazze’de saldırdılar, 60 ölü, binlerce yaralı;
biraz önce Türk basınına da düştü, Batı Şeria’da bugün de aynı müdahale var.
Yine 1 kişi hayatını kaybetmiş, 17 yaralı diye basına yansıyan rakamlar var.
Yani eğer sorunu Trump’ın damadına bir hediyesi gibi
görmüyorsanız, arkasındaki ittifak ilişkilerine, onun uluslararası karşılığına,
Amerikan iç siyasetindeki yansımalarına odaklanıyorsanız, bir tane somut şey
görürsünüz, o da Amerika Birleşik Devletleri siyasetinde İsrail politikalarını
bu şekilde belirleyen, şekillendiren lobilerdir. Peki, Türkiye’den siyasetçiler
Amerika’ya gidince önce kimi ziyaret ederler? Bu lobileri ziyaret ederler.
Türkiye bütçesinden bu lobilere hangi sorunlarda yardımcı olması karşılığında
para aktarılır? Bunu kamuoyu bilmiyor.
Başka bilinmeyenler var. Mesela, Türkiye darbelerle
yüzleşirken, darbeleri tartışırken şüphesiz 15 Temmuzdan 27 Mayısa kadar
tümüyle yüzleşmeli ama bir sembol isim var: Mesela, sekiz ay Filistin’de,
Filistinlilerle birlikte, doğrudan doğruya Filistin direnişine destek veren
Deniz Gezmiş Türkiye’de neden idam edilmiştir? 1971 muhtırası ile Deniz
Gezmiş’in idamı arasındaki bağlantıyla yüzleşmeye Türkiye siyasetinin cesareti,
niyeti var mıdır? Filistin’de yürüttüğü mücadelenin bedeli midir Türkiye’de
idam edilmesi? Bütün bu yüzleşmeler ancak bizim Filistin sorununda tutarlı,
güçlü, kararlı bir yerde durmamızı sağlar. 
Değerli arkadaşlar, siyasette ne söylediğiniz, ne
yaptığınız eğer sorunları çözmeye yetmiyorsa; dönüp neyi söylemediğinize, neyi
yapmanız gerektiği hâlde yapmadığınıza odaklanmayı gerektirir. Çünkü mevcut
sözleriniz, mevcut eylemleriniz sorunu çözmeye yetmiyor. Eğer, İsrail’in
Türkiye iç siyasetine müdahale araçlarıyla ilgili bir kaygı taşıdığımız için
sadece kınama yapıyorsak, biz çok açık biçimde söylüyoruz, buna fırsat
vermeyecek her türlü dayanışmanın içinde olacağız. Ve emin olun ki Türkiye
toplumu, bütün kesimleri, dindarları, sosyalistleri, Alevileri, milliyetçileri,
hepsi bu konudaki duyarlılıkta ülkeyi yönetenlerin yanında dururlar ama bir
iradeyi, güçlü, kararlı bir tutumu görmek şartıyla. Türkiye’de toplum ne yazık
ki İsrail konusunda manipüle ediliyor. Ya Hitler hayranlığı, antisemitik
söylemlerle aşırı bir uç ortaya çıkartılıyor ya da kapalı kapılar ardında gizli
petrol anlaşmaları, ticareti üzerinden başka ilişkiler kotarılıyor. Burada çok
net, çok açık bir tabloyla karşı karşıyayız. Eğer yeniden Filistin sorununun
diplomatik zeminlerde bir pazarlık unsuru olarak görülmesi değil de sahiden
sorunu yönetmek değil, sorunu çözme konusunda güçlü bir irade geliştirmek
istiyorsak, Türkiye Parlamentosu bunu istiyorsa, siyasi partiler bu yönde net
bir tercihe, net bir kararlılığa sahipse bu konuyu her türlü siyasi polemiğin
üzerinde, partiler arası çekişmenin üzerinde gerçekten bir ulusal çıkar, hatta
ulusal üstü, Orta Doğu’nun geleceği konusu olarak ele almak ve ortak, güçlü,
caydırıcı, etkin bir siyaseti inşa etmek gerekir. Türkiye toplumu eğer böyle
bir yaklaşımın takipçisiyse, arkasında duracaksa, bunun bedelini ödeme
cesaretine sahipse o zaman bütün sorumluluk, bütün yük siyasetin üzerindedir.
Siyasetçinin sadece şikâyetlenme hakkı olamaz, sadece sitem etme, sadece tepki
gösterme hakkı olamaz, siyasetçi çözüm üretmek zorundadır. Biz sorunun bütün
hassasiyetinin ve zorluğunun farkında olarak söylüyoruz. Eğer siz bu sorunun
çözümünde bir adım atarsanız biz üç adım atmaya varız ve eminiz ki Türkiye'deki
bütün kesimler sizin atacağınız her adımın arkasında duracaklar. Ama Körfez
ülkelerinin yaptığı gibi bir taraftan gizli ilişkileri devam ettirir bir
taraftan da güya İsrail karşıtı gibi söylemler geliştiren yapılara zekât
vererek, bağış yaparak onları ayakta tutan denge siyasetini Türkiye'ye de
taşırsanız bunun vebali, bunun tarihî sorumluluğu da hiçbir parti tarafından
taşınamaz. 
Herkesi saygıyla selamlıyorum. (HDP ve CHP sıralarından
alkışlar)
BAŞKAN – Teşekkür ederim Sayın Bilgen. 
Şimdi söz sırası Cumhuriyet Halk Partisi Grubu adına
Ardahan Milletvekilimiz Sayın Öztürk Yılmaz’a aittir. 
Buyurun Sayın Yılmaz. (CHP sıralarından alkışlar)
Süreniz üç dakika. 
CHP GRUBU ADINA ÖZTÜRK YILMAZ (Ardahan) - Sayın Başkan,
değerli milletvekilleri; Cumhuriyet Halk Partisi Grubu adına söz almış
bulunuyorum. Yüce Meclisi saygıyla selamlıyorum. 
Bir iki konuya değinmek istiyorum. 
Bir: Filistin, böyle giderse tamamen İsrailli
yerleşimcilerin işgaline uğrayacak. Şu anda her iki üç ayda bir yerleşim
planları yapılıyor. Zaten Filistin’e gittiğiniz zaman görüyorsunuz,
Filistinliler çimento alamıyorlar, demir alamıyorlar, konut inşa edemiyorlar
ama İsrail bin tane, 2 bin tane, 3 bin tane konut inşa ediyor ve bu, hızla
devam ediyor. 
İkinci konu şudur: Filistin’in altyapısı tamamen
yeniden yapılandırılmak zorunda çünkü böyle giderse Filistin'de artık ekonomik
bir çöküş başlayacak, zaten ekonomi yerlerde sürünüyor, iyice batacak.
Üçüncüsü: Güvenlik. Maalesef, güvenlik de hiçbir zaman
olmadığı kadar kötü durumda. Filistin’in İsrail ablukası nedeniyle kendi
güvenlik kuvvetlerini tam manada teşekkül edemediğini de belirtmek isteriz.
İsrail her şeye müdahale ediyor, her konuya müdahale ediyor, her yeri işgal
ediyor, her yerleşim yeri bir noktada Filistin’in bağrına saplanmış hançer gibi
devam ediyor. 
Şimdi, bu kararlar boşuna değil, uluslararası toplum
sessiz. Bakmayın siz Avrupa Birliğinin göstermelik kararlar verdiğine, 3 ülke
bloke etti, karar alamadılar, toplu bir kınama kararını aldıramadılar. Diğer
taraftan, Birleşmiş Milletlerde konuyu gündeme getirmek isteyen bazı çevreler
şunu unuttu: Orada, köşebaşında Amerika var ve veto edecek. Hiçbir zaman
uluslararası toplum Amerika’yı ve onun ortağı İsrail’i karşısına alıp Orta
Doğu’ya ilişkin özgün bir plan devreye sokamadı. Peki, yapılması gereken nedir?
Bir kere, her şeyden önce, İslam dünyasının içinde bulunduğu durumu analiz
etmesi lazım; bu aymazlığı, bu cehaleti yenecek bir strateji lazım; bölünen,
parçalanan ve birbirine düşürülen bu coğrafyanın bir çıkış yolu bulması lazım
ama görüyoruz ki bireysel hırslar, entrikalar, ABD’ye yakın durmalar, Sünni-Şii
ayrımları, etnik çatışmalar maalesef bizim arzu etmediğimiz bir şekilde bu
coğrafyayı bölmüş durumda ve coğrafyadan bizim çıkarabileceğimiz bütünlükçü bir
strateji kalmamış durumda. 
Şunu söyleyelim: Amerika Birleşik Devletleri’nin bu
kararı geri dönülmezdir. Bakınız, şunu bilmemiz lazım: Biz ne yapmalıyız? ABD
bu kararı aldı, dönmüyor da ve dönmeyecektir ve Filistin’in eli zayıf. Orta
Doğu’daki İran’a karşı ve yakın olan devletlerin tutumları maalesef burada bu
kilitlenmeyi açmak için kolaylaştırıcı bir unsur olmayacak.
(Mikrofon otomatik cihaz tarafından kapatıldı)
ÖZTÜRK YILMAZ (Devamla) – Bir dakikanızı alabiliyor
muyum yoksa bitireyim mi isterseniz?
BAŞKAN – Vakit tamam mı diyeceğiz, vakit devam mı
diyeceğiz Başkanım? 
ELİF DOĞAN TÜRKMEN (Adana) – Tamam, tamam.
CEYHUN İRGİL (Bursa) – Verin Başkanım, konu Filistin,
verin bence.
SİBEL ÖZDEMİR (İstanbul) – Bir dakika Başkan.
BAŞKAN – Buyurun Sayın Yılmaz. 
MEHMET NACİ BOSTANCI (Amasya) – “Devam.” dediniz Sayın
Başkanım. 
HALİS DALKILIÇ (İstanbul) – Devam, devam.
ÖZTÜRK YILMAZ (Devamla) – Teşekkür ediyorum. 
Şunu bilmemiz lazım: Bugün itibarıyla iki üç konu var.
Bir tanesi İran’ın nükleer programından ABD'nin çekilmesi; iki, büyükelçiliğini
taşıması. Aslında saldırı harekâtıdır; karşı tarafı hazırlıksız yakalamak, onun
kurabileceği oyun planını bozmak ve Orta Doğu’da dikkatleri başka yöne çekme
işaretidir. Bizim bu konuda maalesef Hükûmetin de bir stratejisinin olmadığını
görüyoruz. 
Bakınız, bu konuda bir önerimiz var: Gelin, birlikte
kafa yoralım, ne yapılacakları birlikte hesaplayalım. Siz bizi davet edin,
elimizden ne geliyorsa sunalım. Yeter ki Orta Doğu'ya ilişkin bu emperyal, bu
işgalci, bu hakir ve bölücü emeller vücut bulmasın ve bu coğrafya bunlara
teslim olmasın. 
Saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Yılmaz. 
Şimdi söz sırası Adalet ve Kalkınma Partisi Grubu adına
Amasya Milletvekilimiz Sayın Naci Bostancı'ya aittir. 
Buyurun Sayın Bostancı. (AK PARTİ sıralarından
alkışlar) 
Süreniz üç dakika. 
AK PARTİ GRUBU ADINA MEHMET NACİ BOSTANCI (Amasya)
–Sayın Başkanım, değerli arkadaşlar; bu grup önerisinin mahiyetine ilişkin,
Meclis açıldığında bir görüşme gerçekleştirildi 59/2 çerçevesinde. Uygun usul
buydu kanaatimizce. O yüzden tekrar bu konuya dönülmesini ve HDP grup
önerisinin lehinde bir onay vermeyi düşünmüyoruz, aleyhindeyiz ama mahiyetin
çok önemli olduğunu biliyoruz, bunlar tartışılmaya da devam edecek. 
Şu, herkes tarafından görülüyor: Orta Doğu
coğrafyasında kirli politikalar devreye sokuluyor. Müttefiklerini de biliyoruz.
Ancak bunları homojen, yatay bir yoldaşlıkla eşitlemek niyetinde değiliz; Obama
döneminin politikaları farklıydı, şimdi Trump daha farklı bir yerde, İsrail’de
de farklı yaklaşımların olduğu zamanlar ve kamuoylarının olduğunu biliyoruz,
Körfez ülkelerinin vaziyetleri belli ama şunu unutmayalım: Bu kirli politikalar
ilelebet orada devam etmeyecek, edemeyecek. Dünkü yaşanan vahşet bir utanç
tablosudur ve yeryüzünde insanlık, ahlak, vicdan diye birtakım değerler var ve
insanlık bütün bu tarihsel müktesebatı, bu değerleri bir yerlere koyuyorsa buna
rıza göstermeyecektir. Bunu organize etmek ve politikaya dönüştürmek şüphesiz
İslam dünyasıyla ve burada ortaklaşa bir şekilde, aklın politikaları
çerçevesinde gerçekleştirilmelidir. 
Şunu söyleyeceğim: Dünkü olaylar yaşanırken, İsrail’in
bu vahşet politikaları sürerken… Almanya’da bir Nazi dönemi var biliyorsunuz.
Naziler, çok zalimce yöntemlerle oradaki Yahudilere ilişkin bir kıyım
politikası uyguladılar ve yaklaşık 6 milyon civarındaki masumu katlettiler.
“Bütün bu katliamlar olurken Almanlar niye sessiz kaldı?” sorusu da soruldu ve
1949 yılında Karl Jaspers verdiği bir konferansta Almanların sessizliğinin
esasen dört temel suça atıf yaptığını söyledi. Birincisi siyasi bir suç,
Naziler. Hukuki bir suç, suçu işleyenler. Ahlaki bir suç, o masumlar
götürülürken sesini çıkartmayanlar. Metafizik bir suç, şüphesiz kurbanlarla
özdeşleşenler. Şimdi aynı durum Nazileşen İsrail devleti için, onun
politikaları için söz konusudur. Buna seslerini çıkartmayanlar dün Nazilere
seslerini çıkartmayan Almanlar gibi her türlü suçluluğa müstahak olacaklardır.
Ben inanıyorum ki İsrail’in içinde de bütün Orta Doğu coğrafyasında da hatta o
kirli politikaların elit kadrolarının dışındaki bütün insanlarda ve şüphesiz
Amerika’da aynı şekilde meseleye bakanlar vardır. Esasen, insanlığa ilişkin
ümidimizin de arkasında var olan budur. 
Teşekkür ediyorum. 
Saygılar sunuyorum. (AK PARTİ ve CHP sıralarından
alkışlar)
BAŞKAN – Teşekkür ederim Sayın Bostancı. 
Halkların Demokratik Partisi grup önerisini oylarınıza
sunuyorum: Kabul edenler… 
CEYHUN İRGİL (Bursa) – Bunu kabul edin ya, Filistin…
AYŞE ACAR BAŞARAN (Batman) – Evet, kabul edildi gibi. 
BAŞKAN – Kabul etmeyenler… 
HAYDAR AKAR (Kocaeli) – Kabul edenler daha fazla. 
CEYHUN İRGİL (Bursa) – Hayır, zaten AK PARTİ Filistin’e
karşı bir önergeyi reddetmez Başkanım. 
MEHMET NACİ BOSTANCI (Amasya) – Biz gerekçemizi
açıkladık. 
BAŞKAN – Öneri kabul edilmemiştir. 
Sayın Benli, sisteme girmişsiniz efendim, talebinizi
alabilir miyim?
FATMA BENLİ (İstanbul) – Sayın Başkanım, eğer müsaade
ederseniz bir dakikalık konuşma yapmak istiyorum. Biraz geç oldu ama. Daha önce
girmiştim sisteme, sanırım kayıttan silinmiş, tekrar girdim. 
BAŞKAN – Buyurun Sayın Benli. 
VI.- AÇIKLAMALAR (Devam)
24.- İstanbul Milletvekili Fatma Benli’nin, Kudüs’ün her
zaman Filistin’in başkenti olarak kalacağına ve Filistin’de yaşanan haksızlığa
karşı çıkmayan herkesin elinde katledilen masumların kanının olduğuna ilişkin
açıklaması
FATMA BENLİ (İstanbul) – Teşekkürler Sayın Başkan. 
Kudüs hepimizin kalbi ve dün tüm insanlığın kalbine
tekrar hançer saplandı. Amerika hain, hukuksuz planını fütursuzca
gerçekleştirip sabaha kadar süren kutlamaların ardından büyükelçiliğini
açtığında İsrail de aynı şekilde göstericilere karşı gerçek mermiler
kullanmaktan çekinmedi ve onlarca Filistinliyi katletti. Aslında, sadece
İsrail, sadece Trump ya da Amerika yönetiminin değil, sadece büyükelçiliğin
açılışına katılan El Salvador, Kongo gibi ülkelerin değil, bu haksızlığa karşı
çıkmayan herkesin elinde bugün bu masumların kanı var. Ama unutulmamalı ki
Kudüs her zaman Filistin’in başkenti olarak kalmaya devam edecek çünkü
biliyoruz ki karanlığın en kesif olduğu andan itibaren şafak doğacaktır. 
Teşekkürler. 
BAŞKAN – Teşekkür ediyorum Sayın Benli. 
Sayın İrgil, sizin söz talebiniz de var. 
Buyurun, talebinizi alayım önce, nedir?
CEYHUN İRGİL (Bursa) – Başkanım, 60’a göre söz
istemiştim. 
BAŞKAN – Buyurun Sayın İrgil.
25.- Bursa Milletvekili Ceyhun İrgil’in, İzmir Atatürk
Lisesinin 130’uncu yıl mezuniyet töreninde öğrencilerin İzmir Marşı
söylemelerinin engellendiğine ve okul müdürünün derhâl görevden alınıp hakkında
gereken soruşturmanın yapılmasını talep ettiğine ilişkin açıklaması
CEYHUN İRGİL (Bursa) – Baktım, görmüyorsunuz, o yüzden
artık sabırla bekliyordum.
Sayın Başkanım, aslında söz almayacaktım ama bugün özel
bir durum var. 13 Mayıs Pazar akşamı, mezunu olmaktan gurur duyduğum, onur duyduğum
İzmir Atatürk Lisesinde gerçekleştirilen 130’uncu yıl mezuniyet töreninin
bitiminde genç mezunların İzmir Marşı’nı söylemelerinin engellenmeye
çalışılması gençlerin ve velilerin duruma tepki göstermesine neden olmuştur. 
Mezunlarımızın ve velilerimizin bu mutlu gününde böyle
bir olayın yaşanmasından dolayı son derece üzgün olduğumuzu belirtir ve
bilinmesini isteriz ki İzmir Atatürk Lisesi fikri hür, vicdanı hür, irfanı hür
bir eğitim yuvasıdır ve cumhuriyetimizin kurucusu Atatürk’ün adını taşıyan okulumuzdan
mezun olan herkes Atatürk’ün devrimlerinin doğal bir neferidir ve bu ülkeyi
muasır medeniyet seviyesine çıkarmak için savaşacaklardır. 
Bunu münferit bir olay olarak algılamak isterdik ancak
son dönemlerde okulumuzda ardı ardına yaşanan olayları hatırladıkça bu konuda
çok zorlanıyoruz ve İzmir Atatürk Lisesi Mezunlar Derneği adına “Artık yeter.”
diyoruz ve bu okul müdürünün derhâl görevden alınmasını ve hakkında gereken
soruşturmanın ve cezalandırmanın yapılmasını talep ediyoruz.
Teşekkür ederim Başkanım.
BAŞKAN – Teşekkür ederim Sayın İrgil.
Sayın Ünal, sizin de talebiniz var. Sayın Ünal…
Sayın Ilıcalı, sizin talebiniz?
MUSTAFA ILICALI (Erzurum) – Benim de bir talebim var.
Meclis sporla çok ilgili, bir sevinci paylaşacağım.
BAŞKAN – Buyurun Sayın Ilıcalı.
26.- Erzurum Milletvekili Mustafa Ilıcalı’nın,
Erzurumspor’un Ümraniyespor’u yenerek Süper Lig yolunda finale kaldığına ve
final maçı için herkesi Bursa’ya davet ettiğine ilişkin açıklaması
MUSTAFA ILICALI (Erzurum) – Çok teşekkür ederim Değerli
Başkanım.
Bugün Meclis gündeminden dolayı gidememiştik,
Erzurumspor büyük bir başarıya imza attı; birinci maçta 4-3 yendiği Ümraniye’yi
-biraz önce maç bitti, kuliste izledik- 2-1 yenerek Süper Lig yolunda finale
kaldı. Kulübümüze, hocasına, taraftarına, bu fırsatı veren Başkanımıza,
Meclisimize; herkese çok teşekkür ediyor, cumartesi günü final maçı için
hepinizi Bursa’ya davet ediyorum.
Sağ olun, var olun.
BAŞKAN – Peki, biz de tebrik ediyoruz Sayın Ilıcalı
Erzurumspor’u.
Sayın milletvekilleri, Danışma Kurulunun bir önerisi
vardır, okutup oylarınıza sunacağım.
VIII.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 15 Mayıs 2018 Salı
günkü birleşiminde, bastırılarak dağıtılan 554, 555, 558 ve 559 sıra sayılı
Meclis Araştırması Komisyonu raporlarının gündemin "Özel Gündemde Yer
Alacak İşler" kısmının sırasıyla 1, 2, 3 ve 4’üncü sıralarına alınmasına
ve raporlar üzerindeki genel görüşmelerin aynı birleşimde yapılmasına;
yapılacak görüşmelerde Hükûmet ve gruplar adına yapılacak konuşmaların onar
dakika olmasına ve özel gündeme alınan Meclis araştırması komisyonu
raporlarının görüşmelerinin tamamlanmasına kadar çalışmalarını sürdürmesine
ilişkin önerisi 
Danışma Kurulu Önerisi
Danışma Kurulunun 15/5/2018 Salı günü (bugün) yaptığı
toplantıda aşağıdaki önerilerin Genel Kurulun onayına sunulması uygun
görülmüştür.
 İsmail
Kahraman
 Türkiye
Büyük Millet Meclisi 
 Başkanı
 
 Mustafa
Elitaş Özgür Özel
 Adalet ve
Kalkınma Partisi Cumhuriyet Halk Partisi
 Grubu Başkan
Vekili Grubu Başkan Vekili
 
 Filiz
Kerestecioğlu Demir Erkan Akçay
 Halkların
Demokratik Partisi Milliyetçi Hareket Partisi
 Grubu Başkan
Vekili Grubu Başkan Vekili

Öneriler:
Genel Kurulun 15 Mayıs 2018 Salı günkü (bugün)
birleşiminde bastırılarak dağıtılan 554, 555, 558 ve 559 sıra sayılı Meclis
Araştırması Komisyonu Raporlarının gündemin "Özel Gündemde Yer Alacak
İşler" kısmının sırasıyla 1, 2, 3, ve 4’üncü sıralarına alınması ve
raporlar üzerindeki genel görüşmelerin aynı birleşimde yapılması, yapılacak
görüşmelerde Hükûmet ve gruplar adına yapılacak konuşmaların onar dakika olması
ve özel gündeme alınan Meclis araştırması komisyonu raporlarının görüşmelerinin
tamamlanmasına kadar çalışmalarını sürdürmesi önerilmiştir.
BAŞKAN – Danışma Kurulu önerisini oylarınıza sunuyorum:
Kabul edenler… Kabul etmeyenler… Kabul edilmiştir.
Sayın milletvekilleri, İç Tüzük’ün 37’nci maddesine
göre verilmiş bir doğrudan gündeme alınma önergesi vardır, okutup işleme
alacağım ve oylarınıza sunacağım.
VII.- BAŞKANLIĞIN GENEL KURULA SUNUŞLARI (Devam)
B) Önergeler
1.- Van Milletvekili Bedia Özgökçe Ertan’ın (2/1869) esas
numaralı Van Gölü ve Yöresinin Korunması Hakkında Kanun Teklifi’nin doğrudan
gündeme alınmasına ilişkin önergesi (4/150)
Türkiye Büyük Millet Meclisi Başkanlığına
(2/1869) esas
numaralı Kanun Teklifi’min İç Tüzük’ün 37’nci maddesine göre doğrudan Genel
Kurul gündemine alınmasını saygılarımla arz ederim.
 Bedia
Özgökçe Ertan
 Van
BAŞKAN – Önerge üzerinde teklif sahibi Van Milletvekilimiz
Sayın Bedia Özgökçe Ertan konuşacaktır. 
Buyurun Sayın Özgökçe Ertan. (HDP sıralarından
alkışlar)
Süreniz beş dakika.
BEDİA ÖZGÖKÇE ERTAN (Van) – Teşekkür ediyorum Sayın
Başkan.
Genel Kurulu saygıyla selamlıyorum. 
Van Gölü ve coğrafyasının bir an önce korunmaya
alınması için geçen yıl verdiğimiz kanun teklifi üzerine söz almış bulunuyorum.
Evet, bir Vanlı olarak ve bir milletvekili olarak Van
Gölü için bir çağrı yapmak istiyorum ben ve bütün milletvekillerinin oy
kullanırken bu konunun sadece Van’ın değil, bütün Türkiye'nin ekosistemini aynı
zamanda ilgilendirdiğini hatırda tutmalarını umut etmek istiyorum. 
Sayın milletvekilleri, 26’ncı Yasama Döneminde Van’ın
en önemli sorunlarını bu kürsüden defalarca kez dile getirmeye gayret ettik ve
Van Gölü’ndeki önlenemeyen ve önlem alınmayan kirlilik olduğunu birçok kere
dile getirdik. Yüzde 40’a ulaşan kirlilik oranı, bölge nüfusunun dengesiz ve
orantısız şekilde artışı, düzensiz yapılaşma, yetersiz kanalizasyon hizmeti ve
erozyon, 600 bin yıllık geçmişe sahip Van Gölü’nün ömrünü hızla tüketmektedir.
İşte göz göre göre tükenmekte olan bu ömür, tüm Van halkının gündeminde,
bizlerin gündeminde ve halkın iradesi ve oylarıyla seçilmiş olan
belediyelerimizin gündeminde. Sevgili Bekir Kaya’nın, Van Büyükşehir Belediyesi
Başkanımızın gündemindeydi. Eğer şu an, haksız ve hukuksuz bir şekilde
tutuklanmamış olsaydı bu konuya dair çabalarını sürdürüyor olacaktı. 
Sayın milletvekilleri, yeri gelmişken tabii bir konudan
bahsetmeden geçemeyeceğiz. Geçtiğimiz günlerde, şu an Van Belediyesine kayyum
olarak atanmış olan kayyum vali -yani hakkını yememek lazım, hakikaten AKP il
başkanından çok daha büyük bir özveriyle çalışıyor, geçen gün yanına emniyet
müdürünü ve komutanları alıp halktan oy istemeye çıkmıştı yine- verdiği demeçte
de şunu söyledi yani AKP’ye oy isterken şunu söyledi, diyor ki: “Bizden önceki
belediye –sanki kendisi halkın oylarıyla seçilmiş de oraya gelmiş gibi, hani
kendilerini çok çevreci ilan etmişlerdi, işte ‘Biz çevreye çok duyarlıyız;
ağaca, çiçeğe, böceğe hayranız.’ şeklinde. Yani bu ağaç, çiçek, böcek diye
tarif ettiği de aslında ekosistem, bu cümlelerle kendisi ifade ediyor- ne oldu,
ne yaptı?” diye soruyor. İşte bunu gerçekten bir kentin valisinin yapması
gerçekten çok trajik bir durum. Ya bir an önce vali olduklarını hatırlasınlar
ya da istifa etsinler, gerçekten bir sandık kurulsun ve yarışsınlar. Siz de onu
tabii bu çabalarından dolayı aday göstermelisiniz öncelikle.
Sayın milletvekilleri, Bekir Başkanımız tutsak olduğu
için ben AKP’nin valisine bu kürsüden şu soruları sormak isterim: Van
Büyükşehir Belediyesi makamını işgal eden Sayın Murat Zorluoğlu, “Biz yaptık.”
dediğiniz projelerin hangisi size ait? Bunu açıklayabiliyor musunuz? Arıtma
tesisi, DBP’li belediyenin projesi değil miydi? Kirlilikten kurtarmak için
hazırlanan projelerin hepsinin altında da Bekir Kaya’nın imzası yok muydu? Bu
projelere onay ve bütçe vermeyenleri bu Hükûmet onaylamadı mı? Evet, biz
çevreciyiz ama sizin gibi çiçek, böcek diyerek ekosisteme, canlı yaşamına
saygısızlık yapmıyoruz. İçinde bulunduğumuz doğal yaşama saygı duyuyoruz ve
birlikte yaşamanın koşullarını oluşturmaya gayret ediyoruz. Bu bakımdan, Van
Gölü Vanlılar için yaşamsal önemdedir, biz bunun da farkındayız. 
Sayın milletvekilleri, şu an kaybettiğimiz her dakika,
inanın, Van Gölü’nü doğal bir felaketin eşiğine daha fazla yaklaştırıyor.
Sağlık açısından 100 milimetrede 700 olması gereken koli basili oranı göl
kıyılarında 2.300’lere ulaşmış durumdadır. Kirliliğin önlenememesi ve tedbir
alınmaması durumunda, uzmanlara göre ekolojik dengenin hızla bozulduğu, Van
Gölü’nün yirmi beş yıllık bir ömrünün kaldığı belirtiliyor. Bu husus, alınması
gereken acil önlemler noktasında bahane üreterek kaybedilecek bir vaktin
olmadığını açıkça ortaya koyuyor.
Atılacak adımlar hususunda elbette en büyük sorumluluk
kamu kurumlarına düşüyor çünkü başta Karayolları Şube Müdürlüğü olmak üzere tüm
kamu kurumları halkın denize ulaşımını engelliyorlar, âdeta Van Gölü kıyısını
işgal ediyorlar hatta katlediyorlar. Oysa Kıyı Kanunu’nda da belirtildiği gibi
kıyı herkesin eşitlik ve serbestlikle yararlanmasına açık olup buralarda hiçbir
yapı yapılamaz. Duvar, çit, parmaklık, tel örgü, hendek, kazık gibi ve benzeri
engeller oluşturulamaz ama bunların tamamı Van Gölü’nün çevresinde mevcut ve
öncelikli olarak kamu kurumları zaten bu zararı veriyor.
Kanun teklifimizde, bütün ekosistemi, Van Gölü’nü,
coğrafyasını ve havzasını koruyucu önlemleri ve çok aktif bir eylem planı
hazırladık, sunduk. Bu teklifimize destek vereceğinizi tekrar umduğumu
belirtmek istiyorum.
Hepinize saygılarımı sunuyorum. (HDP sıralarından
alkışlar)
BAŞKAN – Teşekkür ederim Sayın Özgökçe Ertan.
Sayın milletvekilleri, önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.
Birleşime on beş dakika ara veriyorum.
Kapanma Saati: 18.12
ÜÇÜNCÜ OTURUM
Açılma Saati: 18.39
BAŞKAN: Başkan
Vekili Yaşar TÜZÜN
KÂTİP ÜYELER:
Mücahit DURMUŞOĞLU (Osmaniye), Sema KIRCI (Balıkesir)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 99’uncu Birleşiminin Üçüncü Oturumunu açıyorum.
Alınan karar gereğince gündemin “Özel Gündemde Yer
Alacak İşler” kısmına geçiyoruz. 
Bu kısmın 1’inci sırasında yer alan, çölyak
hastalığının teşhis aşamasının, sebeplerinin, sonuçlarının ve bu hastalığa
maruz kalanlara sağlanabilecek yardımların araştırılarak alınması gereken
önlemlerin belirlenmesine ilişkin Anayasa’nın 98’inci, İç Tüzük’ün 104 ve
105’inci maddeleri uyarınca kurulmuş bulunan Meclis araştırması komisyonu
raporu üzerindeki görüşmelere başlıyoruz. 
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Komisyonlardan Gelen Diğer İşler
1.- Çölyak Hastalığının Teşhis Aşamasının, Sebeplerinin,
Sonuçlarının ve Bu Hastalığa Maruz Kalanlara Sağlanabilecek Yardımların
Araştırılarak Alınması Gereken Önlemlerin Belirlenmesine İlişkin Kurulan Meclis
Araştırması Komisyonu Raporu (S. Sayısı: 554) (x)(xx)
BAŞKAN – Komisyon? Yerinde. 
Hükûmet? Yerinde. 
Komisyon Raporu 554 sıra sayısıyla bastırılıp
dağıtılmıştır. 
Şimdi Çölyak Araştırma Komisyonu raporu üzerinde söz
taleplerini okuyacağım. 
Gruplar adına, Milliyetçi Hareket Partisi Grubu adına
Antalya Milletvekilimiz Sayın Ahmet Selim Yurdakul, Halkların Demokratik
Partisi Grubu adına İzmir Milletvekilimiz Sayın Ertuğrul Kürkcü, Cumhuriyet
Halk Partisi Grubu adına Mersin Milletvekilimiz Sayın Aytuğ Atıcı, Adalet ve
Kalkınma Partisi Grubu adına Kayseri Milletvekilimiz Sayın İsmail Tamer. 
Şimdi ilk söz, Milliyetçi Hareket Partisi Grubu adına
Antalya Milletvekilimiz Sayın Ahmet Selim Yurdakul’a aittir. 
Buyurun Sayın Yurdakul. (MHP sıralarından alkışlar) 
Süreniz on dakika. 
MHP GRUBU ADINA AHMET SELİM YURDAKUL (Antalya) – Sayın
Başkan, değerli milletvekilleri, muhterem vatandaşlar; Çölyak Hastalığı Meclis
Araştırması Komisyonu Raporu üzerine yapılan genel görüşmelerde Milliyetçi
Hareket Partisi adına söz aldım. 
Konuşmama başlamadan önce ifade etmek isterim ki
liderimiz ve Genel Başkanımız Sayın Devlet Bahçeli’nin de ifade ettiği gibi,
Türk milleti din kardeşlerinin yanındadır. Kudüs, İstanbul’un ikiz kardeşi, ilk
kıblemizin namus timsalidir. Milliyetçi Hareket Partisi olarak İsrail
caniliğini nefretle lanetliyoruz. Ayrıca belirtmek isterim ki hem Kerkük’te hem
de Kıbrıs’ta Türk halklarının sonuna kadar takipçisi olacağız. 
Öncelikle, bu Komisyonun kurulması fikrini ortaya
atması ve böyle hayırlı bir işi başlatması sebebiyle liderimiz ve Genel
Başkanımız Sayın Devlet Bahçeli’ye ve grubum Milliyetçi Hareket Partisine en
derin hürmetlerimi ve teşekkürlerimi sunmak isterim. 2015 Haziran ayında
adımımı attığım bu yüce Meclisin çatısı altında bulunmaktan dolayı en çok gurur
duyduğum anlardan birini yaşıyorum. 
Çölyak hastalarının dertleriyle dertlenen ve hasta ve
yakınlarına hayatı kolaylaştırmak amacıyla çalışmalar yürüten ve benim de üyesi
olmaktan büyük bir mutluluk duyduğum Çölyak Meclis Araştırması Komisyonunun tüm
üyelerine tek tek teşekkürlerimi sunuyorum. 
Geriye dönüp baktığımızda, manevi anlamda büyük bir
tatmin duygusuyla anımsayacağımız bir komisyon çalışmasını tamamladığımıza
inanıyorum. Gerçekten de meşakkatli bir süreci tamamladık. Milliyetçi Hareket
Partisi olarak verdiğimiz önergenin bu sıralarda oturan tüm gruplardan
milletvekillerinin oylarıyla kabul edildiği andan itibaren inanın yüzlerce
tebrik ve teşekkür aldık. 
Esasen Türk milletinin birlik ve beraberlik anlamında
neleri başarabileceğini göstermesi açısından da yaptığımız çalışmalar tarihe
bir not olarak geçmiştir diye düşünüyorum.
Saygıdeğer milletvekilleri, muhterem vatandaşlar;
Çölyak Hastalığı Meclis Araştırması Komisyonu olarak öncelikle amacımız, çölyak
hastalığıyla ilgili farkındalık yaratmak, hastalığın sebep ve sonuçlarını
detaylı bir şekilde araştırmak, teşhis aşamasından tedavi aşamasına kadar
ilgili tüm önlemlerin alınmasını sağlamak ve nihayetinde, bu hususlarda çözüm
üretilmesi ve bu hastalığa maruz kalan hastalara kalıcı yardımlar sağlanması
üzerine bir mutabakat meydana getirmek istedik. Velhasıl, Komisyon iyi niyetle
ve güzel ümitlerle çalışmalara başladı. Konunun uzmanları, danışmanlar,
sendikalar, özel sektör ilgilileri, meslek örgütleri, araştırmacılar ve
üniversite yetkilileri ile görüşmelerimizin tümünde bizlere katılan çölyak
derneklerini ve çölyak hastalarını dinleyerek “Yaralarına nasıl merhem oluruz?”
sorusuna yanıt aradık. Bunların dışında Şanlıurfa, Bursa, Kayseri illerine
giderek çölyak derneklerini, üyelerini, hastalarını ve ailelerini bizzat
ziyaret ettik. Çalışma ve Sosyal Güvenlik Bakanlığı, Sağlık Bakanlığı, Gıda,
Tarım ve Hayvancılık Bakanlığı, Gümrük ve Ticaret Bakanlığı, Sosyal Güvenlik
Kurumu gibi devlet organları çalışma süresince neredeyse seferber oldular,
teşekkürü hak ettiler; zaten büyük devlet olmak da bunu gerektirir. 
Sayın milletvekilleri, muhterem vatandaşlar; çölyak
hastalığı nedir, kısaca bir hatırlayalım. Genetik bir hastalık olan çölyak, geleneksel
Türk tipi beslenme alışkanlıklarından çok olumsuz etkilenen bir hastalıktır. Bu
hastalığa sahip olmayan vatandaşlarımızın tüketebildiği, glüten içeren ekmek,
gofret, makarna, hatta çikolata bile çölyak hastalarında çok ciddi
rahatsızlıklara neden olmaktadır. Yaptığımız istişarelerde birkaç değişiklikle
bu hastalıkla mücadele eden vatandaşlarımızın hayatlarını
kolaylaştırabileceğimize kanaat getirdik.
Çölyak hastalığıyla ancak özel bir diyetle mücadele
edilebilmektedir. Bilinen tek tedavi biçimi glüten içermeyen gıdaların
tüketilmesidir. Bunun için “Devlet, düzenleyici rolüyle çölyak hastalarına
pozitif ayrım uygulamalıdır.” dedik. Örneğin “Glütensiz gıda üretimini teşvik
etmek için vergilerde bir düzenleme yapılmalıdır.” görüşü neredeyse tüm toplantılarda
gündeme geldi. 
Saygıdeğer milletvekilleri, tam sayısı bilinmemekle
birlikte, ülkemizde 750 bin kişinin çölyak hastası ya da glütene alerjisi
olduğunu hatırlatmak isterim. “Yalnızca Ankara, İstanbul ve İzmir gibi büyük
kentlerimizde bulunan glütensiz yiyeceklerin Anadolu’nun her bir tarafına
yayılması şart.” derken önerilerimizi de her seferinde sunduk. Biz büyük bir
aileyiz. Antalya İbradı’da veya Nevşehir’de çölyak hastası bir çocuğumuza
istediği bir çikolatayı sağlayamıyorsak veya makarnayı o kardeşimize
ulaştıramıyorsak bu meseleyi çözüme kavuşturmalıyız.
Bakın, çölyak hastalarının tüketmek zorunda olduğu
birkaç glütensiz gıdanın fiyatını sizlerle paylaşmak istiyorum. Bizim 2 liraya
aldığımız makarnanın glütensiz olanı tam 6 lira. 75 kuruşa satılan sıradan bir
bisküvinin glütensiz olanı 9 lira. Ayrıca bunları bulmak da hiç kolay değil. 
Saygıdeğer milletvekilleri, gördüğünüz gibi, çölyak
hastaları beslenme tarzı itibarıyla önemli bir maliyetle karşı karşıyalar.
Sosyal Güvenlik Kurumu rapor sahibi bu hastalarımız için yaş grubuna göre 78
lira ile 120 lira arasında bir ödeme yapılıyordu. Allah devletimizden razı
olsun ancak bu ödemenin günün şartlarına çok da uygun olmadığını yaptığımız
çalışmalarda tespit ettik ve bu miktarı uygun oranda yükselttik, hayırlı uğurlu
olsun. 
Çölyak hastalarının tükettiği çoğu gıda yurt dışından
ithal ediliyor. Sıradan gıdalar gibi vergilendirilen glütensiz gıdalar çölyak
hastalarının yaşam şartlarını zorlaştırıyor. Sağlık Bakanlığı, Çalışma ve
Sosyal Güvenlik Bakanlığı, Tarım ve Sanayi Bakanlıklarıyla ortak bir çalışmayla
glütensiz gıdaların ülkemizde üretimini teşvik edecek programlar öngördük.
Nihayetinde, yaptığımız çalışmanın sonuçlarını sizlerle paylaşmak isterim:
Öncelikle, tanı sorunlarının aşılmasında hekim farkındalığının geliştirilmesi
için tıp kongrelerinde çölyakla ilgili bir oturum olması sağlanmalı, çeşitli
eğitimlerle yalnız aile hekimleri değil, tüm disiplinlerde çalışan doktorlarda
çölyak bilinci oluşturulmalıdır. Gastroenteroloji uzmanlarının sayısının artırılmasına
ve gastroenteroloji bölümü bulunan hastanelerin çölyak tanı ve tedavisine imkân
verecek altyapıyla donatılmasına yönelik çalışmalar yapılmalı. Çölyak
hastalığında glütensiz diyet tek tedavi yöntemidir. Glütensiz diyet mutlaka bu
konuda uzman bir diyetisyen tarafından ayrıntılı bir biçimde anlatılmalı;
hasta, glüten içeren besin, ilaç, katkı ve koruyucular konusunda
bilgilendirilmelidir. Tüm eğitim kurumlarında sağlık eğitimine yönelik
müfredatta çölyak hastalığına yer verilmelidir. Yeni tanı almış çölyak
hastaları için psikolojik destek sağlanmalıdır. Aile hekimleri tarafından yılda
bir defa kontrolleri yapılmak üzere çölyak hastalarının çölyak sağlık raporu
sürelerinin beş yıl olarak belirlenmesi uygun görülmüştür. 
Çölyak hastaları glütensiz gıdaya kolay ve uygun fiyata
erişebilmeyi istemektedir. Çölyak hastalarına göre sayıları daha az olan
fenilketonüri hastaları da benzer problemlerle karşı karşıyadır. Her iki
hastalıkta da belirli bir diyetle mücadele edilebilmektedir. Hastaların uygun
gıdaya erişebilme taleplerine karşılık yerli üreticiler ve ithalatçılar ise
maliyetlerin düşürülebilmesi, rekabet koşullarının iyileştirilebilmesi hâlinde
daha uygun fiyata bir ürün yelpazesini daha çok çölyaklıya
ulaştırabileceklerini belirtmektedirler.
Dolayısıyla Komisyon olarak şu önerilerde bulunduk: Her
ürün grubu için üretim havzalarının seçilmesi suretiyle üretici bazında hangi
bölgelere ve hangi ürünlere hangi desteklerin sağlanacağının Gıda, Tarım ve
Hayvancılık Bakanlığınca belirlenmesi ve maliyet verimliliğini sağlamak
maksadıyla ölçek ekonomisine geçilmelidir. 
(Mikrofon otomatik cihaz tarafından kapatıldı) 
AHMET SELİM YURDAKUL (Devamla) – Bitirmek üzereyim
Sayın Başkan. 
BAŞKAN – Buyurun Sayın Yurdakul. 
AHMET SELİM YURDAKUL (Devamla) – Teşekkürler. 
Türkiye’de pek yetiştirilmeyen kinoa, karabuğday ve
amarant gibi tahıl benzerlerinin üretimine destek verilmesiyle ürün çeşitliliği
artırılmalıdır. Glütensiz ürün yatırımcılarına makine, ekipman ve AR-GE
desteklerinin sağlanması gerekir. Gıda, Tarım ve Hayvancılık Bakanlığının
zincir marketlerde glütensiz ürünlere belli bir raf hacminin tahsis edilmesi
konusunda tedbirler geliştirmesi şarttır. Ayrıca glütensiz üretim yapan
firmalar desteklenmeli ve glütensiz ürünlerin satışında KDV oranı yüzde 8’den
yüzde 1’e düşürülmelidir. 
Halk Ekmek gibi yerel yönetim tarafından işletilen
işletmelerde ürün çeşitliliğinin artırılması, bu yönde yerel yönetimlerde
farkındalık oluşturulması uygun olacaktır. Hayırlı bir mesele hakkında
elimizden gelenin en iyisini yaptığımıza inanıyorum. 
Konuşmama son verirken ramazan ayının Türk-İslam
âlemine bereket, barış ve huzur getirmesini Yüce Allah’tan niyaz eder, hepinizi
sevgi ve saygılarımla selamlarım. (MHP sıralarından alkışlar) 
BAŞKAN – Teşekkür ederim Sayın Yurdakul.
Şimdi söz sırası, Halkların Demokratik Partisi Grubu
adına İzmir Milletvekilimiz Sayın Ertuğrul Kürkcü’ye aittir. 
Buyurun Sayın Kürkcü, süreniz on dakika. (HDP
sıralarından alkışlar) 
HDP GRUBU ADINA ERTUĞRUL KÜRKCÜ (İzmir) – Sayın Başkan,
sevgili arkadaşlar; bu raporu benimsiyoruz. Önemli olan, bu raporu Hükûmetin
benimseyip burada öngörülmüş olan yapılacak işler listesini yerine getirip
getirmeyeceğinden ibarettir.
Ben kendim çölyak hastası olduğunu bilmeyen bir annenin
oğlu olarak bunun ne manaya geldiğini hem bu hastalığı bilmezken hem de
bildikten sonra gayet iyi öğrendim. Dolayısıyla buradan, çölyaktan ötürü
rahatsız olan, bu hastalığı çeken herkesin hem tıbben hem toplumsal ve kültürel
olarak bu hastalıkla baş etmesi için kamu kaynaklarından devlet tarafından
kendilerine yardım sağlanması taleplerine cevap verilmesi için bu raporun bir
fırsat olmasını diliyorum, bu rahatsızlığa maruz kalan herkesin de bir an önce
iyileşmelerini diliyorum.
Raporu tıbbi ve diğer yönlerden ele alıp irdeleyecek ne
bir müktesebat ne de başka bir hazırlık olmadığı için onun üzerinde daha fazla
konuşmayı gereksiz görüyorum. Evet, biz bunu olumlu buluyoruz, gereği yapılsın.
Ama bu fırsatı, şu an gündemde olan meseleleri değerlendirebilmek için bir
imkân olarak da ele almama izin verin. 
Gündemimizdeki en önemli, en yakıcı mesele, Filistin’de
İsrail işgalciliğinin yol açmış olduğu büyük katliamlar, büyük insani
trajediler ve bununla karşı karşıya gelme yolları ve fırsatları. Türkiye bir
devlet olarak, Türkiye’nin halkları toplumsal olarak bu saldırganlıkla başa
çıkmada Filistin halkına yardımcı olabilir mi? Görünüşe göre lafta yardımcı
oluyoruz fakat sabah oturumunda yani bu toplantıdan önceki oturumda grubumuz
adına konuşan Ayhan Bilgen’in ifade ettiği gibi, aslında elde hamasetten başka
bir şey yok ve de üstelik bu hamasetin büründüğü boyutlar itibarıyla da verilen
zararlar var. En önemli mesele, İsrail-Filistin meselesini bir din meselesi
olarak kavramak ve zalim Museviler ile mazlum Müslümanlar arasındaki bir
çatışma olarak bunu okumak; bundan daha yanlış bir şey olamaz. İki sebeple
olamaz: Birincisi, hakikaten böyle değildir. İkincisi, Filistin halkı
Müslümanlardan ibaret değildir, çok etnili bir toplumdur bütün Orta Doğu
toplumları gibi. Batı Şeria ve Doğu Kudüs’te yaşayan 3 milyon insanın yüzde
83’ünü Filistinli Araplar, yüzde 17’sini Yahudiler oluşturuyor yani Yahudiler
ile Arapların bir arada yaşadığı bir toplumdan söz ediyoruz ve bu toplumun
sadece yüzde 75’i Müslüman, yüzde 17’si Yahudi, yüzde 18’i de Hristiyan.
Dolayısıyla bir kere Filistinlilerin tamamı İsrail'in bu saldırısına maruz
kalıyorlar. Gazze’de de durum farklı değil, orada Müslüman yapı daha geniş,
yüzde 99,5’u Araplardan, bunun da yüzde 98’i Müslümanlardan oluşuyor ama bir
bütün olarak baktığımızda Filistin’in çok etnili, çok kimlikli, çok kültürlü,
çok dinli bir toplum olduğu ortada. Zaten Kudüs’ü göklere çıkarırken 3 dinin
buluştuğu bir kentten, bir ülkeden söz ediyorsak…
RUHİ ERSOY (Osmaniye) – Ölenler neden hep Müslümanlar
oluyor o zaman? Ölen niye hep Müslüman oluyor Sayın Hatip?
ERTUĞRUL KÜRKCÜ (Devamla) – Ya, sen işine bak. 
RUHİ ERSOY (Osmaniye) – İşim bu benim. 
BAŞKAN – Sayın Kürkcü, Genel Kurula hitap edin lütfen. 
Buyurun. 
ERTUĞRUL KÜRKCÜ (Devamla) – Şimdi, bu mücadele, bir
dinler mücadelesi değil, sömürgecilikle esaret altındaki milletlerin
mücadelesi. Sömürgeciliğin bir tarafında hem dini Müslüman olanlar hem de
Amerika Birleşik Devletleri’nin yanında saf tutan devletler var. Filistin’in
sömürge hâline gelmesinde hâkim Arap devletlerinin ve İslam dinine bağlılık
iddia eden yönetimlerin son derece büyük günahları olduğu gibi, aslında
İslamiyet’e bağlı olmayan, başka bir dine, başka bir itikada mensup fakat
Filistin'in bağımsızlığı için mücadele eden Araplar da vardı. Bunların arasında
Filistin Demokratik Halk Kurtuluş Cephesi lideri Nayif Havatme’yi, Filistin
Halk Kurtuluş Cephesi lideri George Habaş’ı sayabiliriz. Bu ikisi de Hristiyan
Araplardı ve İsrail saldırganlığına karşı mücadele ediyorlardı. İsrail’in
içinde de siyonizme karşı ve siyonist işgalciliğe karşı mücadele eden
demokratik güçler var. Bir bütün olarak Amerikan hâkimiyetinin ya da
emperyalist hâkimiyetin Orta Doğu’daki koçbaşı İsrail dolayısıyla ortaya çıkmış
olan bir dizi gerilimin içinde Türkiye bir ileri, bir geri rol oynadı ama
esasen hep Amerikan ekseninde durduğunu söylemek hiç de zor değil. 
O nedenle, eğer anlamlı bir şey yapılacaksa belki de
hapiste yirmi yıl yattıktan sonra serbest bırakılan Filistinli militan Samir El
Kantar’la Rakka’da yaptığım, o zaman gazeteciyken yaptığım bir söyleşide El
Kantar’ın bana aktardıklarını anlatmak isterim. Belki de o zaman Türkiye'den
Filistin’e bakıldığında, gerçekten özgürlük için mücadele edenlerin ve esasen
mücadelenin İslami kanadında yer alanların bile özlemlerine ne kadar yakın ya
da uzak olduğunu herkes görebilir. Öldürülmeden önce Kantar bana şunu -serbest
bırakıldıktan birkaç yıl sonra bir İsrail hava saldırısında öldürüldü- demişti:
“Birlik için siyonizme karşı güçlü bir ulusal program gerek. Bir program
olmadan yapılacak bütün girişimler boşuna. Direniş bizim geleneğimizde var. Bu
kültür ve geleneği canlandırmamız ve Amerika Birleşik Devletleri’ne başkaldıran
bir kurtuluş siyaseti izlememiz gerekir. Temel mesele direniş-teslimiyet
geriliminde. Halkın iradesine saygı göstermek ve Amerikan emperyalizmine ve
siyonizme karşı bir program savunmak asıl can alıcı konu.”
İşte, bütün mesele burada. Bu teslimiyet-direniş
geriliminin neresinde duruyoruz? Mesela, Adalet ve Kalkınma Partisi
hükûmetlerinin, özellikle Filistin kurtuluş hareketini Gazze ve Batı Şeria
olarak iki ayrı yönetime doğru itekleyen yarılmada bu direnişi ikiye bölen bir
hat izlediği ve burada, özellikle Gazze’de Hamas yanlısı bir tutum izleyerek
direnişin yarılmasına çok net bir biçimde hizmet ettiği apaçık ortadadır.
Nihayet Filistinliler, bu yarılmayı kendileri aşmayı başardılar. Hamas ile
Filistin Kurtuluş Örgütü, yeniden bir ortak direniş hattı kurmayı başardı ama
kendilerine bunca yıl verilen zarardan sonra. O nedenle hakikaten Filistin
halkının özgürlük ve kurtuluş mücadelesi yanında yer alacaksak, bizim o zaman,
birincisi, kurtuluşu için mücadele ettiğimiz Filistin halkının çok etnili bir
halk olduğunu bilmemiz, burada kurtuluşçu bir demokratik perspektifi
destekliyor olmamız ve nihayet bunun içerisinde aktif olarak yer almamız gerekir.
Demin bana oradan laf atan arkadaşımıza şunu
söyleyelim: Filistin’de ne olup bittiğini Türkiye’nin devrimcileri,
sosyalistleri çok iyi biliyorlar, orada şehitler verdiler. 1980’ler başında,
1970’ler sonunda orada Türkiyeli devrimciler öldürüldüler. Onların arasında
hayatını kurtarabilen, öldürülmeden yakalanan Faik Bulut arkadaşımız, çok uzun
yıllar İsrail hapishanelerinde hapis kaldı. Beyrut işgalinde Kürt devrimciler,
Beyrut’un savunulması için Filistin Kurtuluş Örgütüyle birlikte mücadele ettiler,
yüzlercesi hayatını verdi. Dolayısıyla Filistin davasının ne olduğunu biz
biliyoruz. Türkiye’nin tamamına bunu benimsetebilmek için din kardeşliği esası,
herhangi bir şeyi çözmeye yetmez. Önemli olan, emperyalizmden bağımsızlık ve…
Amerika Birleşik Devletleri-İsrail eksenindeki bütün süreçlere Orta Doğu’da
meydan okuyacak bir cesur siyasete ihtiyaç vardır ama biz bu cesur siyaseti
göremedik. Trump’ın iktidara yükselmesinden medet umulmuştu. “Trump döneminden
ümitliyiz.” diyordu Türkiye’yi yönetenler. Şimdi bu ümidin Filistin halkı için
bir kâbus hâline dönüşmüş olmasının mesuliyetini de üzerlerinde taşımıyorlar
mı? O nedenle, yapacağımız şey, her şeyden önce serinkanlı bir stratejiye sahip
olmak…
(Mikrofon otomatik cihaz tarafından kapatıldı)
ERTUĞRUL KÜRKCÜ (Devamla) – Başkanım, bitirmem için
birkaç dakika istiyorum.
BAŞKAN – Buyurun Sayın Kürkcü.
ERTUĞRUL KÜRKCÜ (Devamla) – Bunu dinsel ve etnik
bağnazlıktan uzak, bir milletin kendisini yeniden kurma, mevcut hâkimiyet
rejiminin dışına çıkarak burada bir yeni özgürlükçü paradigma içerisinde
kendini inşa etme çabasına herhangi bir karşılık beklemeden destek verecek
miyiz vermeyecek miyiz? Bunun Osmanlı’yı ihya etme, Osmanlı’nın Filistin
siyasetini ihya etme beklentileriyle bir ilgisi yoktur. Aklımızda tutalım,
sevgili arkadaşlar, Osmanlı’nın gölgesi, Arap dünyasında hiç de sevilen ve
istenilen, beklenilen bir gölge değildir. Araplar, Osmanlı hâkimiyetinden
kurtulmak için verdikleri mücadeleyi, kendi millî kimliklerinin bir parçası
sayarlar. Türkiye Cumhuriyeti, onlara özgür, demokratik, laik bir cumhuriyetin
dayanışması içerisinde yaklaştığı takdirde Filistin davasına en büyük hizmeti
yapmış olacaktır. 
Hepinizi sevgiyle ve saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Kürkcü. 
Şimdi söz sırası, Cumhuriyet Halk Partisi Grubu adına
Mersin Milletvekilimiz Sayın Aytuğ Atıcı'ya aittir. 
Buyurun Sayın Atıcı. (CHP sıralarından alkışlar)
Süreniz on dakika. 
CHP GRUBU ADINA AYTUĞ ATICI (Mersin) – Teşekkür ederim.

Sayın Başkan, değerli milletvekilleri; 554 sıra sayılı
ve çölyak hastalığıyla ilgili Meclis Araştırması Komisyonu Raporu üzerine söz
almış bulunuyorum. Halk sağlığını para kazanma hırsına kurban etmeyenleri de
saygıyla selamlıyorum. 
Değerli arkadaşlar, çölyaklıların derdine derman
olabilmek üzere bir komisyon kuruldu; milletvekillerinden öğretim üyelerine,
hastalardan doktorlara, sanayicilerden sivil toplum örgütlerine kadar herkes
çalıştı. Emeği geçen herkese teşekkür ediyorum. Yardımcı olabildiysek de ne
mutlu bize. 
Değerli arkadaşlar, çölyakla ilgili hemen hemen her şey
konuşuldu. Ben de kalan süremde milletvekilliği yaptığım süre içerisinde
ülkemizin yaşadığı acı olayları, unutulmayacak olayları sizlerle paylaşmak
istiyorum. 12 Haziran 2011 tarihinde yapılan seçimler için milletvekilliği
adaylığımı açıklarken hedefimi, duygularımı Cahit Sıtkı Tarancı'nın şu
dizeleriyle anlatmıştım:
“Memleket İsterim 
Memleket isterim
Gök mavi, dal yeşil, tarla sarı olsun;
Kuşların çiçeklerin diyarı olsun.
Memleket isterim
Ne başta dert, ne gönülde hasret olsun;
Kardeş kavgasına bir nihayet olsun.
Memleket isterim
Ne zengin fakir, ne sen ben farkı olsun;
Kış günü herkesin evi barkı olsun.
Memleket isterim
Yaşamak, sevmek gibi gönülden olsun;
Olursa bir şikâyet, ölümden olsun.” (CHP sıralarından
alkışlar)
Keşke bu dizelerdeki temenniler gerçekleşmiş
olabilseydi ve ben de bugün daha farklı bir konuşma yapabilseydim.
Bugün, Mersin halkının bana verdiği vekâleti yedi
yıldır şerefle, onurla taşıyarak; yine, maalesef, aynı dizeleri tekrar ederek
ve bu hasretle milletvekilliğimi noktalıyorum. Keşke daha güzel şiirler
okuyabilseydim sizlere. 
Evet, neler oldu bu süre içerisinde? Çok acı
çektiğimiz, bize çok acı çektirdiğiniz, milletimizin unutamadığı olaylar.
Örneğin, Adana Aladağ yurt yangınını unutamadık; çok acı çektik o zaman, çok.
Sizler bilerek, isteyerek yurt yapmadığınız için evlatlarımızı götürdünüz,
tarikatlara, cemaatlere teslim ettiniz ve oradaki ihmaller yüzünden
yavrularımız yandı; 12 ölü, unutabilir miyiz? 
Unutamadığımız başka bir olay: Karaman’da Ensar Vakfına
ait yurtlarda cinsel istismara uğrayan çocuklarımız. Çok acı çektik, hele hele
“Bir kereden bir şey olmaz.” dendiği zaman ciğerimiz yandı; unutamıyoruz.
Üstelik de bunu söyleyen, bir AKP bakanıydı. Ne hâle getirdiniz bizi, unutabilir
miyiz?
Soma, 301 ölüm. 
Ermenek; 18 işçi yaşamını yitirdi. Orada Ayşe teyzenin,
Recep amcanın çığlıklarını; madendeki su baskınında yaşamını yitiren oğlunu
“Oğlum yüzme bilmezdi, suyun içinde ne yaptı?” diye arayan ve çığlıklarını
söyleyen Ayşe teyzeyi unutmak mümkün mü? Ne acılar yaşattınız Türkiye’ye. 
Zonguldak’ta Karadon Maden Ocağında 30 işçinin cesedine
yirmi sekiz gün sonra ulaşıldı. Recep Tayyip Erdoğan “Bu, mesleğin kaderinde
var.” dedi. Ne kadar acı çektik. Yine, Çalışma ve Sosyal Güvenlik Bakanı “Güzel
öldüler.” diyerek ciğerimizi yaktı. Çok acı çektik sizin yüzünüzden.
Bir başka olay: Dilek Özpınar olayı. Bakanın, eline
para tutuşturmaya çalıştığı, kanser hastası, üniversite öğrencisi çocuk. “Ben
dilenci değilim. İnsanlık ölmüş.” diye çığlık attığında âdeta bize
küfrediyordu.
Özgecan’ın katledilişiyle noktalanan, bir türlü bitmek
bilmeyen kadın cinayetlerini yine sizin döneminizde çok ama çok acı bir şekilde
yaşadık. 
Âdeta barış elçisiydi Tahir Elçi, yine sizin
döneminizde ve politikalarınızın yanlışlığı nedeniyle katledildi. Çok acı
çektik. 
Şırnak Silopi’de sokağa çıkma yasağı ilan ettiniz ve
cesedi yedi gün yerde bekletilen Taybet ananın görüntüleri hâlâ gözümüzün
önünde. Bu millete çok acı çektirdiniz.
17-25 Aralık yolsuzluk olaylarında Rıza Zarrab-bakanlar
ilişkileri, sıfırlanan paralar nedeniyle, Yüce Divana gönderilmeyen
bakanlarınız nedeniyle bu millet çok acı çekti. Unutamıyoruz o günleri, çok acı
çektik.
Meclisin önünde kendini yakan vatandaşın görüntüleri
hâlâ gözlerimin önünde, hâlâ. Çok acı çektirdiniz. 
Tayyip Erdoğan’ın “iki ayyaş” söylemi, AKP’liler dâhil
bütün Türkiye'ye büyük acı çektirdi.
Başbakan Davutoğlu’nun “öfkeli bir avuç Sünni genç”
diyerek IŞİD’e sahip çıktığı günler ciğerimiz yanmıştı, yüreğimiz yanmıştı, çok
yaktınız.
Aysel Tuğluk’un annesinin cenazesine yapılan faşist
saldırılar yine sizin döneminizde oldu. Çok acı çektik, çok.
Öldürülen, şiddete uğrayan sağlıkçılar, hekimler sizin
döneminizde oldu, daha önce hiç olmamıştı. Yine, Türkiye'ye çok ama çok acı
verdiniz. 
Şehit cenazelerine gitmek bizi mahvediyordu. Sık sık
şehit cenazelerine giderek o çığlıkları duymak hepimizi mahvediyordu, acılara
gark ediyordu; siz yaptınız, sizin döneminizde oldu. 
“Akkuyu’ya, Sinop’a nükleer santral yapacağız.” diye
inat ederek bütün Türkiye’ye acı çektirdiniz. 
Suriye’den ve savaştan kaçarak ülkemize sığınan 4
milyonu aşkın insan nedeniyle Türkiye çok büyük acılar çekti, çok büyük acılar
çekti.
Ataması yapılamayan öğretmenler, sağlıkçılar sizin
döneminizde çok acı çekti; bunları unutamıyor Türkiye, unutamayacak. 
Artvin Hopa’da polisin sıktığı biber gazı nedeniyle
yaşamını yitiren Metin Lokumcu’yu unutmak mümkün mü? 
Hele o IŞİD canavarlarının askerlerimizi yakması, hâlâ
sizin yüreğinizi sızlatmıyor mu? 
Bakın, neler yaptınız -daha sayacağım çok şey vardı-
sadece yedi yıl içerisinde, on altı yılınızı saymıyorum; ben milletvekili
olduktan sonra neler yaptınız bu ülkeye! 
Tarsus’taki esrarengiz kazıyla milletin gözü önünde her
şeyi gizleyerek, millet “Acaba, buradan ne götürüldü?” diye, devleti küçük
düşürecek işler yaptığınızı hâlâ unutmadı. 
Peki, bedeni kıyıya vuran Aylan bebeği unutmak mümkün
müydü acaba? Camları kırık evde yaşayan ve kırk günlükken zatürreden yaşamını
yitiren Ayaz bebek, Van’da cenazesi çuval içinde taşınan Muharrem bebek;
Adana’da çocuğunu ısıtmak için saç kurutma makinesini kardeşine verdikten sonra
intihar eden anneyi unutmak mümkün mü? Ne kadar acı bıraktınız geride ya! Ne
kadar acı çektirdiniz bu ülkeye farkında mısınız? Konuşurken bile, anlatırken
bile bu acıları tekrar yaşıyorum.
Çocuk cezaevlerinde yaptıklarınız, o cezaevlerinde
yaşamını yitiren, tecavüze uğrayan çocuklar… Hepsi sizin döneminizde oldu.
Bütün bunlar bu kürsüden haykırıldı “yapmayın” denildi, dinlemediniz.
Terörün katlettiği Aybüke ve Necmettin öğretmeni,
Ergenekon davasında, Balyoz davasında ölenleri, içeri atılanları, hayatı
kararanları unutmak mümkün mü? Ne kadar çok acı çektirdiniz bize. 
Evlatlarımızın sorularını çaldırdınız; onlara göz
yumdunuz, onlarla iş birliği yaptınız. İlkokuldan üniversiteye kadar herkesin
sorusu çalındı. Ne kadar acı çekti çocuklarımız, ne kadar acı çektiler. 
Her seçim dönemi İŞ-KUR’u AKP ofisi gibi kullandınız ve
pek çok insanı işe aldınız, alınamayanlara acı çektirdiniz; seçim bitti
insanları kapının önüne koydunuz, yine acı çektirdiniz. 
Mavi Marmara olayı sizin döneminizde yaşandı ve sus
payı olarak 20 milyon doları aldınız, o cesetlerin üstüne örttünüz. Hiç
utanmadınız mı? Hiç acı çekmediniz mi? Bugün Kudüs’te yaşananlar, acaba buradan
alınan güçle, acaba alınan Yahudi cesaret madalyası nedeniyle olmadı mı?
Bunları unutacak mı bu ülke? Bunları bize yaşattınız, çok acı çektirdiniz. 
Yunanistan geldi, adalarımızı işgal etti, Yunan
bayrağını dikti. Gözümüzün önünde bize acı çektirdiniz. Bütün Türkiye'ye acı
çektirdiniz. Bakın, hiç ırk, din ayrımı da gözetmediniz bu durumda. 
Gezi olayları sizin döneminizde oldu. Ali İsmail
Korkmaz'ı, Ahmet Atakan’ı unutmak mümkün mü? Berkin Elvan’ı, Ethem Sarısülük’ü,
Mehmet Ayvalıtaş’ı, Medeni Yıldırım'ı, Hasan Ferit Gedik’i unutmayacak bu ülke,
Denizleri unutmadığı gibi. Bakın, neler bıraktınız geride? Gidiyorsunuz ama
geride bıraktıklarınızı onarmamız çok çok zor olacak, gerçekten çok zor olacak.

Bütün bunların üzerine FETÖ'yle -size göre o dönemde
Fetullahçı hareketle- yaptığınız anlaşmalar neticesinde…
(Mikrofon otomatik cihaz tarafından kapatıldı)
BAŞKAN - Buyurun Sayın Atıcı. 
AYTUĞ ATICI (Devamla) - …bu iş birlikleri bize 15
Temmuzu doğurdu. Bu 15 Temmuzda hiç parmağınız yok mu, suçunuz yok mu? Ülkeyi
bu duruma getirmekte hiç kendinizi suçlu hissetmiyor musunuz? Ne kadar acı
çekti insanlar, hâlâ acı çekiyorlar. Bunu unutmak mümkün mü? Yetmedi, 20 Temmuz
darbesi yaptınız, olağanüstü hâl ilan ettiniz. Hâlâ insanlar acı çekiyorlar,
hâlâ. O kadar çok acı bıraktınız ki geriye. 
Nuriye ve Semih’in açlık grevleri, ölüm oruçları hâlâ
gözümüzün önünde. 
Ankara Garındaki patlama sizin döneminizde oldu. Kim
yaptı arkadaşlar? Yurt dışından mı gelip yaptılar? Sizin döneminizde oldu. Ne
oldu, Roboski’de istihbaratınız neredeydi? Benim devletimin istihbaratı o
insanlar ölürken neredeydi? Suruç'ta, Reyhanlı’da ölenlerin acılarını hâlâ
yüreğinizde hissetmiyor musunuz, hâlâ hissetmiyor musunuz? 7 Haziran
seçimlerinden sonra ülkemiz kan gölüne döndüğünde hiç vicdanınız sızlamadı mı?
Hiç gözünüzün yaşı akmadı mı? Hiç acı çekmediniz mi? Çok acı bıraktınız.
Milliyetçiliği ayaklar altına aldınız, acı çektirdiniz.
(Mikrofon otomatik cihaz tarafından kapatıldı) 
AYTUĞ ATICI (Devamla) – Son bir dakika Başkanım.
BAŞKAN – Buyurun Sayın Atıcı.
AYTUĞ ATICI (Devamla) – Masum Kürt halkına açılım
sürecini yaşattınız ve onları kahrettiniz.
“Sağlıkta Dönüşüm Programı” dediniz, Türkiye’ye bıçak
parasını getirdiniz. Yani o kadar acı bıraktınız ki, o kadar çok unutulmayacak
kötü şey bıraktınız ki bu ülkeye, saymakla bitiremiyorum; şehir hastanelerini,
özelleştirmeleri saymakla bitiremiyorum.
FETÖ bahanesiyle dağıttığınız yuvalar, milletin
iradesini yok sayarak içeri attığınız milletvekilleri, kayyum atadığınız
belediyeler... Ya ne kadar acı bıraktınız! Ekonomik olarak da öyle. Ben
milletvekili olduğumda yedi yıl önce dolar 1 lira 57 kuruş iken bugün 4 lira 40
kuruş, avro 2,25 iken bugün 5,22. 
Tüm bu karamsar tablonun üzerine bir “adalet yürüyüşü”
gerçekleştirdik ve umut oldu Türkiye’ye. 24 Haziranda sadece İzmir’in değil,
tüm Türkiye’nin dağlarında çiçekler açacak, tüm Türkiye’nin. 
Beni üç dönem milletvekili seçen Mersin halkına da
şükranlarımı sunuyorum. 
Allah’a ısmarladık. (CHP ve HDP sıralarından alkışlar) 
BAŞKAN – Teşekkür ederim Sayın Atıcı.
Sayın Atıcı, biz de Parlamento çalışmalarına verdiğiniz
katkı ve destekten dolayı çok teşekkür ediyoruz, bundan sonraki yaşamınızda
başarılar diliyoruz.
MEHMET NACİ BOSTANCI (Amasya) – 60’a göre bir...
BAŞKAN – Buyurun Sayın Bostancı.
VI.- AÇIKLAMALAR (Devam)
27.- Amasya Milletvekili Mehmet Naci Bostancı’nın, Mersin
Milletvekili Aytuğ Atıcı’nın 554 sıra sayılı Meclis Araştırması Komisyonu
Raporu üzerinde CHP Grubu adına yaptığı konuşmasındaki bazı ifadelerine ilişkin
açıklaması
MEHMET NACİ BOSTANCI (Amasya) – Sayın Başkanım, Sayın
Atıcı bir karar vermiş, anladığım kadarıyla milletvekilliğini bırakıyor. Bundan
sonraki hayatında kendisine başarılar diliyoruz.
Burada yapmış olduğu konuşma, görev yaptığı yedi yıl
içerisinde her bir başlığa ilişkin, siyasetin üzerine son derece zengin tartışmalar
yaptığı, birçok söz söylediği, karşılıklı tezlerin dile getirildiği konular.
Bunları alıp böyle birer cümlelik suçlayıcı bir senaryonun akış mantığı
içerisinde takdim etmek ve bol miktarda “acı çektirdiniz” söylemiyle bir imaj
oluşturmaya çalışmak, bence doğru ve tutarlı bir siyasal dil değil. Sanırım acı
verici ve üzücü olan, yedi yıllık tecrübeden sonra, bir sayın milletvekilinin
çıkıp nihai konuşmasını böyle yapmasıdır. 
Teşekkür ediyorum. 
BAŞKAN – Teşekkür ediyorum Sayın Bostancı. 
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Komisyonlardan Gelen Diğer İşler (Devam)
1.- Çölyak Hastalığının Teşhis Aşamasının, Sebeplerinin,
Sonuçlarının ve Bu Hastalığa Maruz Kalanlara Sağlanabilecek Yardımların
Araştırılarak Alınması Gereken Önlemlerin Belirlenmesine İlişkin Kurulan Meclis
Araştırması Komisyonu Raporu (S. Sayısı: 554) (Devam)
BAŞKAN - Şimdi, söz sırası, Adalet ve Kalkınma Partisi
Grubu adına Kayseri Milletvekilimiz Sayın İsmail Tamer’e aittir. 
Buyurun Sayın Tamer. (AK PARTİ sıralarından alkışlar) 
Süreniz on dakika. 
AK PARTİ GRUBU ADINA İSMAİL TAMER (Kayseri) – Teşekkür
ediyorum Değerli Başkanım. 
Sayın Başkan, değerli milletvekili arkadaşlarım; çölyak
hastalığının teşhisini, teşhis aşamasını, sebeplerini, sonuçlarını ve bu
hastalığa maruz kalanlara sağlanabilecek yardımları araştırarak alınması
gereken önlemlerin belirlenmesiyle ilgili Çölyak Komisyonu olarak
görüşlerimizi, raporumuzu sunmak istiyorum. 
Hepinizi saygı ve sevgilerimle selamlıyorum. 
Ancak, konuşmama başlamadan önce, dün İsrail’in
terörüne kurban verdiğimiz Gazzeli, Filistinli şehitlerimizi rahmetle anıyorum.
Yaralanan Filistinli kardeşlerimize acil şifalar diliyorum. Hep bir ağızdan bu
insanlık dramını, bu soykırımı lanetliyoruz.
Kudüs aslında bugün bir Ankara’dır, İstanbul’dur,
Türkiye’nin her yeridir. Yine Kudüs, bugün artık tüm İslam ülkelerinin bir
başkentidir. 3 semavi din için kutsal olan Kudüs, biz Müslümanların ilk
kıblesidir. Mescid-i Aksa’nın bulunduğu, Peygamber Efendimiz Hazreti Muhammed
Mustafa (SAV)’ın miraca yükseldiği yerdir. Filistin, yıllardır güçlüklerin
içerisinde boğuşan gerçek bir vatandır.
Amerika Birleşik Devletleri, büyükelçiliğini Tel
Aviv’den Kudüs’e taşıyarak, uluslararası hukukun en temel ilkelerini,
uluslararası toplum iradesini, tarihî ve sosyal gerçekleri hiçe sayan tutumunu
sürdürmeyi tercih etmiştir. Amerika Birleşik Devletleri, bu adımı atarak
çözümün değil, problemin bir parçası olmuştur. Orta Doğu’ya barış değil, kanı
getirmiştir. İnsanlığın hak, adalet ve hakkaniyet şuuruyla bağdaşmayan bu
adımıyla tüm ilgili Birleşmiş Miletler kararlarını dahi hiçe sayarak bu adımı
atmıştır. Bu uygulamasıyla gerçekten, barışı istediğini defalarca kanıtlayan
Filistin’i cezalandırmıştır; Filistin halkının yüzlerce yıllık vatan topraklarını
işgal eden, abluka ve yasa dışı yerleşimlerle iki devletli çözüme yönelik
taahhütlerini çiğneyen, bizzat imkânsız hâle getirmeye çalışan İsrail
Hükûmetini de ayrıca ödüllendirmiştir. Ne tarih ne de insanlık vicdanı,
Filistinli kardeşlerimize yapılan haksızlıkları asla affetmeyecektir. Çözüm,
Filistin Devleti’nin 1967 yılı sınırları dâhilinde başkentinin Doğu Kudüs
olarak şekillenmesiyle mümkün olacaktır diyorum. 
Ayrıca ramazanışerifinizi kutlamak istiyorum.
Memleketimize ve İslam alemine hayırlar getirmesini temenni ediyorum. 
10 ila 16 Mayıs, Engelliler Haftası’ydı. Engelli
kardeşlerimizi de buradan kutluyorum. 
Yine, 12 Mayıs Hemşireler Günü’nü de bir doktor olarak,
bir sağlıkçı olarak ayrıca kutlamak istiyorum, tebrik ediyorum. 
Değerli arkadaşlar, çölyak hastalığını değerli
arkadaşlarım benden önce ifade ettiler. Aslında geniş olarak bahsetmeyeceğim
ama başta Ahmet Bey kardeşimin –kendisine teşekkür ediyorum- ilk önergesi, daha
sonra da, 4 partinin vermiş olduğu partilerüstü önergeyle Komisyonumuz, 16
Haziranda kurulmuş oldu ve 19 Aralığa kadar da çalışmış oldu. Tabii,
biliyorsunuz bu zaman zarfında özellikle temmuz ayında Meclisin tatile
girmesiyle çalışmalarımız bir kesintiye uğramıştı, 1 Ekim tarihiyle tekrar
çalışmalarımıza başlamış olduk. 
Yine, bu Komisyon çalışmalarında 9 toplantı yaptık,
Komisyonda 33 kişiyi dinlemiş olduk. Ayrıca 3 tane ilimize giderek oradaki
hastalarımızı ve çölyaklı hasta aileleriyle beraber onların problemlerini
dinleyip notlarımızı aldık. Komisyona 1 tane sunulan önerge var. 6 uzman
görevlendirildi, 7 tane de bilgi talebi oldu. Şanlıurfa, Bursa ve Kayseri’de de
çalışmalarımızı devam ettirdik. 
Sonuçta, tabii, Komisyonumuzun hazırlamış olduğu
çölyaklı hastaların problemleriyle ilgili bu raporu üç bölüm hâlinde hazırladık.
Birinci bölümde taslak raporun hazırlanması vardı. Birinci bölüm, çölyak
hastalığı hakkında genel tıbbi bilgileri ihtiva etmektedir. Tanım, teşhis ve
tedavi amaç ve şekillerini burada belirledik. İkinci bölüm de çölyak
hastalarının ve hasta yakınlarının sorunlarına sağlanabilecek yardımları ihtiva
etmektedir. Bölüm içeriğinde ayrıca sağlık hizmetlerine erişim, uygun gıdaya
erişim, mevcut ve öngörülen sosyal yardım ve destekler, hastalarla ilgili
yapılan çalışmalarımızın başlangıcı idi. Üçüncü bölüm ise sorunlar ve çözüm
önerilerini ihtiva etmektedir.
Değerli arkadaşlar, çölyakı ben kısaca -değerli doktor
arkadaşım ifade etti ama- şöyle ifade edeceğim: Çölyak, daha çok, buğday, yulaf
ve çavdar gibi gıdalardaki “glüten” denilen bir proteinin vücuda alerji
yapmasıyla ortaya çıkan bir hastalık şekli yani ince bağırsaklarda ve sindirim
sistemlerinde hastalık yapıyor. Biliyorsunuz, gıdalar, insan vücudunda ince
bağırsakta sindirilir. Hastalık, bu glütenin ince bağırsaklardaki emilimini
sağlayan “villus” denilen o organları yok etmesiyle ortaya çıkıyor. Yok edince
ince bağırsak boru şekline geliyor, gıdalar alındığı zaman da direkt gitmesiyle
ishaller meydana geliyor. Zaten emilim az olduğu için, pek çok emilim eksikliği
olan… Burada, demir de buradan emiliyor. Biliyorsunuz, özellikle aneminin temel
maddesi olan demir, emilemediği zaman anemiye neden oluyor, zayıflıklar ortaya
çıkıyor, halsizlikler ortaya çıkıyor, pek çok şey bu şekilde gidiyor;
kesinlikle bir tedavisi, ilaç tedavisi yok. Nedir tedavisi? Glütenli gıdaların
vücuttan uzaklaştırılmasıyla bunun tedavisi yapılmış oluyor. İşte, burada
“immünoglobulin A” dediğimiz bir serolojik testte önce şüpheleniyoruz,
gastroenteroloji uzmanı vasıtasıyla ince bağırsaktan alınan biyopsiyle,
şüphelendiğimiz vakaların kesin teşhisi konulmuş oluyor. İşte, burada en önemli
şey: Glüteni bu hastaların vücudundan uzaklaştırmakla hastaları tedavi etmiş
oluyoruz. 
Şimdi, Türkiye'ye baktığımız zaman, glütenli gıdaların
Türkiye’de üretilmesiyle ilgili yapmış olduğumuz çalışmalarda büyük problemler
vardı. İşte bunları ortadan kaldırmak için hem Tarım Bakanlığı hem diğer ilgili
bakanlıklarla pek çok çalışmalar yaptık. 
Ben, özellikle yapmış olduğumuz rapor ve eksiklikleri
şu şekilde ifade edebilirim: Özellikle çölyaklı hastalara her yıl hastanelerden
sağlık raporu istiyorduk, işte bunu ortadan kaldırdık, üç yıla çıkarttık. Sonra
bir şey daha yaptık. Önceden tam heyet raporu geçerliyken sadece
gastrointestinal uzmanının, gastroenteroloğun vereceği tek hekim raporunu da
burada kabul ettik ki hastalar tarafından da son derece olumlu karşılandığını
ifade etmek istiyorum. 
Daha sonra Sağlık Bakanlığıyla görüşmelerimiz oldu.
Hekimlerin eğitiminde ve özellikle çölyaka dikkat çekilmesinde farkındalığın
artırılmasıyla ilgili çalışmaların yapılması gerektiğini, aile hekimlerinin
eğitilmesi gerektiğini ifade ettik. Gastroenterolog sayısının Türkiye’de genel
anlamda azlığını hep biliyoruz. Bunların sayısının artırılmasıyla ilgili
çalışmalarımız oldu. Otoimmün ve diğer metabolik hastalıklara da bunun yanında
önem verilmesini ifade ettik. Yine diyetisyenler, eczacılar, doktorların
bilinçli bir şekilde yapmasını sağladık. Ayrıca yeni teşhis konulan hastalara
psikolojik desteğin önemli olduğunu ifade ettik ve psikolojik destek
verilmesini sağladık. Veri tabanının oluşturulmasını sağladık.
Millî Eğitim Bakanlığıyla da önemli görüşmelerimiz
oldu. Okullarda eğitimlerde çölyak hastalarının daha etkili bir şekilde
öğretilmesini sağlayacak biçimde müfredata konulmasını sağlamış olduk. Yine
okul kantinlerinde çölyaklı hastaların, yemeklerini yiyebileceği özel yerlerin
hazırlanmasının oluşmasını sağladık. Ayrıca çölyak hastalığında çölyakın bir
hastalık değil, yaşam biçimi olduğunu, daha çocuklarda ilkokuldan başlayıp tüm
eğitim kurumlarında bunun verilmesi gerektiğini ifade ettik. Yine çölyaklı
çocuğun tüm eğitim kurumlarında rahat bir şekilde eğitilmesini sağlayacak
tedbirlerin alınması için gerekli önlemlerin alınmasını sağladık. 
Gıda, Tarım ve Hayvancılık Bakanlığıyla çok geniş
çalışmalarımız söz konusu oldu. Glütensiz ürünlerin zenginleştirilmesini,
üretim alanının oluşturulmasını, ölçek ekonomisinin geliştirilmesini sağladık.
Kinoa, karabuğday ve amarant gibi bu glütensiz gıdaların, özelikle buğdayların
üretilmesi için AR-GE çalışmalarını, hatta onların desteklenmesi için gerekli
işlemlerin yapılmasını sağladık. Biliyorsunuz, glütensiz gıdaların Türkiye’de
üretimi azdı ama son yıllarda çok aşırı bir şekilde bu sanayinin gelişmesini
müşahede etmiş olduk, o da çok mutluluk verdi. 
Değerli arkadaşlar, aslında sayabileceğimiz çok şey var
ama zaten raporumuzu hazırladık. 
(Mikrofon otomatik cihaz tarafından kapatıldı) 
İSMAİL TAMER (Devamla) – Bir dakikalık daha zaman
istiyorum Değerli Başkanım. 
BAŞKAN – Buyurun Sayın Tamer. 
İSMAİL TAMER (Devamla) – Değerli arkadaşlar, bu
çalışmalarımız esnasında bize yardımcı olan değerli milletvekili arkadaşlarıma
-aynı zamanda tüm Komisyon üyelerimiz ve Komisyona yardım eden uzmanlarımız
dâhil olmak üzere konuşuyorum- Değerli Meclis Başkanımız İsmail Kahraman Bey
dâhil tüm emeği geçenlere teşekkür ediyorum. 
Bir teşekkürüm de esas burada, Komisyonumuzu, her
çalışmamızı takip eden çölyak dernek başkanlarına teşekkür etmek istiyorum.
Çölyaklı hastaların dernek başkanları büyük bir özveriyle gelerek her
toplantımıza girdi ve onlar burada bizzat, bire bir yaşadıkları problemleri
ifade ederek bize çok yardımcı oldular. 
Yapmış olduğumuz çalışmanın çölyak hastalarına faydalar
getirmesini temenni ediyorum, hepinize saygılar sunuyorum, kalın sağlıcakla
diyorum, hayırlı günler diliyorum. (AK PARTİ sıralarından alkışlar) 
BAŞKAN – Teşekkür ederim Sayın Tamer. 
Sayın milletvekilleri, çölyak hastalığının teşhis
aşamasının, sebeplerinin, sonuçlarının ve bu hastalığa maruz kalanlara
sağlanabilecek yardımların araştırılarak alınması gereken önlemlerin
belirlenmesine ilişkin Anayasa’nın 98’inci, İç Tüzük’ün 104 ve 105’inci
maddeleri uyarınca kurulmuş bulunan Meclis araştırması komisyonu raporu
üzerindeki genel görüşmeler tamamlanmıştır. 
Sayın milletvekilleri, şimdi, 2’nci sırada yer alan
Yurtdışına Kaçırılan Kültür Varlıklarımızın Belirlenerek İadelerinin Sağlanması
ve Mevcut Kültür Varlıklarımızın Korunması İçin Alınması Gereken Tedbirlerin
Belirlenmesi Maksadıyla Anayasa’nın 98’inci, İç Tüzük’ün 104 ve 105’inci
maddeleri uyarınca Kurulan Meclis Araştırması Komisyonu Raporu üzerindeki genel
görüşmelere başlıyoruz. 
2.- Yurtdışına Kaçırılan Kültür Varlıklarımızın Belirlenerek
İadelerinin Sağlanması ve Mevcut Kültür Varlıklarımızın Korunması İçin Alınması
Gereken Tedbirlerin Belirlenmesi Maksadıyla Kurulan Meclis Araştırması
Komisyonu Raporu (S. Sayısı: 555) (x)(xx)
BAŞKAN – Komisyon? Yerinde. 
Hükûmet? Yerinde. 
Komisyon Raporu 555 sıra sayısıyla bastırılıp
dağıtılmıştır. 
Kültür varlıklarını araştırma komisyonu raporu
üzerindeki söz talepleri: Gruplar adına, Milliyetçi Hareket Partisi Grubu adına
Osmaniye Milletvekilimiz Sayın Ruhi Ersoy, Halkların Demokratik Partisi Grubu
adına Hakkâri Milletvekilimiz Sayın Nihat Akdoğan, Cumhuriyet Halk Partisi
Grubu adına Mersin Milletvekilimiz Sayın Serdal Kuyucuoğlu, Adalet ve Kalkınma
Partisi Grubu adına Sakarya Milletvekilimiz Sayın Mustafa İsen. 
Şimdi, ilk söz Milliyetçi Hareket Partisi Grubu adına
Osmaniye Milletvekilimiz Sayın Ruhi Ersoy’a aittir. 
Buyurun Sayın Ersoy. (MHP ve AK PARTİ sıralarından
alkışlar)
Süreniz on dakika. 
MHP GRUBU ADINA RUHİ ERSOY (Osmaniye) – Çok Değerli
Başkanım, saygıdeğer milletvekilleri; adı geçen raporla ilgili Komisyonda parti
grubumuz adına Komisyon üyesi olarak görev yaptım. Yurt dışına kaçırılan
kültürel varlıkların tespiti, ülkemize kazandırılması, bunların korunmasına
dair neler yapabiliriz diye, toplumsal bir farkındalık, yasalardaki eksiklik ve
özellikle dış politikada siyasal ilişkilerin dışında kültürel diplomasinin de
yerinin ne olabileceğine dair tüm siyasi partilerin ortak kabulüyle kurulan bir
Komisyon, çok verimli bir çalışma yaptı. Bu yapılan çalışmalarda katkı veren
tüm siyasi partilerin değerli üyelerine ve Komisyon Başkanı Profesör Mustafa
İsen Bey’e öncelikle teşekkür ederek sözlerime başlamak istiyorum. 
İnsan türü, yeryüzü serüveni içerisinde tabiatla
yüzleşip çeşitli etkileşim içerisine girer ve kendisini var etme ve tabiat ile
insan arasındaki ilişkinin neticesinde sığınabilme, var olabilme için birtakım
değerler üretir. Somut anlamda ürettiği değerler, temel ihtiyaçlar
hiyerarşisine göre, insanlığın gelişim evresine göre kültürel varlıkları temel
ihtiyaçlara göre şekillendirir ama eş zamanlı olarak da kültürel pratikler
somut olmayan kültürel varlıklar olarak devam eder. Kadim medeniyetlerin
içerisindeki ilk evrelerinde, özellikle mitoloji döneminde, destan döneminde
maddi ve manevi kültürler bir arada var olurlar. Aslında bunlar aynı zamanda
insanlığın hayatı anlama ve kavrama süreciyle beraber Yaradan ile kendi
arasındaki ilişkiler içerisinde dini tanıma ve yaratıcıyla olan münasebeti
kavrama noktasında da o sözel bellek insanı var eder. Bütün bunların gelişim
evresi insanlığın yeryüzü serüveninde hepimizin malumu olduğu aşamalardan
geçtikten sonra modern zamana doğru gelir ve kentleşmeyle beraber modern zaman
bu kez tekrar postmodern bir evreyle geçmişe dönüp ne olup bittiğini anlamaya
ve kendi kültürel mirasıyla kendine yeni bir gelecek kurmaya çalışır. Yani
bağını kopartarak, zincirin halkasını çıkartarak var olamayacağını idrak eder.
Her ne kadar modern hayat yalnızlığı, bireyselleşmeyi, tekdüze hayatı dayatsa
da bir adım sonra yalnızlığın ve bireyselleşmenin hayatı anlamsızlaştırdığı
gerçeği ortaya çıkar ve insanın kendi medeniyetine ya da insanlığın diğer
medeniyetlerine dair ilgisi artar ve burada farkındalık düzeyine göre,
insanlığın ortak aklının ve birikiminin neticesinde neler yapıp ettiğine dair
sorgularını artırarak anlama süreci başlar. İşte bu anlama süreci başladıktan
sonra bu öğrenme ve anlamayı hayatın değişik alanlarına eğitimin bir parçası
olarak koyan toplumlar gelişmiş düzeydeki toplumlar olarak değerlendirilir. 
Bizde de tarihî eserlere bakış açısı hususunda, tarihî
eserlere birinci derecede nasıl kıymet bilinmez diye bakılıyor. Savaş
hâllerinde, o ülkede bir olağanüstülük varsa, savaş durumu varsa ve devlet onu
koruyamıyorsa o tarihî eserler kaçırılır, götürülür, farkında olanlar
tarafından ticareti yapılır veya bu manada yeteri kadar ekonomik varlığı yok ve
iflas etmişse bir ülke, müflis durumdaysa tarihî eserlerini satar ve var olmaya
çalışır. Yani kendi çeyiz sandığını satan ya da satmak zorunda kalan bir gelin
kızımızın durumu gibi bir durumdur bu aynı zamanda. Diğer tarafta, üçüncü bir
unsur olarak da yeteri kadar eğitim düzeyi olmayan, şuurlu olmayan toplumlar bu
noktada eserlerine sahip çıkmazlar.
Şimdi, bunların üçünü, üç soruyu bir arada
değerlendirdiğimizde “Biz Türkiye olarak neredeyiz?” sorusunu biz Komisyonda
sorarak işe başladık ve çok şükür, Türkiye Cumhuriyeti devletinin kendi
medeniyetinin, birikiminin farkında olan eğitimli bir kitlesinin olduğu ve bu
eğitimli kitlesinin de toplumda farkındalık oluşturmak gibi bir mecburiyetinin
ortaya çıktığı ya da mecburiyetinin var olduğu prensibinden hareketle, bu
Komisyon kuruluş gerekçeleriyle tüm siyasi partiler tarafından da kabul gördü.
İnanıyorum, Komisyon raporumuzun raportörü ve Komisyon Başkanı yapılan iş ve
eylemlerin kronolojisini birazdan takdim edeceği için onları sunmak
istemiyorum. Bizim yurt içinde ve yurt dışındaki temaslarımız hem Komisyon
üyeleri olarak bizlere çok önemli farkındalıklar kazandırdı hem de birtakım
yasaların, yönetmeliklerin, kamu bürokrasisindeki ihmal edilen konuların
yerinde fark edilerek çözümüne dair, anlık problem çözmeye dair işler
oluşturdu.
Bir de bizim Mecliste yaptığımız Komisyon çalışmalarının
-bilumum komisyonlar için geçerli- sadece akademik anlamda yapılan tezler gibi
ortaya çıkartılarak “İşte, bu, raporumuz bizim.” diyerek burada bırakılmaması
gerekiyor. Bundan hareketle biz de Komisyon üyesi olarak, Komisyon Başkanımızın
da takdirleriyle bunun toplumsal farkındalığı konusunda gerek basın
toplantısıyla gerekse Komisyona gelip bilgi veren ve iş birliği içerisinde
olduğumuz kamu görevlileri ya da sivil alandan gelen katkı verenlere de
Komisyon raporumuzun tekrar iadesi ve işe koşulması, üretilenlerin rafta
kalmayıp hizmete ve eyleme konulması konusunda da birtakım planlamalar yaptık.
Bu çalışmanın sadece raflarda kalacak bir çalışma olmayacağını bugünden ifade
etmiş olabilirim.
Değerli milletvekilleri, aziz arkadaşlar; bu
değerlendirmeler, temel tespitler ve öneriler ötesinde, bugün yoğun bir şekilde
gündemde olan, insanlığın ortak bir gündemi olmasını arzu ettiğimiz ama İslam
dünyasının yoğun bir gündemi olan Kudüs meselesi, Filistin meselesi ve
özellikle elçiliğin başkent olarak Kudüs’e taşınıyor olmasına dair -Amerika
Birleşik Devletleri’nin CEO’su diyoruz- Amerika Birleşik Devletleri’nin başkan
aklından çok uzak bir CEO’sunun Twitter kuşuyla gündem oluşturmaya çalıştığı ve
dünyanın aklıyla dalga geçtiği politikalarının sonrasında bazı tartışmaların,
artık bir ölüm mekanizmasına dönüşen İsrail askerlerinin karşısında o
Filistinli Müslümanların tutumlarının tartışma konusu yapılması. Biz bu konuda,
insanlığın karşısında işlenen bu cinayetleri, insanlığın karşısında işlenen bu
zulmü lanetliyoruz, kınıyoruz. Kınamanın ötesinde de bu meseleye bakarken bu
anlamda İsrail devletinin, kuruluşundan bu tarafa, terörü referans alan ve
uluslararası hukuku tanımayan bir terörist devlet işlemi yaptığının ve yaparken
de bu işi dinî saiklerle, arzımevut anlayışıyla yaptığının, yeryüzünde Yahudi
anlayışını hâkim kılma anlayışıyla ve dini ideolojileştirerek yapmaya
çalıştığının farkındayız ama bu arada şunu da fark ediyoruz: Yahudi devletinin,
İsrailiyat’ın içerisinde çok daha sağduyulu vatandaş özelindeki Yahudilerin de
bu politikalardan rahatsız oldukları kanaatindeyiz. 
Burada yapılan konuşmalarda “Filistin halkları”
ifadesinin içerisindeki dinî ve etnik kültürel çeşitliliklere elbette ki saygı
duyuyoruz. Bu manada, Filistin’e bakarken de Filistin halkının var olma
mücadelesini insanlığın mücadelesi ya da kendi özgürlüklerinin mücadelesi gibi
gören insanlar olabilir. Ama benim burada ısrarla üzerinde durduğum
“Filistin’de var olan halklardan ve farklı etnisitelerden, kimliklerden ve
dinlerden olanlar neden ölmüyorlar da hep Müslümanlar ölüyor?” sorusunu sormayı
da doğal bir hak kabul ediyorum. “Bu meseleye siz bir Müslüman-Yahudi meselesi
olarak bakmayın, bu mesele başka bir meseledir.” demenin içini doldurmak için
“Oralarda ölenlerin içinde başkalarının da olması gerekir.” ifadesinin de
altını çizmek istiyorum. 
Tarih, insan ve mekân bir bütündür, parçalanamaz. Âdeta
bir edebî eserin, şiirin bir poetikası varsa mekânın da bir poetikası vardır,
bir tarihî eserin de bir poetikası vardır. Bu anlayışı biz tarihten süzülerek
bugüne getirilen objelerde ve müzelerde görebiliriz. Bir toplumun gelişmişlik
göstergesi müze kapasitesinin varlığıyla, sermaye sahiplerinin müzeye, kültüre,
sanata yaptığı yatırımla doğru orantılıdır. Şunu unutmamamız gerekir ki İtalyan
Rönesansı’nın temelinde bir Medici ailesi vardır, bu ailenin ortaya koyduğu
millî burjuvaziyle bu gerçekleşmiştir. İşte bu manada, iktidar çevrelerinin,
sermaye çevrelerinin başını iki elinin arasına alıp düşünmesi gereken konu “Bu
sosyal değişme içerisinde kültür sanata dair yapılan işlerin neresindeyiz?”
sorusunu sormak lazım. 
Biz Kanuni’nin kudretini görüyoruz. Paris’te
büyükelçiliğimizin rezidansında, Kanuni’nin Fransuva’ya gönderdiği mektubu
okumaktan büyük bir keyif duyuyoruz, haz duyuyoruz ama Kanuni’nin kılıcı karşı
tarafta Louvre Müzesi’nde sergileniyor, bu da kendi içerisinde bir ironi. Biz
bunları alıp getirmenin taraftarıyız ama alıp getirdiklerimizi de oradaki gibi,
o standartlarla sergileyebilecek ve milyonlarca insanın gelip bizdeki kültürü,
medeniyeti, tarihi, sanatı, estetiği görebilecekleri bir sunumla
gerçekleştirmenin ancak mümkün olacağını düşünüyoruz. Bazı konularda da,
Türk-İslam medeniyetinin evrensel anlamda yurt dışında temsilinde de birtakım
şer gördüklerimizin hayırlı işler gördüğüne de tanık olduk, bunu da ifade etmek
lazım. Oradan da bizim önemli mesajlar almamız gerekiyor. Bu konuda da Komisyon
olarak aldığımız mesajları raporumuzda kapsamlı olarak ifade ettik.
Bu duygu ve düşüncelerle ben de ramazanışerifinizi
tebrik ediyor, hayırlı akşamlar diliyorum. (MHP ve AK PARTİ sıralarından
alkışlar)
BAŞKAN – Teşekkür ederim Sayın Ersoy.
Sayın Özkoç, buyurun.
ENGİN ÖZKOÇ (Sakarya) – Gelişen son olaylar nedeniyle
60’a göre söz istiyorum efendim.
BAŞKAN – Buyurun Sayın Özkoç.
VI.- AÇIKLAMALAR (Devam)
28.- Sakarya Milletvekili Engin Özkoç’un, Cumhuriyet Halk
Partisi olarak Filistin konusunda diplomasinin nasıl işlemesi gerektiğini
söylediklerine ve İsrail Konsolosumuzun durumunu onların inisiyatifine teslim
etmenin yanlış olduğuna ilişkin açıklaması
ENGİN ÖZKOÇ (Sakarya) – Sayın Başkan, değerli
milletvekili arkadaşlarım; İsrail, Türkiye'nin Kudüs’te bulunan başkonsolosunun
ülkeyi terk etmesini istedi. Öğle saatlerinde benzer bir hamle de Türkiye'den
İsrail’e yönelik olarak gelmişti. Türkiye Büyük Millet Meclisinde, biz,
diplomasinin nasıl işlemesi gerektiğini, nasıl bir duruş sergilememiz
gerektiğini ve alacağımız tavrın bir dik duruş olması gerektiğini söylemiştik.
Kendi konsoloslarını, başkonsoloslarını buradan çekmelerini istiyorsak bizim
kendi konsolosumuzu onlar bize bunu söylemeden oradan geri çekmeliydik. Hâlâ
ölümlerin devam ettiği, insanların üzerine kurşunların sıkıldığı bir dönemde
“Siz konsolosunuzu çekin.” derken kendi konsolosumuzu onların kendi görüşlerine
teslim etmek tamamen yanlıştı. Bu tür davranışlar ve yerinde ve zamanında
olmayan davranışlar maalesef Türkiye’nin dış itibarını sarsmaktadır. Bundan
dolayı ülkemizin moral motivasyonu bozulmaktadır, bundan dolayı Filistin’e
verdiğimiz destekteki birlik gücü zarar görmektedir. 
Hükûmetten tekrar rica ediyoruz; uyarıda bulunduğumuz
konularda acilen, hemen, ivedilikle adım atmasını ve gereğini yapmasını
istiyoruz. 
Teşekkür ederim. 
BAŞKAN – Teşekkür ederim Sayın Özkoç. 
MEHMET NACİ BOSTANCI (Amasya) – Sayın Başkanım…
BAŞKAN – Buyurun Sayın Bostancı. 
MEHMET NACİ BOSTANCI (Amasya) – Kayıtlara geçsin diye
söz aldım. Süreç, diplomasinin karşılıklı mütekabiliyet ilkesi çerçevesinde
işlemektedir. 
Teşekkür ederim. 
BAŞKAN – Teşekkür ederim Sayın Bostancı. 
ENGİN ÖZKOÇ (Sakarya) – Sayın Başkanım…
BAŞKAN – Sayın Özkoç, buyurun.
ENGİN ÖZKOÇ (Sakarya) – Kayıtlara geçsin diye
söylüyorum. Elbette ki öyledir ama biz öncelik almalıyız. “Siz başkonsolosunuzu
buradan çekin, biz de sizden karşılığını bekliyoruz.” demek doğru bir diplomasi
anlayışı değildir, bizim yüz yıldan beri süren diplomasi anlayışımızla da
bağdaşmamaktadır. Türkiye Cumhuriyeti bunu hak etmiyor. Onun için Türkiye
Cumhuriyeti’nin hak ettiği bir dış politikanın uygulanmasını rica ediyorum. 
BAŞKAN – Teşekkür ediyorum Sayın Özkoç. 
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Komisyonlardan Gelen Diğer İşler (Devam)
2.- Yurtdışına Kaçırılan Kültür Varlıklarımızın Belirlenerek
İadelerinin Sağlanması ve Mevcut Kültür Varlıklarımızın Korunması İçin Alınması
Gereken Tedbirlerin Belirlenmesi Maksadıyla Kurulan Meclis Araştırması
Komisyonu Raporu (S. Sayısı: 555) (Devam)
BAŞKAN – Sayın milletvekilleri, şimdi söz sırası
Halkların Demokratik Partisi Grubu adına Hakkâri Milletvekilimiz Sayın Nihat
Akdoğan’a aittir. 
Buyurun Sayın Akdoğan. (HDP sıralarından alkışlar) 
Süreniz on dakika. 
HDP GRUBU ADINA NİHAT AKDOĞAN (Hakkâri) – Sayın Başkan,
değerli milletvekilleri ve cezaevinde Cumhurbaşkanlığı seçim sürecini yürüten
Cumhurbaşkanı adayımız Sayın Selahattin Demirtaş ve değerli arkadaşlarım; 555
sıra sayılı Yurtdışına Kaçırılan Kültür Varlıklarımızın Belirlenerek
İadelerinin Sağlanması ve Mevcut Kültür Varlıklarımızın Korunması İçin Alınması
Gereken Tedbirlerin Belirlenmesi Maksadıyla Kurulan Meclis Araştırması Komisyonu
Raporu üzerine söz almış bulunmaktayım. Bu vesileyle sizleri saygıyla
selamlıyorum. 
Değerli arkadaşlarım, dünyanın sosyopat kişilikler,
bilgisizler ve sorumsuz kişilerce yönetilmesi beraberinde katliamları da
getirmektedir. 
Dün Filistin tarihinde Nakba (Felaket Günü) olarak
bilinen bir tarih olmasına rağmen, Trump tarafından verilen ABD
Büyükelçiliğinin Kudüs’e taşınması kararı doğrultusunda elçilik Kudüs’e
taşındı. Bu taşınmayla birlikte Filistin halkına bunu katliamlarla kabul
ettirmeye çalıştılar. 60 insan hayatını kaybetti, 2 bine yakın çoluk çocuk,
kadın yaralandı. Orta Doğu gerçeğinden uzak olan bu karar beraberinde yeni
çatışmaların doğmasına davetiye çıkarmaktadır. 
İsrail Hükûmetinin Filistin halkına karşı yaptığı
katliamı lanetliyorum, kınıyorum. Bu, Filistin halkına karşı yapılmış bir
soykırımdır. Hayatını kaybeden Filistinlilerin acılarını paylaşıyor,
kendilerine Allah’tan rahmet ve yaralılara acil şifalar diliyorum. 
Değerli arkadaşlar, Komisyon 16/10/2017 tarihinde
kuruldu, birçok toplantı gerçekleştirdi, yurt dışında ve Türkiye içerisinde
birçok yere ziyaretler gerçekleştirdi. Birçok defa Başkanlığa söylediğimiz
hâlde, Türkiye’de, özellikle tarihî eserlerin bu kadar tahrip edildiği bir
yerde, yakın yerler olmasına rağmen Urfa Göbeklitepe’ye, Hasankeyf’e, Ani
Harabeleri’ne, Boğazköy’e gidilmedi. 
Yurt dışına kaçırılan tarihî eserlerin peşine düşmek
elbette önemlidir ama en önemli olanın ülke içindeki tarihe, kültüre olan
bilincin olması gerekirken ülkede yeterli değeri göremeyen tarihî eserler
maalesef yurt dışında gördüğü değer nedeniyle tarihî eser kaçakçılarının
iştahını kabartmaktadır. 
Tarihî dokular yeteri kadar korunmuş olsaydı birçoğu
yurt dışına kaçırılmayacaktı. Tarihî yerleri ve eserleri korumadığınız gibi,
onların yok oluşlarına da bizzat rıza gösteriyorsunuz. Bunların başında gelen
yerlerden biri de Hasankeyf’tir. 
Daha önceleri “İnsanlar bu mağaralarda nasıl yaşar?”
diye Hasankeyf evleri zorla boşaltıldı ve top atışlarıyla tahrip edildi. Aradan
geçen bunca zamana rağmen, AKP Hükûmeti Hasankeyf’i sular altında bırakmaya
çalışıyor. Zeynel Bey Türbesi’nin taşınmasıyla Hasankeyf gerçeğini ortadan
kaldırmıyorsunuz. Sadece bir HES barajına yapılan harcamaları Hasankeyf’e iki
üç yılda gelecek turist sayısı karşılayabilirdi, binlerce insana aş imkânı da
sağlanacaktı fakat tarihî doku yerine betonlaşmayı seçen iktidar illa da
Hasankeyf’i sular altında bırakmak istiyor. Sadece bizim hakkımız yok burada,
bütün insanlığın değerleri burada var. 
Şimdi Komisyonumuz yurt dışına kaçırılanların peşine
düşmüş lakin ülkedeki tarihî dokuların hâli perişan. İlk önce ülke içerisindeki
tarihî dokulara gereken önemi verin ki dışarıya çıkmayı, dışarıdakileri daha
samimiyetle isteyelim. Hasankeyf HES barajına kurban ediliyor, Hakkâri Kalesi
şimdi karakol görevini görmektedir, Ani Harabeleri viraneye dönüşmüş durumda.
Türkiye coğrafyasında milattan önce 7000’li yıllardan günümüze kadar kültürel
miras olarak kalan sayısız eser bulunmaktadır. Günümüzde bu eserlerin çoğu
bilinçli olarak, çoğu da bilinmeden kendi kaderine terk edilmiş durumdadır. 
Bizler ülke olarak yüksek tarih bilincine sahip
olamadığımız için zamanında başkaları kültürel varlıklarımızı sahiplendi ve
bunları ülkemizin sınırları dışına taşıdılar. Bugün aynı hataya devam
etmekteyiz, var olan eserlerimizin çoğunu kendi ellerimizle yıkmaktayız. Meclis
çatısı altında bir komisyon kurularak yurt dışına kaçırılan tarihî eserlerin ve
kültürel varlıkların belirlenip iadelerinin sağlanması ve kültürel varlıkların
korunması için gerekli tedbirlerin alınmaya çalışılması elbette önemlidir.
Fakat Mezopotamya ve Anadolu coğrafyasında insanlık tarihinin en değerli
eserlerinin korunmasına ve yaşatılmasına dair Hükûmetin takındığı ikircikli
tavır elbette tarihe geçebilecek niteliktedir. Komisyonun asli görevi, yurt dışına
kaçırılan eserlerin tespiti ve iadesinin yanında, bizzat bu iktidar döneminde
neoliberal politikalar yüzünden rant alanına dönüştürülüp yok edilen kültür ve
tarih varlıklarını korumak için alınması gereken tedbirlere dair somut öneriler
sunmak olmalıdır. Tarihî ve kültürel eserleri koruma noktasında siyasi
iktidarın sınırlı, kesintili ve tepeden inmeci girişimleri ne devletin
bürokratik aygıtlarında ne de toplumda hiçbir zaman bu eserlere karşı bir
koruma bilincini yaratamamıştır. Hükûmet, dışarıya kaçırılan eserlerin peşine
düşmeden önce, Sur ve Hasankeyf’te yok edilen binlerce yıllık büyük tarihsel
mirasa sırtını dönmemeli ve bu yıkımı acilen durdurmalı, hatta kamuoyundan özür
dilemelidir.
Hasankeyf’in binlerce yıllık mağaralarını dinamitleyen,
geriye kalan derin tarihsel hafızayı HES’lere kurban ederek suyun altında
bırakacak olan siyasi iktidar bununla yetinmemiştir, Sur’da onlarca tarihî
yapının yok edilmesine sesini bile çıkarmamış, bizzat bu yıkımın müsebbibi
olmuştur. Hasankeyf için uluslararası birçok kampanya düzenlenmiş olmasına
rağmen, Dicle Nehri üzerinde yapılacak HES nedeniyle binlerce yıllık bir yaşam
alanı ve hafıza mekânı sular altında kalacaktır. Ocak 2016’da torba yasayla
birlikte, bir gece geç saatlerde kabul edilen düzenlemeyle, UNESCO’nun Dünya
Mirası Listesi’ne girmek için gerekli olan 10 kriterden 9’unu karşılayan tarihî
kent Hasankeyf’in sular altında kalmasına vize verilmiştir.
Bunun yanında, Hasankeyf’in yıkımına neden olan
projenin, adı birçok iş cinayetine karışmış olan ve AKP döneminde çok hızlı
yükselen Cengiz Holding ve Nurol ortaklığıyla yapılacak olması da manidardır.
Hasankeyf’te Zeynel Bey Türbesi’nin ve birkaç tane caminin taşınması da
buradaki binlerce yıllık tarihî yok oluşu örtmeyecektir. Özel olarak bu konuda
da bir ayrımcılık yapıldığını düşünüyoruz. Bir başka deyişle, Hükûmetin kültür
varlıklarına yaklaşımının temelini, iktidar partisinin yürekten benimsediği ve
Türk siyasetinde koşulsuz, kayıtsız temsilciliğine soyunduğu neoliberal
yönelimler oluşturmaktadır. Tam da bu sebepten olmalıdır ki Kültür ve Turizm
Bakanlıkları bu partinin iktidarı sırasında usta bir hamleyle birleştirilip
bilinçaltında kültürün turistik bir şey, bir girdi olduğu yolunda bir
müdahalede bulunulmuştur. Bu nedenle değil midir ki AKM ve Muhsin Ertuğrul
Sahnesi Taksim-Harbiye arasına konuşlanacak bir kongre ve kültür vadisine
kurban edilmek istenmektedir? Bu nedenle değil midir ki İstanbul’un Avrupa
Kültür Başkenti ilan edildiği 2010 takvimi balonlu, ateşli, havai fişekli,
Tarkan’lı, Mercan Dede’li görsel şölenlerle açılmıştı? Bu nedenle değil midir
ki akçalı sanat projeleriyle ilgili yolsuzluk haberlerinin medyaya yansımadığı
gün yaşanmamaktadır? Bu nedenle değil midir ki Kültür ve Turizm Bakanlığı
İstanbul Ayasofya Müzesi, Topkapı Sarayı Müzesi Harem Dairesi, Efes Antik Kenti
başta olmak üzere 48 müze ve ören yerini özelleştirme kararı almıştır? 
2015 yılında başlayan çatışmalı süreçten sonra
“Diyarbakır’ın kalbi, beyni ve hafızası” denilen Sur bölgesi neredeyse tümden
yok edilmiştir. Sur’da devreye sokulan yıkım planı, bugün sadece bu ülkeyi
değil, bütün bir insanlık ailesini tarihin en nadide kültür ve hafıza
mekânlarının birinden mahrum bırakmıştır. Binlerce yıl iç içe yaşamış halkların
bıraktığı o muazzam tarihsel birikim ve eserler siyasi iktidarı rahatsız etmiş,
Sur’u dümdüz ederek orada bir hafıza silimi gerçekleştirmişlerdir. Yapılan yeni
evlerin Türk-İslam mimarisine uygun yapılıyor olması, çarpık ve gerçekle
alakası olmayan yeni bir hafıza ve tarih bilinci oluşturmayı amaçlamaktadır. 
(Mikrofon otomatik cihaz tarafından kapatıldı) 
NİHAT AKDOĞAN (Devamla) – Sayın Başkan, bir dakika rica
ediyorum.
BAŞKAN – Buyurun Sayın Akdoğan.
NİHAT AKDOĞAN (Devamla) – Teşekkür ediyorum Sayın
Başkanım.
Daha dün Suriye’de Afrin topraklarına TSK’nin düzenlediği
hava saldırılarında, insansız ve çatışmasız bir bölge olmasına rağmen binlerce
yıllık Ain Dara Tapınağı yerle bir edilmiştir. AKP iktidarı döneminde yapılan
kültür kırımına dair sayısız örneklerden biri de Antalya’da Kemer’in 16
kilometre batısındaki, milattan önce 6’ncı yüzyılda Rodoslular tarafından
kurulmuş Phaselis Antik Kenti’nin olduğu bölgede bir arazinin yeşil sermayeden
bir otel zincirine tahsis edilmesidir. Bütün yükselen itirazlara ve açılan
davalara rağmen “ÇED gerekli değildir.” raporu verilmiştir. 
Yaşadığımız coğrafyada bugüne kadar ayakta kalabilen
tarihî ve kültürel varlıklarımızı ayırt etmeksizin ortak mirasımız olarak
koruma altına alabilmek, aynı zamanda mevcut çoğulcu toplumsal yapımızı da
barış içerisinde sürdürebilmemizin önemli bir teminatı olacaktır.
(Mikrofon otomatik cihaz tarafından kapatıldı) 
NİHAT AKDOĞAN (Devamla) – Sayın Başkan, bir dakika…
BAŞKAN – Bu hafta Hakkâri’ye geldik, çay ısmarlamadın
bize ama...
NİHAT AKDOĞAN (Devamla) – Bir dahaki sefere Sayın
Başkanım.
BAŞKAN – Buyurun Sayın Akdoğan.
NİHAT AKDOĞAN (Devamla) – Aksi takdirde, tarihî,
kültürel eserlerimizin ve değerlerimizin korunması konusunda milliyetçi,
mezhepçi ve tekçi yaklaşımlar, sadece bu toprakların değil, insanlık mirasının
çok değerli eserlerinin yok olmasına hizmet etmeye devam edecektir.
Değerli arkadaşlar, Voltaire şöyle der: “Tarih
kralların, generallerin çiftliği değil, milletlerin tarlasıdır. Her millet
geçmişte bu tarlaya ne ekmişse gelecekte onu biçecektir.” “Tarih, sayısız yaşam
öyküsünün özüdür.” Bugün yok etmeye çalıştığınız tarih de bundan ibarettir.
Teşekkür ediyorum Sayın Başkan.
Genel Kurulu saygıyla selamlıyorum.
BAŞKAN – Teşekkür ederim Sayın Akdoğan. 
Şimdi söz sırası Cumhuriyet Halk Partisi Grubu adına
Mersin Milletvekilimiz Sayın Serdal Kuyucuoğlu’na aittir. 
Buyurun Sayın Kuyucuoğlu. (CHP sıralarından alkışlar)
Süreniz on dakika. 
CHP GRUBU ADINA SERDAL KUYUCUOĞLU (Mersin) – Teşekkür
ederim Sayın Başkan.
Çok değerli milletvekili arkadaşlarım, sözlerime
başlarken, Filistin’de dün katliama uğrayanlara Allah’tan rahmet diliyorum. Bu
katliamı kınıyoruz. Diliyoruz ki Amerikan emperyalizmi ve onun uzantısı İsrail,
mazlum halklar üzerindeki baskısını ve bu katliamları durdurur; bu konuda da
dünyadaki demokratik ülkeler bu işe müdahil olurlar, buna İslam ülkeleri de
dâhil. İslamlık, sadece “İslam’ız.” demekle olmuyor, mazlumlara da sahip çıkmak
gerekiyor. 
Sıra sayısı 555 olan Yurt Dışına Kaçırılan Kültür
Varlıklarımızın Belirlenerek İadelerinin Sağlanması ve Mevcut Kültür
Varlıklarımızın Korunması İçin Alınması Gereken Tedbirlerin Belirlenmesi
Maksadıyla Kurulan Meclis Araştırması Komisyonu Raporu’yla ilgili söz almış
bulunuyorum.
Bu Komisyona dair önerge benim verdiğim bir teklifle,
diğer grupların da katılmasıyla ortak verilen bir önerge hâline geldi çünkü
siyasetten çok Türkiye’nin çıkarlarını öngören bir araştırmaydı. 
Türkiye, bildiğimiz gibi, bir açık hava müzesi, çok
sayıda medeniyete yurtluk yapmış bir toprağın üzerinde yaşıyoruz ve bu konuda,
kültürel varlıklar konusunda Türkiye’yi süper güç olarak görebiliriz. Türkiye
bir açık hava müzesi.
Şimdi, bu konuda dünyada iki tarz ülke var; bir kısmı
kaynak ülkeler, bir kısmı pazar ülkeler. İşte, kaynak ülkeler, Türkiye gibi,
Yunanistan gibi, Suriye, Irak gibi, Mısır gibi, İran gibi, Çin gibi ülkeler;
bunların pazarlandığı ülkeler de Batı ülkeleri, genellikle işte Almanya,
Fransa, İngiltere, Amerika, Danimarka gibi ülkeler yani gelişmiş ve maddi
imkânları yüksek ülkeler. Tabii, bu konuda bizim bir kısım tedbirler almamız
lazım. Neden? Kaynak ülke olduğumuz için bu ülkelere bizden kaçırılan eserler
yıllardır, yüzyılları aşan süredir kaçırılıyor ve oralarda pazarlanıyor. Tabii,
bizim de bu konularda bir kısım tedbirler almamız gerekiyor. Bunların bir
kısmı, yasal düzenlemeler yapmamız gerekiyor. Burada Hükûmetin yapacağı işler
var, Bakanlığın takip edeceği konular var, bunun dışında takip edilmesi gereken
yabancı müzeler var çünkü netice itibarıyla yabancı müzeler ve koleksiyonerler
tarafından bunlar alınıyor. Başka? Ayrıca müzayedecilerin, müzayede
salonlarının takip edilmesi gerekiyor, katalogların ve sergilerin takip
edilmesi gerekiyor, tabii, ilgili basının takip edilmesi gerekiyor. Bunlar da
Kültür ve Turizm Bakanlığı ve Dışişleri Bakanlığının ortaklaşa yapacağı işler. 
Tabii, burada bunu hazırlarken bir amacımız da şu:
Türkiye’nin böyle yurt dışına kaçırılmış zengin varlıkları var, bunlar yüz
binlerin üzerinde sayısal olarak baktığımızda ve büyük değer ifade ediyor. Dış
ilişkilerimizde, yurt dışına çıktığımızda ilgili bakanın, Başbakanın, Cumhurbaşkanının
yanında böyle bir dosya olsun ve bunları bu ülkelerden biz talep edelim yani
“Bizim bunlarla ilgili sizden alacağımız var, bunları istiyoruz.” diye siyasi
taleplerin, ekonomik taleplerin yanına bunları da koyarsak Türkiye açısından
iyi olur diyoruz. 
Tabii, Türkiye’den, Anadolu'dan ve İslam coğrafyasından
özellikle bu tarihî değerlere karşı ilgi Napolyon’un Mısır’ı işgaliyle başlıyor
yani 1800’lü yıllarda başlayan bir ilgi ve bu 1910’lu yıllarda patlıyor.
Özellikle de 1906, 1912, 1914 yıllarında çok miktarda eser Anadolu'dan, Orta
Doğu’dan Batı’ya kaçırılıyor. Bu da hatırlarsanız, Osmanlı’nın işte, Balkan
Savaşı, savaş dönemi, kargaşa dönemi ve devlet otoritesinin biraz zayıfladığı
dönemler. 
Şimdi, özellikle 1918’de Yunanlılar Anadolu'yu terk ederken
birçok tarihî eseri gemilere bindiriyorlar, Yunanistan’a götürüyorlar ve onlar
şu anda Yunanistan’da. Yine, şu anda Orta Doğu'da ciddi bir karışıklık var,
biliyorsunuz savaşlar var, işte Irak’ta var, Suriye’de var. Bu bölgeden de çok
miktarda tarihî eser şu anda kaçırılıyor ve bir kısmı da Türkiye’de
yakalanıyor, Türkiye’de yakalananlar Gaziantep’te depolarda duruyor. Temenni
ederiz, bu savaş bittiğinde biz bunları alacağız, tabii sahiplerine tekrar iade
edeceğiz. 
Yine, Bergama, hepimiz biliyoruz ki Türkiye’de Ege
kıyısında bir kentimiz, tarihî kentimiz ama Bergama Müzesi nerede? Almanya'da,
Berlin’de. Efes gene Ege kıyılarımıza yakın yerde bir tarihî kentimiz ama yine
Efes Müzesi nerede? Avusturya’da, Viyana’da bulunuyor. Yani böyle bir tezatla
karşı karşıyayız. Yine birçok eserimiz birçok müzede, Avrupa’ya gittiğimizde
müzelerde İslam bölümünde, Orta Doğu bölümünde veya Anadolu medeniyetleri
bölümünde görebiliyoruz. Mesela, 1976’da Mardin Cizre’de Ulu Cami’nin kapısı
çalınıyor ve bugün Danimarka'da özel müzede sergileniyor. Yine New York’taki
Metropolitan Müzesi girişinde bir lahit var; bu da benim kentim Tarsus’tan
çalınmış. Abdo Debbas diye o zamanki oradaki Amerikalı konsolos tarafından
alınıp götürülmüş bir lahit orada sergileniyor. Yine, Karun hazineleri
1964-1966 yıllarında, Elmalı hazineleri 1983-1984 yıllarında çalınıyor yalnız
bunlar geri getirildi. 
Şimdi, yine Troya hazinelerinin enteresan bir hikâyesi
var. 1873 yılında Anadolu'dan yine bu çalınıyor, Almanya’ya götürülüyor. İkinci
Dünya Savaşı’nda Ruslar Berlin’i işgal ettiklerinde hayvanat bahçesinin
kulesinin altında bu eserleri buluyorlar ve “Rusya’ya savaş tazminatı olarak
aldık, götürdük.” diyorlar ve götürüyorlar, Puşkin Müzesine koyuyorlar. Bugün,
Almanya bunları geri istiyor. Halbuki diyoruz ki bu eserlerin kökü bizim yani
Anadolu'dan çalınmış eserler. Bizim bunlara sahip çıkmamız lazım, bizim talep
etmemiz gerekiyor. 
Yine “Yıldız Avcısı” diye bir çift heykelcik var.
Bunların enteresan bir hikâyesi var. Akhisar’da 80’li yıllarda bunu bir çiftçi
kadın tarlayı sürerken -sabana takılıyor- buluyor ve köye gelen bir çerçiye bu
bir çift heykelciği bir çift terlik karşılığı veriyor. İki sene önce, bu
“Yıldız Avcısı” dediğimiz eser New York’ta müzayedede 14,5 milyon dolara
satılıyor yani bu kadar değerli eserler. 
Şimdi, tabii, bu çerçevede, biz Komisyon olarak bir
kısım geziler yaptık; işte Almanya’ya gittik, Danimarka’ya gittik, Paris’e
gittik, Londra’ya gittik ve bu müzeleri gezdik. Siyasi ilişkiler tabii bu
temasları da etkilediği için Almanya'dan yeterli verimi alamadık ama özellikle,
işte Paris’teki Louvre Müzesine gittiğinizde Anadolu'dan çalınan eserleri
görüyorsunuz. Yine Londra’da Victoria and Albert’te, British’te ve Christies’te
-orası müzayede salonu- yapılan çalışmaları görüyorsunuz. Özellikle Louvre’da,
çalınan çinileri yani Türkiye’de II’nci Selim Türbesi’nden ve Piyale Paşa
Camisi’nden çalınan çinilerin hepsini sergilenmiş olarak görüyorsunuz. 
Şimdi, tabii, bu taleplerde şöyle bir şey var, bu
önemli: Birçok eser mabetlerden çalınmış. Mabetlerle ilgili mürüruzaman yok.
Batılıların bir iddiası var, diyorlar ki: “Biz bunları sizden izin alarak
aldık. Kimden aldık? Abdülhamit Han’dan aldık o zaman, Abdülhamit Padişah’tan
aldık.” Ama öyle bir izin belgesi de ortada yok, ancak belki nakliye belgesi
var; kaldı ki o zaman da Asar-ı Atika Yasası var. O yasaya göre alıp taşımaları
da mümkün değil yani padişahın tek başına izin vermesi de mümkün değil. Tabii,
bu konuda birçok anlaşmalar da var. 137 ülkenin 1970 yılında yaptığı bir
anlaşma var. Bu çerçevede bizim bu girişimleri yapmamız lazım.
Tabii, burada birçok da önlem alınması gerekiyor. Bir
defa, bir, bizde dedektör satışı serbest. Yani interneti açın, dedektörleri hem
de özelliklerini sayarak satıyorlar ve bu hazine arayıcılarının nerede, ne
kazdıklarıyla ilgili araştırdığınız zaman internet üzerinden yüzlerce çalışmayı
görebilirsiniz. Yani bu kadar serbestçe, ellerini kollarını sallayarak hazine
arayıcıları çalışabiliyorlar. Bunların kontrol altına alınması lazım. 
Yine bu kaçakçılığın en büyük menbalarından birisi.... 
(Mikrofon otomatik cihaz tarafından kapatıldı)
BAŞKAN – Buyurun Sayın Kuyucuoğlu…
SERDAL KUYUCUOĞLU (Devamla) – Teşekkür ederim.
…koleksiyonerler çünkü birçok şeyi onlar alıyorlar,
birçoğunu kayda geçirmeden satma şansı oluyor yani 10 tane elinde şey varsa
bunun 2’sini bildiriyor müzeye, gerisini bildirmiyor. Tabii, bu herkes için
geçerli değil ama bunların ciddi olarak takibinin yapılması gerekiyor. 
Yine, tarihî ve sit bölgelerimizi doğru ve iyi şekilde
korumamız gerekiyor. 
Başka bir şey: Farkındalık yaratmamız lazım özellikle
çocuklarımızdan başlayarak. Yani bunun eğitimi, bunların ne kadar değerli ve
korunması gereken varlıklar olduğunun farkında olmamız lazım. Bunun için de
eğitim önemli. 
Yine devletin bu konuda ödemelerinin hızlı ve değerine
uygun olması lazım. Aksi hâlde ne oluyor? Kaçakçılığı otomatik olarak teşvik
etmiş oluyorsunuz. Bazı ülkelerde emniyette bu tarihî eser kaçakçılığıyla
ilgili bölümler var, mesela İtalya’da; bizde yok, tarihî eserin membası burası ama
burada böyle bir şey yok. Emniyette bu konuda uzman personelle çalışmamız
lazım, o işi bilen kişilerin bulunduğu bir seksiyon olması lazım.
(Mikrofon otomatik cihaz tarafından kapatıldı) 
SERDAL KUYUCUOĞLU (Devamla) – Bitiriyorum Başkanım.
BAŞKAN – Buyurun, tamamlayınız lütfen sözlerinizi. 
SERDAL KUYUCUOĞLU (Devamla) – Yine burada önemli bir
konu: Demin, başta söylemiştim, biz kaynak ülkelerden biriyiz dedik. Bizim gibi
kaynak ülkeler var, demin saydım, işte Orta Doğu’dan Mısır, Irak, Suriye,
Türkiye, İran, Çin ve Yunanistan da bunların içerisinde. Şimdi, birçok ülke
var. O zaman, bizim bu kaynak ülkelere önder olarak, onların da öncülüğünü
yaparak bir birliktelik oluşturmamız lazım. Bu birliği sağlayabilirsek, bu
işten çok mağdur çok miktarda ülke var, bunlarla bir araya gelebilirsek ve
bunun öncülüğünü de biz yaparsak bunlarla birlikte Birleşmiş Milletlerde önemli
kararlar alabiliriz. Bu da uluslararası tarihî eser kaçakçılığının önüne
geçecek en büyük etkenlerden birisi olur diyorum. 
Teşekkür ediyorum. İyi günler diliyorum. (CHP
sıralarından alkışlar)
BAŞKAN – Teşekkür ediyorum Sayın Kuyucuoğlu.
Sayın Kerestecioğlu, bir talebiniz var herhâlde,
buyurun. 
VI.- AÇIKLAMALAR (Devam)
29.- İstanbul Milletvekili Filiz Kerestecioğlu Demir’in,
ramazan ayının tüm Türkiye, Orta Doğu ve dünya halkları için barış ve kardeşlik
dualarıyla örülmesi ve savaşsız bir dünyaya vesile olmasını dilediğine ilişkin
açıklaması
FİLİZ KERESTECİOĞLU DEMİR (İstanbul) – Çok kısa bir
ifade için söz aldım.
Ramazanın başlangıcındayız. Ramazan ayının tüm Türkiye,
Orta Doğu ve dünya halkları için barış ve kardeşlik dualarıyla örülmesi,
savaşsız bir dünyaya, iyiliklere ve adalete vesile olmasını diliyorum. Bunun
için söz almıştım.
BAŞKAN – Çok teşekkür ediyorum Sayın Kerestecioğlu. 
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Komisyonlardan Gelen Diğer İşler (Devam)
2.- Yurtdışına Kaçırılan Kültür Varlıklarımızın Belirlenerek
İadelerinin Sağlanması ve Mevcut Kültür Varlıklarımızın Korunması İçin Alınması
Gereken Tedbirlerin Belirlenmesi Maksadıyla Kurulan Meclis Araştırması
Komisyonu Raporu (S. Sayısı: 555) (Devam)
BAŞKAN – Şimdi söz sırası, Adalet ve Kalkınma Partisi
Grubu adına. Sakarya Milletvekilimiz Sayın Mustafa İsen'e aittir. 
Buyurun Sayın İsen. (AK PARTİ sıralarından alkışlar) 
Süreniz on dakika.
AK PARTİ GRUBU ADINA MUSTAFA İSEN (Sakarya) – Sayın
Başkan, değerli milletvekilleri; arkadaşlarım çeşitli boyutlarıyla ele aldılar,
anlattılar bu yurt dışına kaçırılan eserler ve yurt içinde kültür varlıklarının
korunmasıyla ilgili çalışmalar noktasında. Gerçekten, yaklaşık dört ay boyunca
keyifli bir çalışma gerçekleştirdik ve bu çalışmanın sonucunda da eskilerin
tabiriyle müfit ve muhtasar bir rapor hazırladık yani lafı çok dolandırmadan,
yararlı bilgiler içeren ve daha çok somut, güncel bilgiler içeren bir tablo
ortaya çıkardık. Ben, bu çerçevede, Komisyon üyesi arkadaşlarıma çok teşekkür
ediyorum; gerçekten bütün partilerle uyumlu bir çalışma gerçekleştirdiğimizi
düşünüyorum. Ama bu vesileyle Nihat Bey’in söylediklerini de biraz esefle
karşıladığımı ifade etmek istiyorum; kusura bakmasın, bunu belirteceğim: Hem bu
çalışmalara çok az düzeyde katıldı hem de bu kadar subjektif bir eleştiri
anlayışıyla meseleye yaklaşmış olmasından rahatsız olduğumu ifade etmek
istiyorum. Tarih elbette kralların çöplüğü değil, çiftliği değil ama tarih
milletvekillerinin de çiftliği değil; tarihin kendine göre bir realitesi var.
Bunu özellikle ifade etmek istiyorum.
Önce, Komisyon olarak neler yaptık, oradan başlamak
istiyorum. Değerli Komisyon üyesi arkadaşlarımızla Mecliste toplantılar
gerçekleştirdik; daha sonra yurt dışında ve yurt içinde incelemeler yaptık;
ayrıca kamu kurumlarından sağlanan bilgi ve belgelerin de değerlendirilmesiyle,
uzmanların da katkılarıyla bu rapor ortaya çıktı. İnanıyoruz ki Komisyonumuzun
önerileri hayata geçirilirse kültürel varlıklarımızın daha etkin korunması ve
yurt dışına kaçırılmasının önlenmesi sağlanabilecektir. Bu çerçevede, Komisyon
öncelikle Kültür ve Turizm Bakanlığı ve Vakıflar Genel Müdürlüğü
temsilcilerini, Dışişleri Bakanlığı üst düzey elemanlarını, Emniyet Genel
Müdürlüğü ve Jandarma Genel Komutanlığının ilgili birimlerini, müze ve kazı
heyeti yöneticilerini, müzayedecileri, kısaca yurt içinde konuyla ilgili bütün
muhatapları dinledi; daha sonra İstanbul’a gidilerek müze mekânları ziyaret
edildi ve buradaki önemli muhataplarla görüşüldü; ardından da özellikle önemli
kaynak ülkeler konumunda olan Almanya, Danimarka, Fransa ve İngiltere’deki hem
müze yöneticileri hem de kamu görevlileriyle, bu çerçevede UNESCO
temsilcileriyle de faydalı görüşmeler gerçekleştirildi. 
Ben burada raporun daha çok sonuç bölümündeki önerileri
sizinle paylaşmak istiyorum ama öncelikle Türkiye'nin bu alanda ne kadar büyük
bir potansiyele sahip olduğunu belirtmek istiyorum. Serdal Bey de ifade etti.
Bu bir UNESCO üst düzey temsilcisinin ifadesidir; “Türkiye kültürel potansiyel
bakımından bir süper güçtür.” tabiri. Buna samimiyetle inanıyorum. 
Değerli arkadaşlar, bir örnek vermek istiyorum:
Kaman’da Japonların yürüttüğü bir kazı var. Bu kazı, Anadolu’da 12 bin
civarında olan, bakın üzerine basarak söylüyorum, 12 bin civarında olan
höyüklerden sadece bir tanesidir. Bu höyükle bir müze meydana getirilmiştir,
bir arkeoloji enstitüsü meydana getirilmiştir ve uluslararası düzeyde bir mekân
oluşturulmuştur burada. Yani mevcut örnekler de değerlendirilmeye çalışıldığı
takdirde bu kadar çok sayıda potansiyel, imkân mevcuttur bu coğrafyada. Çok
farklı uygarlıklara ait çok önemli eserler var. Bu farklı uygarlıkların
eserlerini aynı şekilde korumak, kollamak ve yarınlara bırakmak gibi bir
yaklaşım içindeyiz. Bu raporun da bu sonuçları doğurmasına katkıda bulunmasını
istiyoruz.
Bu çerçevede de öncelikle Komisyonun en önemli
işlevlerinden bir tanesi: Zaman zaman toplantılar yaptık ve bu toplantılarda ne
kadar önemli bir hazine üzerinde bulunduğumuzu iç kamuoyuna da anlatmaya
çalıştık ki böylece kapısının önünden çıkan ve üzerine basarak geçtiği birtakım
nesnelerin ne kadar değerli olduğunu öncelikle kendi vatandaşlarımız fark etsin
istiyoruz. Aynı şekilde, dış kamuoyuna da benzer bir mesaj vermek istiyoruz.
Eğer bu eserleri satın almak, Türkiye'den kaçırmak gibi bir niyetiniz varsa
Türkiye bunları en üst düzeyde, Türkiye Büyük Millet Meclisi aracılığıyla takip
etmektedir ve yarın, para verip bu eserleri satın alırsanız bunları elinizden
geri almak mümkün olacaktır. Dolayısıyla bir caydırıcılık etkisi olsun
istiyoruz. 
Bu çerçevede, elde ettiğimiz raporu -ben geçtiğimiz
hafta içinde Türkiye'deki UNESCO Millî Komisyonuyla görüştüm, özellikle
TÜRKSOY’la görüştüm- benzer kaynak ülkelerle de paylaşmak istiyoruz ve böylece
elde edilen bu birikimin o ülkelere de ışık tutmasını ve onların da benzer bir
bilinçlenme içinde olmalarını sağlamaya çalışacağız. 
Çözüm önerilerine gelince; bu çerçevede görüldü ki hem
mevzuat açısından yapılması gereken birtakım eksiklikler var hem de uygulama
açısından birtakım eksiklikler var. 
Somut önerilerimizi şöyle sıralayabilirim: 
Sit alanları ve korunması gerekli taşınmaz kültür
varlıklarının etrafında bulunan vatandaşlara aralıklı eğitim çalışmaları
yapılmalı; çevresini tanıma, kültür varlıklarını koruma ve kültür bilincini
hissetmeli diyoruz. 
Emniyet Genel Müdürlüğü ve Jandarma Genel
Komutanlığının bölgesel birimleri eski eser kaçakçılığını önlemeye yönelik
istihbarı çalışmalara ağırlık vermelidir düşüncesindeyiz. 
Mevzuata “Kaçak kazılarda kullanılan iş makinelerine el
konulur.” hükmünün eklenmesi önerilerimiz arasında.
Mücavir alanlarda bulunan taşınmaz kültür varlıklarının
tel örgülerle çevrilmesi, bekçi veya kamera sistemleriyle korunması
sağlanmalıdır teklifini getiriyoruz. 
Höyük, tümülüs ve nekropol alanlarının Jandarma Genel
Komutanlığına bağlı karakollarca denetimlere tabi tutulmasını tavsiye ediyoruz
ve mümkünse “kültür polisi” adıyla yeni bir birimin teşekkül ettirilmesini
teklif ediyoruz. 
Eski eser kaçakçıları müze, kütüphane, cami, kilise ve
sinagog gibi kültür varlıklarının korunduğu mekânlara yönelmektedir.
Buralardaki eski eserlerin fotoğraflı, ayrıntılı envanterleri ve periyodik
denetimleri yapılmalıdır kanaatindeyiz.
Kaçak kazıları teşvik eden dedektörlerin mutlaka
yasaklanması veya kullanılmasının kısıtlanmasını öneriyoruz. 
Ceza Muhakemesi Kanunu’nun 2863 sayılı Kanun’un 67’nci
maddesindeki suçları da kapsaması için ilgili kanunda değişiklik yapılmasının
gerekli olduğunu ifade ediyoruz. 
İç piyasa denetiminin mutlaka sağlanması gerektiğini
düşünüyoruz. 
Müzelerde uzmanlaşmaya yönelik altyapı oluşturulması
gerekir kanaatindeyiz. Tüm müzelerimizde belli oranda, yeterli sayıda eleman
olmakla birlikte, bir müze asistanının uzman konumuna ulaşması için yaklaşık on
yıllık bir süreye ihtiyaç var. Bunun için daha nitelikli elemanlarla, geniş bir
etkileşim ve gelişmişlik düzeyi sağlanmalıdır kanaatindeyiz. 
Değerli milletvekilleri, bu çerçevede, dış talebin
kırılması da son derece önemlidir. Kültür varlığı kaçakçılığının en önemli
nedenlerinden biri dış taleptir. Bu talebi kırmak için yurt dışına kaçırılan
kültür varlıklarının tespit çalışmalarına ağırlık verilmeli ve iadesi için tüm
imkânlar kullanılmalıdır. İadesi ikili görüşmelerle sağlanamayan kültür
varlıklarının iadesine yönelik mahkeme yolu da denenmelidir. Bu çabaların belli
oranda netice verdiğinin bugün güzel bir örneği var. Bugün Amerika’daki çok
önemli bir üniversitenin koleksiyonunda bulunan Zeugma Müzesine ait çalışmalar,
bakanlıkla bir iş birliği çerçevesi içinde, Türkiye’ye iade edilme aşamasına
girdi. 
Eski eser kaçakçılığından mağdur olan ülkelerle
ilişkiler sıklaştırılmalı ve uluslararası sözleşmelere mağdur ülkeleri koruyucu
düzenlemelerin getirilmesi için mücadele edilmelidir. Burada da şu hususa
dikkat çekmek istiyorum: Genellikle UNESCO ve benzeri kurumlarda pazar ülkeleri
hâkim olduğu için bunlar kendi işlerine geldiği şekilde mevzuat düzenlemesi
yapmaktadırlar ve dolayısıyla bu eserlerin, yerinden edilmiş eserlerin geriye
döndürülmesi mümkün olmamaktadır. Ayrıca, dış temsilciliklerimiz aracılığıyla
bu işin takibi noktasında da gerekli hassasiyetlerin sağlanması gerekir. Bu
çerçevede, özellikle şuna dikkat çekmek istiyorum, benden önce konuşan
arkadaşlarımın da bir kısmı ifade etti: Avrupa müzelerinde legal yollardan
Türkiye’den götürülmüş örnekler vardır. Bunlar bizim o ülkelerde
temsilcilerimizdir ve son derece iyi müzecilik anlayışıyla da sergilenmektedir.
Biz bütün eserlerin talep edilmesi gibi bir yaklaşım içinde değiliz ama işte
-arkadaşlarım da yine ifade etti- Beyhekim Cami’si Konya’da yerinde duruyor ama
mihrabı Berlin’de. Öyle eserler var ki bu eserlerin gövdesi bizde, başı başka
ülkelerde yahut başı bizde, gövdesi başka ülkelerde. Bu farklılığın giderilmesi
ve bu eserlerin ait oldukları topraklara döndürülmesi gerektiği kanaatindeyim.
Çok teşekkür ediyorum, saygılar sunuyorum. (AK PARTİ
sıralarından alkışlar) 
BAŞKAN – Teşekkür ederim Sayın İsen.
FİLİZ KERESTECİOĞLU DEMİR (İstanbul) – Sayın Başkan...
BAŞKAN – Buyurun Sayın Başkanım, dinliyorum şimdi.
FİLİZ KERESTECİOĞLU DEMİR (İstanbul) – Sayın hatip
konuşmasında az önce konuşan vekilimize sataşmada bulunarak ve kendisinin
Komisyona katkı sunmadığı ve onun dışında da “Burası milletvekillerinin çöplüğü
değildir.” gibi çirkin bir ifade kullandı. Bu nedenle sataşmadan...
BAŞKAN – Sataşmadan buyurun Sayın Akdoğan.
Yeni bir sataşmaya mahal vermeyelim.
X.- SATAŞMALARA İLİŞKİN KONUŞMALAR
1.- Hakkâri Milletvekili Nihat Akdoğan’ın, Sakarya
Milletvekili Mustafa İsen’in 555 sıra sayılı Meclis Araştırması Komisyonu
Raporu üzerinde AK PARTİ Grubu adına yaptığı konuşması sırasında şahsına
sataşması nedeniyle konuşması 
NİHAT AKDOĞAN (Hakkâri) – Sayın Başkan, değerli
milletvekilleri; Genel Kurulu tekrar saygıyla selamlıyorum. 
Sayın Başkanın kendisi yurt dışı yasağımın olduğunu ve
bununla ilgili ne kadar uğraştığımı iyi bilir ve en son süreçte yurt dışı
yasağımın kaldırıldığını da iyi bilir.
Gene, Hasankeyf’e ilişkin, bütün dünyanın gözyaşı döktüğü
Hasankeyf’le dayanışma platformlarının oluştuğu doğru mu, değil mi? Ya da
Hasankeyf’e ilişkin yapılanları doğru buluyor musunuz, onaylanıyor musunuz?
Oranın yerle bir edilmesini mi onaylıyorsunuz? 
Sur’a ilişkin; bölgede tek tip oluşturmaya çalışıyorsunuz.
Bunu bizlerin kabul etmesi... Buradan eleştirilerimize eleştiriler yapılmasını
ya da eleştirilerimizin kabul edilmemesini biz anlayışla karşılayamayız.
Bölgede yaptığınız -TOKİ’nin konumu neyse- bölgedeki anlayış, tarihî eserlere
ilişkin de aynıdır: Her şey bir formatın içerisine konulmaya çalışılıyor. Orada
Diyarbakır’a ilişkin özgün bir mimari yapı yok mu? Vardır. Sur’u şimdi nasıl
yapıyorsunuz? Kendi anlayışınıza göre inşa ediyorsunuz. Ben aynı şeyi
söylüyorum. Şimdi, kalkıp burada “Gelip katkı sunmadınız...” Başkan, bir ilde
vekilim -şikâyet etme adına söylemiyorum- ama şuanda iki arkadaşımdan birisinin
vekilliği düşürüldü, birisi de ceza aldı. Bununla uğraştığımızı, onlarca
sorunla uğraştığımızı da bilmenizi isteriz. Biz her komisyona da hatta buraya
muhalefet şerhini koymaya bile çalışırken onlarca defa telefon açıyorsunuz. Şu
cümleye dokunabilir miyiz? Şunu şöyle yapabilir miyiz? Değiliz, muhalefet sizin
gibi düşünmek zorunda değildir. 
Teşekkür ediyorum Başkanım. (HDP sıralarından alkışlar)

BAŞKAN – Teşekkür ederim Sayın Akdoğan. 
MUSTAFA İSEN (Sakarya) – Sayın Başkanım…
BAŞKAN – Buyurun Sayın İsen. 
MUSTAFA İSEN (Sakarya) – Müsaade ederseniz…
BAŞKAN – Ama ne dedi? Yani sizin talebiniz ne? 
MUSTAFA İSEN (Sakarya) – Efendim, Hasankeyf’le ilgili bir
cümlelik cevap vermek istiyorum. 
BAŞKAN – Tamam, kayıtlara geçsin.
Buyurun, oturduğunuz yerden söyleyiniz. 
AYŞE ACAR BAŞARAN (Batman) – Hasankeyf’in son hâlini
görseniz. 
BEDİA ÖZGÖKÇE ERTAN (Van) – Son hâlini görseniz…
AYŞE ACAR BAŞARAN (Batman) – Bence beraber gidip
görelim.
BEDİA ÖZGÖKÇE ERTAN (Van) – Sadece elinizi çekseniz
yeter. 
NİHAT AKDOĞAN (Hakkâri) – Bence Komisyon oraya gitmeli.

BAŞKAN – Sayın milletvekilleri, bir saniye efendim…
Buyurun Sayın İsen. 
VI.- AÇIKLAMALAR (Devam)
30.- Sakarya Milletvekili Mustafa İsen’in, Hasankeyf’te
gerçekleştirilenlerin dünya arkeoloji tarihine geçebilecek başarıda bir
uygulama olduğuna ilişkin açıklaması
MUSTAFA İSEN (Sakarya) – Değerli Başkanım, bir
milletvekili olmaktan çok, bir uzman olarak söylüyorum bunu: Hasankeyf’te
gerçekleştirilen hadise, dünya arkeoloji tarihine geçebilecek başarıda bir
uygulamadır.
MÜSLÜM DOĞAN (İzmir) – En kötü uygulama, olmaz öyle
şey.
BEDİA ÖZGÖKÇE ERTAN (Van) – Yok ediyorsunuz, yok. 
MUSTAFA İSEN (Sakarya) – Neredeyse Türkiye’deki
kültürel eserlere yapılan harcamanın yarısı kadar büyük bir harcama
yapılmıştır.
Biz, bu ülkede doğrudan doğruya bizim uygarlığımıza ait
olmayan eserlere bile kültürel mirasımız olarak bakıyoruz. Hasankeyf ne kadar o
bölgede yaşayan insanlarınsa o kadar da benimdir ve tamamen böyle
değerlendiriyoruz. 
Teşekkür ederim. 
BAŞKAN – Teşekkür ederim Sayın İsen. 
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Komisyonlardan Gelen Diğer İşler (Devam)
2.- Yurtdışına Kaçırılan Kültür Varlıklarımızın Belirlenerek
İadelerinin Sağlanması ve Mevcut Kültür Varlıklarımızın Korunması İçin Alınması
Gereken Tedbirlerin Belirlenmesi Maksadıyla Kurulan Meclis Araştırması
Komisyonu Raporu (S. Sayısı: 555) (Devam)
BAŞKAN - Sayın Milletvekilleri, Yurtdışına Kaçırılan
Kültür Varlıklarımızın Belirlenerek İadelerinin Sağlanması ve Mevcut Kültür
Varlıklarımızın Korunması İçin Alınması Gereken Tedbirlerin Belirlenmesi
Maksadıyla Anayasa’nın 98’inci, İç Tüzük’ün 104 ve 105’inci maddeleri uyarınca
kurulmuş bulunan Meclis Araştırması Komisyonunun Raporu üzerindeki genel
görüşme tamamlanmıştır. 
Sayın milletvekilleri, 3’üncü sırada yer alan
Uyuşturucu Madde Bağımlılığı ve Yeni Bağımlılık Türlerinin Araştırılarak
Bağımlılığın Nedenlerinin ve Alınacak Tedbirlerin Tespit Edilmesi Maksadıyla
Anayasa’nın 98’inci, İç Tüzük’ün 104 ve 105’inci maddeleri uyarınca kurulmuş
bulunan Meclis Araştırması Komisyonu Raporu üzerindeki genel görüşmeye
başlıyoruz. 
3.- Uyuşturucu Madde Bağımlılığı ve Yeni Bağımlılık
Türlerinin Araştırılarak Bağımlılığın Nedenlerinin ve Alınacak Tedbirlerin
Tespit Edilmesi Maksadıyla Kurulan Meclis Araştırması Komisyonu Raporu (S.
Sayısı: 558) (x)(xx)
BAŞKAN – Komisyon? Yerinde. 
Hükûmet? Yerinde. 
Komisyon Raporu 558 sıra sayısıyla bastırılıp dağıtılmıştır.

Uyuşturucu Madde Bağımlılığı ve Yeni Bağımlılık
Türlerinin Araştırılarak Bağımlılığın Nedenlerinin ve Alınacak Tedbirlerin
Tespit Edilmesi Maksadıyla Kurulan Meclis Araştırması Komisyonu Raporu
üzerindeki söz taleplerini okuyorum: Gruplar adına; Cumhuriyet Halk Partisi
Grubu Adına Denizli…
Hâlâ Denizli yazıyorlar Sayın Cihaner. 
İLHAN CİHANER (İstanbul) – Belki ilahî bir işarettir. 
BAŞKAN – …İstanbul Milletvekilimiz İlhan Cihaner,
Milliyetçi Hareket Partisi Grubu adına Antalya Milletvekilimiz Sayın Ahmet
Selim Yurdakul, Halkların Demokratik Partisi Grubu adına Batman Milletvekilimiz
Sayın Ayşe Acar Başaran, Adalet ve Kalkınma Partisi Grubu adına Mersin
Milletvekilimiz Sayın Yılmaz Tezcan’a aittir. 
İlk söz Cumhuriyet Halk Partisi Grubu adına İstanbul
Milletvekilimiz Sayın İlhan Cihaner’e aittir. 
Buyurunuz Sayın Cihaner. (CHP sıralarından alkışlar)
CHP GRUBU ADINA İLHAN CİHANER (İstanbul) – Teşekkür
ediyorum. 
Sayın Başkan, değerli milletvekilleri; herkesi saygıyla
selamlıyorum. 
Ben de sözlerime dün Filistin’de gerçekleşen “kanlı
pazartesi” olarak tarihe geçecek katliamı lanetleyerek başlıyorum. Bu vesileyle
bu katliam üzerine de bir şeyler söylemek istiyorum. 
Her şeyden önce, Filistin’deki meselenin sadece anlık,
Kudüs’le ilgili, Amerika’nın büyükelçiliğini Tel Aviv’den Kudüs’e taşımasıyla
ilgili bir olay olmadığının, olayın bir emperyalizm meselesi olduğunun farkında
olmamız lazım. Ancak bu emperyalizmle mücadelenin, antiemperyalizm ve halkların
kardeşliği ve barışı üzerine tutarlı bir tutumla hayat bulabileceği ve başarıya
ulaşabileceğini görmemiz lazım. Yani Amerikan füzelerini alkışlayarak,
Suriye’nin İsrail tarafından defalarca bombalanmasına ses çıkarmayarak, ABD
Suriye’yi vurunca Suudi Arabistan’ın verdiği desteği görmezden gelerek, İsrail’in
NATO karargâhında temsilcilik açmasına konulan vetonun kaldırılmasını
sağlayarak, İsrail-Türkiye boru hattıyla ilgili ticari anlaşmanın hâlâ devamına
çalışarak, lobilerine ücret vererek, lobilerine inanılmaz kaynak aktararak bu
işin olmayacağı çok açık. Bir kere her şeyden önce ahlaki ve vicdani bir sorun
var. Hangi göz, haritalara baktığında 1947 sınırlarıyla, 1967 sınırlarıyla ve
bugünkü sınırlarla farkı değerlendirirse değerlendirsin, ortada büyük bir
adaletsizliğin ve vicdansızlığın olduğunu görecektir, görülecektir. Ancak
burada başka bir adaletsizlik ve vicdansızlık da Filistin meselesinin özellikle
feodal Arap şeyhleri ile baskıcı rejimlerinin kendi bekalarını korumak için
kendi halkları üzerinde bir istismar hâlinde değerlendirilmesi olayıdır.
Dolayısıyla İsrail’deki katliamı gerçekleştiren İsrail Hükûmeti kadar, bu
sorunu timsah gözyaşlarıyla, göstermelik jestlerle kendi halklarını baskılamak
ve onların rızalarını elde etmek için kullanan rejimleri de kınıyorum ve
inanıyorum ki bir gün tüm Arap halkları da antiemperyalist ve barışçıl bir
tutum etrafında uyanacaklardır. 
Asıl Araştırma Komisyonunun raporuyla ilgili, süre
kısaldığı için çok fazla söyleyecek şey yok aslında bu kadar dar sürede. Her
şeyden önce, baskın seçim kararı nedeniyle, onun yarattığı çalışma zorluğu ve
yoğunluğu nedeniyle de Komisyon aslında hedeflediği çalışma ortamını
sağlayamadı. Aslında çok daha detaylı bir çalışma yapılabilirdi çünkü dünyadaki
birçok ülkede görüldüğü gibi, bizde de yavaş yavaş artan bir trend izliyor uyuşturucu
kullanımı. Onun için, raporun ekindeki ek görüşümüzün dışında, yalnızca
önerileri sunmaya çalışacağım.
Her şeyden önce, Komisyonun çalışmaları sırasında
“sivil toplum kuruluşu” adı altında ne idiği belirsiz birtakım yapılanmaların
“tedavi” ya da “terapi” adıyla süreci kötüye kullandığı gibi, ölçülemediği,
bunların başarıya ulaşıp ulaşmadığının tespit edilemediği, kamudan inanılmaz
bir kaynak aldıkları tespit edildi. Bunun mutlaka önüne geçilmesi gerekir.
Bunun dışında, uyuşturucu ve uyuşturucu kullanımıyla
ilgili olarak kamunun ölçme ve değerlendirmeyi hiçbir şekilde yapamadığını
görüyoruz yani her gelen ilgili kurum başarısından bahsediyor, ne kadar
uyuşturucunun ele geçtiğinden bahsediyor, ne kadar projeyi hayata geçirdiğinden
bahsediyor ama bunların başarıyla sonuçlanıp sonuçlanmadığına dair hiçbir veri
yok elde. Bildiğimiz bir şey var: Ölçemediğiniz, değerlendiremediğiniz şeylerle
ilgili olarak başarıyı da elde etmeniz mümkün değil. Her şeyden önce
bağımlılıkla mücadele için müstakil bir müsteşarlığın kurulması çok önemli bir
adım olacaktır. Bunun yanında bağımlılıkla mücadelede uzman gönüllüler ile
Adsız Narkotikler gibi oldukça başarılı sonuçlar elde eden birtakım sivil
toplum kuruluşlarının ve yöntemlerinin uygulanması çok uygun olacaktır. Türk
Tabipleri Birliği ve Türk Eczacıları Birliği gibi kurumların bu mücadele
programlarının aktif unsuru hâline getirilmesi gerekir. Maalesef Komisyona bile
getirip dinletemedik bu kurumları biz Komisyon süresince. Mahalle meclisleri
kurulabilir. Türkiye’de birçok yerde mahalle meclislerinin kendiliğinden hayata
geçirdikleri uyuşturucuyla mücadelelerin başarıya ulaştığını gördük. Zarar
azaltımı yaklaşımıyla diğer mücadele yöntemlerinin…
(Mikrofon otomatik cihaz tarafından kapatıldı) 
İLHAN CİHANER (Devamla) – Pardon Başkanım, tamamlamak
istiyorum. 
BAŞKAN – Buyurun Sayın Cihaner.
İLHAN CİHANER (Devamla) – …birbirini dışlayan ya da
birbirinin alternatifi olan yöntemler olmadığını tespit edip mücadele sürecinin
bir aşaması olarak görmemiz gerekir. 
Bunun yanında, Türkiye’nin izlediği sosyoekonomik ve
birtakım kentleşme politikaları, göç politikaları gibi politikaların da
uyuşturucuyla bağımlılığı artırdığını görüyoruz. 
Daha önceden yapılmış, birkaç yıl önce ortaya konulmuş
bir rapor var. Bu raporda öngörülen ya da önerilen tedbirlerin hiçbirinin
aslında hayata geçirilmediğini görüyoruz. Umuyorum ki bu rapor da tozlu
raflarda kalmamış olur, bu raporun önerileri -detayları raporda var, süre kısa
olduğu için detaylarına göremiyorum- tozlu raflarda kalmaz. Burada önerilen çok
yerinde tedbirler var, bunlar hayata geçirilir. Esasen Parlamentonun icracı bir
niteliği kalmadığı için belki de Cumhurbaşkanlığına gönderilmesi gerekir bu
raporun önümüzdeki dönemde. Umuyorum ki orada bu tedbirler yerine getirilir ve
Türkiye’nin karşı karşıya kaldığı bu büyük beladan gençlerimiz kurtulmuş olur. 
Herkesi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Cihaner. 
Şimdi söz sırası Milliyetçi Hareket Partisi Grubu adına
Antalya Milletvekilimiz Sayın Ahmet Selim Yurdakul’a aittir. 
Buyurun Sayın Yurdakul. (MHP sıralarından alkışlar) 
MHP GRUBU ADINA AHMET SELİM YURDAKUL (Antalya) – Sayın
Başkan, değerli milletvekilleri, muhterem vatandaşlar; madde bağımlılığı Meclis
araştırması komisyonu raporu üzerine yapılan genel görüşmelerde Milliyetçi
Hareket Partisi adına söz aldım. 
Böyle hayırlı bir işin başlatılması ve bu Komisyonun
kurulmasına vesile olan liderimiz ve Genel Başkanımız Sayın Devlet Bahçeli’ye
ve grubum Milliyetçi Hareket Partisine en derin hürmetlerimi ve teşekkürlerimi
sunmak isterim. 
Her türlü madde ve günümüze has bağımlılıklarla
mücadele etmek amacıyla çalışmalar yürüten ve benim de üyesi olmaktan büyük bir
onur duyduğumu Uyuşturucu Madde Bağımlılığıyla Mücadele Meclis Araştırması
Komisyonunun tüm üyelerine tek tek teşekkürlerimi sunuyorum. Geriye dönüp
baktığımda, 10 Ocak 2018 tarihinden itibaren çalışmalarına başlayan
Komisyonumuz, konunun hassasiyetine binaen, geleneksel Meclis araştırma
komisyonlarından farklı olarak daha sık ve daha uzun çalışma saatlerinde bir
araya gelmiştir. Kurulduğu andan itibaren çalışmalarına başlayan Komisyonumuz
15 toplantı, 6 il ziyareti, 2 ülke ziyaretini tamamlamıştır. Komisyon Başkanına
ve üyelerine teşekkür etmek isterim çünkü bu önemli probleme hak ettiği önemin
gösterildiğini düşünüyorum. Komisyon olarak icra ettiğimiz toplantılarda
bakanlar, üst düzey bürokratlar, akademisyenler, sağlık, rehabilitasyon,
güvenlik ve kolluk güçleri olmak üzere 100’e yakın kişiyi dinleyerek çalışmayı
olgunlaştırdık. Komisyona gelerek bizleri bilgilendiren ve çalışmalarımıza ışık
tutan herkese şükranlarımı sunarım. 
Saygıdeğer milletvekilleri, muhterem vatandaşlar;
biliyorsunuz bizler, milliyetçi, ülkücü camia olarak damarlarımızdaki asil
kanın uyuşturucuyla kirletilmesine en büyük tepkiyi koyan insanlarız. Dünyanın
en büyük gençlik kuruluşu olan Ülkü Ocakları Eğitim ve Kültür Vakfı, il, ilçe
ve hatta beldelere kadar uyuşturucunun zararları ve bağımlılıkla mücadele
hususlarında büyük bir gayret göstermiştir, kendilerine huzurunuzda içtenlikle
teşekkür ederiz. 
Uyuşturucu illetiyle mücadelenin Meclis iradesiyle ve
böyle ortak bir çabayla tüm partilerin iş birliğiyle gündeme gelmesini millî
birlik ve beraberliğimizin bir göstergesi olarak değerlendiriyorum. Burada,
Türk milletinin geleceği ve sağlığı için, Türk gençlerinin uyuşturucudan
korunması için ortak bir beyanatı meydana getirmek üzereyiz. Bu, tarihî bir
andır. 26’ncı Yasama Döneminin böyle hayırlı bir çalışmayla bitecek olması,
Türk milletinin gerektiği anda ve her koşulda muhteşem bir ahenkle
çalışabildiğini göstermesi açısından da tarihe geçmiştir. Bu çatı altında tüm
gayemiz, tüm vatandaşlarımızın uyuşturucudan zarar görmemesidir. 
Komisyon çalışmalarımızda şu tedbirleri ve önlemleri
ifade ettik: Uyuşturucu ve uyuşturucu ham maddesi üretiminin çok daha sıkı
tedbirlerle izlenmesi ve kayıt altına alınması sağlanmalıdır. Mevcut sistemdeki
tüm açıklar ve suistimale açık boşluklar ivedilikle tespit edilerek bertaraf
edilmelidir. Danışma merkezleri daha etkin ve sıcak bir yapıya kavuşturulmalıdır.
AMATEM’lerin etkinliği artırılmalı ve kapasitesi yükseltilmelidir.
Rehabilitasyon sürecin en önemli parçasıdır. Bu nedenle, rehabilitasyon
merkezlerinin yeterli sayıda açılması sağlanmalıdır. Tedavi sonrası ise sosyal
uyum merkezleri de devreye girmelidir. Madde bağımlısı gençlerimizin bu
merkezlerimizde meslek edinmesi, iş bulması ve sosyal hayata uyum
sağlayabileceği imkân ve kabiliyetlere ulaştırılması sağlanmalıdır. Uyuşturucu
madde ticareti ve kaçakçılık suçları kapsamında, şüphelilerin ve yakınlarının
mal varlıkları dondurulmalı, cezası kesinleşen hükümlülerin ve yakınlarının ise
açıklanamayan tüm mal varlıkları müsadere edilerek uyuşturucu bağımlılarının
tedavi ve rehabilitasyonunda kullanılmalıdır ve en önemlisi, Türk toplumu yediden
yetmişe uyuşturucu konusunda bilgilendirilmelidir. Uyuşturucuyla mücadele
sürecinde rol alan kamu kurumları arasında koordinasyonun güçlendirilmesi için
gerekli önlemler ivedilikle alınmalıdır. Madde bağımlılığı tedavi ve
rehabilitasyon süreçlerinde yer alan tüm sivil toplum kuruluşlarında
akreditasyon şartı aranmalı ve bu hususta uluslararası ve ulusal standartlar
oluşturulmalıdır. Yeşilay bu konuda iyi bir örnek olarak hizmetlerini
sürdürmektedir.
(Mikrofon otomatik cihaz tarafından kapatıldı)
AHMET SELİM YURDAKUL (Devamla) – Bitiriyorum Sayın
Başkanım.
BAŞKAN – Buyurun Sayın Yurdakul.
AHMET SELİM YURDAKUL (Devamla) – Son olarak Millî
Eğitim Bakanlığı müfredatı içerisinde çocuklarımıza etkili iletişim dersleri
verilmelidir. Bu yolla çocuklarımızın kendine olan güvenini, “Hayır.” diyebilme
ve sorunlarla başa çıkma yetkisini geliştirmek mümkün olacaktır. Bu rapor madde
bağımlılığının önüne geçmek için büyük bir hazine değerindedir. Bu raporu tüm
kamu kurum ve kuruluşları bir anahtar olarak göreceklerini açık yüreklilikle
ifade ettiler. 
Tüm kalbimle Genel Kurulu böyle hayırlı bir işe vesile
olduğu için saygıyla ve sevgiyle selamlıyorum.
Ramazan ayının Türk-İslam âlemine bereket, barış ve
huzur getirmesini Yüce Allah’tan niyaz ediyorum. 
BAŞKAN – Teşekkür ederim Sayın Yurdakul.
Söz sırası Halkların Demokratik Partisi Grubu adına
Batman Milletvekilimiz Sayın Ayşe Acar Başaran’a aittir. 
Buyurun Sayın Başaran. (HDP sıralarından alkışlar)
HDP GRUBU ADINA AYŞE ACAR BAŞARAN (Batman) – Sayın
Başkan, değerli milletvekilleri; ben bu komisyon raporu üzerinde konuşmadan
önce… 
Filistin’le ilgili çok şey söylendi ama bugün
Filistin’le ilgili söylenenler aslında bir Orta Doğu gerçekliğini ortaya
çıkardı. Orta Doğu’ya, sorunlara yaklaşımımız, aldığımız dürüst ve gerçekçi tavırların
ne derece etkili olabileceğini tartıştık. Zaten parti sözcümüz Ayhan Bilgen
aslında bunu çok çerçevesi geniş bir şekilde anlattı. Burada kınamakla,
hamasetle çözüm olmayacağını çokça ifade etmiştik, bu sefer de çözmeyecek. Bir
dahaki, 27’nci Dönemde biz tekrar burada Filistin’i konuşacağız maalesef.
Bir de bugün Kürt Dili Bayramı. Kürt Dili Bayramı
1932’ye kadar dayanan, Hawar gazetesinin, ilk defa bir Kürt gazetesinin
açılmasına kadar dayanan bir bayramdır. Bugün bu bayramı kutlarken, Kürtler bugün
bu bayramı kutlarken, Türkiye'nin bir şehrindeki bir üniversitede Kürt diline
ait bir bölüm açılmışken Kürt diline ait birçok dernek 15 Temmuz darbe girişimi
sonrasında ilan edilen OHAL bahane edilerek kapatıldı. Kürt dilini anımsatacak,
Kürt diliyle ilgili hiçbir şeyin şehrin neredeyse hiçbir noktasında
bırakılmayacağı şekilde kayyumlar tarafından tabelalar indirildi ve Türkiye’de
şu anda Kürt dili tamamen -bir dönem gibi- neredeyse yasaklı bir dil hâline
getirildi. Mecliste de zaten birazdan Kürtçe olarak kutlayacağım ve umarım
tutanağa geçecek olan Kürtçenin tekrar özgür olacağı, bütün dillerin özgür
olacağı bir Türkiye diliyorum. “...”(x)
“Kürt Dil Bayramı kutlu olsun. Dilimiz onurumuzdur.” 
Değerli arkadaşlar, şimdi, uyuşturucu raporu elimizde;
çok kapsamlı, 2 bin sayfalık bir rapor. Bu raporda aslında çok dikkat çekici
bilgiler var. Mesela 2002 yılından başlayıp 2016 yılına kadar uyuşturucudan
ölenlerin sayısını vermiş. 2002’de 9, 2003’de 6, neyse, artmış; 2016’da 920
kişi uyuşturucudan Türkiye’de hayatını kaybetmiş. Bunun birçok nedeni sayılmış
bu raporda; işsizlik, eğitimsizlik, sosyolojik nedenler, psikolojik nedenler
diye uzamış. Şimdi, özellikle uyuşturucu kullanımının en fazla gençlerde
olduğu, hatta bu yaş sınırının neredeyse ilkokul öğrencilerine kadar indiği
ifade ediliyor. Bununla ilgili gerekli nasıl tedbirler alınacağı da söyleniyor.
Burada kolluğa da bir görev atfediliyor ancak biz bölgede de görüyoruz,
Türkiye'nin birçok yerinde de muhtemelen böyledir, kolluk genelde uyuşturucuyla
mücadele etmek yerine bizim yaptığımız basın açıklamalarına saldırıyor.
Örneğini isterseniz bizim hakkımızda uyuşturucuyla ilgili yaptığımız yürüyüş
nedeniyle açılan davalar ve kolluğun bize müdahalesini sayabiliriz. 
Şimdi, bir nedeni de aslında sosyolojik ve psikolojik
nedenler yani Türkiye'nin içerisinde olduğu çatışma ve politik çıkmaz aslında
gençleri günbegün daha fazla uyuşturucu kullanmaya yönlendiriyor. Çünkü
Türkiye’de şöyle bir gençlik modeli çiziliyor: Apolitik bir gençlik, slogan
atan bir gençlik modeli çizilip “Gençler hangi bağımlılığa, hangi her neyse,
neye bağımlı olurlarsa olsunlar yeter ki politikleşmesinler.” Bakın, ben slogan
atan gençlerden söz etmiyorum, o politik gençlik değildir. Politik gençlik,
gerçekten ülkenin her konusuyla ilgili her yerde söz söyleyebilen, bunun
üzerinde yoğunlaşabilen özgür gençlerden söz ediyorum. Bu özgür gençliği
yaratmanın bir yolu da aslında başaramadığımız özgür üniversiteleri, özgür
özerk üniversiteleri kurmaktan geçer. Eğer biz eğitimi özgür ve özerk kılmazsak,
gençlere daha kaliteli, bilimsel bir eğitim vermezsek ve bu eğitimin sonunda
gençlere iş olanakları sağlamazsak ve gençlere sadece “Gelin alanlarda,
meydanlarda slogan atın.” gibi bir görev atfedersek, “Girin sosyal medyadan,
trollerin arasına katılın; ona, buna, şuna, muhaliflere hakaret edin,
saldırın.” gibi bir görev atfedersek gençliğin geleceği durum bu olacaktır.
Gençler, Türkiye’de gerçekten sistem içerisinde var olmak istiyor. Politik bir
gençlik olarak var olmak istiyor. Sadece 18 yaşına gelip Mecliste milletvekili
olmak istemiyor, bu yeterli değil. Şu Meclise getireceğiniz 5 tane 18 yaşındaki
milletvekili olur. 
(Mikrofon otomatik cihaz tarafından kapatıldı)
BAŞKAN – Buyurun Sayın Başaran.
AYŞE ACAR BAŞARAN (Devamla) – Bu Meclise 5 tane 18
yaşında milletvekilinin gelmesi yeterli değil. Gençlerin her alanda, toplumun
her alanında söz sahibi olması gerekiyor ve kendiyle ilgili karar alıcı
mekanizmaların içerisinde yer alması gerekiyor. Bakın, üniversiteleri böldünüz,
öğrencilere sormadınız. Siz bu gençlikten ne bekleyeceksiniz? Kendileriyle
ilgili bile karar almalarına izin vermediğiniz bir gençlik yaratmaya
çalışıyorsunuz. 
Yine, bununla beraber dediğim gibi, gençler işsizlikle
boğuşuyor sürekli. Ekonomik krizlerin, sizin aldığınız yanlış politik kararların
sonucunu gençler yaşıyor. Binlerce genç bu süreçte sırf sizin yaptığınız
güvenlik soruşturmaları nedeniyle atanamadı. Bunun nedenini biz kendilerine
açıklayamıyoruz, buyurun siz açıklayın. Peki, bu gençler ne yapacak? Ben bunu
özendirmek amacıyla söylemiyorum. Eğer gerçekten bir çözüm istiyorsanız bu
yazdığınız yazılı kâğıtlardan daha fazlasına ihtiyaç olduğu için söylüyorum.
(Mikrofon otomatik cihaz tarafından kapatıldı) 
BAŞKAN – Buyurun Sayın Başaran.
AYŞE ACAR BAŞARAN (Devamla) – Bu gençler üniversiteye
gittiklerinde okulu bitirip bitiremeyeceklerini, borçlarını ödeyip
ödeyemeyeceklerini düşünüyorlar. Bu kadar psikolojik baskı altındaki gençlerden
ne bekliyorsunuz? 
Velhasılıkelam, değerli arkadaşlar, 26’ncı Dönemi
bitiriyoruz, 27’nci Dönem başlayacak. Umuyorum ve diliyorum ki 27’nci Dönem
Meclis açısından gerçekten daha genç bir Meclis olur. Gençlerin sözünü
söyleyebileceği, kendileriyle ilgili karar alabilecekleri bir mekanizma hâline
gelir ve yine umuyor ve diliyorum ki -kadınların da destek vereceğine
inanıyorum- kadın-erkek eşit temsiliyetin olacağı bir Meclis olacağını
umuyorum. Biz ancak bu şekilde çözebiliriz; her yerde söz söyleyerek, her yerde
karara ortak olarak, sorunlarımızı konuşarak, tartışarak, çözerek bu süreci
atlatabileceğimizi düşünüyorum.
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Başaran.
Şimdi söz sırası Adalet ve Kalkınma Partisi Grubu adına
Mersin Milletvekilimiz Sayın Yılmaz Tezcan’a aittir. 
Buyurun Sayın Tezcan. (AK PARTİ sıralarından alkışlar)
AK PARTİ GRUBU ADINA YILMAZ TEZCAN (Mersin) – Sayın
Başkan, değerli milletvekilleri, ekranları başında bizleri izleyen kıymetli
Mersinli hemşehrilerim ve saygıdeğer vatandaşlarımız; 558 sıra sayısıyla
bastırılan Uyuşturucu Madde Bağımlılığı ve Yeni Bağımlılık Türlerinin
Araştırılarak Bağımlılığın Nedenlerinin ve Alınacak Tedbirlerin Tespit Edilmesi
Maksadıyla Kurulan Araştırma Komisyonu Raporu’muzu sizlerle ve kamuoyuyla
paylaşmak için AK PARTİ Grubu adına söz almış bulunuyorum. Sizleri saygıyla,
sevgiyle, muhabbetle selamlıyorum. 
Değerli milletvekilleri, sözlerime başlamadan önce,
bugün akşam itibarıyla ramazan ayına girmiş bulunuyoruz. Özellikle sizlerin,
ailelerinizin, Mersinli hemşehrilerimin, ülkemizin, tüm İslam âleminin ramazanışerif
ayını tebrik ediyorum. 
Ayrıca, dün ne yazık ki Mescid-i Aksa’da, Kudüs’te,
Filistin’de ve Gazze’de İsrail’in insanlık dışı, barbarca ve insan haklarını
hiçe sayan katliamını ve Müslüman Filistin halkına karşı işlediği bu soykırımı
kınıyor ve lanetliyorum. Şehit olan Filistinli Müslüman kardeşlerimize
Allah’tan rahmet diliyorum, yaralılara da acil şifalar diliyorum. Amerika
Birleşik Devletleri’nin Kudüs hakkında aldığı kararı tanımıyor, Avrupa’ya,
Birleşmiş Milletlere ve tüm dünyaya bu katliama ve soykırıma sessiz kaldıkları
için de yazıklar olsun diyorum. 
Sayın milletvekilleri, uyuşturucu madde bağımlılığı bir
kronik hastalıktır; insanın hem bedenini hem ruhunu hem de sağlığını çok
yakından ilgilendiren, çok ciddi sorunlara sebep olan bir hastalık olarak
görüyoruz. Bu sorunun, bu problemin çözümünde özellikle multidisipliner
yaklaşımın ve bütüncül bir yaklaşımın benimsenmesi gerektiğini de raporlarımıza
dercetmiş bulunuyoruz. 
Türkiye, doğu ile batı arasında hem kavşak hem de bir
köprü ülke olarak, doğudan doğal uyuşturucu maddelerin Balkanlar üzerinden
Avrupa’ya geçtiğini ve sentetik uyuşturucu maddelerin de batıdan, özellikle
Hollanda ve Belçika gibi Avrupa Birliği ülkelerinden ülkemize, oradan da Orta
Doğu’ya yayıldığını ve nihayetinde de Türkiye’nin bu konuda çok ciddi bir
uyuşturucu terörüne maruz kaldığını sizlerle paylaşmak istiyorum. 
Araştırma Komisyonumuz 10 Ocak 2018 tarihinde kuruldu,
üç aylık bir çalışma süresi ve 10 Nisan 2018 tarihinde de çalışmalarımızı çok
başarılı bir şekilde tamamlamış olduk. Araştırma Komisyonumuzun hem uyuşturucu
madde bağımlılığının hem de internet ve teknoloji bağımlılığının nedenlerini,
sonuçlarını, alınacak tedbirlerin ve önlemlerin ayrıntılı bir şekilde
incelendiği bir komisyon raporu oldu. Hazırlamış olduğumuz komisyon raporu bu
alanda çok kapsamlı bilgileri içerirken, aynı zamanda sonuç ve önerileriyle de
alınması gereken tedbirlere dikkat çekiyor. 
Değerli milletvekilleri, bağımlılıkla mücadelede
ülkemizde çok önemli değişimlere imza atan ve bu konuda farkındalık
oluşturulmasına en büyük desteği veren Cumhurbaşkanımız Sayın Recep Tayyip
Erdoğan’a, Türkiye Büyük Millet Meclisi Başkanımız Sayın İsmail Kahraman’a,
Başbakanımız Sayın Binali Yıldırım’a, Komisyonda önergeleri olan değerli
milletvekili arkadaşlarımıza, beraber çalıştığım Komisyon üyesi çok değerli
milletvekillerine ve uzman arkadaşlarımıza huzurlarınızda ayrı ayrı teşekkür
etmek istiyorum. Raporumuzun Türkiye’de bağımlılıkla mücadele konusunda önemli
bir çözüm ve katkı sağlamasını da temenni ediyorum. 
Değerli milletvekilleri, uyuşturucu, terörden daha
tehlikeli bir boyuttadır. Dolayısıyla, alınması gereken tedbirleri çok geniş
bir şekilde raporlarımıza dercettik. Şu konuyu da ifade etmek istiyorum:
Özellikle PKK, KCK, PYD, YPG, FETÖ, PDY, DHKP-C gibi birtakım terör
örgütlerinin de uyuşturucu kaçakçılığına karıştıkları ve finanslarında
kullandıkları çok aşikâr bir şekilde ortada ve raporlarda yer alıyor. 
Raporumuz 558 sıra sayısıyla bastırıldı ve toplam 2 bin
sayfa değil, 422 sayfa. Odalarınıza dağıtıldı raporlarımız.
AYŞE ACAR BAŞARAN (Batman) – Espri yaptım zaten, espri.

YILMAZ TEZCAN (Devamla) – Raporlarımızda -tabii
konuşacak o kadar çok şey var ki- biz birtakım sonuçlar ve önerilerde bulunduk.
Bu önerilerin içerisinde genel öneriler, araştırma, veri toplama çalışmalarına
ilişkin öneriler, uyuşturucuyla mücadelenin yapılanmasına ilişkin öneriler,
arzla mücadele, uyuşturucuyla mücadelenin finansal boyutu, Millî Eğitim
Bakanlığı, Gençlik ve Spor Bakanlığı, Aile ve Sosyal Politikalar Bakanlığı
faaliyetleri, Diyanet İşleri Başkanlığı faaliyetleri, danışma hizmetlerine
ilişkin öneriler, tedavi hizmetleri, yerel yönetimlerin rolü, sivil toplum
katılımına… 
(Mikrofon otomatik cihaz tarafından kapatıldı) 
YILMAZ TEZCAN (Devamla) – Bir dakika rica edeyim Başkanım.

BAŞKAN – Buyurun Sayın Tezcan. 
YILMAZ TEZCAN (Devamla) – Teşekkür ediyorum,
toparlıyorum. 
…denetimli serbestlik tedbirine ilişkin öneriler, ceza
infaz kurumlarında bulunan hükümlü ve tutuklulara ilişkin öneriler, medyanın
rolü ve iletişim stratejilerine ilişkin öneriler, yazılı ve görsel medya, yeni
medya ve sosyal medyayla ilgili öneriler, iletişim kampanyalarıyla ilgili
öneriler, internet ve teknoloji bağımlılığına ilişkin toplam 21 başlıkta çok
önemli önerileri sunduk. Bu konuda tabii ki çözüm önerilerini sizlerle uzun
uzun paylaşmak istemiyorum çünkü 21 başlıkta sunduğumuz bu çözüm önerilerini,
biz özellikle sayın bakanlarımızı, üst düzey bürokratlarımızı ağırladığımızda,
onları dinlediğimizde bu konuları da çok ayrıntılı bir şekilde konuşmuş olduk. 
Raporlarımız da tabii, kadük kalmadı, nihayete
erdirdik. 
Bu noktada, emeği geçen bütün üye arkadaşlarımıza,
milletvekili arkadaşlarımıza ayrı ayrı teşekkür ediyorum.
Hepinizi saygıyla sevgiyle selamlıyorum. (AK PARTİ ve
MHP sıralarından alkışlar)
BAŞKAN – Teşekkür ederim Sayın Tezcan.
Sayın milletvekilleri, uyuşturucu madde bağımlılığı ve
yeni bağımlılık türlerinin araştırılarak bağımlılığın nedenlerinin ve alınacak
tedbirlerin tespit edilmesi maksadıyla Anayasa’nın 98’inci, İç Tüzük’ün 104 ve
105’inci maddeleri uyarınca kurulmuş bulunan Meclis araştırması komisyonu
raporu üzerindeki genel görüşme tamamlanmıştır.
Birleşime on dakika ara veriyorum.
Kapanma Saati: 20.54
DÖRDÜNCÜ OTURUM
Açılma Saati: 21.11
BAŞKAN: Başkan
Vekili Yaşar TÜZÜN
KÂTİP ÜYELER: Mücahit
DURMUŞOĞLU (Osmaniye), Sema KIRCI (Balıkesir)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 99’uncu Birleşiminin Dördüncü Oturumunu açıyorum.
4’üncü sırada yer alan, Bağcılık Sektörü Ve Üzüm
Üreticilerinin Sorunlarının Araştırılarak Alınacak Tedbirlerin Tespit Edilmesi
Maksadıyla Anayasa’nın 98’inci, İç Tüzük’ün 104 ve 105’inci maddeleri uyarınca
kurulmuş bulunan Meclis Araştırması Komisyonu raporu üzerindeki genel görüşmeye
başlıyoruz. 
4.- Bağcılık Sektörü ve Üzüm Üreticilerinin Sorunlarının
Araştırılarak Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonu Raporu (S. Sayısı: 559) (x)(xx)
BAŞKAN – Komisyon? Yerinde. 
Hükûmet? Yerinde. 
Komisyon Raporu 559 sıra sayısıyla bastırılıp dağıtılmıştır.

Bağcılık Araştırma Komisyonu Raporu üzerinde söz
isteyenlerin söz taleplerini karşılayacağım. 
Gruplar adına, Milliyetçi Hareket Partisi Grubu adına
İzmir Milletvekilimiz Sayın Ahmet Kenan Tanrıkulu, Halkların Demokratik Partisi
Grubu adına İzmir Milletvekilimiz Sayın Müslüm Doğan, Cumhuriyet Halk Partisi
Grubu adına Edirne Milletvekilimiz Sayın Okan Gaytancıoğlu, Adalet ve Kalkınma
Partisi Grubu adına Manisa Milletvekilimiz Sayın İsmail Bilen. 
İlk söz Milliyetçi Hareket Partisi Grubu adına İzmir
Milletvekilimiz Sayın Ahmet Kenan Tanrıkulu’na aittir. 
Buyurun Sayın Tanrıkulu. (MHP sıralarından alkışlar) 
MHP GRUBU ADINA AHMET KENAN TANRIKULU (İzmir) –
Teşekkür ediyorum Sayın Başkanım. 
Sayın Başkan, sayın milletvekilleri; görüştüğümüz
Bağcılık Sektörü ve Üzüm Üreticilerinin Sorunlarının Araştırılarak Alınacak
Tedbirlerin Tespit Edilmesi Maksadıyla Kurulan Meclis Araştırması Komisyonu
Raporu hakkında Milliyetçi Hareket Partisi Grubu adına söz almış bulunmaktayım.
Genel Kurulumuzu saygıyla selamlıyorum. 
Ülkemiz, yaklaşık altı bin yıllık bir bağcılık
kültürüne sahip ve aynı zamanda da 1.400’ü aşkın bir genotip asma zenginliğimiz
var yani dünyadaki asmanın ana vatanı olarak sayılabilecek ülkelerden de bir
tanesiyiz. Birleşmiş Milletlerin Gıda ve Tarım Örgütü olarak ortaya koyduğu
birtakım istatistikler var, gerek bağ alanı varlığı anlamında gerekse üretim
bakımından da gene dünyada 5’inci veya 6’ncı ülke sırasındayız. Sorunları
bulunan bir sektör bağcılık ve üzüm alanında fakat aynı zamanda da devasa bir
yapıya sahip. Eğer çözüm noktasında bir katkı sunabilirsek -tıpkı burada olduğu
gibi, bu görüşmeler sırasında raporun sunulmasında olduğu gibi- ekonomik yönden
de gelecekte bu sektörde çok ciddi sıçramalar olabilecek durumda. 
Komisyonumuz yaklaşık dört ay önce kuruldu,
çalışmalarını kapsamlı bir şekilde de devam ettirdi sayın milletvekilleri. Bu
çalışmalar sırasında önemli tespitler yapıldı ve bu tespitlerin üzerinden bir
kez daha geçilmesinde de şu kısa süre içerisinde belki yarar var ama ben her şeyden
önce 2002’den önce de bazı şeylerin yapıldığını sizlerin hafızasına şöyle
kısaca getirmek istiyorum. 
Örneğin 2000 yılına kadar tarım satış kooperatifleri ve
birliklerinde gerçekten hem mali hem ticari hem idari anlamda birtakım sorunlar
vardı, zayıf bir kooperatifçilik anlayışıyla bunlar yönetiliyordu ama daha
sonra, 16 Haziran 2000 tarihinde birliklere yönelik 4572 sayılı Yasa
çıkarılarak bu alanda etkin bir düzenlemeyle karşı karşıya kaldılar. Daha sonra
da bir yeniden yapılandırma süreci oldu. Bu yeniden yapılandırma süreci, o
zaman 16 birlik ve ona bağlı 330 kooperatifle yürütülmüştü. Bu birliklerin
yaklaşık 1,2 milyar liralık Destekleme ve Fiyat İstikrar Fonu’na olan borçları
da terkin edildi. Bu, önemli bir yapıydı. TARİŞ Üzüm Birliğinin stoklarını,
2000-2001 yıllarında yaklaşık 20 bin ton kadar çekirdeksiz kuru üzümünü
TEKEL’in alması sağlandı. Bunlar daha sonra TARİŞ Üzüm Birliğine birtakım
kolaylıklar sağlayan imkânlardı. 
Gene 2001-2002 yılında yaş üzüm ihracatı teşvik
kapsamına alındı, ton başına 50 dolar verildi. Bütün bunları şunun için
anlatıyorum: Bugün de gene Komisyon tarafından hazırlanan yaklaşık 200 sayfalık
bir rapordur bu ve gerçekten hazırlayan arkadaşlarımızın çok ciddi katkıları ve
emekleri olmuştur. Öncelikle onlara da teşekkür etmek istiyorum. Bu raporda da
tarım ürünleri lisanslı depoculuk konusu dile getirilmiştir ki bu konuyla
ilgili daha önce de dönemin Sanayi ve Ticaret Bakanlığının 2002 yılında
hazırladığı bir tasarı var ama seçimlere gidildiği için maalesef o tasarı Mecliste
yasalaşamamıştı. Sonrasında 2005 yılında Meclisimiz 5300 sayılı Kanun’u
çıkararak bunu mevzuatlaştırdı. 
Yine, Odalar Birliğiyle ürün geliştirme projeleri, ürün
borsalarının geliştirilmesine yönelik birtakım çalışmalar yapıldı. Bunlar
gerçekten çok önemli çalışmalar. Komisyonumuzun çalışmalarında dile getirilen
bazı çalışmalara da baktığımız zaman, İzmir Ticaret Borsasının koordinasyonunda
birtakım rekolte çalışmaları yapılmıştı ama daha sonraki dönemde bu, Gıda,
Tarım ve Hayvancılık Bakanlığına devredildi. Orada da şöyle bir sıkıntıyla
karşı karşıyayız: 2017-2018 ürün sezonunda rekolte tahmini yaklaşık 310 bin ton
civarında. Bu bir önceki sezonla hemen hemen aynı seviyede. Yalnız, gene 2018
yılı için, geçtiğimiz ay Manisa’nın Alaşehir ve Sarıgöl ilçelerinde birtakım
sıkıntılarla karşı karşıya kaldık. Asma başına 20-25 salkım sayısı olması
gerekirken bunun 10-15 civarına düştüğünü de görüyoruz sayın milletvekilleri.
Müdahale kurumu olarak bir kuruma ve bir müdahale fiyatına gerçekten ihtiyaç
var çünkü 2017 yılında Toprak Mahsulleri Ofisi piyasaya girmişti. 4
lira/kilogram olarak piyasaya girdi ve daha sonra bunun üzerinden yaklaşık 5
bin tonluk bir alım gerçekleşti. Bu, elimizde güzel bir örnek. Bu raporda da
aynı şekilde bazı önerilerde bulunuyoruz, müdahale kurumunun olması noktasında.
(Mikrofon otomatik cihaz tarafından kapatıldı) 
AHMET KENAN TANRIKULU (Devamla) – Sayın Başkanım,
bitireceğim izninizle. 
BAŞKAN – Buyurun Sayın Tanrıkulu.
AHMET KENAN TANRIKULU (Devamla) – Bu bakımdan bağcılık
sektörü ve üzüm üreticilerine yönelik Komisyonun çözüm önerileri gerçekten
büyük bir önem arz ediyor değerli milletvekilleri. Bu çözüm önerileriyle
birlikte bizim Milliyetçi Hareket Partisi olarak Grup Başkan Vekilimiz, Manisa
Milletvekili Sayın Erkan Akçay’ın da verdiği, bu araştırma önergesinde
belirttiği çözüm önerilerinin bir ek görüş olarak raporumuza da dercedilmesini
istemiştik. Bu ek görüşlerden bazılarını, çok kısa olarak, sizlere hatırlatmam
gerekirse gene, biraz önce söyledim, bir lisanslı depoculuğun geliştirilmesi ve
bir stok kurumunun oluşturulmasını istiyoruz, çekirdeksiz kuru üzüm arzının
azaltılması maksadıyla yaş üzüm ihracatının teşvik edilmesini istiyoruz ve
değerli milletvekilleri, tabii ki üzümlerde ürüne katılan hormonların ve
kalıntı sorununun da çözülmesini tekrar talep ediyoruz. 
Bu vesileyle hepinize tekrar saygılarımı sunuyorum,
hayırlı akşamlar diliyorum. (MHP ve AK PARTİ sıralarından alkışlar) 
BAŞKAN – Teşekkür ederim Sayın Tanrıkulu. 
Şimdi söz sırası Halkların Demokratik Partisi Grubu
adına İzmir Milletvekilimiz Sayın Müslüm Doğan’a aittir.
Buyurun Sayın Doğan. (HDP sıralarından alkışlar)
HDP GRUBU ADINA MÜSLÜM DOĞAN (İzmir) – Sayın Başkan,
değerli milletvekilleri; Bağcılık Sektörü ve Üzüm Üreticilerinin Sorunlarının
Araştırılarak Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonu Raporu hakkında partim Halkların Demokratik Partisi Grubu
adına söz almış bulunmaktayım. Hepinizi saygıyla selamlıyorum. 
Değerli milletvekilleri, konuşmama başlamadan önce
İsrail devletinin Filistin halkına karşı işlediği insanlık suçunu buradan
şiddetle kınıyorum. Bu katliamın ve soykırımın hesabı sorulmalıdır. Hükûmetin
bu devletle yapmış olduğu tüm sözleşmeleri askıya almasının ve diplomatik
ilişkileri kesmesinin doğru olacağını düşünüyorum. 
Değerli milletvekilleri, tarıma bakışımıza, aslında,
hazırlanan bu raporla ilgili de bir iki hususa değinmek istiyorum. Aslında, bu
rapor son derece değerli bir rapor, çıktı olarak son derece değerli bir
rapordur. Özellikle bağcılık sektörünün sorunlarının tüm süreçleriyle incelenip
verilerin toplanması, daha sonra bunun yazım aşamasına gelmesindeki her süreçte
emeği geçen başta milletvekili arkadaşlarım olmak üzere tüm katılımcılara
buradan teşekkür etmek istiyorum.
Değerli milletvekilleri, aslında bugün, özellikle bu
raporda belirtilen hususlar, Türkiye’de AKP Hükûmetinin de tarıma bakışıyla
ilgili bir sorundur. Burada belirtilen sorunların hemen hemen hepsi ve çözüm
önerileri aslında geçmişte dikkate alınsaydı belki de bugünkü tarım politikalarının
ağır olumsuz yönleriyle karşılaşmamış olacaktık. Nasıl bakıyoruz biz tarıma, bu
konuda da kısaca size birkaç bilgi sunmak istiyorum.
Değerli milletvekilleri, ülke tarım politikasında da
maalesef, köyler canlı birer yaşam ve üretim merkezi görülmediğinden, özellikle
buradaki yaşam canlandırılmadığından, eskiden olduğu gibi üretim merkezleri
olarak görülüp tarımsal politikalar buna göre geliştirilmediğinden bugünkü ağır
tarım tablosuyla karşı karşıya kaldık. Köylüleri göçe zorlayan politikaların
karşısında, köylüyü üretim alanında tutacak politikaları egemen kılmamız
gerekirken tam tersini yaptık, köylüyü tarımdan düşürdük, üretemez hâle
getirdik. Çiftçiler, köylü sendikaları kurabilseydi, bu çalışmaları
engellenmeseydi köylünün sorunları çok daha iyi bir şekilde gündemde yerini
alacaktı. Köylülerin kurdukları kooperatiflerin bağımsız ve demokratik
yapılarına zarar verildi, iktidarlarca bu kurumlar zayıflatıldı, iktidarlara
bağımlı hâle getirildi. Kooperatifler Yasası geçimli bir tarımdan yana olacak biçimde
çıkartılmıştır. Kooperatifler bilindiği üzere birer şirket hâline
dönüştürülmüş, bu yapıların acil olarak eski konumuna dönmesi gerekmektedir
yani demokratik yapılar hâline getirilmeli ve küçük çiftçilerden yana yeniden
yasa tanzim edilmelidir. Küçük çiftçiler için üretim girdilerinde kullandıkları
mazottan ve gübreden vergi alınmaması gerekirken tam tersi yönündeki
politikalar tarımsal girdilerin büyüklüğü nedeniyle de çöküş süreçlerini
hızlandırmıştır. Hayvan yetiştiricilerinin ücretsiz yem alanı olan mera, otlak
ve yaylakların koruma altına alınması gerekirken kiraya verme, üzerinde
sınırlayıcı haklar kurma köylüyü olumsuz şekilde etkilemiştir. Bu alanların
derhâl yeniden ortak varlık olarak köylüye verilmesi gerekmektedir. Kapalı alan
hayvancılığı yerine özgür mera hayvancılığı tekrar hayat bulmalıdır. Sağlıklı
gıda haktır. Gıda üretimi, işlemesi ve ithalinde genetik olarak değiştirilmiş
unsurlar tamamen yasaklanmalıdır. 
Tarım toprakları korunmalı, amaç dışı kullanılması
engellenmelidir. Sanayi ve madenciliğin tarım arazileri üzerindeki olumsuz
etkisi sonlandırılmalıdır. Doğanın, suyun kirletilemeyecek şekilde
politikaların hayat bulması artık kaçınılmaz bir ihtiyaçtır. Toprağın
korunmasıyla üretim devam edebilir aslında, ekoloji korunabilir. Ancak bu da
bir politik bakışın ve politikanın ürünü olmalıdır. Su ve elektrik küçük
çiftçilere ücretsiz verilmelidir. Küçük üretici köylülerin elektrik borçları
aslında silinmelidir. Mayınlı araziler temizlenmeli, geçimlik tarıma açılmalı,
uygun hazine arazileri de topraksız köylere geçimlik tarım amacıyla
dağıtılmalıdır. Günümüzde bugün ucuz emek, iş gücüne dönüşmüş olan topraksız
köylülerin ya da yerlerinden edilmiş yurttaşlarımızın kendi topraklarında
yaşamlarını idame ettirebilmeleri için hazine arazilerinin tahsisi
sağlanmalıdır. Tarım ve orman arazilerinin korunması, geliştirilmesi, kentli
nüfusun da hem üretici hem de tüketici olabileceği şekilde bu alanların
yurttaşlar yararına sunulması yönünde politikalar yeniden üretilmelidir. AK
PARTİ hükûmetleri tam da bunun tersini yapmıştır. 
(Mikrofon otomatik cihaz tarafından kapatıldı) 
BAŞKAN - Buyurun Sayın Doğan.
MÜSLÜM DOĞAN (Devamla) - Et ve süt ürünlerinin ithalatı
yerine hayvancılık desteklenmeli ve halkımızın doğal et ve süt ürünlerini
tüketmeleri için imkân sağlanmalıdır. Bizim tespit ettiğimiz hayvancılık
potansiyelini harekete geçirme amaçlı destek vaadi, aslında programımızda da
yer alan bu konu sorunu çözmeye odaklıdır. Yıllarca ifade ettiğimiz gibi, çözüm
önerileri maalesef AK PARTİ Hükûmeti tarafından görünmez hâle getirildi ve
görülmedi. Her türlü tarımsal sulama ağlarının eşit ve adil bir şekilde kırsal
alanlarda yaşayan tüm yurttaşlarımızın hizmetine sunulması gerekirken maalesef
bunun tam tersi yapılmıştır. Her yurttaşın doğduğu yerde doyması perspektifinden
hareketle mevsimlik tarım işçiliğini doğuran nedenler ortadan kaldırılmalıdır.
Bu belirttiğim hususların hiçbirine kulak verilmediği, tam tersine bu
politikayla Türkiye tarımının çökertildiği ortadadır, veriler bunu
göstermektedir. 
(Mikrofon otomatik cihaz tarafından kapatıldı) 
MÜSLÜM DOĞAN (Devamla) – Bir cümle daha ifade edeceğim
efendim müsaadenizle. 
BAŞKAN – Buyurun Sayın Doğan. 
MÜSLÜM DOĞAN (Devamla) - Birleşmiş Milletler Gıda ve
Tarım Örgütü (FAO) küresel gıda fiyatlarının 2017’de yüzde 8 arttığını
açıklamıştı. Yine de bu örgütün verilerine göre, süt ürünleri 2016 yılında
yüzde 15 zamlanmış ve et fiyatları ise önceki yıla göre yüzde 16 artmıştır.
Ülkemizde ise geride kalan yılda gıda fiyatlarına müdahale için ithalat başta
olmak üzere çeşitli yöntemlere başvurulduğu tarafımca bilinmektedir. AK PARTİ
Hükûmeti, gıda fiyatlarını düşürmek için kırmızı et, hububat, bakliyat gibi
birçok üründe gümrük vergilerini düşürmek ya da sıfırlamak yoluna gitmiştir.
İthalatla fiyat dengesi sağlamaya çalışırken buradaki rekor seviyeler yeni bir
çıkmazı da karşımıza çıkarmıştır. Gıda ürünlerinin ithal edilmesi çiftçi ve
üreticiyi olumsuz etkilemiştir. Bildiğiniz üzere, birçok alanda üretim
azaltılmış ya da üretici olumsuz şekilde etkilenmiştir. 
Değerli milletvekilleri, Komisyonumuz tarafından
hazırlanan bu raporun çok değerli olduğunu, bir birikim olduğunu, özellikle
Millet Meclisinin birlikte karar alarak böyle bir raporu hazırlamasını son
derece önemli ve değerli olarak görüyorum ama biraz önce yine bir milletvekili
arkadaşımızın belirttiği gibi tozlu raflarda kalması yerine, Türkiye’deki tarım
politikasını etkileyecek bir öneri olarak değerlendirilmesi gerektiğini burada
belirtmek istiyorum. 
Hepinizi saygıyla selamlıyorum. (HDP sıralarından
alkışlar) 
BAŞKAN - Teşekkür ederim Sayın Doğan. 
Söz sırası Cumhuriyet Halk Partisi Grubu adına Edirne
Milletvekilimiz Sayın Okan Gaytancıoğlu’na aittir.
Sayın Gaytancıoğlu, sizi özlemiştik.
Buyurun. (CHP sıralarından alkışlar) 
CHP GRUBU ADINA OKAN GAYTANCIOĞLU (Edirne) - Teşekkür
ediyorum.
Sayın Başkan, değerli milletvekilleri; güzel bir rapor,
emeğinize sağlık, bizler de katkıda bulunduk. Ben de biraz bilgi vermek
istiyorum 
Üzümün yüzde 90’ı Manisa’da üretiliyor. Manisa
ekonomisine 4 milyar lira, Türkiye ekonomisine 450-500 milyon dolar gelir
sağlayan bir üründen bahsediyoruz yani sorunsuz olması gereken ama sorunlu bir
ürün. Neden? AKP sayesinde çok ciddi sorunları var. Yüzde 80-85’inin Manisa’da
olduğu bağ alanlarından bahsediyoruz. Manisa tarıma çok elverişli bir yer.
Pamuk vardı, sağ olsunlar, bitirdiler, artık, pamuğu Yunanistan’dan alıyoruz,
Kırgızistan’dan alıyoruz, Mısır’dan alıyoruz. Tütün vardı, tütünü de
bitirdiler, tütünü de ithal ediyoruz. TEKEL’i, sigara fabrikalarını
stoklarındaki tütünle sattınız, sıra üzümde. Fındığın başına gelenler korkarım
üzümün de başına gelir. Nasıl fındıkları artık bir yabancı tekel topluyor,
yarın İngiltere’den bir firma gelir, bütün Manisa’daki üzümleri toplar ve kendi
markasını koyar, onun için de bizim görüşlerimizi lütfen dinleyin. Biz buraya
biraz muhalefet şerhi yazdık ama çözüm eğer siz iktidarda devam ederseniz yok,
artık yeni bir anlayış olması lazım. 
Peki, üzümde avantajlıyız ama neden sonu Ferrero gibi
olacak? Çünkü bazı şeyleri görüyoruz. Tavukçuluk nasıl olduysa, bitkisel yağ
sektörü nasıl kartellerin eline geçtiyse, emperyalist firmaların eline
geçtiyse, fındık nasıl başka firmaların, yabancı firmaların tekeline geçtiyse,
üzümde de bunun olacağını şimdiden söylüyoruz. Peki, sorunsuzsa bu ürün neden
araştırma komisyonu kuruldu? Gayet güzel. Üzüm fiyatı 2016 yılında 6 liraydı ve
geçtiğimiz yıl 4 lira, hatta bunun altına düştü. Cumhuriyet Halk Partisi boş
durur mu? Hemen Manisa'ya gitti, üreticiyi de topladı, bir üzüm mitingi yaptı
Alaşehir'de. On binlerce çiftçimiz geldi. Demek ki bir sorun varmış. Sorun
neydi? 4 lira civarında olan bir maliyet. Araştırma komisyonunu topladık,
kurumları topladık. Hep 4 liranın altında. “Sayın Başkan değil mi, maliyet 4
liranın altında, değil mi? Yani çiftçi para kazanıyor, değil mi, değil mi?”
diye sordular biz de “Hayır, hayır.” dedik çünkü Manisa’daki tarlaların yüzde
80’i, 90’ı ipotekli. Eğer sorun yoksa çiftçi tarlasını niye ipotek etsin, niye
tarlasını satmaya çalışsın, neden sıkıntılı bir süreç yaşasın, bunları
anlattık. Bugünlerde üzüm 6 lira ama üreticide üzüm kaldı mı? Kalmadı çünkü
piyasayı düzenleyebilecek kurumları da siz maalesef göçerttiniz. Toprak
Mahsulleri Ofisi, görevi ne? Tahıl satın almak. Yani tahıl nedir? Buğdaydır,
arpadır, yulaftır, çavdardır, mısırdır, çeltiktir. Siz, Toprak Mahsulleri
Ofisine fındık aldırıyorsunuz, Toprak Mahsulleri Ofisine üzüm aldırıyorsunuz.
Niye? Kurumların hepsini kapattınız, kurumların hepsini işlevsizleştirdiniz.
Yani bırakın… Et ve Balık Kurumunu biraz daha güçlendirseydiniz, Türkiye şu
anda hayvan ithalatını konuşmayacaktı. Çok az bir mağazayla piyasaları
dengelemeye çalışıyorsunuz, bunu da beceremiyorsunuz. Niye? Çünkü ciddi bir
tarım politikanız yok, tarım politikanız günübirlik. Neyin fiyatı arttıysa onu
ithal etmeye çalışıyorsunuz. Üretici hiç aklınıza gelmiyor; üreticiyi
destekleyelim, üreticiyi biraz daha güldürelim, cebine biraz daha para koyalım,
böyle bir mantığınız yok. 
Dolayısıyla, sorunsuz olması gereken bir üründe de çok
ciddi sorunlar yaşıyoruz. 500 milyon dolar para az mı? Hele dolar da durmuyor
ki 4,5 lira oldu. Yani çok ciddi bir döviz kazanacağımız bir üründe siz yabancı
tekellere bu işi terk edeceksiniz. Bu mantıkla giderseniz seneye ne olacak?
Yine, Toprak Mahsulleri Ofisine görev mi vereceksiniz? Bulabilecek misiniz,
piyasayı düzenleyebilecek Toprak Mahsulleri Ofisinin deposu var mı, elemanı var
mı? Bırakın, TARİŞ’i güçlendirelim. TARİŞ kim? Üreticiler tarafından kurulmuş
bir tarım satış kooperatifi birliği. TRAKYA BİRLİK, TARİŞ, ÇUKOBİRLİK,
FİSKOBİRLİK gibi kurumları güçlendirmemiz gerekirken siz tam tersine bunları
işlevsizleştiriyorsunuz. Toprak Mahsulleri Ofisi, bırakın görevini yapsın,
piyasadan ürün satın alsın, biraz piyasayı dengelesin ama siz bunun tam tersini
yapıyorsunuz. Bakın, çözümü anlatacağım size.
(Mikrofon otomatik cihaz tarafından kapatıldı) 
OKAN GAYTANCIOĞLU (Devamla) – Sayın Başkan, çözümü
anlatacağım. 
Çözüm, Cumhuriyet Halk Partisi iktidarında gelecek. Bu,
çok açık ve net. Niye? Çünkü stratejik bir ürün. Para kazandığınız bir üründe
bu parayı daha fazla artırmak istersiniz, bunu çiftçinizle paylaşmak
istersiniz. Fiyatı bir yıl önceden belirleyeceğiz. Niye? Çünkü fiyat belli
olsun ki üretici ne kazanacağını, ihracatçı nasıl bağlantı kuracağını bilmeli.
Diyeceksiniz ki: “Bu işten ihracatçı da kazanacak.” Biz, sermayeye karşı
değiliz ama üretici para kazanmazsa, ihracatçı para kazanmazsa, o zaman bizim
ürünümüz heba olmuş olacak.
Bakın, biz tonunu 170-180 dolardan satıyoruz,
Amerikalılar 340 dolardan satıyor; demek ki bu işi biliyorlar. Nasıl biliyorlar?
Markalaşmışlar. Biz yapmıyoruz. Fiyatları bir yıl önceden açıklayacağız. Üzümde
de, aynı şekilde diğer ürünlerde de mazotu ÖTV ve KDV olmadan çiftçiye
vereceğiz; göreceksiniz, bunu iktidar olduğumuzda yapacağız. Çiftçinin borcunu,
faizlerini sileceğiz. Çiftçiye “Sen üret kardeşim, sen bizim efendimizsin…”
(Mikrofon otomatik cihaz tarafından kapatıldı) 
OKAN GAYTANCIOĞLU (Devamla) – Son cümlelerim Sayın
Başkan.
BAŞKAN – Buyurun Sayın Gaytancıoğlu.
OKAN GAYTANCIOĞLU (Devamla) – Atatürk size “milletin
efendisi” demişti. Siz ne yapıyorsunuz? Efendi çok zor durumda; o kadar efendi
ki sesini çıkaramıyor, korkuyor, “Aman, bir ses çıkarırsam, bir slogan atarsam
beni içeri atabilirler.” diyor. Hayır, çiftçi üretecek, efendi gibi dolaşacak,
borcu olmayacak, gübreyi sormayacak, gübreyi ne zaman atacağını bilecek. Tarımı
teknik yöntemlerle çiftçiyle buluşturmak zorundayız, bunu yapmazsak başarılı
olamayız. Her şeyi ithalatla çözemeyiz. 
Bakın, dünyada nüfus artıyor; şu an 7 milyar nüfus var,
9 milyar olacak. Toprak kaynakları aynı, su kaynakları aynı. Bizim de
toprağımız var, suyumuz var, çiftçimiz var, güneşimiz var ama yönetemiyorsunuz.
Bırakın, yönetenler gelsinler, bu işi yapsınlar, çiftçiye değerini versinler;
köylü yeniden milletin efendisi olsun, cebi para görsün, banka banka
dolaşmasın, kartların birini kapatıp diğerini açmasın, bizim derdimiz budur.
Üreten bir Türkiye, hakça bölüşen bir Türkiye istiyorsak üreticiyi desteklemek
zorundayız.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Gaytancıoğlu.
Söz sırası, Adalet ve Kalkınma Partisi Grubu adına
Manisa Milletvekilimiz Sayın İsmail Bilen’e aittir.
Buyurun Sayın Bilen. (AK PARTİ sıralarından alkışlar)
AK PARTİ GRUBU ADINA İSMAİL BİLEN (Manisa) – Sayın
Başkan, değerli milletvekili arkadaşlarım; Bağcılık Sektörü ve Üzüm
Üreticilerinin Sorunlarının Araştırılarak Alınacak Tedbirlerin Tespit Edilmesi
Maksadıyla Kurulan Meclis Araştırması Komisyonu Raporu üzerine AK PARTİ
Grubumuz adına söz almış bulunmaktayım. Bu vesileyle yüce heyetinizi saygıyla
selamlıyorum.
Sözlerime başlamadan önce, girmiş bulunduğumuz ramazan
ayını tebrik ediyor, ramazanın bütün insanlık âlemine ve ülkemize,
vatandaşlarımıza hayırlara vesile olmasını Cenab-ı Hak’tan niyaz ediyorum. 
Evet, Kudüs’te yaşanan vahşeti ben de lanetliyor, orada
şehit olan Müslüman kardeşlerimize, dindaşlarımıza Allah’tan rahmet diliyor,
yaralılara da acil şifalar temenni ediyorum. 
Okan Bey’e ve diğer hatiplere çok teşekkür ediyorum.
Komisyonumuzda görev alan uzmanlarımıza, akademisyenlerimize ve
çalışanlarımıza, teknik elemanlarımıza çok çok teşekkür ediyorum. 
Odalarınıza gönderilmiş bulunan 559 sıra sayısıyla…
MUSTAFA ILICALI (Erzurum) – Bize gelmedi.
ZEKİ AYGÜN (Kocaeli) – Bize gelmedi.
İSMAİL BİLEN (Devamla) – Gelmediyse gelecektir.
…bastırılıp dağıtılan bu kitapçıkta hakikaten bağcılık
sektörünün içinde bulunduğu durumu, pozisyonu, müstahsilin, üreticinin bizden
beklentilerini yani kısacası tüm paydaşların ortak görüşünü memnuniyetle
müşahede ettik, raporumuza dercettik ve bunları da inşallah hem sizinle hem de
ilgili kurumlarla paylaşacağız. 
Evet, rapor üzerinde birkaç kelam etmek isterdim ama
Okan Bey’in söylediklerinin bir kısmına cevap vermek durumunda kalacağım. 
Kıymetli dostlar, bizde, 1980’li yıllardan bugüne bağ
alanları -Manisa’da özellikle- yüzde 70’ler nispetinde genişlemiş durumda.
Sektörün içerisinde bulunduğu en büyük sorun, zaman zaman hasat sezonunda
yaşanan arz fazlası durumdan kaynaklanıyor. Burada da geçen yıl bahsettiler.
Toprak Mahsulleri Ofisiyle, Sayın Başbakanımızın talimatı ve Hükûmetimizin de
-Maliye Bakanımıza da özellikle teşekkür ediyoruz- destekleriyle piyasaya bir
müdahalede bulunuldu. 3.200 liralara kadar gerileyen üzüm fiyatları kısa
sürede, hemen toparlanma sürecine girdi, 5.200 liralara kadar çıktı, bugün de 6
bin lira civarında. Biz, hiçbir kurum temsilcisine maliyetler noktasında asla
baskı yapmadık. Maliyetler belli, maliyetlerin durumu da ortada ve raporumuzda
da bunları teker teker yazdık. Bu işin paydaşlarının tamamını çağırdığımızda
-dokuza yakın- burada Komisyonumuzda, yaklaşık da 8 vilayette yaptığımız
toplantılarda tamamının, paydaşların tamamının istediği, arzuladığı şey şuydu:
Arz fazlası dönemlerde piyasaya müdahale edecek bir kurumun bulunması. Burada
da devlet desteği olduğu için özellikle Toprak Mahsulleri Ofisimizin devlet
güvencesi adı altında bulunması yeterliydi ve dolayısıyla da Sayın
Cumhurbaşkanımızın ve Başbakanımızın talimatlarıyla Toprak Mahsulleri Ofisi
devreye girdiğinde piyasa regüle edilmiş oldu ve bu işin paydaşlarından hiçbir
tanesi zarar da etmedi. 
Kıymetli dostlar, üzümün bugüne kadar, AK PARTİ
iktidara gelinceye kadar aşağı yukarı kilogram fiyatı, ihraç kalemi olarak
söylüyorum 85 sent idi, bugün ise 1 dolar 70 sente tekabül ediyor. Daha
fazlasına satmak mümkün müdür? Elbette mümkündür; bunu da raporlarımızda
belirttik, ilgili kurumlara da tavsiye ettik. Zamanında piyasaya müdahale
edecek, piyasayı regüle edecek bir müessesenin, bir kurumun kurulması veya
desteklenmesi için Toprak Mahsulleri Ofisi gibi, tarım kredi kooperatifleri
gibi bizim bölgemizde üretici birliği olan TARİŞ Üzüm Birliğine de bu görev
verilebilir, bu görev onun tarafından da ifa ettirilebilir ve dolayısıyla 2
dolar 50 sente kadar çıkmış bulunan üzüm fiyatını tekrar o rakamlara çekmek
mümkün olabilir, yeter ki zamanında bir müdahale mekanizmasını devreye
sokabilelim; bunu raporumuza dercettik. Toprak Mahsulleri Ofisinin devreye
girmesiyle piyasaya bir güven, müstahsile de bir teminat vermiş olduk. Üzümünüz
elinizde kalmayacak, bu maliyetin, bu fiyatın altında eğer piyasaya üzüm arz
etmek durumunda kalırsanız biz üzümünüzü almaya hazırız dediğimizde, müstahsil
bu üzümü piyasaya -açığa dökme dediğimiz-açığa dökmekten de imtina etmiş oldu.
Tarım sektörüne verdiğimiz desteklemelere gelince;
kıymetli dostlar, ben geçmişte de avukatlık yaptım, Ziraat Bankasının, tarım
kredi kooperatiflerinin de avukatlığını yaptım. O dönemlerde tarım kredi ve
Ziraat Bankasından çiftçimizin, müstahsilin kullandığı kredinin….
(Mikrofon otomatik cihaz tarafından kapatıldı)
İSMAİL BİLEN (Devamla) – Sayın Başkanım, toparlıyorum.
BAŞKAN – Buyurun Sayın Bilen.
İSMAİL BİLEN (Devamla) – Tarım kredi ve Ziraat
Bankasından alınan kredilerin -borçların- geri dönüş oranı yüzde 35’ler
nispetindeydi, maksimum yüzde 40’lar nispetindeydi; bugünkü tahsilat oranı
yüzde 97’ler, 98’ler nispetinde. Yani geçmiş dönemlerle mukayese edildiğinde
çiftçi borcunu ödeyebilir hâle gelmiştir. Bugüne kadar AK PARTİ iktidarları
döneminde tarım sektörüne 150 milyar lira civarında destekleme verilmiştir.
Tarım, bütün dünyanın sancılı sektörlerinden bir
tanesidir, sadece Türkiye’nin değil ama AK PARTİ iktidara geldiğinde tarım
yeniden yapılandırıldı, planlandı, makineleşmesi ve sanayileşmesi sağlandı.
Toplam tarım ihracatımız 3,5 milyar dolar iken 16,5 milyar dolara kadar çıktı.
Ülke yeniden bir toprak kazanmadı, mevcut bulunan tarım arazilerinden AK PARTİ
iktidarları ve Tarım Bakanlığı takip ettiği politikalar neticesinde hem üretimi
artırdı hem kaliteyi artırdı hem de maliyeti düşürdü. (AK PARTİ sıralarından
alkışlar) 
(Mikrofon otomatik cihaz tarafından kapatıldı)
İSMAİL BİLEN (Devamla) – Okan Bey’e gösterdiğiniz
müsamahayı bana da göstereceğinizi umuyorum. 
BAŞKAN – Vakit tamam mı, devam mı?
İSMAİL BİLEN (Devamla) – Devam.
BAŞKAN – Buyurunuz, toparlayınız lütfen.
İSMAİL BİLEN (Devamla) - Kıymetli arkadaşlar,
dolayısıyla da AK PARTİ iktidarları döneminde tarıma ciddi bir destekleme
yapılmış. Bu yıl itibarıyla yapacağımız destekleme 15 katrilyon lira civarında.
Yani hayal edilemeyecek şeyler başarıldı. Peki, sorunlar bitti mi? Hayır,
bitmedi ama sorunlar giderek azaldı, minimize edildi ve son olarak da -dediğim
gibi tarım politikalarımızı destekleyici- özellikle Sayın Cumhurbaşkanımızın ve
Başbakanımızın talimatlarıyla Toprak Mahsulleri Ofisinin devreye girmesiyle
piyasada bir denge sağlanmış oldu. 
Evet, bu sözlerle sizlere veda edeyim. Önümüzdeki sezon
inşallah gelip görmek, belki gidip gelmemek de var. Kırdığımız arkadaşlar varsa
onlardan da helallik diliyorum. Seçimlerin ülkemize, insanlık âlemine ve bize
umut bağlayan mazlum milletlere hayırlar getirmesini Cenab-ı Hak’tan niyaz
ediyorum. 
Sizleri saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Bilen.
OKAN GAYTANCIOĞLU (Edirne) – Sayın Başkan...
BAŞKAN – Sayın Gaytancıoğlu, buyurun.
OKAN GAYTANCIOĞLU (Edirne) – Efendim, tutanaklara
geçmesi için sadece bir açıklama yapmak istiyorum.
BAŞKAN – Tabii, buyurun.
VI.- AÇIKLAMALAR (Devam)
31.- Edirne Milletvekili Okan Gaytancıoğlu’nun, Manisa
Milletvekili İsmail Bilen’in 559 sıra sayılı Meclis Araştırması Komisyonu
Raporu üzerinde AK PARTİ Grubu adına yaptığı konuşmasındaki bazı ifadelerine
ilişkin açıklaması
OKAN GAYTANCIOĞLU (Edirne) – Şimdi, Sayın Bilen
tahsilat oranlarından bahsetti. Bakın, Türkiye Cumhuriyeti’nin dış borcu
sürekli artıyor. Niye? Çünkü faiz ödüyor, yeni borçlanıyor, faizi sürekli
ödüyor. Tahsilat oranı yüksek -Maliye Bakanımız orada gülüyor- evet, doğru,
borcumuzu ödüyoruz, çiftçi de borcunu ödüyor ama ne yapıyor? Bir bankadan
alıyor, diğer bankaya geçiyor. Bu şimdi iyi bir şey mi? Çiftçinin borcu
artıyor. İktidara geldiğinizde 1 milyar liraydı çiftçinin toplam borcu, 100
milyar liraya yaklaştı; özel bankalar var bunun içerisinde, kamu bankaları var,
yabancı bankalar var. Peki, 9 kere yapılandırma yaptık, aynı yapılandırmayı
niye çiftçi borcunda yapmıyoruz, niye faizini silmiyoruz, anaparayı
taksitlendirmiyoruz?
İSMAİL BİLEN (Manisa) – Yaptık.
OKAN GAYTANCIOĞLU (Edirne) – Yapmıyoruz.
İSMAİL BİLEN (Manisa) – Yaptık, yaptık.
MALİYE BAKANI NACİ AĞBAL (Bayburt) – Yapıyoruz.
OKAN GAYTANCIOĞLU (Edirne) – Elektrik parasından...
MALİYE BAKANI NACİ AĞBAL (Bayburt) – Eskiden çiftçi
borç alamazdı.
OKAN GAYTANCIOĞLU (Edirne) – Olur mu?
BAŞKAN – Maksat hasıl oldu Sayın Gaytancıoğlu.
Çok teşekkür ederim.
OKAN GAYTANCIOĞLU (Edirne) – Bir şey daha var: “AKP
döneminde tarıma çok destek verildi.” Yasa var, yasaya uyun o zaman, verin
desteği, alnınızdan öpelim.
MALİYE BAKANI NACİ AĞBAL (Bayburt) – Yasanın üzerinde
veriyoruz.
OKAN GAYTANCIOĞLU (Edirne) – Verilmedi, yarısını
veriyorsunuz. 
BAŞKAN – Peki, teşekkür ederim sayın milletvekilleri.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Komisyonlardan Gelen Diğer İşler (Devam)
4.- Bağcılık Sektörü ve Üzüm Üreticilerinin Sorunlarının
Araştırılarak Alınacak Tedbirlerin Tespit Edilmesi Maksadıyla Kurulan Meclis
Araştırması Komisyonu Raporu (S. Sayısı: 559) (Devam)
BAŞKAN – Sayın milletvekilleri, bağcılık sektörü ve
üzüm üreticilerinin sorunlarının araştırılarak alınacak tedbirlerin tespit
edilmesi maksadıyla Anayasa’nın 98’inci, İç Tüzük’ün 104 ve 105’inci maddeleri
uyarınca kurulmuş bulunan Meclis araştırması komisyonunun raporu üzerindeki
genel görüşmeler tamamlanmıştır.
Sayın milletvekilleri, gündemimizdeki konular
tamamlanmıştır.
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Yaşar Tüzün’ün, tüm
İslam âleminin ramazanını tebrik ettiğine ilişkin konuşması
BAŞKAN – Bu gece itibarıyla idrak edeceğimiz mübarek
ramazan ayının milletimizin birlik ve beraberliğinin kuvvetlenmesine, mazlumların
kurtuluşuna ve tüm insanlığın barışına ve huzuruna vesile olmasını, bereket
getirmesini temenni eder, tüm İslam âleminin ramazanını tebrik ederim.
Sayın milletvekilleri, alınan karar gereğince, kanun
tasarı ve teklifleri ile komisyonlardan gelen diğer işleri sırasıyla görüşmek
için 16 Mayıs 2018 Çarşamba günü, yarın saat 14.00’te toplanmak üzere birleşimi
kapatıyorum. 
Kapanma Saati: 21.46




(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi. 


(x) Bu bölümde hatip tarafından Türkçe
olmayan kelimeler ifade edildi.


(X) Bu bölümde hatip tarafından Türkçe
olmayan kelimeler ifade edildi.


(x) 554 S. Sayılı Basmayazı tutanağa
eklidir.


(xx) (10/518) esas numaralı Meclis
Araştırması Önergesi’nin ön görüşmeleri 4/5/2017 tarihli 88’inci Birleşimde
yapılmıştır.


(x) 555 S. Sayılı Basmayazı tutanağa
eklidir.


(xx) (10/601) esas numaralı Meclis
Araştırması Önergesi’nin ön görüşmeleri 27/07/2017 tarihli 120’nci Birleşimde
yapılmıştır.


(x) 558 S. Sayılı Basmayazı tutanağa
eklidir.


(xx) (10/114, 365, 378, 494, 702, 884,
1423, 1431, 1442, 1449, 1597, 1787, 1808, 1949, 1955, 1970, 2056, 2092, 2094,
2095, 2096, 2097, 2098, 2099) esas numaralı Meclis Araştırması Önergelerinin ön
görüşmeleri 02/11/2017 tarihli 17’nci Birleşimde yapılmıştır.


(x) Bu bölümde hatip tarafından Türkçe
olmayan kelimeler ifade edildi.


(x) 559 S. Sayılı Basmayazı tutanağa
eklidir.


(xx) (10/135, 298, 1150, 2002, 2101, 2103,
2104, 2112, 2113) esas numaralı Meclis Araştırması Önergelerinin ön görüşmeleri
7/11/2017 tarihli 18’inci Birleşimde yapılmıştır.





