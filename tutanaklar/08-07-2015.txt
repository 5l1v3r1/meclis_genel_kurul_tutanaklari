







 
 TÜRKİYE BÜYÜK MİLLET MECLİSİ
 TUTANAK DERGİSİ

 5’inci
Birleşim
 8
Temmuz 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- ÖLÜM, SAYGI DURUŞU VE TAZİYELER
1.- 9’uncu Cumhurbaşkanı Süleyman Demirel’in vefatı
nedeniyle bir dakikalık saygı duruşu

III.- BAŞKANLIĞIN GENEL KURULA SUNUŞLARI 
A) Tezkereler
1.- Cumhurbaşkanlığının, Türkiye Büyük Millet Meclisi
Başkanlığına seçilmesi nedeniyle bakanlık görevi sona eren İsmet Yılmaz’dan
boşalan Millî Savunma Bakanlığına, Mehmet Vecdi Gönül’ün, Türkiye Cumhuriyeti
Anayasası’nın 109 ve 113’üncü maddeleri gereğince atandığına ilişkin tezkeresi
(3/4)
2.- Türkiye Büyük Millet Meclisi Başkanlığının,
10/7/2015 tarihinde Rusya Federasyonu’nun başkenti Moskova’da düzenlenecek olan
“21. Yüzyılın Güncel Uluslararası Hukuki Sorunları” başlıklı toplantıya
İstanbul Milletvekili Osman Can’ın katılmasına ilişkin tezkeresi (3/6)
3.- Başbakanlığın, Birleşmiş Milletler Geçici Görev
Gücü Bünyesinde Türk Silahlı Kuvvetlerinin 5 Eylül 2015 Tarihinden İtibaren Bir
Yıl Daha UNIFIL Harekâtına İştirak Etmesi Hususunda Anayasa’nın 92’nci Maddesi
Uyarınca Hükümete İzin Verilmesine Dair Tezkeresi (3/3)

IV.- ANT İÇME
1.- TBMM dışından Millî Savunma Bakanlığına atanan
Mehmet Vecdi Gönül’ün ant içmesi

V.- ÖNERİLER
A) Başkanlık Önerileri
1.- Türkiye Büyük Millet Meclisi Başkanının, Danışma
Kurulunun 7/7/2015 tarihinde yaptığı toplantıda görüş birliğine
varılamadığından, Türkiye Büyük Millet Meclisi Başkanlık Divanının Başkan dâhil
18 üyeden kurulmasına ve görev yerleri dağılımının; Adalet ve Kalkınma Partisi
Grubuna 1 başkan vekili, 4 kâtip üye, 2 idare amiri; Cumhuriyet Halk Partisi
Grubuna 1 başkan vekili, 2 kâtip üye, 1 idare amiri; Milliyetçi Hareket Partisi
Grubuna 1 başkan vekili, 1 kâtip üye, 1 idare amiri; Halkların Demokratik
Partisi Grubuna 1 başkan vekili, 1 kâtip üye, 1 idare amiri şeklinde oluşmasına
ilişkin önerisi 

VI.- AÇIKLAMALAR
1.- Diyarbakır Milletvekili İdris Baluken’in, Şırnak
Milletvekili Ferhat Encu’ya yapılan saldırıya ve bakanların ya da bakanlık yetkililerinin
milletvekillerinin bilgi talep etmeleri durumunda cevap vermeleri gerektiğine
ilişkin açıklaması
2.- Ankara Milletvekili Levent Gök’ün, 2011’de Şırnak
Uludere’de 34 kişinin ölümüyle sonuçlanan olayların ardından yargının, Türkiye
Büyük Millet Meclisinin ve İçişleri Bakanlığının görevini yerine getirmediğine
ve Başkanlık tarafından RTÜK seçimleriyle ilgili kararın bir an önce siyasi
partilere bildirilmesi gerektiğine ilişkin açıklaması
3.- İzmir Milletvekili Oktay Vural’ın, 25’inci Dönem
çalışmalarının hayırlı olmasını dilediğine, Cumhurbaşkanının yeni Hükûmetin
kurulmasıyla ilgili görevlevlendirme yapması ve Polis Meslek Yüksek Okulu
sınavları ile okul müdürlerinin atanmalarıyla ilgili haksızlığın giderilmesi
gerektiğine ilişkin açıklaması
4.- Adıyaman Milletvekili Ahmet Aydın’ın, 25’inci
Dönemin, Meclis Başkanı ile seçilen tüm milletvekillerine hayırlı olmasını
dilediğine ve Diyarbakır Milletvekili İdris Baluken, Ankara Milletvekili Levent
Gök ile İzmir Milletvekili Oktay Vural’ın yaptıkları açıklamalarındaki bazı
ifadelerine ilişkin açıklaması
8 Temmuz 2015 Çarşamba
BİRİNCİ OTURUM
Açılma Saati: 15.00
BAŞKAN: İsmet YILMAZ
KÂTİP ÜYELER : Geçici Kâtip Üye Fatma
Gaye GÜLER (Tokat), Geçici Kâtip Üye Enise GÜNEYLİ (Mardin)
-------0-------
BAŞKAN – Türkiye Büyük Millet Meclisinin 5’inci
Birleşimini açıyorum.
Toplantı yeter sayısı vardır, gündeme geçiyoruz.
II.- ÖLÜM, SAYGI DURUŞU VE TAZİYELER
1.- 9’uncu Cumhurbaşkanı
Süleyman Demirel’in vefatı nedeniyle bir dakikalık saygı duruşu
BAŞKAN – Sayın milletvekilleri, 25’inci Dönemde, 17
Haziran 2015 tarihinde vefat eden Türkiye Cumhuriyeti’nin 9’uncu Cumhurbaşkanı
Sayın Süleyman Demirel’in aziz hatırası önünde Genel Kurulu bir dakikalık saygı
duruşuna davet ediyorum. 
(Saygı duruşunda bulunuldu) 
BAŞKAN – Allah rahmet
eylesin, ruhu şâd olsun.
Sayın
milletvekilleri, Cumhurbaşkanlığının Millî Savunma Bakanı atanmasına dair bir
tezkeresi vardır, okutup bilgilerinize sunacağım.
III.- BAŞKANLIĞIN GENEL KURULA SUNUŞLARI 
A) Tezkereler
1.- Cumhurbaşkanlığının, Türkiye Büyük Millet Meclisi
Başkanlığına seçilmesi nedeniyle bakanlık görevi sona eren İsmet Yılmaz’dan
boşalan Millî Savunma Bakanlığına, Mehmet Vecdi Gönül’ün, Türkiye Cumhuriyeti
Anayasası’nın 109 ve 113’üncü maddeleri gereğince atandığına ilişkin tezkeresi
(3/4)
3/7/2015
Türkiye
Büyük Millet Meclisi Başkanlığına
İlgi:
Başbakanlığın, 3/7/2015 tarihli ve 69471265.300-01/7341 sayılı yazısı.
Türkiye Büyük
Millet Meclisi Başkanlığına seçilmesi nedeniyle bakanlık görevi sona eren İsmet
Yılmaz'dan boşalan Milli Savunma Bakanlığına, Mehmet Vecdi Gönül, Türkiye
Cumhuriyeti Anayasası'nın 109 ve 113’üncü maddeleri gereğince atanmıştır. 
Bilgilerinize
sunarım.
Recep
Tayyip Erdoğan
 Cumhurbaşkanı
BAŞKAN -
Bilgilerinize sunulmuştur. (AK PARTİ sıralarından alkışlar)
IV.- ANT İÇME
1.- TBMM dışından Millî Savunma Bakanlığına atanan
Mehmet Vecdi Gönül’ün ant içmesi
BAŞKAN – Sayın
milletvekilleri, Anayasa’nın 109’uncu maddesine göre atanan ve milletvekili
olmayan Millî Savunma Bakanının Anayasa’nın 112’nci maddesine göre ant içmesi
gerekmektedir.
Şimdi, Millî
Savunma Bakanı Sayın Mehmet Vecdi Gönül’ü ant içmek üzere kürsüye davet
ediyorum.
Buyurun Sayın
Gönül. (AK PARTİ sıralarından alkışlar)
(Millî Savunma
Bakanı Mehmet Vecdi Gönül ant içti) (AK PARTİ sıralarından alkışlar) 
BAŞKAN – Hayırlı
olsun.
Sayın
milletvekilleri, Türkiye Büyük Millet Meclisi Başkanının Başkanlık Divanının
üye sayısı ve görev yeri dağılımına ilişkin bir önerisi vardır, okutup işleme
alacağım ve oylarınıza sunacağım.
V.- ÖNERİLER
A) Başkanlık Önerileri
1.- Türkiye Büyük Millet Meclisi Başkanının, Danışma
Kurulunun 7/7/2015 tarihinde yaptığı toplantıda görüş birliğine
varılamadığından, Türkiye Büyük Millet Meclisi Başkanlık Divanının Başkan dâhil
18 üyeden kurulmasına ve görev yerleri dağılımının; Adalet ve Kalkınma Partisi
Grubuna 1 başkan vekili, 4 kâtip üye, 2 idare amiri; Cumhuriyet Halk Partisi
Grubuna 1 başkan vekili, 2 kâtip üye, 1 idare amiri; Milliyetçi Hareket Partisi
Grubuna 1 başkan vekili, 1 kâtip üye, 1 idare amiri; Halkların Demokratik
Partisi Grubuna 1 başkan vekili, 1 kâtip üye, 1 idare amiri şeklinde oluşmasına
ilişkin önerisi 

Türkiye
Büyük Millet Meclisi Genel Kuruluna
Danışma
Kurulunun 7/7/2015 tarihinde yaptığı toplantıda görüş birliğine
varılamadığından; Türkiye Büyük Millet Meclisi Başkanlık Divanının Başkan dâhil
18 üyeden kurulması ve görev yerleri dağılımının; Adalet ve Kalkınma Partisi
Grubuna 1 başkanvekili, 4 kâtip üye, 2 idare amiri; Cumhuriyet Halk Partisi
Grubuna 1 başkanvekili, 2 kâtip üye, 1 idare amiri; Milliyetçi Hareket Partisi
Grubuna 1 başkanvekili, 1 kâtip üye, 1 idare amiri; Halkların Demokratik
Partisi Grubuna 1 başkanvekili, 1 kâtip üye, 1 idare amiri şeklinde oluşmasını
arz ve teklif ederim.
İsmet Yılmaz
Türkiye Büyük Millet Meclisi 
Başkanı
BAŞKAN – Öneri
üzerinde söz isteyen var mı? Evet, görüyorum ki yok.
Kabul edenler...
Kabul etmeyenler... Öneri kabul edilmiştir. 
Teşekkür
ediyorum.
Türkiye Büyük
Millet Meclisi Başkanlığının bir tezkeresi vardır, okutup oylarınıza sunacağım.

III.- BAŞKANLIĞIN GENEL KURULA SUNUŞLARI (Devam)
A)
Tezkereler (Devam)
2.- Türkiye Büyük Millet Meclisi
Başkanlığının, 10/7/2015 tarihinde Rusya Federasyonu’nun başkenti Moskova’da
düzenlenecek olan “21. Yüzyılın Güncel Uluslararası Hukuki Sorunları” başlıklı
toplantıya İstanbul Milletvekili Osman Can’ın katılmasına ilişkin tezkeresi
(3/6)
7/7/2015
Türkiye
Büyük Millet Meclisi Genel Kuruluna
10 Temmuz 2015
tarihinde Rusya Federasyonu'nun başkenti Moskova'da düzenlenecek olan "21.
Yüzyılın Güncel Uluslararası Hukuki Sorunları" başlıklı toplantıya İstanbul
Milletvekili Prof. Dr. Osman Can'ın katılması hususu, 28/3/1990 tarihli ve 3620
sayılı Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur.
İsmet Yılmaz
Türkiye Büyük Millet Meclisi 
Başkanı
OKTAY VURAL
(İzmir) – Sayın Başkanım…
BAŞKAN – Sayın
Vural, buyurun.
OKTAY VURAL
(İzmir) - Sayın Başkanım, bununla ilgili talep bir Parlamento heyeti talebi
midir, bir kişisel talep midir? Bu konuda Parlamentoya bilgi… Çünkü, Parlamento
heyetiyse bu durumda partiler arasında bir dağılım yapılması gerekiyor. O
bakımdan, bununla ilgili bilgi verirseniz… İstirham ediyorum.
BAŞKAN –
Teşekkür ediyorum.
İsme davet
vardı. Dolayısıyla, bir Parlamentoya davet yoktu. Eğer Parlamentoya davet
olursa gruplardan eşit şekilde çok daha geniş bir katılım sağlarız ama bunun
isme davet olduğunu belirtmek isterim. 
Teşekkür
ediyorum. 
Kabul edenler…
Kabul etmeyenler… Kabul edilmiştir. 
Sayın
milletvekilleri…
MAHMUT TANAL
(İstanbul) – Sayın Başkan, isme davetse bu, Parlamentonun onayına nasıl
sunuluyor? Yani bu özel davetinizle ilişkili, Parlamentoda bunun
hukuksallaştırılması ne derece doğrudur? 
BAŞKAN – Sayın
Tanal, bu talep tabii isme değil, Dışişleri Bakanlığı tarafından bize
bildirildiği için…
MAHMUT TANAL
(İstanbul) – Ama siz böyle izah ettiniz Genel Kurula. İsme davetiye Sayın…
BAŞKAN – Tamam.
İsme yapılan bir
davet, Dışişleri Bakanlığı üzerinden Meclisimize gelmektedir. 
Bilgilerinize
sunulur. 
MAHMUT TANAL
(İstanbul) – Ama bu oylanmaz Değerli Başkanım. Yani bu Parlamento… Dışişleri bu
kararını kendisi idari anlamda verir. Yani siz bu işlere Genel Kurulu niçin
alet ediyorsunuz? 
BAŞKAN – Sayın
milletvekilleri, bu konuda bir açıklama yapayım. 
Türkiye Büyük
Millet Meclisinin Dış İlişkilerinin Düzenlenmesi Hakkında Kanun’un 9’uncu
maddesinde uluslararası toplantılara davet konusu düzenlenmiştir. Maddenin
3’üncü fıkrasında da isme yapılan davetler ayrıca yer almıştır. Bu hükme göre:
“İsim belirtilmek suretiyle uluslararası toplantılara davetlerde siyasi parti
gruplarının yüzde oranlarına uygun olması kaydıyla ve Türkiye Büyük Millet
Meclisi Başkanının da olumlu görüşü üzerine Genel Kurulun onayıyla heyet
seçilmiş olur.” 
Bilgilerinize
sunulur. 
MAHMUT TANAL
(İstanbul) – Ama “siyasi partilerin oranlarına uygun olması kaydıyla” ibaresini
okudunuz. Bu, tezkerenin içinde var mı? 
BAŞKAN – Sayın
Tanal, eğer çok fazla kişi olsaydı dediğiniz doğruydu, bir kişi olduğu için bu
oldu. 
MAHMUT TANAL
(İstanbul) – Sorun bu, sorun bu! Dediğinizle yapılan çelişkili bir durum Sayın
Başkan. 
BAŞKAN –
Teşekkür ederim Sayın Tanal. 
MAHMUT TANAL
(İstanbul) – Bu konuda usul tartışması açmak istiyorum. Bu gerçekten mevcut
olan İç Tüzük’e, Anayasa’ya aykırı bir durum Değerli Başkan. 
BAŞKAN – Sayın
Tanal, kanuna aykırı bir durum yoktur.
MAHMUT TANAL
(İstanbul) – Bu tavrınızın aleyhine usul tartışması açmak istiyoruz.
BAŞKAN –
Uygulamalara da uygundur. Daha önceki örnekler de vardır, sonucu da çıkarıp tek
tek sizlere iletiriz Sayın Tanal. 
MAHMUT TANAL
(İstanbul) – Şimdi, “Uygulamalara uygundur.” derken Divana danışmanız lazım. 2
üyeniz daha var, onların fikirlerini almadan, onların iradesine ipotek koymanız
hem İç Tüzük’e hem Anayasa’ya aykırı Sayın Başkan.
BAŞKAN – Sayın
Tanal, böyle bir usulümüz yok Sayın Tanal. 
MAHMUT TANAL
(İstanbul) – Divanın karar alması lazım, sizin bu şekilde Divanı hiçe sayıp
kendiliğinizden karar almanız gerçekten mevcut olan düzenlemelere aykırı. Bu
konuda kendinize bir çekidüzen vermenizi…
BAŞKAN – Sayın
Tanal, yapılan işlem hukuka, kanuna uygundur. 
Teşekkür
ediyorum. 
Sayın
milletvekilleri, Anayasa’nın 92’nci maddesine göre Başbakanlığın bir tezkeresi
vardır, okutuyorum:
3.- Başbakanlığın, Birleşmiş Milletler Geçici Görev
Gücü Bünyesinde Türk Silahlı Kuvvetlerinin 5 Eylül 2015 Tarihinden İtibaren Bir
Yıl Daha UNIFIL Harekâtına İştirak Etmesi Hususunda Anayasa’nın 92’nci Maddesi
Uyarınca Hükümete İzin Verilmesine Dair Tezkeresi (3/3)

Sayı:
31853594-165-12-2354
Konu:
Bakanlar Kurulu Prensip Kararı 1/72015
Türkiye
Büyük Millet Meclisi Başkanlığına
Birleşmiş
Milletler Güvenlik Konseyinin 11/8/2006 tarihinde kabul ettiği 1701 (2006)
sayılı Karar ve Türkiye Büyük Millet Meclisinin 5/9/2006 tarihli ve 880 sayılı
Kararıyla bir yıl için verdiği izin çerçevesinde, Türkiye, Lübnan'da konuşlu
Birleşmiş Milletler Geçici Görev Gücü (UNIFIL)'ne Silahlı Kuvvetleri
unsurlarıyla katkı sağlamıştır. Söz konusu iznin süresi son olarak Türkiye
Büyük Millet Meclisinin 2/7/2014 tarihli ve 1067 sayılı Kararıyla 5/9/2014
tarihinden itibaren bir yıl uzatılmıştır.
Türkiye UNIFIL'e
yaptığı katkılarla barışı koruma harekatının etkin biçimde icrasında önemli bir
işlev üstlenmiştir. Bu çerçevede Türkiye'nin katkısı gerek Birleşmiş Milletler
sistemi içinde, gerek bölgesel ve küresel ölçekte, gerekse kapsamlı sivil-asker
işbirliği faaliyetleri vasıtasıyla Lübnan toplumunun her kesimi nezdinde
görünürlüğünün artmasına, ayrıca barış ve istikrarın korunmasına yönelik
politikasının sürdürülmesine önemli katkıda bulunmuştur.
UNIFIL'in
ülkemizin askeri kuvvet katkısında bulunduğu tek Birleşmiş Milletler Barış Gücü
operasyonu olması da dikkate alınarak, UNIFIL Deniz Görev Gücüne katkımızın
sürdürülmesinin önem arz ettiği değerlendirilmektedir.
UNIFIL'in görev
süresi 31/8/2015 tarihinde sona erecek olup, görev süresinin bu tarihten
sonraki dönem için yenilenmesi yönünde Birleşmiş Milletler Güvenlik Konseyi
tarafından Ağustos ayı içinde bir kararın kabul edilmesi beklenmektedir.
Bu hususlar
ışığında ve Lübnan'la ikili ilişkilerimiz ile bölgedeki güvenlik koşulları da
göz önünde tutularak, Birleşmiş Milletler Güvenlik Konseyinin UNIFIL'in görev
süresinin uzatılması yönünde karar alması durumunda; hudut, şümul ve miktarı
Hükümetçe belirlenecek Türk Silahlı Kuvvetleri unsurlarının, 1701 (2006) sayılı
Birleşmiş Milletler Güvenlik Konseyi Kararı ve 880 sayılı Türkiye Büyük Millet
Meclisi Kararıyla tespit edilen ilkeler kapsamında 5/9/2015 tarihinden itibaren
bir yıl daha UNIFIL Deniz Görev Gücüne iştirak etmesi ve bununla ilgili gerekli
düzenlemelerin Hükümet tarafından yapılması için Anayasa'nın 92’nci maddesi
uyarınca izin verilmesini arz ederim.
 Ahmet
Davutoğlu
 Başbakan

BAŞKAN –
Hükûmet? Burada.
Başbakanlık
tezkeresi üzerinde İç Tüzük’ün 72’nci maddesine göre görüşme açacağım. 
Gruplara,
Hükûmete ve şahsı adına 2 üyeye söz vereceğim. Konuşma süresi gruplar ve
Hükûmet için yirmişer dakika, şahıslar için onar dakikadır. 
Tezkere üzerinde
söz alan sayın milletvekillerinin isimlerini okuyorum: 
Hükûmet adına
Vecdi Gönül, Millî Savunma Bakanı.
Gruplar adına:
Milliyetçi Hareket Partisi Grubu adına Tuğrul Türkeş, Ankara Milletvekili;
Cumhuriyet Halk Partisi Grubu adına Murat Özçelik, İstanbul Milletvekili;
Adalet ve Kalkınma Partisi Grubu adına Emrullah İşler, Ankara Milletvekili;
Halkların Demokratik Partisi Grubu adına Sırrı Süreyya Önder, Ankara Milletvekili.

Şahıslar adına,
onar dakika: Mehmet Şeker, Gaziantep Milletvekili; Şirin Ünal, İstanbul
Milletvekili. 
İlk söz,
tezkerenin gerekçesini açıklamak üzere Hükûmet adına Vecdi Gönül, Millî Savunma
Bakanı.
Sayın Bakan,
buyurun. (AK PARTİ sıralarından alkışlar) 
MİLLÎ SAVUNMA
BAKANI MEHMET VECDİ GÖNÜL – Sayın Başkan, değerli milletvekilleri; sözlerime
başlamadan önce, Türkiye Büyük Millet Meclisi Başkanlığına yeni seçilen Sayın
Başkanımızı, yüce halkımız tarafından yasama göreviyle onurlandırılan sayın
milletvekillerimizi gönülden kutluyorum.
Sayın Başkan,
sayın milletvekilleri; Birleşmiş Milletler Lübnan Geçici Görev Gücü, UNIFIL
olarak ifade ediliyor ki United Nations Interim Force in Lebanon bünyesinde
bulunan Türk Silahlı Kuvvetleri unsurlarının 5 Eylül 2015 tarihinden itibaren
UNIFIL Deniz Görev Gücüne bir yıl daha katılımının devamının sağlanması
hususunda Anayasa’nın 92’nci maddesi uyarınca Hükûmete izin verilmesine dair
Başbakanlık tezkeresinin gerekçesini açıklamak üzere huzurunuzdayım. Hepinizi
saygıyla selamlıyorum. 
Sayın
Başkan, değerli milletvekilleri; yüzyıllara dayanan ortak bir geçmişi
paylaştığımız bu coğrafyanın geçmekte olduğu zorlu sürece kayıtsız kalmamızın
mümkün olmadığı, bölgesel istikrar, güvenlik ve barışla bağlantılı her türlü
gelişmenin iç ve dış politikamız üzerindeki yansımaları en açık şekilde
görülmektedir. Bu itibarla ülkemiz, bölgesinde bir güç ve denge unsuru olarak
çevresinde yaşanan sorunların çözümlenmesine, barış ve güvenlik ortamının
yeniden sağlanmasına katkıda bulunmayı, bunu geniş bir bölgeye yaymayı dış
politikasının öncelikli hedeflerinden biri olarak görmektedir.
Uluslararası
ortamdaki faaliyetlerimizin en somut göstergesi olan ve tezkerenin konusunu
oluşturan UNIFIL, 2006 yazında yaşanan İsrail-Lübnan savaşına son verilmesi ve
ateşkes sağlanması için Birleşmiş Milletler Güvenlik Konseyinin 11 Ağustos 2006
tarihinde aldığı 1701 sayılı kararı uyarınca Lüban’da barış tesisi ve idamesi
amacıyla oluşturulan uluslararası bir güvenlik gücüdür. Ülkemizin de oluşturulmasında
aktif rol aldığı bu süreçte bu irade doğrultusunda Türk Silahlı Kuvvetleri
unsurlarının UNIFIL’e iştirak etmeleri yüce Meclisimizin 5 Eylül 2006 tarihinde
880 sayılı kararıyla onaylanmış ve Türk Silahlı Kuvvetleri unsurları 2006’dan
itibaren bölgede görevlendirilmiştir. 
Lübnan-İsrail
sınırında istikrar ve güvenliğin sağlanmasında önemli bir katkısı olan UNIFIL
kapsamında denizde denetim harekâtı yapan bir fırkateyn ile muharip olmayan
unsurlardan oluşan Türk İstihkam İnşaat Bölüğümüz 261 personeliyle Ekim 2006
ayından itibaren göreve başlamıştır.
Türkiye
Büyük Millet Meclisinin 6 Temmuz 2013 tarih ve 1045 sayılı kararı çerçevesinde
Suriye’deki durum, Lübnan’daki iç dinamiklere bağlı olarak İstihkam İnşaat
Bölüğünün faaliyetlerine son verilmiş ve Eylül 2013 ayından itibaren bölüğümüz
Türkiye’ye intikal etmiştir. Bu tezkereyle herhangi bir kara birliğinin
Lübnan’da görevlendirilmesi talep edilmemektedir. 
Görev süresi
boyunca Sur şehri yakınlarındaki Eş Şaatiye kasabasında konuşlanan Türk
İstihkâm İnşaat Bölüğü, UNIFIL tarafından icra edilen görevler kapsamında, ana
ikmal yollarının yenilenmesi ve bakımı, helikopter pisti yapımı ve bakımı,
altyapıların inşaatı, var olan bina ve yapıların bakımı, yeni yapı ve
sığınakların inşası ve bakımı olmak üzere birçok önemli projeyi hayata
geçirmiştir. Türk İstihkâm İnşaat Bölüğümüz, UNIFIL tarafından verilen
görevlerin yanında icra ettiği sivil-asker iş birliğiyle de bölge halkının
takdirini kazanmıştır.
Sayın Başkan,
değerli milletvekilleri; UNIFIL Deniz Görev Gücüne iştirak eden Türk Silahlı
Kuvvetleri Unsurlarının görev süresi ise, son olarak, Türkiye Büyük Millet
Meclisinin 2 Temmuz 2014 tarihli ve 1067 sayılı Kararıyla 5 Eylül 2014
tarihinden itibaren bir yıl uzatılmıştır.
2006 yılından bu
yana devam eden UNIFIL Deniz Görev Gücüne katkımız, 2014-2015 döneminde
fırkateyn, hücumbot, korvet ve Tuzla sınıfı karakol gemileriyle sürmektedir.
Hâlihazırda harekâta Tuzla sınıfı karakol gemisi Köyceğiz ile katkı
sağlanmaktadır.
Birleşmiş
Milletler tarafından UNIFIL Harekâtı kapsamında, Beyrut, Limasol, Mersin
Limanları UNIFIL Deniz Görev Güçlerinin kullanacağı resmî limanlar olarak
belirlenmiştir. Harekâta iştirak eden ülke gemilerinin lojistik ikmalleri bahse
konu limanlardan yapılmaktadır. Türk Deniz Kuvvetleri unsurları tarafından
lojistik ikmal maksadıyla Mersin Limanı kullanılmakta, Beyrut Limanı
gemilerimiz tarafından görev periyotlarında bir kez görev brifingi almak
maksadıyla günübirlik ziyaretlere muhatap olmaktadır.
Gemimiz programa
göre Birleşik Görev Kuvveti (CTF 448) Komutanı Brezilyalı Tuğamiral emrinde,
tahsis edilen deniz sahasında üçer günlük periyotlarla denizde denetim harekâtı
icra etmekte; akaryakıt ve diğer lojistik ihtiyaçlarını Mersin Limanı’ndan
-biraz evvel de arz ettiğim gibi- karşılamaktadır. 
TCG
Köyceğiz’le birlikte Birleşik Görev Kuvveti emrinde 2 Bangladeş, 1 Brezilya,
Alman, Endonezya ve Yunanistan gemisi bizimle birlikte görev yapmaktadır.
Ayrıca
Nakura/Lübnan'da konuşlu UNIFIL karargâhında ise 2 karargâh subayımız
görevlidir.
UNlFIL'de,
Türkiye'nin de içinde bulunduğu toplam 38 ülkeden yaklaşık 11.500 personel
görev yapmaktadır. Akdeniz havzasına komşu olmayan Almanya, Hırvatistan,
Kamboçya gibi ülkelerin bile katılım sağladığı UNIFIL Harekâtına katılım
sağlamamız dış politikamız ve uluslararası konjonktür açısından fevkalade önem
arz etmektedir.
Sayın
Başkan, değerli Meclis üyeleri; UNlFIL'in görevi, çatışmaların sona erdirilmesi
ve ateşkesin izlenmesi, insani yardımların sivillere ulaştırılması, Lübnan'ın
isteği üzerine sınırların güvenliği ve Birleşmiş Milletler Güvenlik Konseyinin
1701 -2006 tarihindeki- ve 1832 -2008 tarihindeki- sayılı Kararları gereğince
yasaklanmış silah ve malzemenin Lübnan karasuları ve limanlarına girişini
tespit etmek ve bu maksatla doğu Akdeniz'de ilan edilen deniz harekât sahasında
sancak-varlık göstererek denizde denetim harekâtı icra etmektir.
Birleşmiş
Milletler üyesi ülkelerden, bahse konu kararda belirtilen görevlerin yerine
getirilmesi maksadıyla, UNIFIL unsurlarını desteklemek üzere birlik tahsis
etmeleri bu kararlarla talep edilmiştir. Ayrıca vurgulamak isterim ki,
Birleşmiş Milletler, UNlFIL'in yukarıda ifade ettiğim görevler dışında
bölgedeki unsurların silahtan arındırılması ya da başka hiçbir görevde
kullanılmayacağını karara bağlamıştır. Yani görevlendireceğimiz gibi bir asayiş
gücü olmayacaktır.
UNlFIL'e
katkılarımız kapsamında bir diğer önemli husus, bölgede barış ve istikrarın
tesisi amacıyla bulunan UNIFIL Deniz Görev Gücündeki unsurlarımıza ait
masrafların geri ödenmesi konusunda, Türkiye ile Birleşmiş Milletler
sekretaryası arasında mutabakat muhtırası ve yardım mektuplarının imzalanmış
olmasıdır. Bu kapsamda, askerî unsurlarımızın masrafları Birleşmiş Milletler
tarafından ödenmektedir, karşılanmaktadır.
Sayın Başkan,
saygıdeğer milletvekilleri; ülkemiz, gerek tek başına ve gerekse üyesi olduğu
uluslararası kuruluşlar vasıtasıyla geçmişte olduğu gibi bundan sonra da barışı
destekleme harekâtlarına katkıda bulunarak bölgesinde ve dünyada istikrar ve
barışın tesis edilmesinde rol almaya devam etme kararlılığındadır.
Tüm bu
gelişmeler ışığında, içinde bulunduğumuz bu dönemde, Lübnan'da barış ve
istikrarın korunması bakımından UNlFIL'in oynadığı rol daha da önem kazanmış
olmaktadır.
Lübnan'da barış
ve istikrara katkıda bulunması nedeniyle, Lübnan Hükûmeti ve Lübnan'daki tüm
taraflar UNlFIL'in faaliyetlerine ve UNlFIL'in görev süresinin uzatılmasına
büyük önem vermektedir.
Söz konusu
gereklilikler göz önünde bulundurularak, Birleşmiş Milletler Güvenlik
Konseyinin 1701 sayılı Kararı doğrultusunda, UNlFIL'in bir yıl olarak
belirlenmiş olan görev süresinin, geçmiş yıllarda olduğu gibi, bu yıl da
Birleşmiş Milletler Güvenlik Konseyi tarafından, 31 Ağustos 2015 tarihinden
itibaren bir yıl süreyle uzatılması beklenmektedir.
Tüm bu yukarıda
arz ettiğim hususlar çerçevesinde, ülkemizin, yaptığı katkılarla icrasında
etkin rol aldığı UNIFIL Barışı Koruma Harekâtına katkısının devam etmesinin; Birleşmiş
Milletler sistemi içinde askerî kuvvet katkısında bulunduğumuz tek Birleşmiş
Milletler Barış Gücü operasyonu olması sebebiyle sistem içerisindeki
mevcudiyetimizin devamına, bölgemizde barış ve istikrarın korunmasına yönelik
politikalarımızın sürdürülmesine hizmet etmesine;  Türk Silahlı Kuvvetlerinin
doğu Akdeniz'de sancak ve varlık göstermesine önemli ölçüde katkı sağladığını
belirterek Lübnan makamlarının doğrudan talepleri ve bölgedeki güvenlik
koşulları da dikkate alınarak, Birleşmiş Milletler Güvenlik Konseyinin,
UNlFIL'in görev süresinin uzatılması yönünde karar alması durumunda, hudut,
şümul ve miktarı Hükûmetçe belirlenecek Türk Silahlı Kuvvetleri unsurlarının
1701 sayılı Birleşmiş Milletler Güvenlik Konseyi Kararı ile 5 Eylül 2006 tarih
ve 880 sayılı Türkiye Büyük Millet Meclisi Kararı’yla tespit edilen ilkeler
kapsamında, 5 Eylül 2015 tarihinden itibaren bir yıl daha UNIFIL Deniz Görev
Gücüne iştirak etmesi ve bununla ilgili gerekli düzenlemelerin Hükûmet
tarafından yapılması için Anayasa’nın 92’nci maddesi uyarınca izin verilmesini
yüce Meclisinize arz ediyorum. 
Sayın Başkan ve
sayın milletvekilleri; hepinizi saygıyla selamlıyorum. (AK PARTİ sıralarından
alkışlar)
BAŞKAN – Sayın
Bakan, teşekkür ediyoruz. 
Şimdi, gruplar
adına ilk konuşmacı, Milliyetçi Hareket Partisi Grubu adına Tuğrul Türkeş. 
Sayın Türkeş,
buyurun. (MHP sıralarından alkışlar)
MHP GRUBU ADINA
YILDIRIM TUĞRUL TÜRKEŞ (Ankara) – Sayın Başkan, değerli milletvekilleri;
Lübnan’da barışı korumak amacıyla Birleşmiş Milletler Geçici Görev Gücü
UNIFIL’e Türkiye’nin Silahlı Kuvvetleri unsurlarıyla katkı sağlamasına bir yıl
daha imkân sağlayacak düzenlemeyle ilgili Milliyetçi Hareket Partisi Grubu
adına söz almış bulunuyorum ve Genel Kurulu saygıyla selamlıyorum. 
Bu vesileyle
yüce Meclisimizin 25’inci Döneminin bu ilk çalışma gününde bu dönemin Türk
milletine hayırlar getirmesini yüce Rabb’imden diliyorum. Ülkemizin ve
insanlarımızın bu dönemde güven içinde, sağlıklı ve mutlu yaşamalarını temenni
ediyorum. Siz saygıdeğer milletvekillerinin de hayırlı, güzel ve ülke yararına
çalışmalar yapmanızı diliyor, bu vesileyle de ramazanışerifinizi de kutluyorum.

Değerli
milletvekilleri, 2006 yılında yaşanan İsrail-Lübnan savaşı sonrasında Lübnan’da
barışın tesisi ve idamesi amacıyla Birleşmiş Milletler Lübnan Geçici Görev Gücü
(UNIFIL) oluşturulmuştur. Birleşmiş Milletler Güvenlik Konseyinin 11 Ağustos
2006 tarihinde kabul ettiği 1701 sayılı Karar’la kurulan UNIFIL’in görev süresi
geçici olarak bir yıl için belirlenmiştir. Aynı kararda, bu sürenin, gerekli
görülmesi hâlinde ve her yıl yeniden uzatılması da öngörülmüştür. UNIFIL’in
görev süresi bu çerçevede bugüne kadar 8 kez uzatılmıştır. Bugün ise bunun
9’uncusunu müzakere etmekteyiz. 
Bölgemizde
barışı korumayı, Lübnan ile tarihten gelen sosyal ve kültürel ilişkilerimizi bu
dönemde Birleşmiş Milletler Geçici Görev Gücü çerçevesinde teminat altına
almayı doğru bulmamız nedeniyle, geçmiş yıllarda olduğu gibi, Milliyetçi
Hareket Partisi olarak biz bu tezkerenin uzatılmasına olumlu bakmaktayız. Her
yıl bölgeyle ilgili, değişik tarihlerde Türkiye Büyük Millet Meclisine gelen
tezkereleri bu çerçevede değerlendiriyor, Milliyetçi Hareket Partisi olarak
Birleşmiş Milletler Geçici Görev Gücü UNIFIL’de var olmanın gerekliliğine
inanarak bu tezkerelere olumlu bakıyoruz.
Çok değerli
milletvekilleri, Lübnan’da yaşananları ve gelişmeleri tek başına ele almamız
mümkün değildir. Lübnan’da yaşananları bölgedeki gelişmelerin tümü çerçevesinde
değerlendirmek gerekmektedir. Orta Doğu’da yaşananları bir bütün olarak görmez
isek ve her olaya tek tek bakıp ülkelere münferit değerlendirmeler yapacak
olursak, şüphesiz ki büyük yanlışlara sebep oluruz. Irak ve son zamanlarda da
Suriye’de meydana gelen ve tüm komşularımızı tehdit eden, son yaşananlarda da
gelişmeler ilerleyen süreçte Lübnan’ı da içine alabilecek boyuta ulaşabilir. Bu
öngörü düne veya bugüne ait değildir. 19 Temmuz 2012 tarihinde yapmış olduğum
“Yeni Lübnan Savaşı” başlıklı basın açıklamamda düşüncelerimi kamuoyuyla
paylaşarak bunları ta o zaman ifade etmiştim. On üç yıldır iş başında olan ve
bölgedeki olayları maalesef her seferinde yanlış değerlendiren AKP iktidarı,
yaptığı yanlışlar ile hem ülkemizin sınır güvenliğini hem de iç huzurumuzu
bozmuştur, aynı zamanda da vatandaşlarımızdan toplanan vergiler bu yanlışlar
neticesinde çarçur edilmektedir. Ancak iktidar her zamanki kibri ve “Her şeyi
ben biliyorum.” havasıyla olayları yanlış değerlendirmiş, önerilerimizi ve
uyarılarımızı da dikkate almamıştır. 
Değerli
milletvekilleri, geçen yıl yine UNIFIL tezkeresi için Milliyetçi Hareket
Partisi Grubu adına söz almış ve bölgeyle alakalı şu tespitlerde bulunmuştum,
aynen zabıtlardan tekrar ediyorum: Bir diğer değindiğimiz nokta, oradaki bu
IŞİD’in doğurduğu huzursuzluğun ardından olası bir göç ihtimaliydi. Daha üç
hafta önce yetkililerle görüştüğümüzde böyle bir ihtimal olabilir diye
bakıyorlardı, bugün hududa dayandılar, huduttan geçiyorlar. Bu siyasetin, bu
bölgedeki siyasetin çok daha ciddi, çok daha akılcı ve çok daha kapsamlı olarak
ele alınması lazım; çok daha ciddi, tekrar altını çizerek söylüyorum demiştim.
Yine, Sayın
Genel Başkanımız 9 Ekim 2012 tarihli Türkiye Büyük Millet Meclisindeki grup
toplantısında “Suriye kaynaklı tehdit dalgası artık çok boyutlu, çok yönlü risk
ve kaygıları içinde barındırmaktadır. Mülteci akını kontrol altına alınmalı ve
Suriye’nin kuzeyinde yeni bir peşmerge yönetimi veya Kandil yapılanmasına asla
müsaade edilmemelidir.” tavsiyelerinde bulunmuştu. 
Milliyetçi
Hareket partisi olarak yapmış olduğumuz bu uyarılarımızı dikkate almayan, on üç
yıldır tek başına iktidar dönemleri boyunca “Her şeyi ben bilirim, en iyisini
de ben bilirim.” zihniyeti sonucunda Türkiye bir mülteci kampına dönmüştür.
Şimdi, hep bir ağızdan “Biz misafirperver bir ülkeyiz, herkese kapımızı
açarız.” sözlerini duyuyorum. Tabii ki biz misafirperver bir ülkeyiz, bu konuda
en ufak bir tereddüt yok ancak bu insanlar daha kaç yıl bu kamplarda hayatlarını
idame ettirebilecek? Hadi, diyelim ettiler. Peki, Türkiye Cumhuriyeti bu yükü
daha kaç yıl sırtında taşıyabilecek? Şu ana kadar harcandığı söylenen rakam 5,5
milyar doların üzerindedir. Biz nasıl ki mülteci akını konusunda Hükûmete
uyarılarımızı ve önerilerimizi yukarıdaki gibi dile getirdiysek şimdi
tartışılan Suriye’deki gelişmeler ve oluşturulacak tampon bölge konusunda da
sizlere uyarılarda ve tavsiyelerde bulunmuştuk. 
Bakın, 6 Ağustos
2012 tarihinde, bundan tam üç yıl önce Sayın Genel Başkanımız, düzenlediği
basın toplantısında sizleri uyarıyor ve önerisini sunuyor: “Ülkemize yönelen
tehditleri en aza indirmek amacıyla batı ucu Afrin’de ve doğu ucu da Kandil’i
içine alacak biçimde tesis edilecek hilal şeklindeki güvenlik kuşağı bir an
önce sağlanmalı ve icra edilmelidir.” Önerilerimiz ve tavsiyelerimiz dikkate
alınsaydı bugün, sıkıntılarını yaşadığımız birçok konunun önüne geçmiş
olacaktık. Bu önerilerimizi dikkate almak yerine, Suriye konusunda yaşanan
şiddet döngüsüne gereğinden fazla angaje olmuş ve bölgesel barışı gözetici bir
diyalog odağı olmak yerine, komşu bir ülkenin iç savaşında taraf olarak derin
bir hataya düşülmüştür.
Değerli
milletvekilleri, güney sınırımızda, tüm dünyada ibretle izlenen dış politikamız
ve Orta Doğu’da örnek alınan siyasetçilerimiz sayesinde geldiğimiz nokta hiç de
iç açıcı değil. Afrin ve Kobani arasındaki 90 kilometre uzunluğundaki Cerablus
da terör örgütü PYD’nin kontrolüne geçecek olursa Türkiye’nin Hatay’a kadar
olan tüm Suriye sınırı bu terör örgütünün kontrolüne geçmiş olacak. Bu durum,
Türkiye Cumhuriyeti için açık bir tehdittir ve bu tehdit göz ardı edilemeyecek
kadar önemlidir. 
Bizler,
Milliyetçi Hareket Partisi olarak Türkiye’nin güvenliğini partiler üstü olarak
gördük, görmeye de devam ediyoruz. Türkiye Cumhuriyeti’nin sınırlarında
oldubittiye asla müsamaha gösterilemez, gösterilmemelidir de. 
2014 yılı Ekim
ayında Türkiye Büyük Millet Meclisinde kabul edilen tezkere bu durumlar için
vardır. Siyasi iktidar, tüm millî güç unsurlarını ve Türk Silahlı Kuvvetlerini
kararlılıkla harekete geçirerek vatanımızı ve milletimizi savunmalıdır. Bunun
için hiçbir devletten izin beklenmesine gerek duyulmamalı, uluslararası
hukuktan doğan meşru haklar kullanılmalıdır. Biz, bu olaylar patlak verdiği
andan itibaren, son derece fevri, aceleci ve radikal bir dış politikayla bir
sonuç alınamayacağını, meydana gelen olayların sonucunda güney sınırımızda yeni
ve yapay bir devletin temellerinin atıldığını, bölgenin demografik yapısını
dile getirmiştik. Milliyetçi Hareket Partisi olarak uzunca zamandır dile
getirdiğimiz bu konular, Hükûmet tarafından iftar sofralarında ve Millî
Güvenlik Kurulu kararlarında dile getirilmeye başlandı nihayet. 29 Haziran 2015
tarihli Millî Güvenlik Kurulu toplantısında, bizim dediğimiz yere biraz geç de olsa
gelindiğini gözlemlemekteyiz, bunu da umut verici olarak değerlendiriyoruz.
Geldiğimiz bu noktada Hükûmete önerim, önümüzdeki tehditleri geçmişe nazaran
çok daha akılcı ve sakin bir ruh hâliyle tahlil etmek mecburiyetini anlamalı ve
ona göre hareket etmelisiniz zira millî menfaatlerimiz bunu gerektirmektedir. 
Değerli
milletvekilleri, Lübnan’da barışı korumak için görevini sürdürmekte olan UNIFIL
Birleşmiş Milletler Geçici Gücü’ne Türkiye'nin Silahlı Kuvvetler unsurlarıyla
katkı sağlamasının bir yıl daha uzatılmasını Milliyetçi Hareket Partisi olarak
desteklediğimizi tekraren belirtiyor ve yüce Meclisi saygıyla selamlıyorum.
(MHP ve AK PARTİ sıralarından alkışlar)
BAŞKAN – Sayın
Türkeş, teşekkür ediyorum.
Cumhuriyet Halk
Partisi Grubu adına Murat Özçelik, İstanbul Milletvekili.
Sayın Özçelik,
buyurun. (CHP sıralarından alkışlar)
CHP GRUBU ADINA
MURAT ÖZÇELİK (İstanbul) – Sayın Başkan, sayın milletvekilleri; Türkiye’nin
Lübnan’daki Birleşmiş Milletler Geçici Gücü’ne yapmış olduğu katkının bir yıl
daha uzatılması konusunda, Anayasa’nın 92’nci maddesi uyarınca, Türkiye Büyük
Millet Meclisine sunulan tezkere hakkında Cumhuriyet Halk Partisi Grubu adına
partimizin görüşlerini açıklamak üzere söz almış bulunuyorum. Bilvesile, yeni
Meclisin ve yasama yılının, ülkemizin hayati sorunlarını çözmek ve halkımızın
demokrasi, hukukun üstünlüğü, insan hakları, özgürlükler, eşitlik ve refahın
adaletli paylaşımı bağlamındaki beklentilerinin karşılanması bakımından
yaratıcı ve verimli olmasını diliyorum. Hepinizi sevgi ve saygıyla
selamlıyorum. 
Biz Cumhuriyet
Halk Partisi olarak, Türk Silahlı Kuvvetlerinin uluslararası meşruiyeti haiz
Birleşmiş Milletler Barış Gücü operasyonlarına katılmasını hem Silahlı
Kuvvetlerimizin milletler topluluğunda olumlu görünürlüğünü artırmak, Türkiye’nin
Birleşmiş Milletler içerisindeki ağırlığını güçlendirmek hem de dünya ve bölge
barışına hizmet etmek açısından yararlı görüyoruz. Türk Silahlı Kuvvetlerinin
bölgedeki tecrübesinin Lübnan’daki Birleşmiş Milletler Geçici Barış Gücü için
büyük değer taşıdığı tartışılmazdır. Birleşmiş Milletlerin bölge barışı için
meşru zeminde yürüttüğü etkinliklerin muhakkak Türkiye’nin de faydasına
olacağına inanıyoruz. Bölge meselelerinde müttefiklerimizle birlikte hareket
etmemizin önemli olduğunun altını çizerken, bu tür faaliyetlerin Türkiye
Cumhuriyeti’nin millî menfaatlerine olumlu etkisinin öncelikli hedef teşkil
etmesi gerektiğini vurgulamak istiyorum. Bu anlamda, sadece Lübnan’ın değil,
tüm Orta Doğu coğrafyasının yani komşularımızın da barış ve istikrara kavuşması
ülkemiz için hayati öneme sahiptir. 
Gündemin bir
yandan koalisyon veya erken seçim tahminleriyle, diğer yandan da Suriye ve
Irak’taki gelişmeler çevresinde döndüğü bugünlerde, dış politika bağlamında
daha ilkeli ve ayağı yere basan bir yol izlenmesi gerektiğine inanmaktayız. 
Suriye
ve Irak’taki gelişmeler ülkemiz için çok ciddi bir tehdit teşkil etmektedir. Ne
yazık ki bu iki komşumuzun şu an yaşadıkları olumsuzluklar Türkiye’nin son
yıllarda izlediği yanlış ve maceracı dış politikanın bir ürünüdür. Yani,
Türkiye uygulanan dış politikayla barış ve istikrar getirici özelliğini
kaybetmiş bulunmakta ve kendi menfaatlerine aykırı olarak bölgede ve dünyada
gün geçtikçe daha da dışlanmış bir konuma sürüklenmektedir. 
Komşularımızla
ilişkilerimizi düzeltmek, ortak sorunlara çözüm bulabilmek için iletişim çok
önemlidir. Ancak son dönemlerde yanlış olan dış politika metotları sonucu
birçok ülkeyle bu iletişimi sağlayan diplomatik ilişkilerimizin seviyesi
düşürülmüş hatta topyekûn durdurulmuştur. Nitekim Mısır, Suriye, İsrail,
Lüksemburg, Avusturya, Vatikan, Yemen ve Libya’daki büyükelçilerimiz çekilmiş
bulunmaktadır. Dolayısıyla bu ülkelerle ilişkilerimiz son derece düşük
seviyededir. Bölgemizdeki ciddi gelişmeler karşısında Suriye, Irak ve Mısır’la
ilişkilerimizin öncelikle yeniden düzeltilmesi gerekir. Ancak bu suretle Körfez
ülkelerine dönük dış ticaretimiz eski seviyeye getirilebilecektir. Türkiye’nin
dışarıdaki menfaatleri sadece etkin işleyen diplomatik ilişkilerle
sağlanabilir. 
Değerli
milletvekilleri, yakın bir geçmişte Türkiye’nin AB üyelik talebi özgürlük ve
demokrasi peşindeki Arap kitleleri tarafından da yakından takip ediliyor, bu
sayede siyasi ve ekonomik alanda reformlar yapılıyordu. Şu anda dini referans
alan, terörü temel felsefesi olarak benimsemiş El Kaide, El Nusra, IŞİD ve Boko
Haram gibi birçok örgüt Afrika’nın batısından Afganistan’a kadar, Kuzey Afrika
ve Orta Doğu ülkelerinin hemen tamamında bizim tahmin ettiğimizden daha güçlü
bir hâle gelmiş bulunmaktadırlar. Eğer biz sorunları doğru teşhis edip bu
sorunlara karşı kolektif tedbirleri müttefiklerimizle birlikte zamanlıca
alamazsak, sadece komşularımız ve bundan hareketle Avrupa ve diğer Batılı
ülkeler değil, tabiatıyla Türkiye de çok önemli bir terör tehdidinin etkisi
altında kalacaktır. 
Türkiye'nin
içindeki Selefi yapılanmaların hem insan devşirme faaliyetlerinde bulundukları
hem de hücreler oluşturdukları herkesin bildiği sırlardır. Önümüzdeki dönemde
Türkiye'nin etkin istihbari ve güvenlik tedbirlerini alması durumunda çıkarları
zarar görecek bu terör odaklarının hem Türkiye’yi hem de Batı’yı daha fazla
hedef alması çok zor olmayacaktır. Bu şartlar altında İslam ülkelerine öncülük
etmemiz gerektiğine inanıyoruz. Biz, mademki “İslam ile terör aynı cümlede
geçemez, İslam bir barış dinidir.” diyoruz, o hâlde temeli barış olan dinimizi
bu terör odaklarından kurtarmak öncelikle bizim görevimizdir.
ABD ve
Avrupa’nın zamanında desteklediği ılımlı İslam, yerini, maatteessüf, radikal
İslam ve teröre bırakmıştır. Esas şimdi ülkemizin bu çağ dışı anlayıştan
kurtulmayı isteyenlere örnek olma zamanı gelmiştir. Yani inanca ve kimliklere
saygılı laik bir sistem altında dar gelirlilerin sıkıntılarına derman olacak,
insan hakları ve tüm özgürlüklere sıkı sıkıya bağlı bir anlayışla rotasını
çağdaş medeniyete çevirmiş bir Türkiye’yi muhafaza etmeliyiz. İşte biz
Türkiye’yi böyle bir rotaya oturtarak İslam dünyasındaki din kardeşlerimize
onların özlediği örneği sunabiliriz. 
Eğer kendi
halkımızın güvenlik içerisinde yaşamasını temin etmek istiyorsak –ki bu her
çağdaş ülkenin vatandaşlarına olan asli görevidir- o zaman hep birlikte el ele
vererek, özellikle Orta Doğu’da bir yandan halkların insanca yaşamalarını
sağlayacak koşulları oluşturmaya gayret ederken öte yandan terörle mücadeleyi
en katı biçimiyle yürütmeliyiz. İslam’ın barış dini olduğunu göstermek, silahlı
terörü varoluş felsefesi olarak gören gruplarla iş birliği yapmamak, Suriye’de
olduğu gibi taşeron görevini onlara vermemek anlamına gelir. Orta Doğu’ya
baktığımızda, Türkiye’nin tekrar tüm dinler ve mezheplere eşit mesafede duran
bir dış politika uygulamasına dönmesi ve böylece bölge istikrarına katkıda
bulunması birinci önceliğimiz olmalıdır.
Yabancı
savaşçılara verilen destek daha fazla çatışmaya, acıya ve Suriye ile Irak’ta
milyonlarca kişinin yerlerinden edilmesi sonucunu doğuruyor. Bu nedenle
Türkiye’nin yabancı savaşçıların geçiş güzergâhı olmasının önüne geçilmelidir.
Hemen sınırımızın karşısında Türkmenler kadar Arapların da Kürtlerin de bizim
himayemiz altında mutlu yaşamalarını sağlamamız lazım. Biz, halkların refahı
için dış politikamızı ayarlamalı, bu politikaların arkasında durmalı, kendi
akrabalarımızı IŞİD’e veya başka terörist oluşumlara vurdurtmamalıyız;
birbirlerine saygı göstererek birlikte yaşamalarını sağlamalıyız. Kimse yadsıyamaz
ki Türkiye önemli, güçlü ve büyük bir ülkedir. Türkiye, komşularımızın
sınırlarımızın hemen ötesinde demokratik düzeni kurmalarına yardım edecek
olursa bölge istikrarına da ciddi katkı yapmış olacaktır.
Suriye’deki
nihai siyasi çözümü görmeden güvenlik koridoru veya tampon bölge gibi
yaklaşımlar anlamsızdır. Nitekim Türkiye’ye güvenlik koridoru veya tampon bölge
konusunda izin veren bir Birleşmiş Milletler Güvenlik Konseyi kararı veya
Suriye’nin kendi topraklarında böyle bir bölgenin yaratılmasına yönelik
herhangi bir rızası yoktur. Böyle bölgeler oluşturmanın yegâne amacının bir
saldırıyı defetmek olduğunu da ileri sürmek imkânsızdır. Suriye topraklarında
Türkiye’nin bir güvenlik koridoru oluşturması uluslararası hukuku ihlal etmek
demektir ve Türkiye’yi işgalci güç durumuna düşürecektir. Kimse Türkiye’yi
macera olacak işlere çekmemelidir. Oysa Türkiye, IŞİD’in insan kıyımını
durdurmak için uluslararası girişimlere hız vermeli, IŞİD’e karşı mücadele için
Suriye ve Irak’a kara birlikleri göndermenin haricinde, uluslararası koalisyona
tam destek sağlamalıdır. Türkiye, İran ve Suudi Arabistan gibi bölgesel güçler
Irak ve Suriye’ye müdahalelerini mezhep gözetmeksizin, tüm halkların iyiliğine
olacak yardımlarla sınırlamalıdırlar. Bu çerçevede, Türk Silahlı Kuvvetlerinin
önü arkası belli olmayan, hedefi belli olmayan, stratejisi belli olmayan hiçbir
maceranın içerisine kesinlikle itilmesi taraftarı olmadığımızın bu yüce
kürsüden de bir kere daha altını önemle çiziyorum. 
Değerli
milletvekilleri, şu anda 2,5 milyon Suriyeli Türkiye’de bulunuyor. Türkiye’nin
5’inci büyük şehri kadar kalabalık bir nüfusa Türk halkı bakıyor. Bu insani
dram ülkemiz için büyük bir yük olmaktadır ancak yurdumuza kabul ettiğimiz bu
insanlara Suriye’de nihai bir çözüm gerçekleşip geri dönüş şartları oluncaya
kadar bakmak bizim insanlık borcumuzdur. Hâl böyle olmakla birlikte, onları
sokaklara bırakmak yerine, insani bir politikayı bir an evvel devreye sokmak da
önem arz etmektedir. Suriyeli mülteciler konusunda müttefiklerimizden fazla bir
dayanışma görmemekteyiz. Bunun nedeni ise mülteciler arasında bulunan ve
sınırlarımıza kadar büyük bir rahatlıkla girip çıkan militanlardan ileri
gelmektedir.
Şu an Türkiye
için en büyük tehdidi oluşturan, Suriye ve Irak sınırlarında güvenlik neredeyse
hiç yoktur. Türkiye mültecilerle birlikte, teröristlerin de cirit attığını
bilerek sınır güvenliği konusundaki tedbirlerini azami ölçüde almalıdır.
Türkiye, halkımızı ve müttefiklerimizi alacağı esaslı sınır güvenliği
tedbirleriyle rahatlatmalıdır.
Değerli milletvekilleri,
Batı’daki komşumuz Yunanistan’daki gelişmeler ışığında avro bölgesinde kalmayı
sürdüren ancak sıkı mali politikaları uygulamakta güçlük çeken Avrupa Birliği
ülkelerinin oluşturduğu yeni bir kuşağın ortaya çıktığını görmekteyiz. Bu
çerçevede, bir yandan Avrupa’daki gelişmeleri izlerken diğer yandan ülkemizin
özelliklerini dikkate alarak Birliğin neresinde yer almamız gerektiğini ciddi
bir şekilde değerlendirmeliyiz, belirlemeliyiz. Her hâlükârda Türkiye tüm
samimiyetiyle Avrupa Birliği üyeliği çalışmalarına öncelik verme politikasına
geri dönmelidir. Eğer Türkiye örnek bir demokrasi olup bölgenin güvenlik ve
istikrarına katkıda bulunacaksa, özgürlükleri ve adalet sistemini Avrupa
Birliği ile tam uyumlu hâle getirmelidir. Zira Avrupa Birliği savaşa karşı
barışı, yoksulluğa karşı refahı savunanların çok önemli bir projesidir. Bugün
nefretin, şiddetin ve savaşın bir kez daha Türkiye’nin de içinde bulunduğu
Avrupa uluslar topluluğunun kapısına dayandığı bir ortamda Avrupa Birliğinin
misyonunu ve önemini bir kez daha hatırlamakta büyük fayda bulunmaktadır. 
Yine, bugün
baktığımızda, toplumumuzun çok geniş bir kesimi ülkemizin gidişatı nedeniyle
büyük endişe duymaktadır. Biz, Cumhuriyet Halk Partisi olarak Türkiye’nin
Avrupa Birliği üyeliğini demokrasimiz, ekonomimiz ve toplumumuz için
vazgeçilmez bir hedef ve bir demokrasi çıpası olarak görüyoruz. Avrupa Birliği
üyeliği ekonomik, siyasi, sosyal, kültürel ve insani özgürlükler ve
gelişmişliğe ulaşma hedefidir. Bu hedef iç politika polemiklerine kurban
edilmeyecek kadar önemlidir. 77 milyon vatandaşımız daha iyi ve modern bir
yaşamı hak ediyor. Avrupa Birliği ilkeleri, teknolojik yenilik, yeni kurumlar
oluşturma ve yeni uluslararası ortaklık kurma kapasiteleri bakımından öncül
konumlarını sürdürmektedir. Türkiye, insan haklarına, demokrasiye, eğitime,
teknolojiye, kadınlara, sanata önem veren bir ailenin parçası olmalıdır. Avrupa
Birliği, yakın bölgelere yönelik komşuluk, göç ve enerji politikalarına önem
vermektedir, öncelik vermektedir. Türkiye’nin yeni bir genişleme sürecinde yer
alması bu alanlarda ortaya koyacağı politikalara katkıda bulunmasına da bağlı
olacaktır, Avrupa Birliği değerlerini içselleştirmesine ve yakın çevresinde
temsil etmesine de bağlı olacaktır. Biz, Türkiye’nin bölgesinde barışın ve
güvenliğin tesis edilmesi ve yeniden örnek bir ülke hâline gelmesi için
ülkemizin pusulasını tekrar çağdaş medeniyet yoluna çevirmesi gerektiğine
inanmaktayız. Bu anlamda, Avrupa Birliğiyle yarım kalmış üyelik sürecinin
tamamlanması için gereken tüm adımlar ivedilikle atılmalıdır. Avrupa Birliğine
tam üyelik gerçekleşene kadar vize, tarım destekleri ve bölgesel kalkınma
alanlarında halkımızın refahı için etkin müzakereler yürütmeliyiz. Diğer
yandan, yeni fasılların açılmasını sağlamalıyız.
Avrupa
Birliği üyelik sürecinde ülkemizin ilerlemesi, yürütülen transatlantik ticaret
ve yatırım müzakerelerinde ülkemizin hak ettiği yeri almasına da katkı
sağlayacaktır. Transatlantik Ticaret ve Yatırım Sözleşmesi vasıtasıyla elde
edeceğimiz saygın konum ve yumuşak güç, evrensel demokratik ilkeler
çerçevesinde bölgemizde istikrarın yeniden tesisi yolunda kullanılmalıdır. Bu
sayede bölge halkları ile karşılıklı çıkar kanallarının yeniden açılması mümkün
hâle gelecektir.
Değerli
arkadaşlarım, dış politikada öncelik yurttaşlarımızın güvenliği, huzuru ve
refahıdır. Coğrafyamız fırsatlar kadar tehlikelerle doludur. Devletler
zayıflamakta, aşiret ve mezhep çatışmaları tırmanmakta, suç ve terör örgütleri
ülkeleri kan gölüne çevirmektedir. Ülkemizin geleceğini düşünürken bu tehlikeleri
yakından izlemek ve yurttaşlarımızın güvenliğini teminat altına almak
gerekmektedir. Ülkemiz, Hükûmet politikalarıyla yurttaşlarının canını tehlikeye
atan değil, dünyanın neresinde olursa olsun yurttaşlarına güven veren bir aktör
olmalıdır. Girişimcilerimizin meşru haklarının korunması ve yatırım
olanaklarının artırılması öncelikli dış politika hedeflerimizde yer almalıdır. 
Türkiye'nin
farklılıkları ve çok kültürlülüğü en önemli dış politika gücüdür. AKP öncesi
hükûmetler dış politikada Türkiye'nin çok boyutlu kimliğini ön plana çıkarmaya
çalışmıştır. Türkiye, barındırdığı her kültürle başka bir coğrafyaya
bağlanabilir. Türkiye, sahip olduğu demokrasi deneyimi, Batı’yla ilişkileri,
inanç ve değerleri, laikliğiyle özgün bir ülkedir. Türkiye, farklı bölgelerin
kültürel özelliklerini taşımaktadır. Bu nedenle, çevremizde bulunan ve farklı
kültürlere sahip olan ülkeler Türkiye’yi kendilerine yakın hissetmektedirler.
Türkiye, bütün dinî ve mezhepsel kimliklere saygılı, seküler yapısıyla
Anadolu’nun kültürünün ve dinî geleneklerinin bütün bölge ülkelerine de ışık
tutacağı bir istikrar odağı hâline gelmelidir. 
Atatürk’ün dış
politika için yön gösterdiği “Yurtta sulh, cihanda sulh.” ilkesinden hareket
ederek, Türkiye'ye yeniden bölgede ve uluslararası zeminde güven verici,
barışçıl ve güçlü bir ülke konumunu kazandırarak, komşularımızla barış ve iş
birliği ortamı içerisinde, uluslararası alanda ise saygın bir ülke sıfatıyla
ciddi, tutarlı ve istikrar getirici bir yolda ilerlemeliyiz. 
Sayın Başkan,
değerli milletvekilleri; bu düşüncelerle, Cumhuriyet Halk Partisi adına
grubumuzun tezkereye olumlu oy vereceğini bildiriyor, Lübnan’da Birleşmiş
Milletler Geçici Barış Gücü nezdinde görev yapan Türk Silahlı Kuvvetleri
personelimize görevlerinin devamında, barış namına verdikleri çabalarında
başarılar diliyor, hepinize saygılarımı sunuyorum. (CHP sıralarından alkışlar) 
BAŞKAN – Sayın
Özçelik, teşekkür ediyorum. 
Adalet ve
Kalkınma Partisi Grubu adına Emrullah İşler, Ankara Milletvekili. 
Sayın İşler,
buyurun. (AK PARTİ sıralarından alkışlar) 
AK PARTİ GRUBU
ADINA EMRULLAH İŞLER (Ankara) - Sayın Başkan, sayın milletvekilleri; sözlerime
başlarken, 25’inci Yasama Döneminin ülkemiz ve milletimiz için hayırlı olmasını
diler, Meclis Başkanımızı yeni görevinden dolayı kutlarım. Bu vesileyle,
Türkiye Büyük Millet Meclisinin başarı dolu bir dönem geçirmesini temenni
ederim.
Türkiye'nin
Birleşmiş Milletler Lübnan Geçici Görev Gücü’ne sağladığı kuvvet katkısının bir
yıl daha uzatılması konusunda yüce Meclisimizin onayına sunulan Hükûmet
Tezkeresi hakkında AK PARTİ Grubu adına söz almış bulunuyorum.
2006 yılında
yaşanan İsrail-Lübnan savaşı sonrasında, Lübnan’da barışın tesisi ve idamesi
amacıyla oluşturulan UNIFIL’in başarıyla icra ettiği görevler sonucunda
Lübnan-İsrail sınırında sağlanan güvenlik ve istikrar ortamı sürmektedir.
Birleşmiş Milletler Güvenlik Konseyinin 11 Ağustos 2006 tarihinde kabul ettiği
1701 sayılı Karar’la kurulan UNIFIL’in görev süresi geçici olarak bir yıl
olarak belirlenmiş ve bu sürenin gerekli görülmesi hâlinde her yıl uzatılması
öngörülmüştür. UNIFIL’in görev süresi bu çerçevede bugüne kadar 8 kez
uzatılmıştır.
Saygıdeğer
milletvekilleri, ülkemiz, geniş bir bölgeye yayılma riski taşıyan İsrail-Lübnan
savaşına son verilmesi amacıyla bölgesel barış ve istikrara atfettiği önem
çerçevesinde 1701 sayılı Karar’la kuruluşunu takiben UNIFIL’e kuvvet katkısında
bulunma kararı almıştır. Bu irade doğrultusunda, Türk Silahlı Kuvvetleri
unsurlarının UNIFIL’e iştirak etmeleri yüce Meclisimizin 5 Eylül 2006 tarihinde
aldığı 880 sayılı Karar’la onaylanmıştır. Bu karar sonrasında, Türk Silahlı
Kuvvetleri unsurları Ekim 2006’dan itibaren bölgeye konuşlandırılarak
görevlerine başlamışlardır. UNIFIL’e iştirak eden askerî unsurlarımızın görev
süreleri UNIFIL’in görev süresine paralel olarak uzatılagelmiştir. Bu kapsamda,
yüce Meclisimizin geçtiğimiz yıl aldığı karar doğrultusunda, yetkilendirmenin
süresi 5 Eylül 2015 tarihine kadar uzatılmıştır. Bu defa, Birleşmiş Milletler
Güvenlik Konseyince UNIFIL’in görev süresinin Ağustos 2015 sonu itibarıyla
yeniden bir yıl uzatılması öngörülmektedir. Bu çerçevede, Hükûmetimiz, yüce
Meclisimizin çalışma programını da dikkate alarak ülkemizin katkı süresinin
UNIFIL’in Görev Yönergesi’yle eş güdüm içinde uzatılabilmesini teminen,
Anayasa’mızın 92’nci maddesi uyarınca, yüce Meclisimizden vakitlice izin
istemiş bulunmaktadır.
Sayın
milletvekilleri, hepimizin malumu olduğu üzere, ülkemizin öncelikli dış
politika hedeflerinden biri yakın coğrafyamızda barış ve istikrarın tesisidir.
Bölgesel barış, güvenlik ve istikrarı ilgilendiren tüm gelişmeler dış
politikamız üzerinde şüphesiz önemli yansımalara neden olmaktadır. Bu minvalde,
son dönemde bölgemizde yaşanan gelişmeler ülkemizin istikrar ve esenliğinin
bölge ülkelerinden ayrı düşünülemeyeceğini bir kez daha gözler önüne sermiştir.
Tabiatıyla, millî menfaat ve çıkarlarımızı yakından ilgilendiren bölgesel
gelişmeler karşısında kayıtsız kalmamız düşünülemez. Bu anlayıştan hareketle,
ülkemizin dış politikası, çevresinde bir barış, güvenlik, istikrar ve refah
kuşağı oluşturmayı hedeflemektedir. 
Değerli
milletvekilleri, Suriye’de Esed rejiminin masum halka karşı çocuk, kadın, yaşlı
ayrımı yapmadan uyguladığı kanlı şiddet ve baskı politikalarının, bölge
istikrarına yönelik tehdidinin giderek arttığı bir ortamda tüm bölgenin
istikrarı bakımından kilit önemi haiz Lübnan’da barış ve istikrarın muhafazası,
bölgemizin içinden geçmekte olduğu bu hassas süreçte, hiç şüphesiz, daha da
önem kazanmıştır. Esasen, Lübnan’daki gelişmeler, Suriye ihtilafının bölgesel barış
ve güvenliğe yönelttiği tehdidin vahametiyle doğrudan ilintili bir seyir
izlemektedir. Suriye ihtilafı boyunca Lübnan’daki etnik ve dinî gruplar
arasında yaşanan dönemsel gerginlikler ve toplumsal huzuru hedef alan
eylemlerde kaydedilen artış endişe kaynağı olmayı sürdürmektedir. Suriye’de
rejim, Lübnan içindeki kendine yakın siyasi ve askerî unsurların da yardımıyla
Lübnan’a zarar verecek tehlikeli adımlar atmaya yönelmiştir. Bölgesel
gelişmelerin etkisiyle Hizbullah’ın artan ölçüde Suriye rejimine destek vermesi
ve Suriye’deki iç savaşta rejimin yanında bilfiil yer alması, Lübnan’ı da
Suriye’deki gelişmelere müdahil kılmaktadır. Hizbullah’ın bu dahli, gerek
Lübnan’ın gerek bölgemizin güvenlik ve istikrarına yönelik ciddi bir tehdit
oluşturmaktadır. Böyle bir dönemde Lübnan’da toplumsal ahengin korunması her
zamankinden daha fazla önem kazanmıştır. Bu açıdan, Türkiye olarak, Lübnan’ın
kendini Suriye krizinden mümkün olduğunca uzak tutmaya özen gösteren
politikasını destekliyoruz. 
Ayrıca, çatışma
ortamından kaçarak komşu ülkelere sığınmak durumunda kalan milyonlarca
Suriyelinin yarattığı yoğun mülteci baskısı da Lübnan’ı ciddi toplumsal
sınamalarla karşı karşıya getirmiştir. Bugün, Lübnan, kendi nüfusunun neredeyse
üçte 1’i kadar Suriyeli mülteciye ev sahipliği yapmakta; dolayısıyla Lübnan,
Suriye’de devam eden ihtilafın etki ve yansımalarını doğrudan ülkesinde
hissetmektedir. Bu bağlamda, Lübnan’a sığınan çoğunluğu Sünni Suriyeli ve
Filistinli 1,5 milyona yakın mültecinin, ülkedeki hassas mezhep dengelerini
bozmasından endişe edilmektedir. Birleşmiş Milletler Mülteciler Yüksek
Komiserliğinin tahminlerine göre bu yılın sonunda 1,8 milyona ulaşması beklenen
Suriyeli mülteci sorunu, Lübnan’ın önündeki en temel istikrarsızlık
sorunlarından biri olarak göze çarpmaktadır. 
Öte yandan, DEAŞ
terör örgütünün son dönemde Irak ve Suriye’de giderek yerleştiği ve Yemen’de
önemli gelişmelerin yaşandığı bir dönemde bölgesel planda vuku bulan Şii-Sünni
gerginliğinin, diğer bölge ülkelerine kıyasla sosyopolitik açıdan çok daha
hassas dengeler üzerine kurulu olduğu Lübnan’ın barış, huzur ve istikrarına
olumsuz yansımaları olacaktır. Şüphesiz bu etkiler asgari düzeyde tutulamadığı
takdirde ülkede yaşanabilecek mezhep temelli bir iç çatışma, komşu ülkeler başta
olmak üzere, bölgesel ve küresel düzeyde barış ve istikrara yönelik ciddi risk
ve tehditler oluşturacak, tedavisi mümkün olamayacak derin yaralar
açabilecektir.
Sayın
milletvekilleri, bu noktada Suriye kaynaklı güvenlik tehdidi ve bölgesel
çatışma riski bağlamında elbette ki Lübnan ordusuna da önemli görevler
düşmektedir. Sahip olduğu kısıtlı imkânlarla gerek bölgesel tehditler
karşısında gerek ülke içinde yaşanan gerginliklerin iç çatışmaya dönüşmeden
kontrol altında tutulması hususunda başarılı bir sınav veren Lübnan ordusunun
bölgesel gelişmelerin beraberinde getirdiği büyük sınamalar karşısında da
desteklenmesi elzemdir. Bu çerçevede, Lübnan’la ikili düzeyde yürüttüğümüz
askerî iş birliği faaliyetlerimizin yanı sıra, Lübnan ordusuna destek
sağlanması hususunda uluslararası platformda yürütülen çabalara da aktif katkı
sağlanması önem taşımaktadır. Birleşmiş Milletler Genel Sekreterinin girişimi
ve Birleşmiş Milletler Güvenlik Konseyi üyelerinin katılımıyla Lübnan İçin
Uluslararası Destek Grubu oluşturulmuş olup ülkemiz UNIFIL kapsamında Lübnan’a
sağlamakta olduğu desteğe ilave olarak başta eğitim iş birliği olmak üzere
Lübnan Silahlı Kuvvetlerine vereceği somut katkılarla önümüzdeki dönemde Destek
Grubunun içinde yer alacaktır.
Ülkemiz,
Lübnan’la arasındaki derin tarihsel bağların ve her alanda gelişen ikili
ilişkilerin yanı sıra, Lübnan’daki gelişmeleri de yakından izlemektedir. Mevcut
konjonktürde Lübnan’da huzur ve sükûnetin korunması her zamankinden daha fazla
önem kazanmıştır. Bu çerçevede, Lübnan’da bir yılı aşkın süredir seçilemeyen
yeni cumhurbaşkanının bir an önce iç uzlaşı ve diyalog yoluyla seçilmesinin
Lübnan’ın çok ihtiyaç duyduğu istikrara katkıda bulunacağını düşünüyoruz.
Sayın
milletvekilleri, Lübnan’ın istikrar ve refahına atfettiğimiz önem çerçevesinde
bu ülkede barış ve istikrarın sağlanmasına yönelik olarak ortaya koyduğumuz
somut katkılar, ikili ilişkilerimizin her veçhesine olumlu etki yapmaktadır.
UNIFIL’de görev yapan birliklerimizin sergilediği üstün performans, diğer
katılımcı ülkeler tarafından olduğu kadar Lübnan halkı tarafından da
desteklenmekte ve takdirle karşılanmaktadır. Nitekim, UNIFIL’e kuvvet
katkısında bulunduğumuz 2006 yılından bu yana UNIFIL tarafından icra edilen
görevler kapsamında Türk Silahlı Kuvvetleri unsurlarınca hayata geçirilen
birçok önemli proje Lübnan halkının hafızalarında yer etmiştir. Bunlar
arasında, köy okullarının elektrik ihtiyacının karşılanması, köy okullarına
oyun sahaları, köylere sağlık ocakları ve su depoları inşa edilmesi, yol
inşaatı gibi projeler sayılabilir.
UNIFIL’e mevcut
kuvvet katkımızın deniz gücüyle sınırlı tutulmasının karara bağlandığı
malumlarıdır. Bu kapsamda, 1 Ekim 2014 tarihinden itibaren ülkemiz Deniz
Kuvvetleri 1 adet fırkateyn, 4 adet hücumbot, 4 adet korvet ve 1 adet Tuzla
sınıfı karakol gemisinden müteşekkil takvimlendirilmiş unsurlarıyla denizde
denetim harekâtı icra etmektedir. Böylelikle, Türkiye, UNI FIL’e yaptığı
katkılarla barışı koruma harekâtının etkin biçimde icrasında önemli bir rol
daha üstlenmiş olacaktır.
Ülkemizin söz
konusu katkıları, Türkiye'nin hem Birleşmiş Milletler sistemi içinde hem de
bölgesel ve küresel ölçekte etkin bir aktör olduğunu bir kez daha
kanıtlamaktadır.
Saygıdeğer
milletvekilleri, dış politika anlayışını AK PARTİ hükûmetlerini eleştirme
üzerine kuranların, Türkiye'nin bölge barışının sağlanmasına verdiği katkıyı
görmelerini ve anlamalarını elbette beklemiyoruz. “Yurtta sulh, cihanda sulh.”
anlayışının bir gereği olarak başlattığımız komşularla sıfır sorun politikasına
yönelik yapılan insafsız eleştiriler ancak akıl tutulmasıyla açıklanabilir. 
AK PARTİ
hükûmetlerinin takip ettiği ilkesel politikaların gereği olarak Türkiye, zalim
ve halkını hunharca katleden diktatör yöneticilerle aynı safta yer
almamaktadır. Türkiye, AK PARTİ hükûmetleri dönemlerinde, açlıkla terbiye
edilmek üzere ölüme terk edilen Somalili mazluma bir umut, sahilde oynayan
masum Filistinli çocukları öldüren İsrail’in zulmünü tüm dünya kamuoyuna
duyuran bir dost, zalim Suriye rejiminden kaçan Suriyeli kardeşlerine bir
ensar, başta Doğu Türkistan ve Arakan olmak üzere dünyanın herhangi bir yerinde
inancı gereği zulme tabi tutulan halklara bir dayanak olmuştur. İcra ettiği
politikalarının merkezine insanı koyan ve ortaya koyduğu ilkelerle hareket eden
AK PARTİ anlayışının zalimlerle sorunsuz olmasını kimse bizden beklemesin.
Türkiye, uygulanan bu politikalarla dost düşman herkesin takdirini kazanmış,
hem bölge halkları hem de dünya halklarıyla sıfır sorunlu bir ülke hâline
gelmiştir. Birilerinin bir türlü anlayamadığı sıfır sorun politikamızın,
temelinde, herhangi bir aidiyet dikkate alınmaksızın halklarla kurulan dostluk
ve kardeşlik bağı bulunmaktadır. 
Sayın
milletvekilleri, askerî kuvvet katkısında bulunduğumuz tek Birleşmiş Milletler
barış gücü harekâtı niteliğindeki UNIFIL’e iştirakimizin sürdürülmesi, bir
yandan uluslararası barışın korunmasına yönelik çabalar kapsamında
görünürlüğümüzün artırılmasını sağlarken kapsamlı sivil asker iş birliği
faaliyetleri vasıtasıyla Lübnan toplumunun her kesimi nezdinde mevcudiyetimizin
perçinlenmesine de hizmet etmektedir. Şüphesiz Türk Silahlı Kuvvetlerinin
üstlendiği bu misyon, bölgemizde barış ve istikrarın korunmasına yönelik
politikalarımızın sürdürülmesine de önemli katkılar sunmaktadır. Bu anlayışla
hareket eden Hükûmetimiz, uluslararası meşruiyeti haiz olan ve uluslararası
toplumun ortak iradesini yansıtan Birleşmiş Milletler Güvenlik Konseyinin 1701
sayılı Kararı’nda öngörülen amaçlar doğrultusunda Lübnan’da görev yapan
Birleşmiş Milletler Geçici Görev Gücü UNIFIL’e kuvvet katkısında bulunmaya
devam edilmesinin uygun olacağı görüşünü muhafaza etmektedir. 
Yukarıda
kaydettiğim hususlar ışığında, başta Suriye’deki çatışmaların yol açtığı
güvenlik zafiyeti yansımaları olmak üzere, DEAŞ tehdidinin ortaya koyduğu
bölgesel barış ve istikrara yönelik risk ve tehditler, mülteci sorununun bölge
ülkeleri üzerinde giderek artan baskısı ve bölgesel ölçekte bir mezhep
çatışmasının ciddi emarelerinin belirdiği mevcut ortamda Lübnan devleti ve
halkıyla dayanışma içerisinde olduğumuzun ve desteğimizin sürdürüleceğinin
vurgulanması önem arz etmektedir. 
Bu bağlamda,
Birleşmiş Milletler Güvenlik Konseyinin UNIFIL’in görev süresinin uzatılması
yönünde karar alması durumunda hudut, şümul ve miktarı Hükûmetçe belirlenecek
Türk Silahlı Kuvvetleri unsurlarının 1701 sayılı Birleşmiş Milletler Güvenlik
Konseyi Kararı ve 880 sayılı Türkiye Büyük Millet Meclisi Kararı’yla tespit
edilen ilkeler kapsamında 5/9/2015 tarihinden itibaren bir yıl daha UNIFIL
Deniz Görev Gücüne iştirak etmesi ve bununla ilgili gerekli düzenlemelerin
Hükûmet tarafından yapılması için Anayasa’nın 92’nci maddesi uyarınca izin
verilmesini yüce Meclisimizin takdirine sunuyor, hepinizi AK PARTİ Grubu adına
saygıyla selamlıyorum. (AK PARTİ sıralarından alkışlar) 
BAŞKAN – Sayın
İşler, teşekkür ediyorum.
Halkların
Demokratik Partisi Grubu adına Sırrı Süreyya Önder, Ankara Milletvekili.
Sayın Önder,
buyurun. (HDP sıralarından alkışlar)
HDP GRUBU ADINA
SIRRI SÜREYYA ÖNDER (Ankara) – Sayın Başkan, değerli arkadaşlar; biz de 25’inci
Yasama Döneminin bütün ülkemize ve bölge halklarına barış, demokratik siyasetin
gelişmesi konusunda olumlu katkılar sunucu olmasını diliyoruz. Yeni seçilen
Sayın Başkan ve seçilecek olan Başkanlık Divanına da bu duygularla başarı
dileklerimizi bildiriyoruz grubumuz adına.
Şimdi, gönül
isterdi ki bizden çok daha sınırlı, bizden çok daha kısıtlı askerî güç veren
ülkelerin tezkere oylamalarında yaptıklarının yüzde 5’ini bu Parlamentoda
yapabilseydik. Bu neye vesile olur eğer bir Birleşmiş Milletler kararı da söz
konusuysa? Ülkenin dış politikasının Parlamento nezdinde hele böyle karmaşık ve
kaotik süreçlerde ele alınmasına, Parlamento nezdinde gelişebilecek en geniş
mutabakatların ve ortaklaşmaların sağlanmasına vesile olurdu. Burada ne oldu?
Burada Sayın Millî Savunma Bakanından şunu beklerdik: Yaptığı konuşmadan
aklımda kalanları söyleyeyim, yaklaşık on üç dakika Sayın Bakan konuşma yaptı;
yakıtını Mersin’den alıyormuş, komutanları Brezilyalıymış ve buna benzer bir
sürü gereksiz, kundağa saçak, istatistik bilgi. Bizim ihtiyacımız olan bunlar
değil. 8’incisini getiriyorsunuz. Devasa bir bütçeye sahip Bakanlıksınız. Orada
bir denizci de oturuyor, bir denizci sözüyle söyleyecek olursak “Hangi limana
gideceğini bilmeyen gemiye hiçbir rüzgârdan hayır, bereket gelmez.” Bu sekiz
senede biz oraya asker gönderdik de, Birleşmiş Milletler müdahil oldu da özelde
Lübnan halkı için bu müdahalenin sonuçları ekonomik, sosyal, savaş, iç savaş
boyutlarıyla, özgürlükler boyutuyla ne oldu?
Peki, biz verdik ve her sene -bu
8’incisi- onayladığımız tezkereyle Meclisi bu döneme kadar bir yasama organının
sekretaryası gibi çalıştırdık. Hele bir tezkere söz konusu olduğunda “Arş
yiğitler, ileri!” ruhuyla buraya çıkan herkesin defalarca bunu bir millî birlik
ya da bir millî meseleymiş gibi ele almasıyla meselenin o uluslararası
boyutunu, meselenin savaşı engelleyici ya da geliştirici boyutunu hiç
konuşmadan buradan alayıvâlâyla sayısız tezkere geçirdik. Bu Bakanlıkça, bize
bir gün “Sayın parlamenterler, siz böyle dediniz, bize bu görev ve
yetkilendirmeyi yaptınız, biz de orada şöyle bir şey icra ettik. Uluslararası
alanda bize faydası bu oldu, zararı bu oldu.” diye bunun sonuçlarıyla ilgili
bir tek muhasebe önümüze gelebilmiş, getirilmiş değil. Bu, kabul edilebilir bir
şey de değil, rasyonel de değil, faydası da yok. 
Şimdi, özelinde bütün konuşmacıların
içine düştükleri yanlış şöyle bir şey: Birleşmiş Milletler nezdindeki tek ortak
yurt dışı katkımızmış, olmaz olsun! Yani bula bula, askeri bir sermaye gibi
görüp… Vaktinde Amerikan emperyalizminin bir temsilcisi çok güzel özetlemişti:
“Sizin bir tane ihraç malınız var.” ya da “En kıymetli ihraç
malınız askeriniz.” demişti. Ota yosuna hâllenen ordudan bu konuda “Sen ne
diyorsun kardeşim, biz ihraç malı değiliz.” diye de bir tek çıkış
hatırlamıyorum. Kendi yurttaşıyla kavga etmek isteğinde bu Meclisin seçilmiş
parlamenterine silah doğrultmakta çok cevval olan ordudan, dönüp “Kardeşim, sen
bizi nasıl ‘ihraç malı’ diye nitelersin?” diye bir tek çıkış duymadık. 
Peki,
bu, dış politikanın matah bir tarafı mı, etkinliğimiz bununla mı artacak?
Mesela, bu vesileyle elimize verilen dış işleri ya da millî savunma metinlerini
okumak yerine, keşke biraz daha istişare edebilsek. Böylesi bir coğrafyada,
siz, komşularınıza ancak demokratik bir teklif sunabildiğiniz zaman bir kudret sahibi
olabilirsiniz. Peki, bu demokratik teklif nasıl sunulur? Bir mektuba yazılıp
verilmez, 3-4 tane fırkateynle de gönderilmez; oradaki barbarlar çetesinden o
toprağın kadim sahipleri ele geçirdiğinde bütün askerî birliğini oraya yığınak
yapmakla da olmaz. Peki, neyle olur? Kendi pratiğinizle olur. Demokratik teklif
böyle bir şeydir. Buraya çıkan bütün konuşmacılar bölgedeki etnik ve mezhebî
farklılıklara vurgular yapmadılar mı? Bizim içinde bulunduğumuz ülke, kara
parçası da böyle bir kara parçası değil mi? Peki, kendi içinizde sağlayacağınız
demokratik pratik nedir? Barış içinde yaşamak. Yani nedir? Bütün insanlarınızın
kendi kültürel kimliklerinden, inançlarından, sosyal düşüncelerinden dolayı
emnüemân içinde olmalarını sağlamak. Siz bu pratiği sağlarsanız bölgeye,
bölgedeki bütün kudret sahiplerine de, mazlumlara da bir teklif sunmuş
olursunuz. 
Bakanlar
Kurulu da biraz susarsa… Anladık, müstafisiniz ama biraz saygı gösterin.
İDRİS
BALUKEN (Diyarbakır) – Mülga, mülga!
SIRRI SÜREYYA ÖNDER (Devamla) – Şimdi, burada üstelik biz bu pratikten
son derece uzağız. 
Sayın Dışişleri arkada, muhabbet ediyor Dışişleri Bakanı müstafi bir
başka Bakanımızla. 
Peki, bunun için toplandı bu Meclis. Arkadaş, Suriye sınırına bu ordunun
yarısını gönderiyorsunuz. Ne Sayın Millî Savunma Bakanı ne Sayın Dışişleri
Bakanı -bu on üç dakikayı- bölgeyi belki de bir savaşa sürükleyecek bir şeyde
“Değerli parlamenterler, bu konuda ne yapabiliriz? Biz birçok yaptığını yanlış
yapmakla malul bir siyasal hareketiz. 112 kere kendi yaptığımız kanunları
değiştirdik. Acaba burada da bir yanlış yapıyor olabilir miyiz? İstişare
sünnettir. Gelin, bunu bir istişare edelim.” demediler. 
AHMET AYDIN (Adıyaman) – İstişare ediyoruz şu anda.
SIRRI SÜREYYA ÖNDER (Devamla) – İstişare etmiyoruz, monolog yapıyorsunuz
Sayın Ahmet Aydın; getiriyorsunuz bunu, herkes elinde Bakanlık metinlerini
okuyor. İşte, biraz önce Sayın Bakanımız, eski Bakanımız Emrullah Bey Somali’yi
saydı. Böyle bir şeyi söyleyince gerçekmiş gibi olmuyor. Siz, El Şebab’a -ki
siz bu konuda birikimiyle maruf bir parlamenterimizsiniz- yardım yaptığınız
zaman, halkın yüzde 80’ini kontrol eden yapıya ve onun denetimi altındaki en
yoksul insanlara bir tek buğday tanesi vermediniz. Ben bunu Sayın Bekir
Bozdağ’a da söyledim, o zaman hısım akraba topluluklara o bakıyordu. Siz
gittiniz, onu uluslararası rejimin akredite ettiği hükûmete verdiniz ve -o da o
elindeki unu, buğdayı diğerlerine biat şartıyla, “Diz çökün, size ekmek
vereyim.” diye- bilerek bilmeyerek bu zulme ortak oldunuz. Oraya götürdüğünüz
PR’cı magazin unsurlarıyla bu gerçekliğin üstünü örtemezsiniz. 
Onun için, Sayın Ahmet Aydın, istişare etmiyoruz. Siz çıkıyorsunuz
“Millet nasıl olsa bizim dediğimizi şeksiz, şüphesiz dinler. İşte, bu da
alışılmış tezkere. Biz her zaman getiriyoruz, gücümüz de yetiyordu, bunu da
geçiririz...” Böyle değil. Artık karşınızda, tek başına geçiremeyeceğiniz ve
Hükûmetin sekretaryası gibi çalışmamakla bu ülkede demokratik süreçlerin
gelişmesine katkıda bulunma ihtimali taşıyan bir Parlamento var. Bor’un pazarı
geçti, Niğde de ufukta gözükmüyor; yerinizde olsam bu Meclisi ciddiye alırım ve
ciddi bir şekilde bilgilendirme yaparım. Niye? Gerçekten bir buğuzla
söylemiyorum; topyekûn, sizin çocuklarınız, bizim çocuklarımız, müşterek
geleceğimiz buradaki basit bir hamleyle…
Sayın Başbakanın, sizin parti olarak dış politikanızın mimarı olan -pek
sizin grubun da okuduğunu düşünmediğim- bu konuda geniş kitaplar yazan Sayın
Davutoğlu’nun iki üç tane inşa ettiği kavram vardı: Birisi “maestroluk” -ne
demekse- birisi “proaktiflik”, birisi ve en sıkı “buz dağının görünmez kısmı.”
Ben o kitabı çok derinliğine, anlamaya çalışarak, bilimsel bir merakla okudum.
Şimdi, “maestro” diyoruz, kardeşim, geniş bir senfoninin içerisinde usul
bilmeyen, rota bilmeyen darbukatör konumuna düştünüz; nereye gidiyorsanız
ahenksizlik, nereye gidiyorsanız kakofoni. 
Şimdi, sıfır
sorunla başladı -yani hiç bu konuda bir polemik tadında konuşmuyorum- iki tane
fotoğraf: Gerçekten komşularımızla asgari ilişkilerimiz vardı, bugün nizalı
olmadığımız bir komşumuz yok. Sayın Nabi Avcı, bir ara, biz muhalefet için bu
benzetmeyi yapmıştı o faşist iç güvenlik yasasını görüşürken, dedi ki: “Yahu,
bu kadar birbirine benzemez insanları karşımızda nasıl hizaladık pes doğrusu.”
Siz de bütün komşularımızdan birbirleriyle kavgalı olanları bile bizimle
kavgalı hâle getirdiniz. Bu proaktif, maestro, buz dağının görünmeyen kısmı… En
önemlisini de unuttum, beni bağışlayın, Sayın Davutoğlu’na da haksızlık etmek
istemem: “Sabrımızı sınamasınlar.” Sabrımız kevgire döndü, hâlâ Başbakan
çıkıyor yani komikse komik değil, değilse çok komik denkleminde… 
Kim ne derse
desin bu ülkenin izzetine, şerefine, haysiyetine, varlığına, birliğine,
bölünmezliğine dönük binlerce iş oldu; Sayın Başbakandan duyduğumuz standart
bir cümle: “Sabrımızı taşırmasınlar.” Ne yaparsın? Nasreddin Hoca gibi heybeyi
bozup çul yaparım. Yani inandırıcılığımızı yitirdik. Niye bütün bunlar? Kendi
içimizde biz -hani etrafa telkin verirken “talkın” olarak söyleniyor ya- etrafa
telkin verirken, “Birbirinizle anlaşın.” derken kendi içimizde düşmanlığı,
kutuplaşmayı körükleyen bir siyaset izlediğimiz için.
Bütün üyelerin
dikkatine sunuyorum, onun için, bizim hâlen şeffaf bir dış politika programımız
var mı? Ülke olarak soruyorum ya, bu ülkedeki 550 vekilden birisi olarak merak
ediyorum: Olurlarımız neler, olmazlarımız neler? Müttefiklerimiz kim?
İnanmıyorum ama düşmanlarımız kim, rakiplerimiz kim? Böyle bir şey yok. Bir
sütre gerisinde o anki altın ticaretinin, o anki örtülü ilişkilerin, o anki
petrol ihtiyacının gerektirdiği bir kayganlık, bir omurgasızlık içinde geçip
gidiyor. 
Şimdi, bu
ülkenin en yetkili ağızları bu askerimizi, hepimizin evlatlarını, hepimizin
kardeşlerini Rojava sınırına dikiyorlar, “Bu bizim kırmızı çizgimizdir.”
diyorlar. El insaf! Sen bundan önce Irak’taki Kürt bölgesi için de “Kırmızı
çizgimizdir.” dedin, sonra neredeyse kirve oldunuz, birbirinize gidip
gelmelerin hesabı bitti. Şimdi işi böyle ticarete, kötü bir pragmatizme falan
endekslediğiniz zaman bir ciddiyeti kalmaz, getirdiğiniz işlerin de bir
ciddiyeti kalmaz. Yerli yersiz kullanılan bir kavram var. Bu Rojava’daki
saldırıyı bari bu vesileyle biz konuşmuş olalım ne Dışişleri Bakanının ne Millî
Savunma Bakanının bu konuda bir izahat vermek gibi sorumlulukla hareket
etmeyecekleri çıktı ortaya. 
Arkadaşlar,
oradaki demografik bir göç ya da yönlendirme değil; 21’inci yüzyılın
kahramanlık destanı, bir barbar çetesine karşı genç kadınlar, erkekler,
Kürtler, Araplar, Türkmenler ve dünyanın bütün halklarından çocuklar tarafından
bir barbar ordusuna karşı 21’inci yüzyılın destanı yazılıyor; bir. 
İki: Orada ulus
devlet anlayışını reddederek bölgedeki tüm bu karmaşaya demokratik teklif sunan
bir siyasal yapı var, bunun kıymeti bilinmiyor. Dinlerin, mezheplerin,
halkların üzerinde bir yaşam modelini yani o demokratik teklif dediğimiz şeyi,
Türkiye’deki çözüm sürecini de talep eden, kontrol altına aldığı bölgelerde de
ırzını, namusunu, bütün tacizlere, tecavüzlere karşı canını, toprağını savunan
insanlar orada pratiğe geçiriyorlar. 
Çok değil, Nasır
ile baba Esad’ın geliştirdiği Arap milliyetçiliği kavramında -içinizde çok
değerli yeni vekiller var, onlara sorarsanız- Arap Kemeri nedir, Gire Spi ne
zaman Arap toprağı olmuştur, size anlatacak -bizzat AK PARTİ’li arkadaşlara
söylüyorum- çok değerli yeni arkadaşlarınız var. Arap Kemeri’nde orada Kürt ile
Kürt’ün arasına iskânla, zorla Arapları koydular, Kürtlerden Köroğluları çıktı.
Türkiye sınırından mayınları söktüler, o Arap Kemeri’ne döşediler, o Arap
Kemeri’ni geriletmeye çalıştılar. Orada mektumluk meselesini, kimliksizleştirme
meselesini sorun, size anlatsınlar. Böyle bakanlık bültenleriyle olmaz bu
işler. Şu devlet dilinden; o soğuk, tekfir eden, üstten bakan devlet dilinden
biraz ari tutalım hepimiz kendimizi. Önümüzde çözmemiz gereken, attığımız her adımda
iç barışımızı ya tahkim edeceğimiz ya hepten tahrip edeceğimiz bir yol ayrımına
götürebilecek kalibrede meselelerimiz var. Bunları kimseden duyamazsınız,
bunları elinize tutuşturulan bakanlık bültenlerinde göremezsiniz. O Arap
kemeri, işte “demografik göç” diyen kim olursa olsun Arap kemerinden başlayacak
anlatmaya. Şimdi, oradaki PYD anlayışı, bütün bunların da üzerine çıkarak,
oradaki Arap’ın da, Türkmen’in de, Süryani’nin de, Ezidi’nin de, Kürt’ün de
yaşam hakkını, güvencesini aziz sayarak bir modelleme yapıyor; bizdeki ferasete
bakın, PYD ile IŞİD’in bir farkı yok deyip çıkıyoruz. İşte, Meclis, artık, eğer
siz, bu Hükûmetten düştüğünüzü kabul etmeyip bir an önce yeniden, tek parti
iktidarınızla bir seçime daha götürelim demezseniz, bu Parlamento böyle bir
işlev görecek. Sağcısıyla, solcusuyla, ulusalcısıyla, Kürt’üyle, Süryani’siyle,
Ermeni’siyle, Ezidi’siyle oturacağız, müşterek geleceğimizi, birbirimize
hakaret etmeden de konuşabileceğimizi, birbirimizi ikna etmeye
çalışabileceğimizi, bu organın bir sekretarya gibi değil, bu memleketin en
yüksek istişare organı gibi çalışabileceğini göstereceğiz.
Herkese düşen,
bu seviyeyi muhafaza etmek. Herkese düşen, bu ciddiyeti ve katkı sunabilecek,
geliştirebilecek sözleri burada kamusal alana taşımak. Herkese düşecek olan,
artık resmî devlet ağızlarını bir kenara bırakıp çoktandır unuttuğunuz insan,
insan, insan olgusuna, derekesine bunu indirip bununla ele almak, tartışmak. 
Farkındasınız,
seçimden bu yana çok tahkir ediliyoruz, yok sayılıyoruz. Büyük bir öz güven ve
büyük bir demokratik sabırla bu işlerde bunu yapan herkesin kendine gelmesini
bekliyoruz. Derdimiz, gerçekten müşterek geleceğimizdir. Bütün bu asker
ihraçlarına ilkesel olarak karşı çıkacağımızı, “hayır” oyu vereceğimizi de
belirtiyorum. 
Sayın Divanı ve
hepinizi saygıyla selamlıyorum. 
Teşekkürler.
(HDP sıralarından alkışlar) 
BAŞKAN – Sayın
Önder, teşekkür ediyorum. 
MEHMET NACİ
BOSTANCI (Amasya) – Sayın Başkan, sayın konuşmacı sataşmada bulunmuştur.
Hükûmetin yürütmüş olduğu dış politikaya ilişkin “omurgasızlık” ifadesi bir
sataşmadır, bir eleştiri değildir. O çerçevede söz talep ediyorum. 
İDRİS BALUKEN
(Diyarbakır) – Siz Hükûmet yetkilisi değilsiniz ya. Hükûmet değilsin. 
YILDIRIM TUĞRUL
TÜRKEŞ (Ankara) – Sen Hükûmet değilsin ki. 
LEVENT GÖK (Ankara)
– Sayın Başkan, ona Hükûmet cevap verir. 
MEHMET NACİ
BOSTANCI (Amasya) – AK PARTİ Grubunun Hükûmetidir efendim. 
BAŞKAN – Sayın
Başkan, teşekkür ediyorum. 
Şahıslar adına
Mehmet Şeker. 
Buyurun. 
MEHMET ŞEKER
(Gaziantep) – Sayın Başkan, değerli milletvekilleri; Türkiye’nin Lübnan’daki
Birleşmiş Milletler Geçici Görev Gücü’ne yapmış olduğu katkının bir yıl daha
uzatılması konusundaki tezkere hakkında söz almış bulunuyorum. Bu vesileyle
hepinizi saygıyla selamlarım. Bu arada Sayın Bakanıma da hayırlı olsun
dileklerimde bulunuyorum. 
2006 yılında
başlayan bu harekâtla, yasaklanmış silah ve malzemenin Lübnan kara suları ve
limanlarına giriş çıkışını caydırma amacı güdülüyor. Tabii, böyle bir amaca
olumsuz bakmak, eleştirel bakmak mümkün değil. Ancak, burada iki önemli noktaya
değinmek gerekiyor değerli milletvekilleri. Bunlardan birincisi: Lübnan’a silah
ve mühimmat girişini caydırma kararı var, burada bir sıkıntı yok ancak böyle
bir karar Suriye için neden uygulanmıyor? Dört yıldır, geçtiğimiz dönem hep
bundan bahsettik, niçin Suriye’ye silah girişini caydırmıyoruz, engellemiyoruz
da Lübnan’a girişini engelliyoruz? Evet, engelleyelim Lübnan’a girişini ama
Suriye’ye girişini de engellememiz gerekiyordu. Türkiye, Suriye’deki örgütlere
silah sevkiyatının güzergâhı hâline geldi; bunu dünyada bilmeyen yok, bir tek
bizim iktidarımız bilmiyor. 
MUSA ÇAM (İzmir)
– O yapıyor. 
MEHMET ŞEKER
(Devamla) - Bunlar arasında başka ülkelerden getirilen silahlar var, buradan
gidenler var. Bizzat iktidarın döneminde gönderilen silahlar var ki bunlar,
kayıtlarla, bütün basın mensuplarının her gün konuştuğu ve gündeme getirdiği
silahlar. 2011 yılı başında -bakın, ilk kez o zaman olmuştu- Öncüpınar Sınır
Kapısı’nda içinde silah ve mühimmat olan bir tır yakalandı. O dönem, geçtiğimiz
dönem, 24’üncü dönem, ilk kez milletvekili olduğumuz dönemdi. Ondan sonra, 12
Ocak 2012 tarihinde içinde kimyasal maddeler, silah yapımında kullanılan, bomba
yapımında kullanılan, mühimmat olan 5 tane tır yakalandı. Bununla ilgili soru
önergesi verdim, dedim ki: Bu tırlar nedir; nereden geliyor, kime gidiyor;
Suriye’ye gidiyorsa kim gönderiyor; bu silahların menşei nedir; bunu kim
organize ediyor? Bana o zaman, İdris Naim Şahin imzalı İçişleri Bakanlığından
bir cevap geldi. Cevap aynen şöyle: “Yurt yüzeyinde görülen patlayıcı madde ve
şüpheli cisimlere uygulanacak esaslara ilişkin kanunun -bilmem kaçıncı-
maddesine istinaden Genelkurmay Başkanlığı ve Dışişleri Bakanlığı ile
Bakanlığımız arasında yapılan yazışmalar neticesine söz konusu patlayıcı ve kimyasal
maddelerin imhasıyla ilgili sürecin Genelkurmay Başkanlığının eş güdümünde
yürütülmesine karar verilmiştir.” Benim sorum “Bu silahlar nereden geliyor,
kime gidiyor; Türkiye'nin içinde nasıl denetimsiz geziyor?” idi ama cevap çok
ilginç değerli milletvekilleri. 
Gürbulak Sınır
Kapısı’ndan geçtiğini iddia ettiler, Kilis’in Öncüpınar Sınır Kapısı’ndan
Suriye’ye girerken yakalanan bu tırlar, yaklaşık 10 ilden sorunsuz geçti
arkadaşlar. Kontrol yok, durdurma yok, arama yok, istihbarat yok. Bunlarla
ilgili defalarca soru önergesi verdim. Bu tırların nereden geldiğine,
taşıdıkları silahların menşeinin ne olduğuna, Suriye’deki isyancılara gidip
gitmediğine yönelik sorularım bilinçli şekilde cevapsız bırakıldı. Suçüstü
yakalanan suçlu psikolojisiyle AKP iktidarı susmayı tercih etti. Bu tırlar
yakalananlar, bir de yakalanamayan, yakalanamadığı için de haberdar
olamadıklarımız var; bunlar da yüzlerce değerli arkadaşlar. İktidarın eliyle
Suriye’ye gönderilen silah, mühimmat konusu da MİT tırları olayıyla artık kamuoyunun
da bilgisi dâhilinde. İktidar, önce, bu MİT tırlarının içerisinde gıda
olduğunu, silah olmadığını söyledi, bunu da tüm Türkiye’ye ve dünyaya deklare
etti. “Türkmenlere yardımcı oluyoruz.” dediler. Biz, Türkmenlerle görüştük,
“Şimdiye kadar Türkiye’den ne aldınız?” diye sorduk. Onların cevabı “Hiç yardım
almadık.” oldu. Sonra o tırların içerisinde silah olduğuna dair görüntüler
ortaya çıktı yani AKP iktidarı bütün Türk halkına -çok özür diliyorum ama-
yalan söyledi. Bizi kandırdınız. Gerek başka ülkelerden gönderilen silahların
Suriye’ye sokulmasında gerekse direkt silah gönderme konusunda oldukça istekli
hareket eden iktidar, Suriye’de kaç Müslüman’ın kanının akmasından sorumlu
olduğunu hesap etti mi acaba? 
Eğer Lübnan
benzeri bir faaliyet planı oluşturulsaydı yani buraya silah girmesi
engellenebilseydi, bugün askerin sınırda aldığı güvenlik önlemleri karşıya
geçişi, karşıdan da buraya geçişi engelleseydi belki bugün orada bu savaş
olmayacaktı, Müslüman kanı akmayacaktı, kadınlar kocasız, çocuklar babasız
kalmayacaktı ama maalesef bunda Türkiye’nin de çok ciddi vebali var. Suriye’ye
silah, mühimmat girişi konusunda önleyici, caydırıcı tedbirler alsaydık
Suriye’deki iç savaş bu kadar uzun sürer miydi değerli arkadaşlar, canından
olan Müslüman sayısı azalmaz mıydı? 
Değerli
arkadaşlar, burada değinilmesi gereken bir diğer nokta da IŞİD konusu. Geçen
yıldan beri Irak ve Suriye’de kontrol ettiği bölgeleri genişleten IŞİD
militanlarının gözlerini Lübnan’a diktiği herkesin malumu. Beyrut’taki
istihbarat birimleri de IŞİD’in Lübnan’da etkili olmaya çalıştığını itiraf
etmekteler. Bu tezkereyle Lübnan’da bir yıl daha görev yapacak askerlerimizin
IŞİD nedeniyle aldığı risk artacak. Bu risk göz önünde bulunduruldu mu? Ne tür
tedbirler alındı? Bu konularda açıklama bekliyoruz. 
Değerli
arkadaşlar, IŞİD nedeniyle özellikle Suriye sınırındaki illerde yaşayan
vatandaşlarımızın da can güvenliği ciddi risk altında. Bir yanda sınıra
dayanmış IŞİD militanları, diğer yanda da dünyanın dört bir tarafından IŞİD’e
katılmak üzere bu illere gelen terör örgütü sempatizanları var. Buradaki halk
bunlarla yaşamak zorunda bırakılıyor. Bunlar istenirse rahatlıkla önlenebilir
ve halk, yaşadığı tedirginlikten kurtarılabilir. Bakınız, çok zor değil bunları
yapmak. IŞİD’e katılmak üzere Türkiye’yi güzergâh olarak kullananların başını
Sudan kökenli Avrupa pasaportular çekiyor. Bunlar İstanbul veya Ankara
havalimanına geldikten sonra takip edilebilirler, bunların sınır illerine
gitmesi engellenebilir. Benim bildiğimi Millî İstihbarat Teşkilatı bilmiyor mu?
Hartum Özel Tıp Bilimleri ve Teknoloji Üniversitesi öğrencileri yine gruplar
hâlinde Türkiye üzerinden Suriye’ye geçip IŞİD’e katılıyorlar. Mart ayında 11
kişilik bir grup, haziran ayında 3 anne, 9 çocuktan oluşan bir grup, geçtiğimiz
günlerde 18 veya 12 kişilik bir grup yine IŞİD’e katılmak üzere güzergâh olarak
Türkiye’yi kullandı. Sonra bunların aileleri geliyorlar, hâliyle çocuklarını
terör örgütünün elinden kurtarabilmek için çırpınıyorlar. Tüm bunlara ne gerek
var arkadaşlar? Neden bölge halkını tedirgin ediyoruz, neden gençlerin bir
terör örgütüne katılmasına göz yumuyoruz, neden bu gençlerin ailelerinin acı,
tedirginlik ve belirsizlik içinde yaşamasına vesile oluyoruz? Hartum Özel Tıp
Bilimleri ve Teknoloji Üniversitesi öğrencileri Türkiye’ye geldikten sonra
takip altına alınırsa hem de bu gençlerin Suriye bataklığında yitip gitmesi
önlenmiş olurdu ama bunları yapmadık. 
Peki,
Türkiye’den kaç kişi katıldı? Değerli arkadaşlar, Türkiye’den 10 bine yakın
gencimiz katıldı. Kaç tanesinin öldüğünü bilmiyoruz. Sadece Gaziantep’te 22’ye
yakın ailenin yakınları, çocuklarının orada hayatını kaybettiğini bizleri
arayarak söyledi. Türkiye’nin değişik illerinden, çocuklarının Suriye’de
öldüğünü, en azından cenazesini alıp getirebilmek için bizlerden yardım
istediler. Böyle bir facia yaşanıyor. Çocuklarımız orada hayatını kaybediyor
ama kimse bir şey yapmıyor. En son, HDP’nin Diyarbakır mitinginde bombayı
koyduğu iddia edilen kişinin babası diyor ki: “Benim çocuğumun pasaportu yok,
hiçbir şeyi yok. Ben bunun IŞİD’e katıldığını söyledim. Gittim, uğraştım,
yakalandı asker kaçağı olarak ama bir işlem yapılmadı.” “Sayın Başbakandan rica
ettim ‘İlgileneceğim’ dedi, ama herhangi bir sonuç elde edemedim.” dedi.
Değerli
arkadaşlar, bir risk daha var şimdi. Şu anda dünyanın değişik ülkelerinden
IŞİD’e katılanlar bugün, yarın çekilip kendi ülkelerine gidecekler. Türkiye’den
katılan gençler de dönüp kendi ülkesine gelecekler. O zaman her ülkenin bir
IŞİD’i olacak, her ülkenin bir terör örgütü olacak, buna da hazırlıklı
olmalıyız, bu da çok önemli bir sorun. 
Şu anda asker,
orada, karşıya müdahale eder etmez, yapar yapmaz, bunlar çok ciddiye aldığım
şeyler değil. Müdahale etmesine gerek yok askerin, sınırı korusun, buradan o
tarafa terörist geçmesine engel olsun, silah, mühimmat geçmesine engel olsun.
Kesinlikle bu sınırı koruyarak Türkiye'yi terörden, Suriye’deki insanları da
ölmekten ancak böyle kurtarabiliriz. 
Değerli
arkadaşlar, Türkiye, bu üzerine düşen görevi yapmadı. Müteaddit defa söyledik
ama orada kardeş kanının, Müslüman kanının akıtılmasına sebep oldu. Bu sınırı
korursak, tedbir alırsak, bu sınırdaki tedbirleri artırırsak, silah karşıya
geçmezse ölümler de olmaz. Onun için, Türkiye'ye Lübnan’dakinden daha büyük bir
görev düşüyor. 
Hepinize
teşekkür ediyorum, saygılarımı sunuyorum. (CHP sıralarından alkışlar) 
BAŞKAN – Sayın
Şeker, teşekkür ediyorum. 
Şahıslar adına
ikinci konuşmacı Şirin Ünal, İstanbul Milletvekili. 
Sayın Ünal,
buyurun. (AK PARTİ sıralarından alkışlar) 
ŞİRİN ÜNAL
(İstanbul) – Sayın Başkan, değerli milletvekilleri; Türkiye'nin Birleşmiş
Milletler Lübnan Geçici Görev Gücü UNIFIL’e sağladığı kuvvet katkısının bir yıl
daha uzatılması konusunda Yüce Meclisimizin onayına sunulan Hükûmet tezkeresi
hakkında şahsım adına söz almış bulunuyorum. Yüce Meclisi saygıyla
selamlıyorum. 
2006 yılında
yaşanan İsrail-Lübnan savaşı sonrasında Lübnan'da barışın tesisi ve idamesi
amacıyla Birleşmiş Milletler Lübnan Geçici Görev Gücü (UNIFIL) oluşturulmuştur.
Ülkemizin de
kuvvet katkısında bulunduğu UNIFIL'in başarıyla icra ettiği görevler sonucunda
Lübnan-İsrail sınırında sağlanan güvenlik ve istikrar ortamı hâlâ sürmektedir. 
Birleşmiş
Milletler Güvenlik Konseyinin 11 Ağustos 2006 tarihinde kabul ettiği 1701
sayılı Karar'la kurulan UNIFIL'in görev süresi geçici olarak bir yıl olarak
belirlenmiştir. Aynı kararda, bu sürenin gerekli görülmesi hâlinde her yıl
yeniden uzatılması da öngörülmektedir. UNIFIL'in görev süresi bu çerçevede
bugüne kadar 8 kez uzatılmıştır. 
Bu defa,
Birleşmiş Milletler Güvenlik Konseyince UNIFIL'in görev süresinin Ağustos 2015
sonu itibarıyla yeniden bir yıl daha uzatılması öngörülmektedir. 
Sayın Başkan,
değerli milletvekilleri; yakın coğrafyamızda barış ve istikrarın tesisi
öncelikli dış politika hedeflerimizden birisidir. Bölgesel barış, istikrar ve
güvenliği ilgilendiren tüm gelişmelerin dış politikamız üzerinde şüphesiz
önemli yansımaları olabilmektedir. Son dönemde bölgemizde yaşanan gelişmeler,
ülkemizin istikrar ve güvenliğinin bölge ülkelerinden ayrı düşünülemeyeceğini
bir kez daha gözler önüne sermiştir. Bu itibarla, millî menfaat ve
çıkarlarımızı yakından ilgilendiren bölgesel gelişmeler karşısında kayıtsız
kalmamız düşünülemez. Bu anlayıştan hareketle, Hükûmetimizin dış politikası,
ülkemizin etrafında bir barış, güvenlik, istikrar ve refah kuşağı
oluşturulmasını hedeflemiştir. 
Suriye'de
rejimin halka karşı uyguladığı kanlı şiddet ve baskı politikalarının bölge
istikrarına yönelik tehdidini artırdığı bir ortamda tüm bölgenin istikrarı
bakımından kilit önemi haiz Lübnan'da barış ve istikrarın muhafazası,
bölgemizin içinden geçmekte olduğu bu hassas süreçte hiç şüphesiz daha da önem
kazanmıştır. Bölgesel gelişmelerin etkisiyle Lübnan'daki etnik ve dinî gruplar
arasında yaşanan dönemsel gerginlikler ve toplumsal huzuru hedef alan eylemlerde
kaydedilen artış endişe kaynağı olmayı sürdürmektedir. Hizbullah'ın artan
ölçüde Suriye rejimine destek vermesi ve Suriye'deki iç savaşta rejimin yanında
bilfiil yer alması Lübnan'ı da Suriye'deki gelişmelere müdahil kılmaktadır.
Ayrıca, çatışma
ortamından kaçarak komşu ülkelere sığınmak durumunda kalan milyonlarca
Suriyelinin yarattığı mülteci baskısı da Lübnan'ı ciddi sınamalarla baş başa
bırakmaktadır. 
Ülkedeki farklı
mezhep grupları arasında zaman zaman ortaya çıkan ve silahlı çatışma boyutuna
varabilen gerginlikler, bugüne kadar Lübnan Hükûmetinin, Lübnan halkının ve
ordusunun sağduyulu tavrı neticesinde büyümeden önlenebilmiştir. Lübnan
halkının sahip olduğu ve uzun yıllara dayanan bir arada yaşama kültürünün
beraberinde getirdiği toplumsal direnç, ülkenin istikrarsızlıklarının olumsuz
yansımalarının mümkün olduğunca asgari düzeyde tutulmasına imkân sağlamıştır.
Lübnan halkının zor zamanlarda sergilediği bu olgunluk ve dayanışma duygusunun
bölgedeki diğer toplumlar açısından da örnek teşkil etmesini temenni ediyoruz.
Ne var ki Lübnan toplumunun bugüne kadar başarıyla karşı koyduğu sınamalar,
bölgesel dinamiklerin etkisiyle gün geçtikçe yeni boyutlar kazanmaktadır. 
Bunun yanı sıra
DAEŞ'in son dönemde Irak'ta kaydettiği ilerlemelerin bölgesel planda yarattığı
Şii-Sünni gerginliğinin, diğer bölge ülkelerine kıyasla sosyopolitik açıdan
daha hassas dengeler üzerine kurulu Lübnan'da barış, huzur ve istikrar üzerinde
olumsuz etkileri olabilecektir. Bu etkilerin asgari düzeyde tutulamaması
hâlinde ülkede yaşanabilecek mezhep temelli bir iç çatışma, komşu ülkeler başta
olmak üzere, bölgesel ve küresel düzeyde barış ve istikrara yönelik ciddi bir
risk ve tehdit oluşturacaktır. Dolayısıyla, çıkaracağımız bu tezkere ciddi önem
arz etmektedir.
Değerli
milletvekilleri; Türkiye, UNIFIL'e yaptığı katkılarla barışı koruma harekâtının
etkin biçimde icrasında önemli bir işlev üstlenmiştir. Bu çerçevede Türkiye'nin
katkısı, gerek Birleşmiş Milletler sistemi içinde gerekse bölgesel ve küresel
ölçekte gerekse kapsamlı sivil-asker iş birliği faaliyetleri vasıtasıyla Lübnan
toplumunun her kesimi nezdinde görünürlüğünün artmasına, ayrıca barış ve
istikrarın korunmasına yönelik politikasının sürdürülmesine önemli katkılarda
bulunmuştur.
Bu hususlar
ışığında Lübnan'la ikili ilişkilerimiz ile bölgedeki güvenlik koşulları da göz
önünde tutularak Birleşmiş Milletler Geçici Görev Gücü UNIFIL'in görev
süresinin uzatılması yönünde karar alınması durumunda hudut, şümul ve miktarı
Hükûmetçe belirlenecek Türk Silahlı Kuvvetleri unsurlarının, 1701 sayılı
Birleşmiş Milletler Güvenlik Konseyi Kararı ve 880 sayılı Türkiye Büyük Millet
Meclisi Kararı'yla tespit edilen ilkeler kapsamında 5 Eylül 2015 tarihinden
itibaren bir yıl daha UNIFIL Deniz Görev Gücü’ne iştirak etmesi uygun
görülecektir. 
Sözlerime son
verirken UNIFIL'e askerî katkıda bulunmaya devam etmemize ilişkin Hükûmet
tezkeresini olumlu bulduğumu beyan ediyor, hepinize saygılarımı sunuyorum. 
Teşekkür ederim.
(AK PARTİ sıralarından alkışlar)
BAŞKAN – Sayın
Ünal, teşekkür ediyorum. 
MAHMUT TANAL
(İstanbul) – Sayın Başkan…
BAŞKAN – Sayın
milletvekilleri, Başbakanlık tezkeresi üzerinde görüşmeler tamamlanmıştır. 
Şimdi tezkereyi
oylarınıza sunacağım.
MAHMUT TANAL
(İstanbul) – Sayın Başkan, özür dilerim.
BAŞKAN – Kabul
edenler… Kabul etmeyenler…
MAHMUT TANAL
(İstanbul) – Bakın, Anayasa’ya aykırı, Anayasa’nın 6’ncı ve 7’nci maddelerine
aykırı. Bunun geri alınması lazım Sayın Başkan. 
BAŞKAN –
Başbakanlık tezkeresi kabul edilmiştir. 
Hayırlı olsun.
Sayın Baluken,
bir söz talebiniz vardı. 
Buyurun lütfen.
VI.- AÇIKLAMALAR
1.- Diyarbakır Milletvekili İdris Baluken’in, Şırnak
Milletvekili Ferhat Encu’ya yapılan saldırıya ve bakanların ya da bakanlık
yetkililerinin milletvekillerinin bilgi talep etmeleri durumunda cevap
vermeleri gerektiğine ilişkin açıklaması
İDRİS BALUKEN
(Diyarbakır) – Teşekkür ediyorum Sayın Başkan.
İç Tüzük 60’a
göre, Halkların Demokratik Partisinin Grup Başkan Vekili olarak söz istedim ama
yaklaşık bir buçuk iki saattir sözün gelmesini bekliyorum. Bu konuda, ilk
oturumunuz olduğu için demokratik bir tahammül içerisinde olduğumuzu
hatırlatmak istiyorum. Siyasi parti grup başkan vekillerinin, acil bir durumla
ilgili Genel Kurulu bilgilendirmesi durumunda İç Tüzük’ün ilgili maddesine göre
söz isteme hakkı vardır ve Başkanlık Divanının da bunu takdir etmesi gerekir.
Dün
biliyorsunuz, Şırnak’ın Roboski köyünde Milletvekilimiz Sayın Ferhat Encu’ya ve
oradaki halkımıza yönelik fiilî, fiziki silahlı bir saldırı gerçekleştirildi.
Bu saldırıyı yapanlar, Şırnak halkının yüzde 85 oyuyla seçilmiş olan
milletvekili arkadaşımıza “Eşkıyaların milletvekilisin.” demek suretiyle
tarihte görülmeyecek bir eşkıyalık örneği sergilemiş durumdalar. Meclis Başkanı
olarak ve Başkanlık Divanı olarak, bir milletvekiline yönelen saldırıların aynı
zamanda bütün Türkiye halkının iradesine yönelmiş saldırı olarak burada mutlaka
Genel Kurula hatırlatılması gerektiği ve burada bir tavrın ortaya konulması
gerektiğini ifade etmek durumundasınız. Maalesef, bu saate kadar, dün
milletvekiline silah doğrultan bir eşkıyalık örneği ortadayken ne Hükûmetten ne
Meclis Başkanından, Başkanlık Divanından bu konuda tek bir açıklama yapılmamış,
âdeta milletvekillerine yönelen bu silahlı saldırı boyutuna gelmiş olan vahim
durumlar toplumumuza kanıksatılmaya çalışılmaktadır. Bu durumun kabul edilemez
olduğunu ifade etmek istiyoruz. Halkların Demokratik Partisine oy veren 6
milyon insanın iradesine hakarette bulunan bu sorumluların, bu kamu
görevlilerinin de bir an önce bir idari soruşturmayla açığa alınması gerektiği
hususunu bilginize sunuyorum. 
Bir diğer ikinci
husus: Bizler burada milyonlarca oyun temsiliyle görev yapmaya çalışan
milletvekilleriyiz ve acil bir durum olduğunda ilgili bakanlıkları aradığımız
zaman o bakanlar ya da bakanlık yetkilileri mutlaka bizim telefonlarımıza
çıkmak zorundalar bilgi talep ettiğimiz zaman bize o bilgileri ulaştırmak
zorundalar. Özellikle, son bir aydır, Roboski’de 2011 yılında yapılan katliam
benzeri bir arayışla ilgili büyük bir duyarlılıkla İçişleri Bakanlığı ve Şırnak
Valiliği nezdinde yapmaya çalıştığımız girişimlerin hiçbirine olumlu cevap
verilmiyor. İçişleri Bakanı seçim sürecinde tarafsızlık ilkesi gereği atanmış
bir Bakandır, milletvekili olarak seçilmemiş, tarafsızlık ilkesini yerine
getirmek üzere atanmış bir Bakandır. Bugün bu kadar acil gündemlerde bir siyasi
partinin telefonuna çıkmayarak, cevap vermeyerek, emrindeki müsteşarı ve
valileri de milletvekillerinin telefonlarına cevap vermeyecek şekilde
talimatlandırarak tarafsızlığını yitirmiştir. Dolayısıyla, bu duruma Meclis
Başkanı olarak sizin de mutlaka müdahil olmanız gerekiyor. Meclisin
saygınlığını koruma, milletvekilinin itibarını koruma, halk iradesine sahip
çıkma, Meclis Başkanı olarak, Meclis Başkanlık Divanı olarak İç Tüzük’te
tanımlanan görevleriniz arasında bulunmaktadır. Biz bu tarafsızlığını yitirmiş
İçişleri Bakanını hemen istifaya davet ediyoruz. Şırnak Valisi başta olmak
üzere sorumlu olan idari ve mülki amirlerin de bir an önce açığa alınması
gerektiğini burada oturan müstafi Hükûmete bir kez daha hatırlatıyoruz.
Teşekkür
ediyorum. (HDP sıralarından alkışlar)
BAŞKAN – Sayın
Baluken, konuyu inceleyeceğiz, birinci nokta bu.
İkinci nokta:
Hiçbir vekile saldırı kabul edilemez, bunun da mazereti olmaz. İkinci nokta bu.
Üçüncü nokta da:
Sayın vekillerin de herkesten daha çok hukuka saygılı olmasını bekleriz, konuyu
inceleteceğimi söyledikten sonra. (AK PARTİ sıralarından alkışlar)
İDRİS BALUKEN
(Diyarbakır) – Ortada hukuksuz bir durum yok Sayın Başkan.
BAŞKAN – Yok,
yani öyle.
Üçüncü olarak… 
İDRİS BALUKEN
(Diyarbakır) – Ortada hukuksuz ne varsa açıklayın o zaman. 
BAŞKAN – Bak,
ben genel ilkeleri söylüyorum, bu olayı da inceletelim diyorum.
İDRİS
BALUKEN (Diyarbakır) – Hayır, ortada hukuksuz bir şey mi var?
NURSEL AYDOĞAN
(Diyarbakır) – Tamam da niye alkışlıyorlar o zaman? 
BAŞKAN - Bana
ne, ya bana ne! Lütfen!
İDRİS BALUKEN
(Diyarbakır) – Milletvekilleri hukuksuz olarak ne yapmış, onu açıklayın?
BAŞKAN – Sayın
Baluken, son olarak da Türkiye Büyük Millet Meclisinin…
İDRİS BALUKEN
(Diyarbakır) – Bu tavır, bu saldırıları meşrulaştıran bir tavırdır. 
BAŞKAN – Hayır,
hayır, yok. 
Sayın Baluken,
son olarak da bütün milletvekilleri telefon açtığında her bakanın mutlaka
telefonuna çıkması ve onu bilgilendirmesi yasamaya ve millî iradeye
gösterilecek saygının bir gereğidir diye düşünüyorum. Dolayısıyla, İçişleri
Bakanımızın mutlaka telefonunuza çıkması lazım. Bakanımızın da her
milletvekiline mutlaka bilgi… Her cevaba mutlaka “Olur.” diye cevap gelmez,
“Evet.” diye de gelmez, “Hayır.” cevabı da bir cevaptır. Dolayısıyla da biz bu
konuyu inceleyip bir… Yoksa, milletvekiline saygısızlığın veya saldırının haklı
bir sebebi kesinlikle olamaz, onu çok net şekilde söylemek istiyorum. 
Sayın Gök, söz
istemişsiniz. 
Buyurun Sayın
Gök. 
2.- Ankara Milletvekili Levent Gök’ün, 2011’de Şırnak
Uludere’de 34 kişinin ölümüyle sonuçlanan olayların ardından yargının, Türkiye
Büyük Millet Meclisinin ve İçişleri Bakanlığının görevini yerine getirmediğine
ve Başkanlık tarafından RTÜK seçimleriyle ilgili kararın bir an önce siyasi
partilere bildirilmesi gerektiğine ilişkin açıklaması
LEVENT GÖK
(Ankara) – Sayın Başkan, Şırnak’ın Uludere ilçesinde 2011 tarihinde 34
yurttaşımızın hayatını kaybettiği olayın üzerinden geçen zaman dilimi
içerisinde ne bir tek kimse yargıya intikal ettirildi ne de Uludere’de hayatını
kaybedenlerin yakınlarına, en azından faillerin yargılanmaya gidişini göreceği
teskin edici bir hareket sarf edilmedi. Tam tersine, bu olayın geçtiği günden
bugüne kadar olan süreç içerisinde olayın kapatılmasına, unutturulmasına ve
karartılmasına dönük önemli bir çaba sarf edildi. Doğaldır ki -34 tane- hepsi
çocuk yaşlarındaki evlatlarını kaybeden ailelerin büyük bir travma
geçirdikleri, hâlen yas tuttukları gerçeği tartışmasızdır. Uludere’de 34
gencimizin öldürülmesi Türkiye’mizin bir ortak acısı olması gerekirken üstünün
kapatılmasına dönük çabalarla ne yazık ki büyük bir acı olarak terk edilmek ve
unutulmaya çalışılan bir tablo olarak ortaya konulmak istenmektedir. Bu konuda
ne yargı görevini yapmıştır ne Türkiye Büyük Millet Meclisi görevini yapmıştır ne
de İçişleri Bakanlığı görevini yapmıştır. Ortada kapatılmaya çalışılan bir konu
vardır. Dolayısıyla, böyle bir tabloda 34 evladını kaybeden Uludereli ailelerin
hassasiyetlerini, onların reaksiyonlarını hoş görmek devletin çok önemli bir
işlevsel görevidir. O aileleri anlamak, tam tersine, suçluları yargı önüne
çıkarmak devletin göreviyken oradaki ailelerin âdeta suçlu gibi görülerek
tahkir edilmesi, tecziye edilmesi kabul edilebilir bir anlayış değildir. Bu
anlayışın yanında bir de bir milletvekilinin orada tartaklanması, dövülmeye
tabi tutulması, üzerine gaz bombası atılması Millet Meclisimizin, başta sizin
Başkanlığınızda karşı çıkması gereken bir hadisedir. Biz de bu olayı şiddetle
kınıyoruz, Sayın milletvekiline yönelik bu tavrı asla kabul etmiyoruz. Orada
sükûnete ve adalete ihtiyaç vardır. Bu nedenle sizin de Meclis Başkanı
sıfatıyla bu konuda bir göreviniz var. Başladığınız bu ilk günkü görevinizde bu
görevi de yerine getirmenizi sizden bekliyoruz. 
Ayrıca,
yine dün Danışma Kurulunda görüştüğümüz çerçevede -milletvekili
arkadaşlarımızın bilgisine sunmak isterim- RTÜK’le ilgili değerlendirmenizi şu
saat itibarıyla belki yapmış olmanız gerekir. RTÜK seçimlerinin, başkanlık
seçimlerinin önümüzdeki hafta olacağı düşüncesiyle bu konudaki kararınızı bir an
önce siyasi partilere bildirmeniz ve RTÜK seçimlerinin zaman geçirmeden
yapılması konusundaki hassasiyetimizi ifade ediyor, hepinizi saygıyla
selamlıyorum. (CHP ve HDP sıralarından alkışlar)
BAŞKAN
– Sayın Gök, teşekkür ediyorum.
Oktay
Bey, buyurun. 
ZEHRA
TAŞKESENLİOĞLU (Erzurum) – Çocukları kaçırılan Diyarbakırlı anneler için niye
konuşmuyorsunuz? Onlar da genç kız, dağda… Onlar için niye konuşmuyorsunuz o
zaman insan haklarıysa? 
LEVENT
GÖK (Ankara) – Söz alın yerinizden, öyle konuşun Hanımefendi; söz alın öyle
konuşun, ne dediğinizi duymuyoruz. 
ZEHRA
TAŞKESENLİOĞLU (Erzurum) – Söz verilmişti annelere çocuklarının dağdan
indirileceğine. 
HAYDAR
AKAR (Kocaeli) – Grup Başkan Vekiline oradan laf atılmaz, öğretin arkadaşlar.
LEVENT
GÖK (Ankara) – Grup başkan vekiliniz var, onlar konuşurlar. 
BAŞKAN
– Lütfen…
LEVENT
GÖK (Ankara) – Böyle karşılıklı olmaz. Daha öğreneceksiniz bunları. 
BAŞKAN
– Söz alan konuşsun lütfen! 
Sayın
Vural, buyurun.
3.- İzmir Milletvekili Oktay Vural’ın, 25’inci Dönem
çalışmalarının hayırlı olmasını dilediğine, Cumhurbaşkanının yeni Hükûmetin
kurulmasıyla ilgili görevlevlendirme yapması ve Polis Meslek Yüksek Okulu
sınavları ile okul müdürlerinin atanmalarıyla ilgili haksızlığın giderilmesi
gerektiğine ilişkin açıklaması
OKTAY VURAL (İzmir)
– Sayın Başkan, değerli milletvekilleri; öncelikle 7 Haziran seçimlerinde
seçilen milletvekillerimize başarılar diliyorum. 25’inci Dönem çalışmalarının
hayırlara vesile olmasını, bu dönemde milletimize hayırlı hizmetler
yürütülmesini diliyorum. 
Tabii, 7
Haziranda milletimiz görevini yaptı, 23 Haziranda da Parlamentoda
milletvekillerimiz yemin etti. Parlamenter demokraside hükûmetler Parlamentoya,
Türkiye Büyük Millet Meclisine karşı sorumludur. Dolayısıyla, bu sorumluluk
çerçevesinde eski Hükûmet istifasını vermekle birlikte yeni hükûmetin
kurulmasıyla ilgili Sayın Cumhurbaşkanı daha görevini yapmamıştır. İvedilikle
bu görevini yapmak suretiyle görevlendirmeyi yapması ve parlamenter
demokrasinin gereği olarak Parlamentoya sorumlu bir hükûmetin kurulması
konusunda da Parlamentodaki milletvekillerinin bu çerçevede bundan sonraki
süreçte sorumluluklarını üstlenmesi gerekiyor. Bu çerçevede, Cumhurbaşkanının
Anayasa tarafından kendisine verilen görevi ivedilikle yerine getirmesi
gerekmektedir.
Sayın Başkan,
bir konu daha var: Polis Meslek Yüksek Okulu sınavı yapılmıştır. Biliyorsunuz,
bundan önce bu okullara girenler Emniyet Genel Müdürlüğünde hizmete alınmak
suretiyle buna başlamışlardı ancak maalesef, bir mülakat suretiyle yaklaşık
1.803 kişi iki dakikalık mülakatlarla elenmiştir. Bu konuda vatandaşlarımızın
çok önemli şikâyetleri vardır, önemli haksızlıklar yapıldığını ifade
etmişlerdir. Sayın Emniyet Genel Müdürüne de bu konuyu ilettim, parlamenter
arkadaşlarımıza da bu konuda mağduriyete uğramış insanlar geliyorlar, çok
subjektif değerlendirmeler yapıldığını ifade ediyorlar. Bu haksızlıklara dayalı
tercihlerin, subjektif tercihlerin derin bir adalet duygusunu zedelediğini
ifade etmek isterim. Aksaray’da 370 öğrenci silinmiş, Samsun’da hakeza,
Aydın’da… Bu bakımdan, bu konularda, Hükûmetin bu yapılan sınav ve mülakat
konusunda yapılan haksızlıklar konusuna özellikle dikkat etmelerini ve
incelemelerini istirham ediyorum. Objektif bir sınav olursa kimsenin diyeceği
yok ama keyfî yönetimlerle bu şekilde davranmak aileleri açıkçası yıkmaktadır. 
Ayrıca,
biliyorsunuz, okul müdürlerinin atanması konusunda mahkemeler yürütmeyi
durdurma kararı vermiş olmasına rağmen okul müdürlerinin atamalarının
yapılmaması konusunda açıkçası valiliklere talimat gönderilmektedir. İvedilikle,
hukuktan dönmüş bu haksızlığın giderilmesi lazım. Bu konuda özellikle geçici
bir şekilde Türkiye'yi yönetmek durumunda olan Hükûmetin bu tür haksızlıkları
bu dönem içerisinde yapmaması gerekiyor. Bu çerçevede birtakım atamalar
yapılmaktadır, bunlar doğru değildir, Parlamentodan güvenoyu almış bir
hükûmetin yapması gerekir. Bu konularla ilgili Hükûmeti ve uygulamaları
uyarıyorum, Parlamentonun sizin de yönettiğiniz ilk toplantısında bu
konulardaki uyarılarımızı yapmayı görev addettim.
Teşekkür
ederim, saygılarımla.
(MHP
sıralarından alkışlar) 
BAŞKAN
– Sayın Vural, teşekkür ediyorum.
Sayın
Aydın, buyurun.
4.- Adıyaman Milletvekili Ahmet Aydın’ın, 25’inci
Dönemin, Meclis Başkanı ile seçilen tüm milletvekillerine hayırlı olmasını
dilediğine ve Diyarbakır Milletvekili İdris Baluken, Ankara Milletvekili Levent
Gök ile İzmir Milletvekili Oktay Vural’ın yaptıkları açıklamalarındaki bazı
ifadelerine ilişkin açıklaması
AHMET
AYDIN (Adıyaman) – Teşekkür ediyorum Sayın Başkanım.
25’inci
Dönem Parlamentosunun aslında ilk görüşmelerini yeminden sonra bugün yaptık
yeni seçilen Meclis Başkanımızın Başkanlığında.
Öncelikle,
hem Sayın Meclis Başkanımıza hem de seçilen tüm milletvekillerine tekrar
hayırlı olsun diyorum; ülkemiz ve milletimiz için inşallah hep birlikte hayırlı
kararlara imza atarız ve Türkiye'nin temel problemlerini burada hep birlikte
çözeriz. 
Yine,
tabii, bugün birkaç defa “müstafi bakan, müstafi hükûmet” ifadeleri kullanıldı.
Anayasa gereği yetkili ve görevli hükûmet işin başındadır. Bunun alaycı bir
şekilde müstafi hükûmet olarak adlandırılmasının da doğru olmadığı kanaatimi
paylaşmak istiyorum.
Yine,
Sayın Cumhurbaşkanımızın görevlendirmeyi geciktirdiği gibi bir husus dile
getirildi. Anayasamız, İç Tüzük’ümüz çok açık. Hükûmet arayışları konusunda
özellikle Başkanlık Divanının oluşumundan itibaren kırk beş gün içerisinde
hükûmetin kurulması lazım ki Başkanlık Divanının oluşumuyla birlikte…
MUSA
ÇAM (İzmir) – Kaç gün oldu, kaç gün geçti? Bir ay oldu.
SÜREYYA
SADİ BİLGİÇ (Isparta) – Musa Çam, bir sus!
AHMET
AYDIN (Adıyaman) – Başkanlık Divanı henüz oluşmadı. Başkanlık Divanının
oluşumundan itibaren inşallah en kısa sürede muhakkak ki bu görevlendirme
yapılacak ve bu manada gereken yapılacaktır.
Şimdi,
değerli arkadaşlar, biz Anayasa’ya ve İç Tüzük’e göre konuşuyoruz. Bir taraftan
koalisyona uzak bir tavır sergileyip öbür taraftan da niye bir an önce bu
görüşmeler başlamıyor demek de doğru bir yaklaşım değildir diye düşünüyorum.
(AK PARTİ sıralarından alkışlar) Ayinesi iştir kişinin, lafa bakılmaz. Dolayısıyla,
Divanın oluşumundan itibaren… 
Yarın
AK PARTİ Grubu olarak bizler de Divanı inşallah teşekkül edip Meclis
Başkanlığına bildireceğiz. Öyle zannediyorum ki yarın bütün gruplar bildirmiş
olacak ve bu manada Divan oluştuktan sonra tabii ki görevlendirme yapılır ve
görevlendirmeyle birlikte, kırk beş gün içerisinde, diliyoruz ve umuyoruz ülke
menfaatlerini, Türkiye'nin kazanımlarını baz alan ve bu ülkenin istikrarını
zedelemeden büyük projelerin devamı, reform hareketlerinin devamı adına bir an
önce hükûmet kurulur diye temenni ediyor, tekrardan saygılar sunuyorum,
teşekkür ediyorum. (AK PARTİ sıralarından alkışlar) 
BAŞKAN –
Teşekkür ediyorum.
Sayın
milletvekilleri, gündemimizde yer alacak konuları görüşmek için, 9 Temmuz 2015
Perşembe günü saat 15.00’te toplanmak üzere birleşimi kapatıyorum.
Kapanma
Saati: 17.06



