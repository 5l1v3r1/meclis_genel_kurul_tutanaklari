


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















DÖNEM : 20 CİLT : 12 YASAMA YILI : 2

T. B. M. M.

TUTANAK DERGİSİ

9 uncu Birleşim

17 . 10 . 1996 Perşembe

İ Ç İ N D E K İ L E R

I. - GEÇEN TUTANAK ÖZETİ

II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A) GÜNDEMDIŞI KONUŞMALAR

1. - Samsun Milletvekili Ayhan Gürel'in, öğretmenlerin
ekonomik sorunlarına ilişkin gündemdışı
konuşması

2. - Ankara Milletvekili MehmetEkinci'nin, konut edinmek amacıyla
kredi alanların problemlerine ilişkin gündemdışı
konuşması ve Devlet Bakanı T.Rıza Güneri'nin
cevabı

3. - Manisa Milletvekili M.Cihan Yazar'ın, Ege Linyitleri
İşletmesinin sorunlarına ilişkin gündemdışı
konuşması

B)TEZKERELER VE ÖNERGELER

1. - Arnavutluk Meclis Başkanının vaki daveti
üzerine, Türkiye BüyükMillet Meclisini temsilen
Arnavutluk'a gidecek Parlamento heyetinde yer alacak milletvekillerine
ilişkin Başkanlık tezkeresi (3/519)

IV. - ÖNERİLER

A)DANIŞMA KURULU ÖNERİLERİ

1. - 2918 Sayılı Karayolları Trafik Kanununun
Bazı Maddelerinin Değiştirilmesine DairKanun
Tasarısının (S.Sayısı : 99
ve 99'a 1 inci Ek) gündemdeki yeri ve çalışma
süresine ilişkin Danışma Kurulu önerisi

2. - 2918 Sayılı Karayolları Trafik Kanununun
Bazı Maddelerinin Değiştirilmesine DairKanun
Tasarısının (S.Sayısı : 99
ve 99'a 1 inci Ek) kabul edilmiş olan 19 ve 20 nci maddelerinin,
talepte belirtilen gerekçeyle yeniden görüşülmesine
dairHükümet talebinin uygun bulunduğuna ilişkin
DanışmaKurulu önerisi

V. - KANUN TASARI VE TEKLİFLERİYLE KOMİSYONLARDAN
GELEN DİĞER İŞLER

1. - 926 Sayılı Türk Silahlı Kuvvetleri
Personel Kanununa Bir GeçiciMadde Eklenmesine İlişkin
488 Sayılı Kanun Hükmünde Kararname ve
Millî Savunma Komisyonu Raporu (1/215) (S.Sayısı
: 23)

2. - 2918 Sayılı Karayolları Trafik Kanununun
Bazı Maddelerinin Değiştirilmesi, Ek ve Geçici
Maddeler Eklenmesi, 3201 Sayılı Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
DairKanun Tasarısı ile İzmir Milletvekili
Süha Tanık'ın, Niğde Milletvekili Akın
Gönen'in, Denizli Milletvekili Hilmi Develi ve 26 Arkadaşının,
Bingöl Milletvekili Hüsamettin Korkutata ve 33 Arkadaşının
ve İzmir Milletvekili Birgen Keleş'in Benzer Mahiyetteki
Kanun teklifleri ve İçişleri Komisyonu Raporu
(1/478, 2/49, 2/77, 2/295, 2/298, 2/346) (S. Sayısı
: 99 ve 99'a 1 inci Ek)

VI. - SORULAR VE CEVAPLAR

A) YAZILI SORULAR VE CEVAPLARI

1. - Ordu Milletvekili Müjdat Koç'un, E-80 Karayolu
üzerindeki Kemiklidede (Karabük-Çerkeş)
yol kavşağının genişletilmesine
ilişkin sorusu ve Bayındırlık ve İskân
bakanı Cevat Ayhan'ın yazılı cevabı
(7/1267)

2. - Afyon Milletvekili H.İbrahim Özsoy'un, Afyon
SSKHastanesi ek binasının ne zaman hizmete gireceğine
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1280)

3. - İstanbul Milletvekili Mehmet Cevdet Selvi'nin,

- İstanbul Milletvekili AlganHacaloğlu'nun,

- İstanbul Milletvekili HalitDumankaya'nın,

TürkHava Yollarına ait İzmir-Ankara uçağının
rotası değiştirilerek Antalya'ya uğramasına
ilişkin Ulaştırma Bakanı ve Dışişleri
Bakanı ve Başbakan Yardımcısından
soruları ve Devlet Bakanı H. Ufuk Söylemez'in
yazılı cevabı (7/1295, 1298, 1379)

4. - Niğde Milletvekili AkınGönen'in, Niğde'de
bir "Araç Telefon Baz İstasyonunun" kurulmasına
ilişkin sorusu ve Ulaştırma Bakanı ÖmerBarutçu'nun
yazılı cevabı(7/1314)

5. - Niğde Milletvekili AkınGönen'in Niğde-Değirmenli'de
turizm değeri olan bir mağaranın hizmete açılabilmesi
için ayrılacak ödeneğe ilişkin sorusu
ve Turizm Bakanı Bahattin Yücel'in yazılı
cevabı (7/1338)

6. - Yozgat Milletvekili Kazım Arslan'ın,TürkTelekom
GenelMüdürüne ilişkin sorusu ve Ulaştırma
Bakanı Ömer Barutçu'nun yazılı
cevabı (7/1370)

I. - GEÇEN TUTANAK ÖZETİ

TBMMGenelKurulu saat 15.00'te açıldı.

Karaman Milletvekili Fikret Ünlü'nün, yükseköğrenim
gençliğinin yurt sorunları konusuna ilişkin
gündemdışı konuşmasına DevletBakanı
Işılay Saygın cevap verdi.

Gaziantep Milletvekili Mehmet Bedri İncetahtacı,
toplumsal barış konusuna,

Tunceli Milletvekil OrhanVeli Yıldırım da,
Tunceli İlinin genel sorunlarına,

İlişkin gündemdışı birer
konuşma yaptılar.

Çankırı Milletvekili Mete Bülgün
ve 26 arkadaşının, çiftçilerimizin
sorunlarının,

Tekirdağ Milletvekili Fevzi Aytekin ve 19 arkadaşının,
Trakya'yı tehdit eden çevre sorunlarının,

Araştırılarak alınması gereken
tedbirlerin belirlenmesi amacıyla Anayasanın 98
inci, İçtüzüğün 104 ve 105 inci
maddeleri uyarınca birer Meclis araştırması
açılmasına ilişkin önergeleri
(10/111), (10/112) okundu; önergelerin gündemdeki yerlerini
alacağı ve öngörüşmelerinin, sırasında
yapılacağı açıklandı.

İçtüzüğün, görev sürelerini
üç ay içerisinde bitiremeyen komisyonlara bir
ay kesin süre verileceği hükmünü içeren
105 inci maddesi gereğince,

(10/5) esas numaralı Meclis Araştırma Komisyonu
Başkanlığının, Genel Kurulun kararı
tarihinden itibaren,

(10/8, 16, 20) esas numaralı Meclis Araştırma
Komisyonu Başkanlığının, 13.10.1996
tarihinden itibaren,

Bir aylık;

(9/3) esas numaralı Meclis Soruşturma Komisyonu Başkanlığının
da, Anayasanın 100 üncü maddesine göre,
18.10.1996 tarihinden itibaren iki aylık;

Süre talepleri Genel Kurulun bilgisine sunuldu.

Yalova Milletvekili Yaşar Okuyan ve 21 arkadaşıyla
İstanbul Milletvekili BülentEcevit ve 12 arkadaşının,
Gazeteci Metin Göktepe cinayetinin açıklığa
kavuşturulması ve faillerinin ortaya çıkarılması
amacıyla kurulan Meclis Araştırma Komisyonu
raporu (10/3, 4) (S. Sayısı : 68) üzerindeki
görüşmeler tamamlandı.

Zorunlu tasarruf kesintilerinin değerlendirilmesi konusunda
kurulan (10/17) esas numaralı Meclis Araştırma
Komisyonuna gruplarınca aday gösterilen milletvekilleri
seçildi ve Başkanlıkça, Komisyonun,
başkan, başkanvekili, sözcü ve kâtip
üye seçimini yapmak üzere toplanacakları
gün, saat ve yere ilişkin duyuruda bulunuldu.

Kamu İktisadî Teşebbüsleri Komisyonunda
boş bulunan ve Anavatan Partisi Grubuna düşen
1 üyeliğe de, İstanbulMilletvekili Emin Kul seçildi.

Gündemin "Sözlü Sorular" kısmına
geçilerek;

1 inci sırada bulunan, Niğde Milletvekili Mehmet Salih
Katırcıoğlu'nun (6/167),

2 nci sırada bulunan, Nevşehir Milletvekili Mehmet
Elkatmış'ın (6/172),

Elazığ Milletvekili Ahmet Cemil Tunç'un;

3 üncü sırada bulunan (6/176),

6 ncı sırada bulunan (6/14),

4 üncü sırada bulunan Rize Milletvekili Şevki
Yılmaz'ın (6/8),

5 inci sırada bulunan Ordu Milletvekili Hüseyin Olgun
Akın'ın (6/10),

Esas numaralı sözlü sorularının,
üç birleşim içerisinde cevaplandırılmadıklarından
yazılı soruya çevrildikleri ve gündemden
çıkarıldıkları bildirildi.

Grupların mutabakatıyla, 16 Ekim 1996 Çarşamba
günü saat 15.00'te toplanmak üzere, birleşime
17.39'da son verildi.

Uluç Gürkan

Başkanvekili

Zeki Ergezen Fatih Atay

Bitlis Aydın

Kâtip Üye Kâtip Üye

II. - GELEN KÂĞITLAR

17 . 10 . 1996 PERŞEMBE

Raporlar

1. - 2918 Sayılı Karayolları Trafik Kanununun
Bazı Maddelerinin Değiştirilmesi, Ek ve Geçici
Maddeler Eklenmesi, 3201 Sayılı Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
DairKanun Tasarısı ile İzmir Milletvekili
Süha Tanık'ın, Niğde Milletvekili Akın
Gönen'in, Denizli Milletvekili Hilmi Develi ve 26 Arkadaşının,
Bingöl Milletvekili Hüsamettin Korkutata ve 33 Arkadaşının
ve İzmir Milletvekili Birgen Keleş'in Benzer Mahiyetteki
Kanun teklifleri ve İçişleri Komisyonu Raporu
(1/478, 2/49, 2/77, 2/295, 2/298, 2/346) (S. Sayısı
: 99 ve 99'a 1 inci Ek) (GÜNDEME)

2. - Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde DeğişiklikYapılmasına Dair
Yetki Kanunu Tasarısı ve Sağlık, Aile,
Çalışma ve Sosyal İşler Komisyonu
Raporu (1/438) (S.Sayısı : 101) (Dağıtma
tarihi : 17.10.1996) (GÜNDEME)

BİRİNCİ OTURUM

Açılma Saati: 14.00

17 Ekim 1996 Perşembe

BAŞKAN : Başkanvekili Uluç GÜRKAN

KÂTİP ÜYELER : Zeki ERGEZEN (Bitlis), Mustafa
BAŞ (İstanbul)

BAŞKAN - Sayın milletvekilleri, Türkiye Büyük
Millet Meclisinin 9 uncu Birleşimini açıyorum.

Görüşmelere başlıyoruz.

Gündeme geçmeden önce, üç arkadaşıma
gündemdışı söz vereceğim.

III. - BAŞKANLIĞIN GENEL KURULA SUNUŞLARI

A)GÜNDEMDIŞI KONUŞMALAR

1. - Samsun Milletvekili Ayhan Gürel'in, öğretmenlerin
ekonomik sorunlarına ilişkin gündemdışı
konuşması

BAŞKAN - Gündemdışı birinci söz,
Samsun Milletvekili Sayın Ayhan Gürel'in.

Sayın Gürel, Millî Eğitim Bakanlığı
nezdinde çalışan eğitim elemanlarının
maaşları ve harcırahlarının
iyileştirilmesi konusunda konuşacak.

Buyurun Sayın Gürel. (DSP sıralarından
alkışlar)

Süreniz 5 dakikadır.

AYHAN GÜREL (Samsun) - Sayın Başkanım,
değerli milletvekili arkadaşlarım; öğretmenlerimizin
içinde bulunduğu ekonomik sorunlarına çözüm
getirmek, onların ekonomik durumlarını iyileştirmek
ve bu meyanda Yüce Heyeti bilgilendirmek amacıyla,
gündemdışı konuşma yapmak için
söz almış bulunuyorum; bu nedenle, şahsım
adına ve partim Demokratik Sol Parti adına sizleri
ve televizyonları başında bizleri izleyen
sayın vatandalarımı içtenlikle ve
saygıyla selamlıyorum.

Değerli milletvekili arkadaşlarım, şehit
öğretmenlerimizi ve yaşamını yitirmiş
meslektaşlarımı minnet ve rahmetle anıyor
ve huzurlarında saygıyla eğiliyorum; ruhları
şad olsun.

Seçim bölgem Samsun'da, yeni öğretim yılının
açılmış olması nedeniyle ziyaret
ettiğim okullardaki (Ticaret Lisesi, 19 Mayıs Lisesi,
Kâzım Özdemir İlköğretim Okulu,
Atakum Anadolu Endüstri Meslek Lisesi) meslektaşlarımla
görüştüm. Öncelikle, ekonomik sorunlarının
çözümlenmesi ve durumlarının iyileştirilmesi
istemlerinde bulundular. Bu mesleğe yirmisekiz yıl
hizmet vermiş bir kişi olarak, bu sorunların
içerisinden gelmiş ve bu sorunları yaşamış
olmam nedeniyle, sorunların çözümünü
Meclis gündemine getirmiş bulunuyorum.

Ek ders ücreti gerçekten çok düşük
ve bir yerde, angarya niteliği taşımaktadır.
Örneğin, ilköğretimde ayda 40 saat derse giren
bir öğretmenin eline 3 milyon 41 bin lira; ortaöğretimde
48 saat derse giren bir öğretmenimizin eline 3 milyon
649 bin lira; liselerde ayda 60 saat ders veren öğretmenimizin
eline 4 milyon 561 bin lira; meslek liselerinde ayda 96 saat ders
veren bir öğretmenin eline 7 milyon 602 bin lira ve gece
eğitimi yapan meslek liselerindeki öğretmenlerin
eline ise -ayda 96 saat derse girmek üzere- 9 milyon 122
bin lira para geçmektedir ve çok düşüktür.
Bu ücretin alım gücü yoktur. Öğretmenlerimiz
bu derslere girdikleri an bu ücreti hak etmektedirler.

Bu nedenle, bu ücretlerin Parlamento tarafından düzeltilmesini
talep ediyorum. Gönül isterdi ki, Millî Eğitim
Bakanımız da burada bulunsun ve bu sorunların
çözüm yollarını, bize, burada,
versin.

Yine, memuriyete yeni başlamış 9 uncu derecenin
1 inci kademesindeki bir öğretmenimizin eline 24 milyon
lira ve 1 inci derecenin 1 inci kademesinden emekli bir öğretmenimizin
eline, emekli maaşı olarak da aylık 31 milyon
834 bin lira geçiyor. Bunlar çok yetersizdir. Bunları,
günün koşullarına ve alım gücü
sağlayacak şekilde yeniden düzenlememiz gerekiyor.

Değerli milletvekili arkadaşlarım, öğretmenlerimiz
bu toplumun mimarlarıdır. Öğretmenlerimizin
yaşam şartlarını iyileştirmediğimiz
müddetçe ülkemizin kalkınması mümkün
değildir. (DSP sıralarından alkışlar)

Bununla birlikte, yine, millî eğitime emek, hizmet veren
ilköğretim müfettişlerimiz var. Bunlar en
ücra köylere giderek rehberlik yapmaktalar; derse giriyorlar.
Peki, ders veren bu ilköğretim müfettişlerimize
bugüne değin neden ek ders ücreti verilmemiş?
Neden ek ders ücreti vermiyoruz? Neden bunların yaşam
koşullarını düzeltmiyoruz? Sayın
Millî Eğitim Bakanımızdan, ilköğretim
müfettişlerimize gerekli ders ücretinin verilmesini
ve bununla ilgili gerekli düzenlemelerin yapılmasını;
ayrıca, harcırahlarının da, bugünün
koşullarına uygun olarak yeniden düzenlenmesini
istiyor ve bu hususları da bekliyoruz. Demokratik Sol Partinin
milletvekilleri olarak bu hususların takipçisi olacağız.

(Mikrofon otomatik cihaz tarafından kapatıldı)

BAŞKAN - Sayın Gürel, 1 dakika içinde,
lütfen, sözlerinizi tamamlayın.

AYHAN GÜREL (Devamla) - Büyük Önder, Başöğretmen
Mustafa Kemal Atatürk'ün öğretmenlerine sahip
çıkalım; öğretmenlerimizi ek iş
yapmaktan kurtaralım; onları, okula, sınıfa
kazandıralım. Geleceğin aydınlık
olabilmesi, öğretmenlerin yaşam şartlarının
iyileştirilmesine ve onlara birtakım hakların
verilmesine bağlıdır. Bu nedenle, öğretmenlerimize,
tüm çalışanlara, sendikal haklarının
verilmesini; bu meyanda, tüm çalışanlara
verilen doğum yardımının da -ki, 191
bin lira bu; çok düşük, değerli arkadaşlarım-
günün koşullarına uygun olarak yeniden
düzenlenmesini Hükümetimizden ve ilgili bakandan
bekliyorum.

Yüce Heyeti saygılarımla selamlıyorum.
Teşekkür ederim. (DSP sıralarından alkışlar)

BAŞKAN - Teşekkür ediyorum Sayın Gürel.

Hükümet adına yanıt?.. Yok.

2. - Ankara Milletvekili Mehmet Ekici'nin, konut edinmek amacıyla
kredi alanların problemlerine ilişkin gündemdışı
konuşması ve Devlet Bakanı T. Rıza
Güneri'nin cevabı

BAŞKAN - Gündemdışı ikinci söz,
Ankara Milletvekili Sayın Mehmet Ekici'nin.

Sayın Ekici, dövizzedeler hakkında görüşlerini
açıklayacak.

Sayın Ekici, buyurun.

Süreniz 5 dakikadır.

MEHMET EKİCİ (Ankara) - Sayın Başkan,
değerli milletvekilleri; huzurlarınıza, konut
edinmek amacıyla gerek Türk Lirası karşılığı
gerekse döviz karşılığı kredi
alarak yuva sahibi olmak isteyen insanların problemlerini
arz etmek üzere çıkmış bulunuyorum.

Maalesef, bir gelenek oluştu Türkiye'de; terörle
ilgili hadiseler olur, anında ayağa kalkarız,
dışpolitikayla ilgili hadiseler olur, anında
ayağa kalkarız; ama, bir müddet sonra, olaylar,
tamamıyla vakayi adiye olaylar haline gelir. İlk
gün gösterdiğimiz duyarlılığı,
daha sonra bir umursamazlık ve vurdumduymazlık haline
getiriyoruz ve sonuç olarak da, insanlarımız
eziliyor, politikalarımız mahvoluyor.

Dövizzede konusu öyle bir konudur ki, bu konu yüzünden
intiharlar olmuştur, onlarca insan intihar etmiştir.
Yine, yüzlerce ailede, bu borç batağının
aile içerisinde doğurduğu fırtına
münasebetiyle, aile bütünlüğü dağılmıştır.
Ben, Yüce Meclisimizi, bu konuda göstermekte olduğu
duyarlılığı artırmaya ve Hükümetimizi,
bu konuda daha duyarlı olmaya ve acil tedbir almaya davet
ediyorum.

Birkısım işçi, memur, dargelirli esnaf,
zamanın Hükümetinin vaatlerine inanıp,
banka kredisi alarak yuva sahibi olmak istemişler ve Hükümetin
bu sözünü yerine getirme görevini de -yoğunlukla
Emlakbank olmak üzere- bankalarımız üstlenmişler.
Türk parası karşılığı
kredi, bazı insanlara -gelirlerini hesap ettiklerinde-
aylık ödemeler itibariyle fazla gelmiş; bu insanlar,
bu krediyi almaktan, kullanmaktan vazgeçmişler; ama,
banka müdürleri hemen çevirmiş onları;
mesela, 250 milyon lira karşılığında
-on yıl ödemeli- 360 milyon lira ödemeyi göze
alamayanlara, bankalar, size başka bir seçenek sunalım,
dövize endeksli kredi kullanın diye bir seçenek
sunmuşlar ve insanlar bu teklifler karşısında
düşünmüşler, tartmışlar,
oniki yıllık bir zaman periyodu içerisinde
dövizdeki oynamaları hesap etmişler, yüzde
48 ilâ 50 oranında arttığını
anlamışlar ve aç kalmak pahasına, gelirlerinin
büyük bir kısmını buraya vermek
pahasına, bu dövizi kabul etmişler.

Banka, krediyi verirken de, karşısındakinin
gelir durumunu nazara almış ve şahsın
sunduğu teminat karşısında bu krediyi
kullandırmış. Kullanılan bu kredinin
yüzde 99'u, bir yıl müddetle, aksamadan taksitler
halinde bankalara geri dönmüş; ancak, Türkiye,
1994 yılının 17 Şubatında bir
kara çarşamba yaşadı, kara çarşambayla
her şey altüst oldu, arkasından 5 Nisan tedbir
paketiyle bu insanlar borçlarını ödeyemez
hale geldi.

Bu insanların gelirlerine yüzde 15 artış
gelirken, dövizde yüzde 450 ilâ 500 büyüme
meydana geldi. Şimdi, ben, huzurlarınızda
soruyorum: Bu kara çarşambadan ve 5 Nisan kararlarından
vatandaş mı sorumludur?

Bankalar bu kara sürprizleri biliyor idilerse, 10 milyon
lira geliri olan bu insanlara bu krediyi açmakta niçin
tereddüt göstermediler?..

Hükümetlerin, sosyal devlet ilkesi gereği, mağdur
duruma düşmüş -hem de kendi inisiyatifleri
dolayısıyla değil, hükümetlerin aldığı
ekonomik kararlar çerçevesinde mağdur duruma
düşmüş- bu insanlar karşısında
hiç mi sorumluluğu yoktur?..

(Mikrofon otomatik cihaz tarafından kapatıldı)

BAŞKAN - Sayın Ekici, 1 dakikadır eksüreniz...

MEHMET EKİCİ (Devamla) - Tabiî, konu, çok
detaylı ve uzun. Benim gerek Hükümetten gerek
Yüce Meclisten bir isteğim vardır, o da şudur:
Bu işi halletmek için bu konuda -bu insanların
haksızını, ödemek istememek noktasındaki
suiistimali göze alanlarını bir kenara bırakarak-
bir kanun çıkaralım, bu insanların
gelirlerine uygun ödeme düzenine göre bir tedbir
alalım. Kanun uzun sürede gerçekleşebilir,
özellikle Hükümet, bir Bakanlar Kurulu kararıyla
bu işi düzenleyebilir.

Ayrıca, bir şey daha ifade ederek sözlerimi
bağlıyorum: 4,5 trilyon lira kredi veren bin bankaya,
bugüne kadar 40 trilyondan fazla para dönmüştür.

(Mikrofon otomatik cihaz tarafından kapatıldı)

BAŞKAN - Teşekkür ediyorum Sayın Ekici.

MEHMET EKİCİ (Devamla) - Peki; ben teşekkür
ederim; saygılar sunarım.

BAŞKAN - Buyurun Sayın Bakan.

Sayın Bakan, sizin için bir tahdit yok; ama, kısa
olabilirse çok memnun olacağım; çünkü,
gündemimiz bir hayli yüklü.

Buyurun.

DEVLET BAKANI T. RIZA GÜNERİ (Konya) - Sayın
Başkan, değerli milletvekilleri; hepinizi saygıyla
selamlıyorum.

Ankara Milletvekilimiz Sayın Mehmet Ekici Beye teşekkür
ediyorum; hakikaten hassas bir konudur. Hükümetimizin
temel prensipleri içerisinde olan, mağduriyetlerinin
giderilmesi noktasında mutlaka hassas davranacağız;
bütün Meclisimizin bu konuda emin olmasını
temenni ediyorum.

Bildiğiniz gibi, hadise, bu Hükümet zamanında
başlamış bir hadise değil, ancak, idarede
devamlılık esastır. Bu, Hükümetimizin
sahip çıkacağı bir hadisedir; hassasiyetle
takip edilmektedir, çözüm maksadıyla ilgili
banka olan Emlakbankla müteaddit temaslarda bulunulmuştur;
mağdurlarla pek çok toplantılar yapılmıştır;
bazı iyileştirmeler ve çözümler
noktasında prensip kararları alınmış
durumdadır. Kimsenin mülkünün satılması
ve mağdur edilmesine bundan sonra mahal verilmeyecektir; ayrıca,
kefiller de bu konuda zarar görmeyecektir.

Değerli Devlet Bakanımız Fehim Adak Beyin talimatlarıyla,
bu konuda son olarak, mallarına el konulması ve
icra işlemlerinin durdurulması çalışması
gerçekleştirilmiştir. Heyetlerin ziyaretlerinde,
alınan prensip kararları doğrultusunda, bu vatandaşlarımız,
bu görüşmelerden memnun olarak ayrılmışlardır.

Konuya Hükümetimiz hassas yaklaşmaktadır;
kısa zamanda çözülmesinin gayreti içerisindeyiz.

Yüce Heyetinizi saygıyla selamlıyorum.

Sayın Başkan, teşekkür ediyorum, sağ
olun.

BAŞKAN - Teşekkür ederim Sayın Bakan.

3. - Manisa Milletvekili M. Cihan Yazar'ın, Ege Linyitleri
İşletmesinin sorunlarına ilişkin gündemdışı
konuşması

BAŞKAN - Gündemdışı üçüncü
konuşma, Manisa Milletvekili Sayın Cihan Yazar'ın.

Buyurun Sayın Yazar.

Sayın Yazar, süreniz 5 dakikadır.

M. CİHAN YAZAR (Manisa) - Teşekkür ederim Sayın
Başkanım.

Sayın Başkan, Yüce Meclisin değerli üyeleri;
hepinizi saygıyla selamlarım.

Bugün, sizlere, Türkiye'nin enerji açısından
candamarı olan Ege Linyitleri İşletmesiyle
ilgili bazı bilgiler sunmaya ve alınması
gerekli önlemleri açıklamaya çalışacağım.

Ege Linyitleri İşletmesi, eski adıyla Garp
Linyitleri İşletmesi altmış yıllık
onurlu geçmişi olan bir kuruluştur. Bölgemizde
kömür üretimi, Soma-Eynez İşletmelerindeki
yeraltı ve açık ocaklar ile Soma-Deniş
İşletmelerindeki açık ocaklardan yapılmaktadır.
Yıllık cirosu 14 trilyon Türk Lirası,
yıllık satılabilir kömür üretimi
10 milyon tona ulaşan bölgemiz, Türkiye kömür
üretiminin yüzde 20'sini, Türkiye Kömür
İşletmeleri üretiminin ise yüzde 30'unu
karşılamaktadır.

Mevcut iş makinelerinin çalışma saatleri,
ekonomik rantabl ömürleri olan 20 bin saati geçmiştir.
Makinelerin çoğu iki üç defa revizyondan
geçirilmiştir. Bölgemizde toplam yükleme
kapasitesi 377 yardaküpe ulaşmıştır.
Bu yükleme grubuna göre tahsis edilecek dekapaj kamyon
sayısı çok yetersiz kalmıştır.
Bu durum, yılda 6,5 - 7 milyon metreküp dekapajın
yapılmaması demektir. Böylece, her yıl
1 milyon ton kömür istihsali yapılamamakta ve
ekonomik olarak da 6,3 trilyon zarara uğramaktayız.

Planlanan üretim hedeflerine ulaşabilmek için,
acilen 25 adet dekapaj kamyonuna ihtiyaç vardır.
Mevcut rezervin yüzde 63'ü yeraltı, yüzde
37'si açık ocak işletmeciliğine uygun
olmasına rağmen, halen üretimin yüzde 95'i
açık ocaklardan sağlanmaktadır. 2000li
yıllardan itibaren açık ocakların
bazılarındaki rezerv tükeneceğinden, üretim
darboğazına girilmesi kaçınılmaz
olacaktır. Halen mevcut üretimin korunabilmesi için,
yeraltından üretimin gerçekleşmesi gerekir.
Bunun için, yeraltı projelerine derhal başlanmalıdır.
Yalnız, unutulmamalıdır ki, yeraltındaki
ocakların istihsale hazır hale getirilebilmesi için
dört-altı yıllık bir süre gereklidir.

Sayın Başkanım, değerli milletvekilleri;
bu bilgileri sizlere sunarken, tedbir alınmadığı
takdirde, Türkiye'nin, çok kısa bir zaman sonra
enerji darboğazına gireceğini de belirtmek isterim;
çünkü, Ege Linyitleri İşletmesinin
istihsal ettiği kömürün günlük 22-25
bin tonu, yıllık 7,5-8 milyon tonu SEAŞ tarafından
tüketilmektedir. Yani, Soma'da mevcut olan 6x165 megavat
ve 2x22 megavat gücündeki santrallarımız,
Türkiye'nin can damarıdır ve enerjimizin önemli
bir bölümünü karşılamaktadır;
yıllık 6 milyar kilovat. Yapılacak ve yapılması
gerekli olan yedinci ve sekizinci üniteler de düşünülürse,
yıllık 10 milyon ton kömüre ihtiyaç
vardır ki, zaten, bugün istihsali yapılan miktar
da bu kadardır.

Ege Linyitleri İşletmesi, bu gurur verici durumunu,
1984 yılından beri hiç işçi
alımı yapmadan ve mekanize güce destek verilmeden
başarmaktadır. Enerjinin çok önemli bir
durum arz ettiği ülkemizde, acil tedbirler gerekmektedir.
Bunların ilki, Soma Ege Linyitleri İşletmesinin,
derhal, bölge müdürlüğünden genel
müdürlüğe dönüştürülmesi
ve kendi karar ve uygulamalarını bünyesinde
gerçekleştirmesi gerekmektedir. Gerekli işçi
alımı ve mekanize güce kavuşturulacak,
genel müdürlük haline getirilebilecek olan bir
Ege Linyitleri İşletmesi, Türkiye'nin kalbi
olan santralları besleyecek ve enerji sorununu halletmede
büyük katkılarda bulunacaktır.

Bu vesileyle, beni dinlemek lütfunda bulunduğunuz için,
Sayın Başkanımı ve siz sayın
değerli milletvekillerini saygıyla selamlıyorum.
(DSP sıralarından alkışlar)

BAŞKAN - Teşekkür ediyorum Sayın Yazar.

Gündemdışı konuşmaya yanıt
için Hükümetten bir talep?..Yok.

Sayın milletvekilleri, Türkiye Büyük Millet
Meclisi Başkanlığının bir tezkeresi
vardır; okutuyorum:

B) TEZKERELER VE ÖNERGELER

1. - Arnavutluk MeclisBaşkanının vaki daveti
üzerine, Türkiye Büyük Millet Meclisini temsilen
Arnavutluk'a gidecek Parlamento heyetinde yer alacak milletvekiline
ilişkin Başkanlık tezkeresi (3/519)

Türkiye Büyük Millet Meclisi Genel Kuruluna

Arnavutluk Meclis Başkanının vaki davetine
istinaden Türkiye Büyük Millet Meclisini temsilen
6 kişilik bir Parlamento heyetinin, 17-21 Ekim 1996 tarihlerinde
söz konusu davete icabet etmesi, Türkiye Büyük
Millet Meclisinin Dışilişkilerinin Düzenlenmesi
Hakkındaki 3620 sayılı Kanunun 6 ncı
maddesi uyarınca, Genel Kurulun 2.8.1996 tarih ve 87 nci
Birleşiminde kabul edilmiştir.

Refah Partisi Grubunca adı bildirilen İstanbul Milletvekili
Mustafa Baş'ın mazereti nedeniyle, yerine, Kayseri
Milletvekili Memduh Büyükkılıç'ın
ismi bildirilmiştir. Adı geçen Kanunun 2 nci
maddesi uyarınca Genel Kurulun bilgilerine sunulur.

Doç. Dr. Mustafa Kalemli

Türkiye Büyük Millet Meclisi

Başkanı

BAŞKAN - Bilgilerinize sunulmuştur.

Danışma Kurulunun bir önerisi vardır;
okutup oylarınıza sunacağım:

IV. - ÖNERİLER

A)DANIŞMA KURULU ÖNERİSİ

1. - 2918 Sayılı Karayolları Trafik Kanununun
Bazı Maddelerinin Değiştirilmesine DairKanun
Tasarısının (S.Sayısı : 99
ve 99'a 1 inci Ek) gündemdeki yeri ve çalışma
süresine ilişkin Danışma Kurulu önerisi

Danışma Kurulu Önerisi

N0: 32 Tarihi: 17.10.1996

Genel Kurulun 16.10.1996 tarihli 8 inci Birleşiminde, İçtüzüğün
88 inci maddesine göre Komisyonca geri alınan 99 sıra
sayılı, 2918 Sayılı Karayolları
Trafik Kanununun Bazı Maddelerinin Değiştirilmesine
Dair Kanun Tasarısı ile bu tasarıya ek olarak
bastırılıp dağıtılan ve
17.10.1996 tarihli Gelen Kâğıtlarda yayımlanan
99'a 1 inci ek sıra sayılı komisyon raporunun,
48 saat geçmeden, gündemin "Kanun Tasarı
ve Teklifleriyle Komisyonlardan Gelen Diğer İşler"
kısmının 2 nci sırasına alınmasının
ve 1 inci ve 2 inci sıradaki tasarıların
görüşmelerinin tamamlanmasına kadar çalışma
süresinin uzatılmasının Genel Kurulun
onayına sunulması Danışma Kurulunca
uygun görülmüştür.

Mustafa Kalemli

Türkiye Büyük Millet Meclisi

Başkanı

Salih Kapusuz Murat Başesgioğlu

RP Grubu Başkanvekili ANAP Grubu Başkanvekili

Saffet Arıkan Bedük H. Hüsamettin Özkan

DYP Grubu Başkanvekili DSP Grubu Başkanvekili

Nihat Matkap

CHP Grubu Başkanvekili

BAŞKAN - Danışma Kurulu önerisini kabul
edenler... Kabul etmeyenler... Öneri kabul edilmiştir.

Sayın milletvekilleri, gündemin "Kanun Tasarı
ve Teklifleriyle Komisyonlardan Gelen Diğer İşler"
kısmına geçiyoruz.

V. - KANUN TASARI VE TEKLİFLERİYLE KOMİSYONLARDAN
GELEN DİĞER İŞLER

1. - 926 Sayılı Türk Silahlı Kuvvetleri
Personel Kanununa Bir GeçiciMadde Eklenmesine İlişkin
488 Sayılı Kanun Hükmünde Kararname ve
Millî Savunma Komisyonu Raporu (1/215) (S.Sayısı
: 23)

BAŞKAN - 926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu raporunun görüşmelerine
kaldığımız yerden devam edeceğiz.

Komisyon?.. Yok.

Ertelenmiştir.

2. - 2918 Sayılı Karayolları Trafik Kanununun
Bazı Maddelerinin Değiştirilmesi, Ek ve Geçici
Maddeler Eklenmesi, 3201 Sayılı Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
DairKanun Tasarısı ile İzmir Milletvekili
Süha Tanık'ın, Niğde Milletvekili Akın
Gönen'in, Denizli Milletvekili Hilmi Develi ve 26 Arkadaşının,
Bingöl Milletvekili Hüsamettin Korkutata ve 33 Arkadaşının
ve İzmir Milletvekili Birgen Keleş'in Benzer Mahiyetteki
Kanun teklifleri ve İçişleri Komisyonu Raporu
(1/478, 2/49, 2/77, 2/295, 2/298, 2/346) (S. Sayısı
: 99 ve 99'a 1 inci Ek) (1)

BAŞKAN - Şimdi, alınan karar gereğince,
2918 Sayılı Karayolları Trafik Kanununun
Bazı Maddelerinin Değiştirilmesi, Ek ve Geçici
Maddeler Eklenmesi, 3201 Sayılı Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
Dair Kanun Tasarısı ile İzmir Milletvekili
Suha Tanık'ın, Niğde Milletvekili Akın
Gönen'in, Denizli Milletvekili Hilmi Develi ve 26 Arkadaşının,
Bingöl Milletvekili Hüsamettin Korkutata ve 33 Arkadaşının
ve İzmir Milletvekili Birgen Keleş'in Benzer Mahiyetteki
Kanun Teklifleri ve İçişleri Komisyonu raporunun
görüşmelerine başlıyoruz.

Komisyon?.. Burada.

Hükümet?.. Burada

Sayın milletvekilleri, komisyon raporunun okunup okunmaması
hususunu oylarınıza sunacağım.

Raporun okunmasını kabul edenler... Kabul etmeyenler...
Raporun okunması kabul edilmemiştir.

Tasarının tümü üzerinde gruplar adına
söz isteyen?..

HÜSAMETTİN KORKUTATA (Bingöl) - Sayın
Başkan, grup adına söz istiyorum.

BAŞKAN - Refah Partisi Grubu adına, Sayın
Hüsamettin Korkutata; buyurun efendim. (RP sıralarından
alkışlar)

Süreniz 20 dakikadır.

RP GRUBU ADINA HÜSAMETTİN KORKUTATA (Bingöl)
- Sayın Başkan, değerli milletvekilleri; 2918
sayılı Karayolları Trafik Kanunuyla ilgili
tasarı üzerinde Grubumuzun görüşlerini
arz etmek üzere huzurunuzdayım; bu vesiyleyle, Yüce
Meclise saygılarımı sunuyorum.

Değerli arkadaşlar, her şeyden önce, 1992
yılından bugüne kadar sürekli ve ciddî
şekilde gündemde olan bu kanunla ilgili çalışmaların
artık kemale ermesinden ve kanunlaşma noktasına
gelmesinden dolayı, bu işle uğraşan bütün
milletvekilleri, ilim adamları, kurum ve kuruluşlar
gibi, gerçekten, biz de çok memnunuz.

Değerli arkadaşlar, bu tasarı, o günden
bugüne kadar, bütün kurum ve kuruluşlarda,
müteaddit defalar, en büyük katılımlar
sağlanmak suretiyle görüşülmüş,
tartışılmış, oluşturulmaya
çalışılmıştır ve
neticede, bu tasarıyı kanunlaştırma
şerefi, bu dönem Parlamentosuna nasip olmuştur.

Değerli arkadaşlar, trafik denilince, insan, yol, araç
akla gelmektedir. Bunların arasındaki organizasyonun
sağlanması önemlidir. Bu kanunda yapılan
köklü değişikliklerle, bu organizasyonun sağlanması,
eksikliklerin giderilmesi amaçlanmıştır
ve gerçekten, bu tasarı, yapısal bir değişiklik
içermektedir. Bu sebeple, tasarının kanunlaşmasıyla,
elbette ki, Türkiye'deki trafik anarşisini tam manasıyla
durdurması mümkün olmamakla birlikte, inanıyoruz
ki, medenî dünya ülkelerindeki trafik kazaları
seviyesine, en kısa zamanda, inşallah ülkemiz
de gelecektir. Gerçekten, çok büyük sıkıntı
çekilmekte. Trafik anarşisi, hakikaten, önüne
geçilememesinden veya bizim kusurlarımızdan,
bizim noksanlarımızdan dolayı bu hale gelmişse,
bunun üzüntüsünü duymayan hiçbir
insan olamaz. İşte, bu üzüntülerimizi
giderebilmek için, hakikaten, geceli gündüzlü
çalıştık; ama, bugün nasip oldu;
inşallah çok iyi olacak, buna inanıyorum.

Değerli arkadaşlar, yapılan bu mevzuat değişikliğiyle
bu mesele tam kökünden halledilebilecek mi; hayır.
Elbette ki, yine, trafik kazaları olacaktır; ama,
bizim amacımız, bunu, asgarîye düşürebilmektir.
Dünyanın birçok ülkesinde, yol uzunluğu
bizim 5 katımız, araç sayısı
bizim 10 katımız olmasına rağmen, maalesef,
ölümlü trafik kazalarının bizden
az, ölü sayısının da bizim üçte
birimiz, dörtte birimiz olduğu görülüyor;
işte, bizim amacımız, bu seviyelere çıkabilmektir.
Bunun için, herşeyden önce, bu ülkede,
altyapının mevzuat kadar önemli olduğunu
arz etmek istiyorum. Bu, bundan sonra alınacak ciddî
tedbirlerle ancak mümkün olacaktır.

Değerli arkadaşlar, 8 400 metre olan devlet demiryollarımız,
yıllar yılıdır yerinde saymaktadır.
Karayollarında yüzde 90'ın üzerinde yük
taşımacılığı yapılmaktadır.
Bizdeki kamyon, otobüs sayısı, dünyanın
birçok ülkesinin birkaç katıdır.
İşte, bütün bunlara bir düzenleme
yapabilmek için, bu kanun ele alınmıştır.

Şimdi, bizim arzumuz, isteğimiz -yıllardır
bu işle uğraşan bir kardeşiniz olarak- Hükümetin
bundan sonraki politikalarında, inşallah, altyapıya
önem verilmesidir. Bugün, memnuniyetle görüyoruz
ki, otoyollarda, trafik kazaları oranı yüzde
82 düşmüştür ve şunu da söyleyeyim
ki, otoyollarımız, dünya standartlarına
da net olarak pek uygun değil; bütün eksikliklerine
rağmen, kazalar bu kadar azalmışsa, demek ki,
ciddî şekilde ülkenin her tarafına bu
yollar yayılırsa, önce burada çok ciddî
başarı elde edilecektir. Ondan sonra, denizyollarından,
devlet demiryollarından ciddî şekilde istifade
edilirse, elbette ki, dengeli bir dağılımla,
kazaların hakikaten önüne, bir hayli, geçilecektir.
Fakat, bunların hepsi başlıbaşına
yeterli olmaz değerli arkadaşlar. Bunların yanında,
elbette ki, ciddî şekilde mevzuat değişikliklerinin
de yapılması gerekiyor.

Değerli arkadaşlar, altyapıyla ilgili birkaç
söz daha söylemek istiyorum. Aslında, ilim adamlarıyla
yaptığımız çalışmalar
neticesinde gördük ki, bu konuda, trafik delisi olmuş,
trafiğe kendini vakfetmiş çok değerli insanlar,
ülkedeki bu girift soruna, bu çözülmez diye
görünen soruna bir çözüm getirebilmek
için çok çalışmışlardır.
Bunlarla beraber biz de, dört beş yıldır
ciddî değerlendirmelerin içindeyiz ve gördük
ki, bu altyapı sorununun çözülebilmesi
için, her şeyden önce paraya gereksinim duyulmaktadır;
para olmadan bunları tam manasıyla çözebilmek
mümkün değil. O zaman ne yapılabilir diye
görüşüldüğünde, gördük
ki arkadaşlar, eğer, bu ülkede ciddî şekilde
bir trafik bankası kurulursa, bununla, cidden, devletin
bütçesine yük olmadan, hatta, bir kuruş
dahi almadan çok daha köklü çözümler
getirmek mümkündür.

Mesela, ben, birkaç rakam vermek istiyorum. Bugün
otomobil sayısı 4 milyona ulaşmıştır,
bunlara trafik sigortası karşılığında
10 milyon lira para konulduğu zaman, bu, 40 trilyona yakın
para etmektedir. Minibüsler, otobüsler, kamyonetler,
kamyonlar, motosikletler, cipler, traktörler ve diğerlerinin
tamamına cüzî paralar konulup, bu paralar bir
havuzda toplandığında 100 trilyonu geçmektedir.

Bugün, ülkemizde, maalesef, insanlarımız,
kan grubunu bilmemektedirler. Organlar bağışlansa
dahi, zamanında alınıp ulaştırılamamaktadır.

Bütün bunların yanında, yolu kullanan
insanlar, bunun karşılığında hiçbir
şey vermemektedirler. Yolu kullanan araç sahiplerinin,
elbetteki, yolu kullanmalarından dolayı bir katkı
payı vermeleri gerekir. Bütün bunlar hesaplandığında
-ince detayları elimizdedir- 373 trilyon lira nakit para
toplamak mümkündür. Bu para da bir havuzda toplandığında
neler olabilmekte: Bu ülkenin bütün insanları,
il kodlarına göre bilgisayara geçirilebilmekte,
organını bağışlayan bütün
insanların isimleri ve yerleri buraya geçirilebilmekte;
30 bin insan istihdam edilebilmekte, yeni üniversiteler ve
fakülteler kurulabilmekte, bütün ülke bilgisayar
ağıyla donatılabilmektedir. Bunların
yanında, herhangi bir yerde, bir tuşa basıldığında,
ülkenin neresinde hangi kaza olmuştur, görülebilmekte
ve o insana ne lazımdır, ne yapılması
lazımdır, bunların hepsi bilinebilmekte.
Bunun için de 25 trilyon lira lazım. Bugünkü
fiyatlarla hesapladık; her araca 1 milyar lira hasar ücreti,
her ölümlü kaza için 1 milyar lira ve her
hasarlı araca da 500 milyon lira ödemek şartıyla,
bu maliyet, ancak 130 trilyon lirayı bulmaktadır.
Geriye 200 küsur trilyon lira para kalmakta; bununla, trafiğin
bu kara noktalarının, bu girift dertlerinin tamamının
çözülmesi mümkündür. Tabiî
ki, her yıl bunlar gittikçe artacaktır. İnşallah,
bunu da, kısa zamanda bir tasarı haline getirmek
suretiyle, Yüce Meclisin görüşüne sunacağız
değerli arkadaşlar.

Şimdi, mevcut kanun tasarısından kısaca
bahsetmek istiyorum değerli arkadaşlar. Bu tasarının
hazırlanmasında, gerek İçişleri
Komisyonunda gerek Plan ve Bütçe Komisyonunda bütün
arkadaşlarımız işbirliğiyle, mutabakatla
bu tasarıyı bu noktaya getirmişlerdir. Hiçbir
arkadaşımız -hangi partiden olursa olsun-
bu kanın, bu gözyaşının durdurulabilmesi
için elinden gelen hiçbir şeyi esirgememiştir.
Bundan dolayı, Grubum adına bütün arkadaşlara
teşekkür ediyorum.

Değerli arkadaşlar, bu tasarının en kısa
zamanda Meclisten geçebilmesi için bütün
arkadaşlarımız ittifak sağlamıştır.
Görüyorum ki, geneli üzerinde birçok arkadaşımız
konuşmak bile istemedi. Ben de konuşmamı kısa
kesmeye çalışacağım; fakat, konu
çok derin olduğu için, sadece, bazı noktalarına
değinmek istiyorum.

Değerli arkadaşlar, biz, bu tasarıyla, önce,
iki büyük kurul oluşturduk; biri Karayolu Güvenliği
Yüksek Kurulu, biri de Karayolu Trafik Güvenliği
Kurulu. Bu iki kuruldan birincisi, Başbakanın başkanlığında
yılda iki sefer toplanacak ve trafiğin ana hedeflerini,
politikalarını oluşturacak. Bu kurul, ciddî
bir koordinasyonla, on bakan ve Karayolları Genel Müdürü,
Jandarma Genel Komutanı ve Devlet Planlama Teşkilatı
Müsteşarının kurumların katılımı
suretiyle, ciddî şekilde sorunların ve hedeflerin
belirlendiği bir kurul olacaktır. Bu, ilk defa meydana
getirilen bir kuruldur.

İkinci kurulsa, bu direktifler ve politikalar doğrultusunda
meseleyi enine boyuna ele alan, inceleyen, çözümler
üreten bir kurul olacak. Bu kurula da, çok geniş
katılım sağlanmıştır; hem
sivil toplum örgütlerinden hem üniversitelerden
ve hem de diğer kuruluşlardan -arzu ettiği bütün
yerel yönetimler ve diğer kuruluşlardan- buraya
insanlar çağrılacak, dinlenecek, çözümler
üretilecektir. Bunların uzantısı olarak,
illerde ve ilçelerde de yine bu kurullar kurulacaktır.
Böylelikle ülkenin tamamını bir ağ
gibi saran bu kurullar, inanıyorum ki, ciddî çalışmalarla,
ülkedeki bu girift sorunu en kısa zamanda medenî
dünya ülkeleri seviyesine indireceklerdir.

Çok değerli arkadaşlar, bunun yanında,
ben, bunların görevlerinden uzun uzun bahsetmek istemiyorum;
kısaca bahsetmek istedim. Bir de, bugüne kadar, ülkemizin
birçok yerinde, polisin bulunmadığı yerlerde,
asker, bazı olaylara müdahale etmekte veya trafiğe
müdahale etmektedir. Biz, bunu da ciddî bir müeyyideye
bağlamak istedik: Subay ve assubaylardan, trafik eğitimi
görmüş olanlar -yani, bunlar da trafik eğitimi
görecekler ve trafik eğitimi görmüş olanlar
da burada, genel zabıtanın- polisin bulunmadığı
yerlerde müdahil olarak çalışacaklardır.

Tabiî ki, her şeyden önce eğitim gelmekte
değerli arkadaşlar. Elbette ki, hem yayanın hem
şoförün ve hem trafikçinin mutlak şekilde
eğitilmesi şarttır. Hatta, çocuklarımızın,
125 inci maddeye göre, yıllardır okullarda
eğitilmesi gerekirken, bugüne kadar, maalesef, bu konuya
ciddî bir önem verilmedi. Şimdi, biz, bunu orta
ve liselerde ve ilkokullarda mecburi hale getirdik; bütün
bu okullarda dersler konacak ve çocuklarımız
eğitilecektir. Eğitim bununla mı kalıyor;
hayır. Ülkede, binlerce radyo, onlarca televizyon
var; bunlar ciddî şekilde bu konuya önem vermemektedirler;
bunlara da bir mecburiyet getirdik. Televizyonlar ve radyolar,
bundan böyle, haftada en az yarım saat trafikle ilgili
programlar yapacaklardır.

Ayrıca, bu kanunun yayımlanmasından, yürürlüğe
girmesinden itibaren, iki ay boyunca, her hafta iki saat, mecburen,
trafikle ilgili programlar yapacaklar; yani, bu kanunu, ülkenin
şoförüne, insanına empoze edecekler, anlatacaklar;
böylelikle, kimler nelere uyacağını öğrenecektir.

Bunun yanında, yine, ilk defa olarak, şoförler
cemiyetine de bazı mükellefiyetler getirilmiş;
ticarî taşıtlarda, toplu taşımalarda,
şoförlerin müşterilerine nasıl davranması
gerektiğini, nasıl hareket edeceklerini onlara iyice
öğretebilmek için eğitim seminerleri düzenleyecekler,
onlara belge verecekler; bu ticarî belgesi olmayanlar, bu
araçları kullanamayacaklardır. Bu, ülkemizde,
hakikaten, başlıbaşına bir sorundur.

Değerli arkadaşlar, bunun yanında, diğer
kamu kuruluşları da böyle eğitim çalışmaları
yapmak suretiyle, ülkenin bu sorununun çözümüne
katkıda bulunacaklardır.

Değerli arkadaşlar, yine, Sağlık Bakanlığı,
bugüne kadar, hakikaten, acil vakalarda, kurtarmalarda, görevini
yeterince yerine getirememiştir. Bunu araştırdığımızda,
soruşturduğumuzda, işin içine girdiğimizde,
bakıyoruz ki, yeterince aracı, gereci, insanı
yoktur. Bu meseleyi de kökünden halledebilmek için,
yeni bir düzenleme getirdik. Trafik kazası olduğunda,
Sağlık Bakanlığı derhal oraya ulaşacak,
hastayı, trafik kazazedesini alacak, ilk yetişeceği
yere, üniversite varsa üniversiteye, devlet hastanesine,
özel hastaneye, hangisiyse, oraya götürecek ve
orası da derhal müdahale edecek; sosyal güvencesi
var mı yok mu sorusuna muhatap etmeden, o hastaya Sağlık
Bakanlığının belirlediği tarife çerçevesinde
bakacaktır ve bunun bedeli de, zorunlu trafik sigortasından
kendilerine ödenecektir.

Ayrıca, zorunlu trafik sigortasını yapmamış
olanlar veya sigorta müddeti bitmiş olanlar içinde
"Garanti Fonu" diye bir fon oluşturduk ve bu fonda
biriken para da, bu gibi durumlarda, yine, sağlık ücreti
mukabili olarak ödenecektir. Bunlar çok yeni şeylerdir;
araçlar, gereçler de sağlandığında,
Allahın izniyle, ciddî şekilde katkıda
bulunacaklardır.

Değerli arkadaşlar, tabiî ki, bütün
ülkelerde cezalar vardır. Biz de, yeni bazı
cezalar getirdik; ama, mümkün mertebe, cezalardan önce,
eğitici olmaya, öğretici olmaya, kanunun böyle
çıkmasına özen gösterdik. Fakat,
cezasız da olması mümkün değildi.

Değerli arkadaşlar, biz, dünyadaki cezalara baktığımızda,
asgarî ücreti dahi baz aldığımızda,
dünyadaki birçok ülkenin, maalesef, bizden kat
kat fazla, kendi asgarî ücretlerinin üzerinde
ceza aldığını görmekteyiz. Yani,
bizim, cezalardaki, asgarî ücrete göre payımız,
normal, yüzde 2'ler civarındayken, dünyada, asgarî
ücretin yüzde 26'sı, 30'u; hatta, bazı
ülkelerde yüzde 64'ü nispetinde cezalar kesildiğini
gördük. Onun için, biz, cezaları hem güncelleştirmek
ve hem de caydırıcı bir nitelik kazandırabilmek
için bütün arkadaşların gayretiyle
çalıştık.

Buna göre, bugün, en az ceza 1 milyon 800 bin, en üst
ceza da 108 milyona kadar çıkmaktadır; 1
milyon 800 binden 108 milyona kadar. Bu cezaların, güncelliğini,
tazeliğini, kuvvetini, gücünü kaybetmemesi
için de, bunu bir katsayıya bağladık.
Bundan sonra, Vergi Usul Kanunu gereğince, Maliye Bakanlığının,
her yıl ilan edeceği katsayı oranında
bu cezalar artacaktır. Sanırım, geçen
yıl, yüzde 71 civarındaydı; yani, 1
milyon 800 bin, yüzde 70'le çarpılacak ve yeni
cezalar bulunacaktır. Her yıl da, bu katlanacağı
için, hiçbir zaman ceza güncelliğini kaybetmeyecektir.

Çok değerli arkadaşlar, bunun yanında,
çok yeni şeyler getirdik. Mesela, görüyoruz
ki, bilhassa, bazı zengin çocukları veya
kanı fıkır fıkır kaynayan insanlar,
araçları ehliyetsiz olarak gelişigüzel
sürmektedirler.

(Mikrofon otomatik cihaz tarafından kapatıldı)

BAŞKAN - Sayın Korkutata, eksüreniz 1 dakikadır.

HÜSAMETTİN KORKUTATA (Devamla) - Bunun önüne
geçebilmek için -tasarıyı incelediğimiz
zaman bazı bölümlerinde bunu tek tek göreceğiz-
biz, müesseselere, ikinci kişilere sorumluluk getirdiysek
de, bunda da bir sorumluluğun... Yani, kişinin önce
eğitilmesi gerektiğine inanıyoruz. Bu vesileyle
dedik ki, ehliyetsiz araç kullanan insan ilk yakalandığında,
derhal -tecili mümkün olmamak şartıyla-
bir ay cezalandırılacak. Fakat, biz, 18 yaşından
küçük bu çocuğu ıslahevlerine
gönderirsek, orada heder olacaktır. O zaman ne yapalım;
bu çocuğu, trafik kazası geçirmiş
olan insanların tedavi gördüğü hastanelerde
onların hizmetine sunalım dedik ve böyle bir
müeyyide koyduk. 18 yaşından büyük
olanlar da hapishaneye gidecektir değerli arkadaşlar.

Bu kanun tasarısı hakikaten çok köklü
şeyler içermektedir. Bu konuda saatlerce konuşmak
mümkündür. İnşallah, bu tasarı
kanunlaştığında gerçekten faydalı
olur.

Saygılar sunarım.(RP sıralarından
alkışlar)

BAŞKAN - Teşekkür ederim Sayın Korkutata.

Tasarının tümü üzerinde Demokratik
Sol Parti Grubu Adına Sayın Müjdat Koç;
buyurun. (DSP sıralarından alkışlar)

Sayın Koç, süreniz 20 dakikadır.

DSP GRUBU ADINA MÜJDAT KOÇ (Ordu) - Sayın Başkan,
sayın milletvekilleri; 2918 sayılı Karayolları
Trafik Kanununun Bazı Maddelerinin Değiştirilmesine,
Ek ve Geçici Maddeler Eklenmesine Dair Kanun Tasarısının
tümü üzerinde, Demokratik Sol Partinin görüşlerini
açıklamak üzere söz almış
bulunmaktayım; sözlerime başlarken, Yüce
Meclisi saygıyla selamlıyorum.

Demokratik toplumlarda bir arada yaşamanın gerekli
temel ilkelerinin başında başkalarının
hakkına saygılı olmak gelir. Hakka saygı,
elbette ki, gelenekle, görenekle ve eğitimle oluşacak
bir davranıştır ve Türk Milletinin karakterinde
de vardır. Bununla birlikte demokratik toplumlar, insan
davranışlarını belli kurallara bağlayarak,
toplumsal yaşamın karşılıklı
saygı ilkesine dayanarak sürmesini sağlamak zorundadırlar.

Toplumsal yaşamda düzenlenmesi gereken en önemli
alanlardan birisi de trafiktir; en önemli alanlardan birisidir;
çünkü, burada kurala bağlanan davranış,
sadece, bireyin fizik gücünden doğan davranış
değil, makinenin de gücüyle birleşmiş
bir güçten kaynaklanan bir davranıştır.
Eğer, kurala bağlanmazsa ya da belirlenmiş kurallara
gereğince uyulmazsa, bu gücün topluma ne kadar zarar
verdiği çok açıkça görülebilmektedir.

Nitekim, üzülerek belirtmek gerekir ki, ülkemizdeki
trafik kazaları 1995 yılında da artarak sürmüş,
279 663 kaza sonunda, 8 989 yurttaşımız yaşamını
kaybetmiş, 114 319 kişi de yaralanmıştır.
Bu kazalar sonunda kaybolan maddî değer 11 trilyon liraya
yaklaşmıştır. Elbette ki, trafik kazalarında
uğranılan zarar, hele bir hayat söz konusuysa,
parayla ölçülemez; ama, uğranılan
maddî zararı belirtmek âdet olduğundan,
biz, bu maddî zarar miktarını vermek gereğini
duyduk.

Olayın çarpıcılığını
ortaya koymak için, size birkaç rakam daha vermek
istiyorum. Bu rakamlar, ülkemizdeki ölümlü
trafik kazalarının diğer ülkelere göre
ne kadar fazla olduğunu gösterecektir. Nüfusu, aşağı
yukarı bizim kadar; ancak, araç sayısı
bizden 5-6 kat fazla olan Fransa, İngiltere ve İtalya'da,
trafik kazaları, ölüm oranları, katedilen
kilometre/yol itibariyle, ülkemizdekinden 15 ilâ 25
kat daha azdır.

Bu tür rakamları sıralayarak, terörde
can veren yurttaşlarımızın sayısıyla
kıyaslayarak, içinizi daha fazla karartmak istemiyorum.
Bu konuda, tüm konuşmacılar gerekli uyarıcı
rakamları, mutlaka, kullanacaklardır. Bütün
bu uyarılar, bu konunun önemini ve şu anda,
önümüzde bulunan tasarının aciliyetini
ortaya koymaktadır.

Tasarının birçok maddesini benimsiyoruz.
Ancak, trafik konusunda, sadece yasal düzenlemelerin yeterli
olmayacağını da kabul etmemiz gerekir; çünkü,
trafik ve karayolu güvenliği, hem yasal üstyapısı
hem de altyapısıyla bir bütündür.
Karayolları Trafik Kanununda yapılacak değişikliklerle,
kurulması gereken, altyapının planlanması,
yapımı, bakımı, sürücülerin
eğitimi, belgelerin sorumluluk anlayışıyla
verilmesi, kazalara müdahale, haberleşme, yollarda
denetim gibi temel unsurlarla birlikte, bu işlemlerin, eşgüdümle,
dağınıklığa neden olmadan yürütülmesidir.

Bu işlevlerin herhangi birisinde eksiklik, karayolu güvenliği
açısından, aşağı yukarı,
aynı sonucu doğurabilmektedir. Bugün, basında
adı ölüm yoluna çıkmış
birçok yoldan bahsedilmektedir. Ankara-Sivrihisar yolu,
bildiğimiz gibi batının kapısı
durumundadır. Bölgem olduğu için çok
iyi bildiğim Karadeniz sahil yolu -özellikle, milletvekili
olduğum Ordu'da, Fatsa-Bolaman-Perşembe arasındaki
karayolu- böyle bir unvana aday diğer bir karayolumuzdur.
Bu tür yolların, belirtilen eşgüdüm
anlayışı içerisinde ve her türlü
politik beklentiden uzak bir anlayışla öncelikle
çözümlenmesi, bu alandaki çabalar için,
önemli, güzel örnekler oluşturacaktır.

Konu buraya gelmişken, trafik güvenliği açısından,
ülke tercihinin yarattığı ve hâlâ
yanlış bir şekilde sürdürülen
bir politikayı da dikkatlerinize sunmak istiyorum: Doğusundan
batısına yaklaşık 1 500 kilometreye
uzanan, üç tarafı denizlerle çevrili
olan ülkemizde, taşıma ve ulaşım
politikasının karayolu ağırlıklı
olarak ortaya çıkması, ne kadar iyi niyetli
çaba gösterirsek gösterelim, bizi kısır
bir döngüye sokmaktadır. Dünyanın
en ucuz taşıma sistemi olan demiryolundan yeterince
yararlanılamaması, demiryollarının,
özellikle 1950'lilerden sonra, bilinçli olarak ihmal
edilmesi, ülkemizde, daha önce belirtmeye çalıştığım
karayolu karmaşasını yaratmıştır.
Bu tercihin sonucu, bugün, ülkemizde, yolcu taşımacılığının
yüzde 96'sı -neredeyse yüzde 100'e yakın-
yük taşımacılığının
ise yüzde 92'si karayoluyla yapılmaktadır;
halbuki, karayolu taşımacılığındaki
enerji tüketimi, demiryolu taşımacılığıyla
kıyaslandığında, karayolunun, yolcu taşımacılığında
yüzde 15, yük taşımacılığında
ise yüzde 249 daha pahalı olduğu ortaya çıkmaktadır.
Trafik yoğunluğunun yarattığı ölüm
riski de dikkate alındığında, tercihin,
tek yönlü ve ağırlıklı olarak
karayolu taşımacılığı lehinde
kullanılmasını ve bunda ısrar edilmesini
anlamak gerçekten zordur. Bugün, Avrupa ülkeleri
de, karayolu taşımacılığına
gereken önemi vermektedirler; ancak, bu, demiryolu ve denizyolu
gibi, diğer ulaştırma olanaklarını
ihmal etmeyi gerektirmemektedir. Bu çarpıcı
politikanın sonucu olarak, küçük ölçekli
yük taşımacılığı, aşırı
maliyetine karşın, artarak sürmektedir. Bugün,
yük taşımacılığında
kullanılan kamyon sayısı 12 Avrupa Topluluğu
ülkesinde yaklaşık 150 bin iken, Türkiye'de
bu 500 bin dolayındadır; üstelik, bu kamyonların
çoğu küçük tonajlıdır.
10-15 tonluk kamyonlarla yük taşımacılığı,
özellikle de tarımsal üretim bölgelerinden
büyük tüketim merkezlerine sebze ve meyve taşımacılığı,
maliyetleri kat kat artırmakta, üreticinin eline geçen
paranın kat kat fazlası yollarda mazot olarak yakılmaktadır.
Maliyet enflasyonuyla mücadele eden bir Türkiye'de,
bu kadar önemli bir maliyet unsurunun gözardı
edilmesi anlaşılır gibi değildir.

İşte, ekonomik yapıdaki ve tercihteki bu yanlışlık,
Türk toplumunun karşısına, yetersiz yollardaki
aşırı araç sayısı ile
trafik anarşisi olarak çıkmaktadır.
Maliyetleri aşırı ucuzlatmak için,
aşırı yükleme yapan kamyonlar hem büyük
bir hızla aşınmakta hem de karayolarını
büyük bir hızla tahrip etmektedirler. Zamandan
kazanmak için yapılan aşırı
hız, kazanç beklenirken, ailelerin temel direkleriyle
birlikte ocağını da söndürmektedir.
Araçlarda aşırı yıpranmanın
gerektirdiği tamir, bakım, yedek parça masrafları
şoför esnafını çaresiz bırakmakta,
sadece işleticinin değil, neredeyse tüm ailesinin
karın tokluğuna taşıt üreticileri
için çalışmasına neden olmaktadır.

Sayın Başkan, sayın milletvekilleri; Demokratik
Sol Parti olarak, dengeli bir trafik güvenliği ve karayolu
politikasından amaçladığımız,
tüm bu olumsuzluklara son verecek, ülke kaynaklarının
dengeli kullanıldığı, güvenli ve
eşgüdüm içerisinde yürütülen
bir karayolu güvenliği politikasıdır. Bu
konuda katkısı olacağına inandığımız
tüm çalışmaları, bütün
gücümüzle destekliyor ve elimizden gelen katkıyı
gösteriyoruz. Nitekim, bu yasa tasarısının
görüşülmesi sırasında da, parti
ayırımı gözetilmeksizin, İçişleri
ve Plan ve Bütçe Komisyonlarında yürütülen
çalışmalarda, her türlü çabayı,
katkıyı ve özveriyi gösterdik; Genel Kuruldaki
çalışmalarda da tavrımız aynı
olacaktır.

Bu yasa tasarısının, sadece cezalandırmaya
yönelik ağır hükümler içeren
bir yasa tasarısı olmadığını
kabul etmemiz gerekiyor. Elbette ki, yasa tasarısıyla,
mevcut ceza hükümlerinin ağırlaştırılması
ve müeyyidesiz kalan bazı fiillerin yaptırımları
-yani, yeni cezalara bağlanması- önerildi. Ancak,
bunlar, cezaların caydırıcı niteliğe
kavuşturulmasının bir gereği olarak görülmelidir.

Bunun yanında, trafik güvenliği olgusunun kurumsallaştırılmasına
ilişkin önemli sayılacak yeni düzenlemelere
yer verildi. Karayolu Trafik Güvenliği Yüksek Kurulu
ve toplumsal katılımı da sağlayan Karayolu
Güvenliği Kurulu, çağdaş ülkelerdeki
benzer yapılanmaları çağrıştırmaktadır.
Emniyet Genel Müdürlüğü bünyesinde
Trafik Hizmetleri Başkanlığından bahsedilmesi,
bu alandaki bağımsız yapılanma konusunda,
gelecek için bir ışık olmaktadır.

Bu yasa tasarısıyla getirilen en önemli düzenlemelerin
başında, yine toplumsal barış ve çağdaş
devlet için çok gerekli gördüğümüz,
sigorta suretiyle dayanışmayı sağlayan
hükümler gelmektedir.

Değerli milletvekilleri, kamuya görevler yükleyip
bu görevi yerine getirecek kaynakların sağlanmaması,
bu görevlerin yerine getirilmesini her zaman engellemiştir.

Sayın Başkan, kaç dakikam kaldı?

BAŞKAN - 7 dakikanız var.

MÜJDAT KOÇ (Devamla) - Teşekkür ederim.

Hepimizin bildiği gibi, trafik kazasından sonra insanı
kazadan daha fazla yaralayan ve üzen, kaza sonrası
görüntüler olmaktadır; sağlık
merkezlerine yaralıların taşınması,
sağlık merkezlerinde karşı karşıya
kalınan durumlara katlanılması zor görüntüler
olmaktadır. Trafik kazasından kaynaklanan ölümlerde,
ölümlerin neredeyse yarısına yakınının,
kaza sonrası ilk yardım hatalarından kaynaklandığı
ileri sürülmektedir.

Bu yasa tasarısıyla, kaza sonrasında, yaralıların
kaza mahallinden alınarak sağlık merkezlerine
taşınması ve buralarda yapılan acil
tedavi hizmetlerinin bedelinin de trafik sigortası tarafından
sınırsız olarak karşılanmasının
öngörülmesi çok önemlidir ve bu, yasa
tasarısında en uygun ve yerinde bir düzenleme
olarak görülmelidir. Özellikle Sağlık
Bakanlığının, bu hizmetleri bir döner
sermaye vasıtasıyla vermesini, döner sermaye
gelirlerinin de tamamen bu hizmetlerin gerektirdiği yatırımlarda
kullanılacak olmasını, bu konudaki eksikliği
kapatacak bir olgu olarak görüyoruz ve bu hükmün
eksiksiz uygulanmasının takipçisi olacağımızı
buradan ifade ediyoruz.

Sayın Başkan, sayın milletvekilleri; Demokratik
Sol Parti Grubu olarak, uygulamaya yönelik şu önerilerimiz
olacaktır; uygulamaya yönelik bu önerilerimizi,
bilhassa Sayın Bakanın -dikkatlerine sunulduğu
için- dikkatle dinlemesini tavsiye ediyoruz:

Bilhassa şehir içlerinde kamyon, otobüs ve diğer
vasıtaların çıkardığı
egzoz gazlarının çevreye, doğaya ve insanlara
verdiği zararın önlenmesi için daha etkili
ve caydırıcı denetleme etkinlikle sürdürülmelidir.

Traktörlerin arka stop lambalarını takmaları
mutlaka sağlanmalıdır. Hatta, traktör ve
bunun gibi tarım makinelerinin, mümkünse, gece,
anayollara çıkmaları önlenmelidir.

Şehir içi korna yasağına riayet etmeyenlerle
etkili mücadele edilmelidir.

Önemli gördüğümüz ve Sayın
Bakanlığın dikkatlerine tekrar sunduğumuz,
otobüs ve kamyonlarda kullanılmasına rağmen
etkili bir şekilde denetlenemeyen takometre uygulaması
etkinlikle uygulanmalıdır. Zira, kaza nedenlerinden
en önemlisi aşırı hız ve uzun
süreli araç kullanımıdır.

Bugün, Avrupa ülkelerinin tümünde, trafik
polisleri, kontrollerde, bizde olduğu gibi sadece ruhsat ve
ehliyet sormak yerine, sadece sürücünün kendisine
ait takometresini istiyorlar; çünkü, takometrede,
sürücünün ne kadar süreyle araç
kullandığı ve ne kadar hız yaptığı
görülebiliyor. Bunu bilen sürücüler de,
hız ve araç kullanma sürelerine dikkatle uyuyorlar.

Bizde ise, bu denetimin yetersiz olduğu bilindiğinden,
sürücülerimiz tarafından hız ve günlük
araç kullanım süresine uyulmuyor. Böylelikle
de, sürücülerimiz birer trafik canavarı
olmaktan kurtulamıyorlar.

Komisyon çalışmaları sırasında
da belirttiğimiz gibi, bu konuda teknik eksiklerin giderilmesi
bir yana, uygulamayı Avrupa'daki takometre uygulaması
düzeyine çıkarabildiğimiz takdirde, samimiytle,
kazaların yarı yarıya azalacağını
iddia ediyoruz.

Ayrı bir yakınma konusu olan trafik hız radarlarının,
halkın tabiriyle, tuzak uygulamalar şeklinde değil
de, gerekli olan yerde bir caydırıcı unsur
olarak kullanılmasını talep ediyoruz.

Ayrıca, durulması zor olan yollarda trafik kontrolünün
tehlikeli bir hal almasından dolayı, bu tip yerlerin
seçilmesinde özen gösterilmesinin gerekliliği
üzerinde durmaktayız ve istendiğinde, hız
sınırının kaç kilometreyle
aşıldığını gösteren
bir belgenin de verilebildiği yeni ve modern radar cihazları,
trafik teşkilatımıza en kısa sürede
kazandırılmalıdır. Böylelikle,
sürücüler ve trafik ekipleri arasında sık
sık vuku bulan hız sınırını
geçtin geçmedin tartışmaları
da son bulur.

Değerli milletvekilleri, sonuç olarak, kabul edeceğimiz
yasa sadece bir yasadır; fakat, etkinlik, uygulamayla ortaya
çıkacak ve her şey uygulamaya bağlı
olacaktır.

(Mikrofon otomatik cihaz tarafından kapatıldı)

BAŞKAN - Sayın Koç, eksüreniz 1 dakikadır.

MÜJDAT KOÇ (Devamla) - Etkin bir uygulama gerçekleştirilemezse
Türkiye Büyük Millet Meclisi, uygulanmayan yasalar
çöplüğüne bir yasa daha atacaktır.
Bu konuda da etkin uygulama yapılmaması, toplumdaki
umutsuzluğu daha da artıracaktır ve buna hiç
kimsenin hakkı yoktur. Biz, İçişleri
Bakanlığımızın ve karayolu güvenliğiyle
ilgili tüm kuruluşlarımızın görevlerini
en iyi şekilde yapacaklarına, yeni düzenlemelerle
birlikte Trafik Y asasının eksiksiz olarak uygulanacağına
inanmak istiyoruz; çünkü, bütün toplum,
bu düzenlemenin başarılı olmasını
bekliyor.

Bu nedenle, Demokratik Sol Parti olarak, 2918 sayılı
Karayolları Trafik Kanununda yeni düzenlemeleri içeren
bu tasarıyı desteklediğimizi bildiriyoruz.

Yeni yasanın ülkemize hayırlı olmasını
diliyor, Yüce Meclisi saygıyla selamlıyorum.
(DSP sıralarından alkışlar)

BAŞKAN - Teşekkür ederim Sayın Koç.

Anavatan Partisi Grubu adına, Sayın Akın
Gönen; buyurun efendim. (ANAP sıralarından
alkışlar)

Sayın Gönen, süreniz 20 dakika.

ANAP GRUBU ADINA AKIN GÖNEN (Niğde) - Sayın Başkan,
değerli milletvekili arkadaşlarım; ben de, sizlere,
Grubum ve şahsım adına, Karayolları
Trafik Kanunu hakkındaki görüşlerimizi
sunacağım.

Bildiğiniz gibi, toplumumuzun bütününün
bildiği gibi, yaklaşık iki yıldır,
trafik macerası, Trafik Kanununun Türkiye gündemindeki
sıcak havası devam ediyor. Gerçekten, iki
yıldır bu problem Türkiye gündemini işgal
etti; her Mecliste, her ortamda, trafik belası, trafiğin
aldığı can ve sıkıntılardan
söz edildi. Geçmiş Hükümet döneminde,
19 uncu Hükümet döneminde tasarı hazırlandı...

HALİL İBRAHİM ÖZSOY (Afyon) - Sayın
Başkanım, dinlemiyorlar, lütfen sukûneti
sağlayın.

BAŞKAN - Değerli arkadaşlar, tasarı üzerindeki
müzakereleri daha değişik bir yerde yapabilirsek...

AKIN GÖNEN (Devamla) - Sayın Başkanım,
trafikte olan keşmekeş salonda da devam ediyor. Sukûnet
olursa arz etmeye çalışacağım.

BAŞKAN - Değerli arkadaşlar, lütfen bireysel
müzakereleri başka bir yere taşıyalım.

Buyurun Sayın Gönen.

AKIN GÖNEN (Devamla) - Bildiğiniz gibi, toplumumuz büyük
bir felaketle karşı karşıya. Terör,
on yılda, yaklaşık 10 bin civarında
zayiat vermiş; ama, trafik, aşağı yukarı
bir yılda 10 bin rakamına yakın can kaybına
sebep olmuş. Bu büyük problemin halli için
bütün hükümetler ellerinden geleni yapma çabasında
olmuşlar. Daha önceki Hükümet tasarıyı
hazırlamış, Parlamento gündemine getirmiş,
bildiğiniz gibi, tasarı, seçim sebebiyle kadük
olmuştu. 53 üncü Hükümet, aynı
tasarı iskeleti üzerinde çalışarak,
yeni tasarıyı Parlamento gündemine getirdi.
Bu Hükümetin hazırladığı tasarı,
54 üncü Hükümet tarafından da tasvip
görerek gündeme girdi, komisyonlarda görüşüldü.
İçişleri Komisyonu, Plan ve Bütçe
Komisyonu, ellerinden gelen bütün katkıyı
yaptılar. Âdeta, temsilî demokrasinin bir ürünü
değil, tamamen katılımcı bir demokrasinin
ürünü olarak -trafiğe aklı eren bütün
kurumlar, derneği, vakfı, odası, İçişleri
ve Plan ve Bütçe Komisyonlarına geldiler, katkıda
bulundular- tasarı olgunlaştı, trafikle ilgili
herkesin müşterek bir malı haline geldi. Zaten,
trafik konusu, toplumun müşterek derdidir. Bugün,
ülkemizde, hangimizin yakın çevresinde trafiğin
can almadığı, acısının
yüreklere oturmadığı bir tek aile var!
Toplumun bütününü derinden sarsan bu büyük
problemin halli, gerçekten, son derece önemliydi.
Biz de Anavatan Partisi Grubu olarak, komisyonlarda -gerek İçişleri
gerek Plan ve Bütçe Komisyonlarında- komisyon
üyeleri ve benim gibi bu işe ilgi duyan komisyon dışındaki
üyeler vasıtasıyla da elimizden gelen bütün
katkıyı yaptık. Tasarının olgunlaşmasına,
bugünün şartlarında yapılabilecek
en iyi ürünün ortaya çıkmasına
gayret gösterildi.

Gerçekten, bu çalışmada İçişleri
Bakanlığı yetkililerinin samimi gayretini, İçişleri
ve Plan ve Bütçe Komisyonlarının ve
bu konuya ilgi duyan bütün gönüllü kuruluşların
ve kamu kuruluşlarının samimi çabalarını
şükranla ifade etmeden geçmek haksızlık
olur.

Bu büyük çaba, olayın büyüklüğü
boyutunda ele alındı. Yapılan iş, para
cezaları artırılarak, bir iki ufak teknik
değişiklikle bırakılmadı; konunun
özüne, zihniyet değişikliği yaratacak
tarzda girildi. Zaten trafik gibi önemli bir problemde zihniyet
değişikliği yapmadan, alışkanlıkları
değiştirmeden, palyatif tedbirlerle, cezayla veya uygulamacıların
sıkıntı duyduğu bir iki maddeyi değiştirerek
bu işin üstesinden gelmek de imkânsızdı.

Ne yapılmaya çalışıldı;
kısaca özetlemek istiyorum. Bu zihniyet değişikliğinin
temelinde, ulaşım ana planı veya ulaşım
ana politikaları önemli. Siz, eğer bütün
taşımacılığınızı
karayollarına yüklemişseniz, demiryollarını,
toplutaşımacılığı, denizyollarını
bir kenara bırakmışsanız, otoban yapımını
bir kenara itmişseniz; bu problem, bu yollar üzerinde
bu sıklıkla devam ederse, tabiî, bu hale gelecekti,
bu kaçınılmazdı.

Yapılan birinci değişiklik, çalışmalardaki
ana tema, bunun vurgulanarak, politika değişikliği
yapacak kurumsallaşmanın öne alınmasıdır.

Trafik, Türkiye'de, yanlış bir tarzda, bir polisiye
olay olarak görülüyor. Trafik denildiği zaman,
hemen akla trafik polisi, trafik kanunlarının verdiği
ceza ve yargı geliyor. Aslında, trafikte ceza, trafik
polisi, en son akla gelmesi gereken hususlar; ama, ne yazık
ki, trafikteki zihniyet yanlışlığından
dolayı, hemen, polis suçlu gibi görülüyor;
trafik keşmekeş halde, oluk gibi kan akıyor
"ne yapalım" deniliyor.

Trafik, aslında, bir disiplinler manzumesi. Trafiğin
en son geldiği yer, yargı ve polis. Bunun öncesinde,
mühendislik disiplini var. Mühendislik, altyapı,
bu işin özü.

Eğitim, işin kilit noktası. Gerek sürücünün
eğitimi gerek yayanın eğitimi, gerek bu hizmette
görev yapan polisin ve diğer görevlilerin eğitimi
işin mihenk taşı.

Bunun yanında, trafik bir ahtapot gibi. Devletin, aşağı
yukarı on bakanlığı, on-oniki kuruluşu
trafikte yetkili, sorumlu ve aklına gelen herkes de trafikte
ahkâm kesmeye yetkili. Düşünün bir
kere, trafikteki sıkıntının özü,
bir bakıma, devletteki bu karmaşadan geliyor. Özellikle,
bayramlar gibi, yılbaşı tatilleri gibi toplu
katliamların olduğu, toplu trafik katliamlarının
olduğu dönemlerde, oturur "yine kan gölüne
döndü" diye tenkitler yaparız, şikâyet
ederiz; ama, zihniyet değişikliğini yaratmadan,
bunun önlenmesi mümkün değil.

Ne yapılacak: Öncelikle, bu kurumlar arasındaki
kargaşayı gidermek lazım. Oluk gibi kan akıyor;
Karayolları "benim yolum iyi" diyor; polis "elimdeki
imkânla denetimimi yapıyorum" diyor; Ulaştırma
Bakanlığı da "ben, kara taşımacılığıyla
işimi yaptım" diyor. Peki, kabahatli kim? Kabahatli
var; ortada bir gerçek var, oluk gibi akan kan var ve zaman
zaman, devletin kurumları, bakanlıkları,
yetkilileri birbirini suçluyor.

Problemin çözümünde yapılacak ilk
şey, devletin tekliği, idarenin bütünlüğü
esası gözetilerek, koordinasyon sıkıntısını
giderici bir çalışma yapmaktı. Bu tasarı,
öncelikle bu sıkıntıyı gideriyor;
koordinasyon eksikliğini giderici ve devletin organlarını
birbiriyle çatışma değil, birbirine destek
olma, aksaklık neredeyse onu bulma yönündeki
bir çabaya yönlendirme açısından,
bir trafik koordinasyon merkezi, bir yüksek kurul oluşturuldu.
Bu yüksek kurulda, bir yönüyle, trafiğin ana
ulaştırma planı açısından,
devletin bu işle ilgili bakanları, trafik politikasını
oluşturacaklar; diğer yönüyle, bakanlıklar
ve görevliler arasındaki yetki karmaşası
ve âdeta çatışmaya dönmüş
kabahati birbirine atma konusu halledilecek. Bu koordinasyon kurulunun,
diğer koordinasyon kurullarında olduğu gibi, işlerliği
olmamasını önlemek için de, Emniyet
Genel Müdürlüğü bünyesinde, bunun
alt çalışmasını yapacak, raportörlüğünü
yapacak, buraya hazır dosyaları getirecek bir alt
kurul daha oluşturuluyor. Bu teknik kurul, çalışmaları
yapacak, bakanlıklararası uzlaşmayı
sağlayacak veya sağlayamayacak; konu, koordinasyon kuruluna
gelecek, nihaî şeklini alacak ve hükümetin,
devletin bir politikası şekline gelecek. Bu büyük
bir eksiklikti. Gerçekten, reform niteliğinde bir düzenlemeyle,
bu eksiklik giderilmiştir.

İkinci olarak: Bu konuda bir sıkıntı
daha vardı. Demin ifade ettiğim gibi, gerek kurumlar
arasındaki çatışma gerekse bugün
bir istatistik arasanız, bulmanız mümkün
değil. Karayollarına sorarsınız "benim
trafik kazalarındaki yol kusurum yüzde 1'ler düzeyinde"
diye ifade eder; üniversite yetkililerine sorarsınız
başka, Avrupa ölçeğine bakarsınız
başka...Doğrusu ne? Doğruyu bulacak, bilimsel çalışma
yapacak, değişen siyasîlere, değişen
bakanlara, değişen genel müdürlere, bu konulardaki,
dünya ölçeğindeki bilimsel çalışmaları
hazırlayıp, getirip, alternatif sunacak bir araştırma
merkezi, Emniyet Genel Müdürlüğü bünyesinde
kuruldu. Böylece, herkesin trafikte aklına estiği
gibi ahkâm kesmesi yolu tıkandığı
gibi, Türkiye'de bu alanda temayüz etmiş bilim
adamları, trafikte çalışmış
tatbikatçılar da, emekli olduktan sonra veya olmadan
bu trafik araştırma merkezinde görev alıp,
trafiğin devamlılığı, evrenselliği
de göz önüne alınarak, Türkiye şartlarına
uygun bilimsel çalışma yapacaklardır.

Bu sürekli çalışmayı yapacak araştırma
merkezinin de reform olarak bu tasarıya yerleştirildiğini
görüyoruz. Gerçekten son derece yararlı,
palyatif çözüm değil zihniyet değişikliği
yaratıcı, kurumsallaşma yönünde
ciddî bir çalışmadır; kutlamak
gerekir.

Ayrıca, bugün, Avrupa'ya gittiğiniz zaman görüyorsunuz;
trafik kazalarının çoğunda, yaralanan
olmadığı takdirde, iki tarafın zaptıyla,
beyanıyla sigortadan hasar gideriliyor. Trafik sigortası
son derece sağlıklı işliyor ve yaralılar,
paraya, ücrete bakılmadan tedavi ediliyor. Bu kanun
tasarısıyla, komisyonlarda yapılan ciddî
bir eklemeyle de, sigorta anlayışı açısından
reform sayabileceğimiz ciddî bir düzenleme gelmiştir,
Avrupa standartlarında sigorta, trafik mevzuatında
da yerini bulmuştur.

Trafik açısından yapılan bir diğer
değişiklik de, gerçekten, trafiğin en önemli
boyutlarından birisi olan eğitimdir. Siz, törelerinizde,
destanlarınızda, çocuğu atı hızlı
kullanan kahramanlarınızla büyütüyorsunuz.
Bakıyorsunuz, motorlu araca o destanlarla büyümüş
çocuk oturuyor, kendisini o destanlardaki kahramanlar gibi
görüyor, basıyor gaza... Hız, ölüm
sebeplerinin başında geliyor. Eğitim, bu açıdan
son derece önemli. Çocuk oyuncakları, bugün,
hıza teşvik eder yönde. Çocuk, daha okula
başlamadan, oyun çocuğundan başlayarak
ölene kadar, örgün ve yaygın eğitim
alanında da trafiği destekleyici, trafiğin âdeta
iskeletini teşkil edici, yeni kurumsal bir düzenleme
yapıldı.

Sürücü kursları, yeniden, hem sınav
hem müfredat açısından daha etkin kontrol
edilecek.

Bunun yanında, okullara mecburî trafik eğitimi
getirildi.

Radyo ve televizyonlara yayın mecburiyeti getirildi.

Belediyelerimize ve kamuya, çocukların trafik eğitimiyle
ilgili alanlar yapma mecburiyeti getirilmiştir.

Bunlar da, trafiğin eğitim boyutunun bu tasarıda
ciddî olarak göz önünde tutulduğunu gösteren,
kurumsallaşma yönü ağırlıklı,
uzun vadede bu problemi kökten çözmede, en aza
indirgemede yararlı olacağına inandığımız
ciddî düzenlemelerdir.

Bunun yanında, bugün, trafik polisinin eğitiminden,
yaklaşımlarından da zaman zaman şikâyet
edildiği bir gerçektir. Polis okullarından biri
veya birkaçının da trafik polisi eğitme
yönünde çalışma yapması,
eğitim vermesi açısından kanuna hüküm
konulmuştur. Bir yandan sürücüler, yayalar
eğitilirken diğer yandan da trafik polisinin, halkla ilişkiler,
çağdaş trafik hukukuyla ilgili bilgilerle donatılması
sağlanılmaktadır. Bu da, gerçekten, bu
tasarının reform sayılabilecek iyileştirmelerinden
birisidir.

Bildiğiniz gibi, hız ve alkol de bunlar da trafikte
kaza sebeplerinin başında gelmekte. Bu konularla
ilgili de, kanun tasarısında yeni düzenlemeler
var. Tasarı, ayrıca, cezalar konusunda, cezaların
güncelleşmesini sağlayıcı ve enflasyon
karşısında etkisiz hale gelmesini önleyici
tedbirleri de getirmektedir. Bunlar, tasarının,
gerçekten övülmeye değer, desteklenmeye değer
yönleridir. Biz de, grup olarak ve kişi olarak, bu
tasarıyı elimizden geldiğince destekleyeceğiz;
komisyonlarda gösterdiğimiz yapıcı muhalefet
örneğini, Genel Kurul çalışmalarında
da, elimizden gelen katkıyı yaparak, yine aynen
devam ettireceğiz.

Bu iyileştirmelerin yanında, kanun tasarısının
komisyonlardan çıkan metninde gördüğümüz
eksiklikler, aksaklıklar veya katılmadığımız
hususlar da var. Kısaca, onlara da değinerek sözlerime
son vermek istiyorum.

Kurulan üst kurul, bilindiği gibi, konuyla ilgili bakanlardan
teşekkül ediyor. Ayrıca, Karayolları,
Emniyet ve Planlama da, Jandarma ile birlikte, buraya konuldu.
Yalnız, Türkiye'de kentler, aşağı
yukarı, ülkenin yarısına yakın
kısmını teşkil ediyor. Kent trafiğinden,
kent trafiğinin altyapısından sorumlu olan belediyelerin
bir temsilcisinin, bir belediye başkanının,
çağdaş gelişime de uygun olarak -yerel
yönetimlere yetki aktaracağız diyoruz- gerek bu
işin politikasını üretecek gerekse koordinasyon
sağlayacak, sıkıntıları giderecek
olan bu üst kurulda bulunmaması, bence, büyük
bir eksikliktir. Vesayet makamı olan İçişleri
Bakanlığının önereceği, bu işten
anlayan bir belediye başkanının da bu üst
kurula katılmasında yarar olduğu inancımı,
burada, bir kere daha, komisyonlarda olduğu gibi, ifade etmek
istiyorum.

İkinci husus: Bakıyoruz, tasarıda, trafik
polisinin bulunmadığı yerlerde, genel zabıta,
polise ve jandarmaya trafik denetimi yapma yetkisi veriyoruz.
Doğrudur. Bunu, Jandarmada, erata indirmeden, trafik eğitimi
görmüş, rütbeli personele bırakmakta
yarar olduğu inancını ben de taşıyorum.
Yalnız, burada kentlerde, trafik denetimini, neden belediye
zabıtasına veya belediyelerde organize edilecek
trafikle ilgili yeni bir birime bırakmadığımızı
da düşünüyorum. Bunu yaparsak... Bizim polislerimiz
-bakanlıkların önünden geçerken
bakarsınız; Allah'a şükür, devlet
büyüğü Ankara'da çok- devlet büyükleri
geçerken ışıklı lamba görevi
yaparlar, devlet büyüklerine yol açarlar. Polisi,
ışıklı lamba görevinden kurtarmak
lazım. Verelim altyapıyı yapan belediyeye,
ışığını yapsın, ışığını
yapmıyorsa trafik görevlisini yetiştirsin; kaldırımların
üzerinde tüneyen arabaları nasıl aşağıya
indirtecekse, nasıl park sorununu çözecekse...
Yani, denetimde de onları yetkili kılalım
diyorum. Bu, Hükümetin, idareyi yeniden yapılandırma,
yerel yönetimlere yetki verme konusundaki taahhüdünün
de elle tutulur bir örneği olacaktır. Niye bu
konuda kıskanç davrandığımızı
da, ben, anlamakta güçlük çekiyorum. Yerel
yönetimlere nasıl altyapıyı yaparken
güveniyorsak, kent içindeki trafik denetiminde de,
mutlaka, belirli sınırlamalarla, bu yetki onlara
verilebilmeli diyorum.

Ayrıca, reform niteliği taşıdığını
ifade ettiğim Trafik Araştırma Merkezinin, bu
konuda, gerçekten, uzun vadede, değişen bakanlara
alternatifler hazırlamada, genel müdürlere alternatifler
hazırlamada son derece yararlı hizmet vereceğine
inanıyorum. Yalnız, tasarıdaki kadrosuyla
ve bu personel rejimiyle beklediğimiz yararı sağlamasının
mümkün olmadığı inancını
taşıyorum. Burada, trafikte geçmişte
daire başkanlığı yapmış,
genel müdür muavinliği yapmış kişiler
çalıştırılabilmeli, otomotiv
sanayiinin firmalarından birisi olmalı; buna benzer,
trafiğin bütün disiplinlerinin birer temsilcisi,
dünya çapında araştırma yapabilen,
dünya gelişimini Türkiye'ye getirebilecek uzmanlar
bulunmalı. Bulunmalı ki, bu uzmanlar, kurumlar arasındaki
tartışmada, bilimsel araştırma tekniklerinden
de yararlanarak doğruyu ortaya koymalılar.

Acaba, bugün, Karayollarının dediği gibi,
yüzde 1'lerde mi yol kusuru; yoksa, emniyetçilerin
veya bilim adamlarının ifade ettiği gibi, daha
mı yüksekte oran? Bugün, komisyonlarda bizim
kafamız karıştı. Yine, komisyon çalışmalarında
Ulaştırma Bakanlığı yetkilileri
diyor ki: "Bugünkü kara taşımacılık
kanunu ve organizasyonumuz yeterli." Emniyetçiler
der ki: "Kara taşıma kanunu çıkmadığı
için sıkıntı doğuyor; acaba, hangisinin
söylediği doğru? Bu bilimsel araştırma
merkezi öyle uzmanlarla donatılmalı ki, onlara
öyle araçlar gereçler ve çalışma
imkânı sağlanmalı ki, doğruyu, gerek
Parlamentonun önüne gerek komisyonların önüne
gerekse bakan ve Emniyet Genel Müdürünün veya
trafik genel müdürünün önüne dosya
şeklinde koyabilmeliler. Ben, trafik araştırma
merkezinin de gerek kadro olarak gerekse kurumdan ayrılmış
veya uzmanların çalışabileceği
bir personel rejimiyle de takviye edilme zaruretine inanıyorum.
Ayrıca, kanunun bir sıkıntısı
da yönetmeliklere bırakılması veya yeni
oluşturulan trafik güvenliği yüksek kuruluna
bırakılması gereken birçok yetkinin...

(Mikrofon otomatik cihaz tarafından kapatıldı)

BAŞKAN - Sayın Gönen, eksüreniz 1 dakikadır.

AKIN GÖNEN (Devamla) - ...âdeta yönetmelik yapar
gibi kanunda düzenlendiğini görüyoruz. Bundan
da uzaklaşılarak birtakım yetkilerin yönetmeliklere
ve kurullara bırakılmasında zaruret olduğuna
inanıyorum ve sözlerimi şöyle bağlamak
istiyorum: Bu tasarı, bir yenilik daha, bir zihniyet değişikliği
daha yaptı; Emniyet Genel Müdürlüğü,
bir daire şeklinde giden bu trafik hizmetlerini, daire başkanlığı
şeklinden çıkarıp, üç daireden
oluşan bir genel müdür muavinliği başkanlığında
daire başkanlığına çevirdi; bu,
bir zihniyet değişikliği, olaya kurumsal açıdan
bakma yönünde gerçekten ciddî atılmış
bir adımdır; kutluyorum. Yalnız, benim kişisel
kanaatim ve 1991 yılında yapılan trafik şûrasında,
o zamanki İçişleri Bakanlığı
ve emniyet yetkililerinin alkışlarla benimsedikleri...

(Mikrofon otomatik cihaz tarafından kapatıldı)

AKIN GÖNEN (Devamla) - Son cümlem efendim.

BAŞKAN - Sayın Gönen, mümkün değil.

AKIN GÖNEN (Devamla) - Kilit noktası efendim.

BAŞKAN - Bugüne kadar hiç uygulamadık.

AKIN GÖNEN (Devamla) - Cümlemi tamamlayayım.

BAŞKAN - Bugüne kadar hiç uygulamadık;
istisnayla bozmak istemiyorum. Rica ediyorum...

AKIN GÖNEN (Devamla) - Cümlemi tamamlayayım.

BAŞKAN - Mikrofonsuz söyleyin.

AKIN GÖNEN (Devamla) - Efendim, bu, yetmez; bu dairenin güçlenmesi,
âdeta meydan savaşı şeklinde olan trafiğin
üç daireyle gitmesi mümkün değil. Trafiğin,
mutlaka, son trafik şûrasında olduğu gibi,
genel müdürlük şekline getirilmesinde zaruret
var. Aksi halde, çıkan kanuna rağmen bekledimiz
sonucu alamayacağımız inancını
taşıyorum.

BAŞKAN - Teşekkür ediyorum Sayın Gönen.

AKIN GÖNEN (Devamla) - ...vee bu hamleyi de, yetkililerin
yapacağı inancını taşıyorum.

Saygılarımla. (ANAP sıralarından alkışlar)

BAŞKAN - Teşekkür ederim Sayın Gönen.

Cumhuriyet Halk Partisi Grubu adına, Sayın Yahya
Şimşek; buyurun efendim. (CHP sıralarından
alkışlar)

Sayın Şimşek, süreniz 20 dakikadır.

CHP GRUBU ADINA YAHYA ŞİMŞEK (Bursa) - Sayın
Başkan, sayın milletvekilleri; 2918 sayılı
Karayolları Trafik Yasasının bazı
maddelerinde yapılması istenilen değişikliklerden
oluşan yasa tasarısı üzerinde Cumhuriyet
Halk Partisinin görüş ve düşüncelerini
aktarmak için söz almış bulunuyorum.
Sizleri, şahsım ve Grubum adına en içten
saygılarımla selamlıyorum.

Hepimizin bildiği gibi, benden önceki değerli konuşmacıların
da aktardıkları gibi, oldukça uzun bir zamandan
beri sürüncemede bulunan bu yasa tasarısı,
nihayet, bugün Türkiye Büyük Millet Meclisi
Genel Kurulunda görüşülmekte. İktidarıyla
muhalefetiyle gayet iyi sergilenen bir tablo sonunda ortaya çıkan
bu yasa tasarısı nedeniyle yapılan çalışmalar,
umarım ki, bundan sonraki çalışmalarda
da bizlere iyi bir örnek olsun. Önümüzdeki
günlerde gelecek olan uyum yasaları konusunda da Yüce
Meclisin aynı hassasiyetle davranmasını diliyorum.

Trafik kazalarından dünyada en çok etkilenen
ülkelerden bir tanesi de, Türkiye. Hepimizin günlük
yaşamda da çok iyi bildiği gibi, televizyon ekranlarında,
gazete sayfalarında, sonucu çok feci şekilde
noktalanan trafik kazaları eksik olmuyor. Yıldan
yıla, her geçen gün, daha çok yoğunlaşan
trafik kazaları sonucu ölenlerin sayısı
öyle bir noktaya ulaşmıştır ki,
cumhuriyet tarihinden bu yana trafik kazalarında ölen
insanların sayısı, şimdiye kadar Türkiye'de
yaşanan çeşitli depremler sonucunda yaşamlarını
kaybedenlerin sayısından çok daha fazla,
yıllardan beri ülkede var olan PKK terörünün
açtığı sonuçlardan daha vahim
bir noktada.

ZEKİ ÇAKIROĞLU (Muğla) - Sayın Başkan,
salonda çok gürültü oluyor; lütfen,
arkadaşları uyaralım.

YAHYA ŞİMŞEK (Devamla) - Sayın Başkan,
konuşmakta güçlük çekiyorum; dikkatim
dağılıyor...

BAŞKAN - Değerli arkadaşlar, lütfen... Komisyonun
ve sayın bakanların yanından ayrılalım.

Buyurun Sayın Şimşek.

YAHYA ŞİMŞEK (Devamla) - Sayın Başkan,
değerli üyeler; yine, hepinizin çok iyi bildiği
gibi, trafik kazalarının yüzde 82'si sürücü
kusuruna, yüzde 12'si yaya kusuruna, yüzde 3'ü
taşıt kusuruna, geri kalan kusur da, yol ve yolcuya
bağlı olarak oluşmaktadır. Yine, resmî
istatistiklerde, kazaların başında, öndeki
araca çarpmanın büyük yer tuttuğu
gösterilmektedir. Aşırı hız; kazaların
büyük nedeni, şehirlerarası yollarda meydana
gelen 5 kazadan her biri, aşırı hız
nedeniyle oluşmaktadır. Hatalı sollama, şerit
ihlali, yorgun ve alkollü araç kullanma, kapasitesinin
üzerinde yük alma da trafik kazalarının
oluşmasında başka etkenlerdir.

Kazalar artıyor; ölenler, yaralananlar artıyor.
Tabiî, bu arada, ehliyet alanlar da araç sayıları
da her geçen gün artıyor. Son yirmi yirmibeş
yıldan bu yana, araç ve sürücü sayısında
10-15 kat artma olmasına karşın, aynı
süre içerisinde, yol yapımında, maalesef
o oranda bir artış yok. Son yirmi yıl içerisinde
mevcut karayollarına eklenen yol sayısı oldukça
az bir durumda. Bugün, Türkiye'de 60 bin kilometre -veya
biraz üzerinde- karayolumuz var; ne yazık ki, bunun
40 bin kilometreye yakını bozuk durumda.

Sayın Başkan, değerli milletvekileri; trafik
kazalarının oluşmasında en önemli
faktör insan faktörü; çünkü, aracı
kullanan insan, kazayı yapan insan, kazada hayatını
kaybeden insan ve trafiği denetlemekle sorumlu da yine insan.
O nedenle, benden önceki konuşmacı arkadaşların
da üzerinde durdukları eğitim konusu, bize göre,
birinci derecede önemli bir konu. Eğer, eğitimle,
insanların kafasına, daha çocuk yaşlardan
itibaren, yaşama hakkını yerleştiremiyorsak,
aşılamıyorsak, bu konuda ne tür düzenlemeler
getirirsek getirelim, bu kazaların önlenmesinde etkili
olmayacaktır.

Yasaklarla bir yere varabilmek mümkün değil. Cezaları
ne kadar artırırsak artıralım, eğer,
insanlarda o anlayışı pekiştirmiyorsak,
sorumluluğu hissettiremiyorsak, artırılan cezaların
trafik kazalarını önlemede önemli bir
etkisi olduğunu düşünmek de mümkün
değil. Eğer öyle olsaydı, idam cezalarının
var olmasına karşın, böylesine cinayetler
işlenmezdi. Demek ki, olaya hangi açıdan bakarsak
bakalım trafik kazalarının önlenmesinde
de en önemli konu eğitim konusu.

Küçük yaştan itibaren eğitmek gerekiyor.
Oyun yaşındaki çocuktan itibaren eğitime
başlamak gerekiyor. Taa oyun bahçelerinden okullara,
çocukların gezdiği her yere, o çocukları
eğitecek, bu konuyla ilgili afişlerin, tabelaların
asılmasıyla belki başlangıç
yapılabilecek. Bu konuda hiç üşenmemek
lazım, hiç zorsunmamak lazım ve bu konuda
yapılacak masrafları da hiç önemsememek
gerekir.

İnsanlarımızı, bıkıncaya
kadar, gına gelinceye kadar eğitmek zorundayız;
sorumluluk bilincini aşılamak zorundayız.
Eğer kişi, alkollü araç kullanmama konusunda
kendini eğitemezse, eğer otobüste yolculuk yapan
insanlar, şoförün hatalı araç kullanmaları
karşısında seyirci kalıp, ona müdahale
etmezlerse, eğer şoförü denetlemekle görevli
polislerimiz, gerekli eğitimden geçirilmemiş,
kendi sorumluluklarının ne olduğunun bilincinde
değillerse, cezaları istediğimiz kadar artıralım
bundan sonuç alabilme şansımız ne yazık
ki yok.

Şehirlerde, kavşaklarda trafik lambaları varken,
o trafik lambalarının bulunduğu kavşaklarda
ayrıca trafik polisi bulundurmanın hem de yoğun
şekilde trafik polisi bulundurmanın mantığını
anlamak mümkün değil. Trafiği düzenlemek,
akışı çabuklaştırmak anlayışıyla
açıklanabiliyor; ama, o zaman o trafik lambaları
ne işe yarıyor?!. Trafik lambaları varken,
akışın hızı, belki polise nazaran
10 dakika uzayabilir, ama 10 dakikalık süre için
o kadar polisi orada istihdam etmek yerine, polisi, trafik kazalarının
yoğunlaştığı şehirlerarası
yollarda görevlendirmek, inanıyoruz ki, çok
daha yararlı olacaktır. Elbette ki, trafik kazalarını
önlemek devletin görevidir, durup dururken trafik kazalarını
önlemek olanaklı değil. "Allahın dediği
olur" veya "İnşallah, Maşallah"
yazılarıyla trafik kazalarını önlemenin
mümkün olmadığını hepimiz biliyoruz.

Getirilen yasa tasarısı, elbette bir sistem değişikliğini
içermiyor, mevcut durumda, mevcut yasaya göre bir
iyileştirmeyi getiriyor; çünkü, mevcut
sistemin değişmesi, yetkilerin tamamıyla, yerel
yönetimlere verilmesiyle olanaklıdır. Bizim
anlayışımız, trafiğin denetlenmesinin,
düzenlenmesinin yerel yönetimlere verilmesi, devredilmesi
anlayışıdır. Bu anlayış
içerisinde olaya baktığımız zaman,
sistem olarak değişiklik getirmemiş olmasına
karşın, önemli ölçüde iyileştirmenin
bu yasa tasarısında yer aldığını
görüyoruz. Elbette ki cezalar o komik durumlarından
kurtarılmalıydı, bu yasa tasarısıyla
ceza oldukça yüksek bir noktaya çekilmiştir;
bu, hata ve kural ihlali yapacak insanlara karşı,
bir geri adım attırma niteliğinde olabilir.

Bunun gibi bu tasarıda, yıllardan beri sürüncemede
kalan bazı olayların çözülmesi
konusunda da sağlıklı gelişmeler var;
özellikle, araç devri yapılması konusunda
olduğu gibi. Araç satın alan kişi, sözleşmeyi
yaptıktan sonra, eğer üzerine almak istemiyorsa,
yıllarca satanın üzerinde kalıyordu;
şimdi, bu yasa tasarısıyla, bu sürüncemeden
kurtulunmuş oluyor.

Bunun gibi, elbette ki, daha başka rahatlıklar, daha
başka kolaylıklar da bu trafik yasa tasarısında
yer almış durumda; ama, önemli olan konu, kurallara,
getirilen yasalara öncelikle ve özellikle uymak konusunda
hepimizin hassas davranmasıdır.

Bu yasa tasarısı biraz sonra Türkiye Büyük
Millet Meclisinde yasalaşacak ve bir süre sonra da
yürürlüğe girecek; ama, bu yasanın,
yürürlükte sağlıklı sonuç
ifade edebilmesi için, öncelikle ve özellikle,
bu yasayı, bugün, bu Meclisten çıkaracak
olan şu Türkiye Büyük Millet Meclisindeki
milletvekillerinin bu kurala uygun davranması gerekir.
Eğer bizler, böylesine hassas bir konuda gerekli duyarlılığı
göstermezsek, kural ihlallerini biz yaparsak, vatandaştan
bu kurallara uygun davranmasını bekleme hakkını
da elde edemeyiz. Elbette ki, konu sadece bizlerin değil,
aynı şekilde bakanların da, diğer bürokratların
da kurallara uymaya çok hassasiyet göstermeleri lazım.

Sayın Başkan, değerli üyeler; yasal düzenlemeleri
bu şekilde yaptık; ama, tabiî, bu da yeterli
değil; ilkyardım istasyonlarının mutlaka
kurulması gerekir. Yine, ilim adamlarının
belirttiğine göre, trafik kazalarından sonra meydana
gelen ölüm olaylarının yüzde 10'u
ilk 5 dakikada, yüzde 50'si ise ilk yarım saatte meydana
geliyor. O halde, böylesi bir olay sonunda yaralanan kişilere,
acil müdahale zorunlu hale gelmiştir. Eğer, otoyollarımızda
40-50 kilometrede bir sağlık ocakları kurabilirsek,
belki, bu bilgilerin de ışığında
trafik kazalarından sonra yaralanan insanlarımızı
yaşatma olanağını da tekrar elde etmiş
oluruz.

Trafik kazalarıyla ilgili yetkililer, sorumlular, tabiî,
tek değil; birçok sorumlu var. Bu konuda belediyelerimizin
de sorumluluğu var. Çocuklarımız için
parklar bahçeler yapılır; ama, park ve bahçelerin,
trafiğin işlek olduğu yollardan uzakta yapılması
gerekirken, birçok yolların üzerinde çocuklarımızın
oyun alanı halinde olan parklara izin verilir veya belediyeler
tarafından yapılır.

Diğer yandan, şehirlerde büyük lüks oteller
inşa edilir; yeterince park yeri bulunmamasına rağmen,
onlara belediyelerce ruhsat verilir; ama, onların park
sorunu nedeniyle trafik tıkanıklağından
meydana gelecek kazalar konusunda akla hiçbir düşünce
gelmez. O nedenle, bu konuda belediyelerin de kendilerine düşen
görevi yerine getirmeleri gerekmektedir. Bu konuda yıllardan
beri yapılan çalışmalar elbette ki,
bir sonuca ulaşmıştır.

Mevcut yasada, yıllardan beri, kazaya sebebiyet veren otobüs
firmalarının isminin, basında, televizyonlarda
açıklanmaları yasağı vardı;
şimdi, bu yasa tasarısıyla, o yasak da ortadan
kaldırılmıştır. Bu konuda, belki,
yazıhane sahiplerinin de, otobüs firmalarının
da daha çok dikkatli davranmaları sağlanmış
olacaktır.

Sayın Başkan, değerli milletvekilleri; elbette
ki, konuşmamın başında da belirttiğim
gibi, bu tasarı belki sistemi değiştirmiyor;
ama, önemli ölçüde değişiklikleri
ve rahatlıkları getiriyor. Bütün umudumuz
odur ki, bundan böyle, artık, bu tasarının
yasalaşmasıyla da trafik kazalarının
televizyon ekranlarındaki, basındaki görüntüleri
azalmış olsun, hatta, ortadan tamamen kalkmış
olsun; ama, bu, elbette ki, kolay bir olay değil elbette ki,
akşamdan sabaha değişecek bir olgu da değil.
Çünkü, trafik kazaları, bugüne kadar
böyle yoğun şekilde oluştuysa, bir günde
oluşmadı; tabiî, bir günde de ortadan
kalkması olanaklı olmayacak. Bu bir süreç
meselesidir. Dileğimiz, bu sürecin en kısa sürede
tamamlanmasıdır. Bu sistem, elbette ki, biraz evvel
de dediğim gibi, yerel yönetimlerin bu konuda gerekli
yetkileri almasıyla söz konusu olacaktır.

Diğer taraftan, özellikle büyük kentlerimizde
kent dışı yollarda, kentleri ilçelere
veya illere bağlayan yollardaki yoğunluğun giderilmesi
konusunda da büyük gayretlerin gösterilmesi gerekir.
Planın, programın yerinde, zamanında uygulanmasıyla
birtakım sorunların aşılması
da olanaklı olacaktır. Örneğin, Bursa-Karacabey
yolu öylesine işlek, öylesine yoğun bir yoldur
ki, gün geçmiyorki o yolda bir kaza olmasın.

Yıllardan beri Bursa'da çevre yolu tartışması
vardır; ama, ne yazık ki, çevre yolu hâlâ
bir sonuç vermemiştir. İşte, Bursa'da,
öncelikle çevre yolunun bir an evvel gerçekleştirilmesi,
bu trafiğin rahatlaması açısından
önemli bir etken olacaktır. Tabiî, Türkiye'de,
diğer yörelerdeki yolların da sağlıklı
bir şekilde, bir an evvel yapımına başlanması
ve faaliyete geçirilmesi gereklidir.

Dolayısıyla, bu olaylardaki sorumluları,
tek sorumlu olarak görebilme şansımız
yoktur; sorumlu çoktur. Dileğimiz, tüm sorumluların,
kendine düşen sorumluluğu yerine getirmeleridir.

(Mikrofon otomatik cihaz tarafından kapatıldı)

BAŞKAN - Sayın Şimşek, eksüreniz
1 dakikadır.

YAHYA ŞİMŞEK (Devamla) - Teşekkür
ederim Sayın Başkan.

Bu, topyekûn sorumluluk anlayışı içerisinde,
tüm ilgililerin, tüm sorumluların, tüm bireylerin
kendilerine düşen görevi yerine getireceklerine
inanıyorum.

Bu yasanın, ülkemize hayırlı uğurlu
olmasını diliyor, hepinize saygılar sunuyorum.
(CHP ve DSP sıralarından alkışlar)

BAŞKAN - Teşekkür ediyorum Sayın Şimşek.

DYP Grubu adına, Sayın Necmettin Dede; buyurun efendim.

Süreniz 20 dakikadır.

DYP GRUBU ADINA NECMETTİN DEDE (Muş) - Sayın
Başkan, değerli milletvekilleri; Karayolları
Trafik Kanununun Bazı Maddelerinin Değiştirilmesi,
Ek ve Geçici Maddeler Eklenmesi, Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
Dair Kanun Tasarısı hakkında, Doğru Yol
Partisi Grubunun görüşlerini arz etmek üzere
huzurlarınızdayım. Konuşmama başlamadan
önce, hepinizi saygıyla selamlıyorum.

İnsanlık tarihinde meydana gelen sosyoekonomik ve
teknolojik gelişmeler, trafiği, toplumsal hayatın
vazgeçilmez bir gerçeği haline getirmiştir.
Sanayileşme, hızlı kentleşme, sosyal
refahın artması ve yaygınlaşması
gibi sebepler, her gün daha çok insanı, trafik
hadisesiyle birlikte yaşamaya yöneltmiştir.

Ülkemizde, araç sayısının gün
geçtikçe artmasıyla, trafik kazaları
da artmaktadır. Trafik kazalarına neden olan büyük
faktör insandır. Bunun yanı sıra trafik
kazalarını etkileyen önemli faktörlerden
birisi de altyapı unsurlarıdır.

Bugün ülkemizde, yük taşımacılığının
yüzde 92'si, yolcu taşımacılığının
yüzde 95'i karayollarımız üzerinde yapılmaktadır.
Bu kadar yoğunluktaki taşımacılığın
tabiî sonucu olarak, karayolu trafiği ve altyapı
önem kazanmıştır.

Ülkemizde büyük can ve mal kaybına sebep
olan ve neticede binlerce insanımızın yaralanıp
sakat kaldığı trafik kazaları, toplumsal
hayatta, âdeta, trafik sendromu meydana getirmiştir.
Gün geçmiyor ki ekranlarımız başında
kanlı trafik hadiseleri görmeyelim; gün geçmiyor
ki, acı bir telefon ve acı bir telgrafla bu konuları
duymayalım.

Toplumumuzu derinden etkileyen bu elim manzaralar karşısında,
insanımız, âdeta millî bir felaket haline
gelen trafik kazalarının önlenmesini, hiç
değilse azaltılmasını sağlayacak
acil tedbirleri beklemektedir. Bu tedbirleri alacak olan ve gerekli
düzenlemeleri yapacak olan merci, hiç şüphesiz,
Türkiye Büyük Millet Meclisidir. Bu Yüce Meclis,
halkımızın beklentilerine uygun çareleri
bulma merciidir; Yüce Meclis, çare gösterecek,
sorunları çözüp asgariye indirecek müessese
olarak görülmektedir.

Konuşmamın başında bir felaket olarak
nitelendirdiğim trafik kazaları üzerindeki on
yıllık istatistikleri incelediğimiz zaman, bu
hadiselerin boyutlarının çok büyük
ölçülerde olduğunu müşahede edeceğiz.
Kazaların yüzde 68'i sürücü hatasından,
yüzde 27'si yaya hatasından, yüzde 3'ü yollardan,
yüzde 2'si ise taşıtlardan meydana gelmektedir.

Geçmiş yıllardaki istatistikî bilgilere
baktığımız zaman: 1986 yılında
92 625 kaza zuhur etmiş, 7 315 ölü, 71 264 yaralı,
39 213 742 000 lira maddî hasar; 1987 yılında
119 207 kaza, 7 530 ölü, 80 321 yaralı, 72 167
160 000 lira maddî hasar; 1988 yılında 107
651 kaza, 6 846 ölü, 79 174 yaralı, 126 068 207
000 lira maddî hasar; 1989 yılında 103 758
kaza, 6 332 ölü, 80 013 yaralı, 190 048 425 000
lira maddî hasar; 1990 yılında 115 295 kaza,
6 286 ölü, 87 693 yaralı, 328 017 281 000 lira
maddî hasar; 1991 yılında 142 145 kaza, 6
231 ölü, 90 520 yaralı, 606 474 453 000 lira
maddî hasar; 1992 yılında 171 741 kaza, 6
241 ölü, 94 824 yaralı,1 162 058 830 000 lira
maddî hasar; 1993 yılında 208 823 kaza, 6
457 ölü, 104 330 yaralı, 2 271 308 469 000 lira
maddî hasar; 1994 yılında 233 803 kazada;
5 942 kişi ölmüş, 104 717 kişi yaralanmış,
4 790 854 586 000 liralık bir maddî hasar meydana
gelmiştir. 1995 yılında 279 663 kazada; 6
004 kişi ölmüş, 114 319 kişi yaralanmış,
9 917 246 068 000 liralık bir maddî hasar meydana
gelmiştir. Bu meyanda, 1996 yılının
ilk sekiz ayında, ağustos ayı sonu itibariyle,
215 545 kaza sonucunda; 3 444 kişi ölmüş,
72 178 kişi yaralanmış ve 12 trilyonu aşan
maddî hasar meydana gelmiştir. Oysa, değerli milletvekilleri,
dört yıl süren İstiklal Savaşımızda,
9 167 şehit vermiştik ve ayrıca, 1986 Lübnan
Savaşında ise 2 680 kişi ölmüştür.
Trafik canavarının ülkemizde göstermiş
olduğu bu vahamet, hiçbir zaman yüreğimizden
çıkmamaktadır.

Bu mülahazalarla, Hükümetimizce hazırlanan,
2918 Sayılı Karayolları Trafik Kanununun
Bazı Maddelerinin Değiştirilmesi, Ek ve Geçici
Maddeler Eklenmesi, 3201 Sayılı Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
Dair Kanun Tasarısında trafik kazalarının
önlenmesinde ana unsur olarak düşünülen
eğitim, altyapı, denetim ve bunun sonucu olarak cezaların
etkinliği ve caydırıcılığını
artırıcı hususlar dikkate alınmıştır.

Buna göre, bugün görüşeceğimiz kanun
tasarısıyla getirilen yenilikleri ve değişiklikleri
şöyle özetleyebiliriz:

Karayolu güvenliği konusunda hedefleri tespit etmek,
kararları almak, gerekli mevzuat ve projeleri hazırlamak
ve bu alandaki hedeflerin uygulanması amacıyla Başbakanın
başkanlığında Adalet, İçişleri,
Millî Eğitim, Bayındırlık ve İskân,
Sağlık ve Ulaştırma bakanlarıyla
Başbakanlık ve Devlet Planlama Teşkilatı
müsteşarlarından oluşan karayolu güvenliği
yüksek kurulunun ihdas edilmesi uygun görülmüştür.

Ayrıca, bu kurulun, alt kurulu niteliğini taşıyan
yüksek kurulda yer alan bakanlıkların, en az
daire başkanı seviyesinde, üniversite, Türkiye
Şoförler ve Otomobilciler Federasyonu, Türkiye
Trafik Kazalarını Önleme Derneği, Trafik
Kazaları Yardım Vakfı ve Türkiye Mimar
ve Mühendis Odaları Birliği temsilcilerinden oluşan
Trafik Güvenliği Kurulu oluşturulmuştur.

Polisin yetki alanı dışında kalan kırsal
alanda trafiğin düzenlenmesi ve denetlenmesi amacıyla
trafik eğitimi almış rütbeli personel eliyle
yürütülmek üzere, jandarma teşkilatı
görevli ve yetkili kılınmıştır.

Öte yandan, meri kanunda yer alan Sağlık Bakanlığının
görevlerinin nelerden ibaret olacağı hususuna
açıklık getirilmiş ve kaza sonrası
müdahalelerde önem arz eden ilk yardım istasyonlarının
kurulması öngörülmüştür.

Gelişen ve değişen ülke şartları
dikkate alınarak, il ve ilçe trafik komisyonlarının
görev yetkilerine açıklık getirilmiş;
komisyonların, trafik düzeni ve güvenliği
açısından daha etkin hizmetlerde bulunmaları
hedeflenmiş ve komisyonlara, Millî Eğitim Bakanlığı
temsilcilerinin de katılımı sağlanmıştır.

Araç alım satımlarında, alan ve satan
şahısların mağduriyetlerinin giderilmesi
amacıyla araç satış düzenlemesinin,
düzenlendiği tarih itibariyle önceki malikin vergi
kaydının kapatılarak son malikin vergi mükellefi
olarak kayda alınması esası getirilmiştir.
Diğer taraftan, satışı yapılmış
ve alıcılar üzerine tescili yapılmamış
araçların eski sahiplerinin, noter satışı
senediyle bir yıl içinde müracaatları
halinde trafik ve vergi kayıtlarının resmen
alıcısı adına yapılması
esası getirilmiştir. Böylece, araç satan
kişilerin mağduriyetleri önlenmiş olacaktır.

Meri kanunun ilgili maddesinde yapılan bu değişiklikler,
sürücü belgesi almadan karayolunda araç
kullanımına ve bu suretle arzu edilmeyen trafik
kazalarına mani olmak maksadıyla geçmişteki
etkisiz ve yetersiz olan para cezalarının yerine
hapis cezası getirilmiştir.

Sürücülerin ikametgâhlarını
tespit etmek, yetkililerce yazılan trafik cezalarının
takip ve tahsiline imkân sağlamak, ceza puanını
dolduran sürücülerin belgelerini geri almak, sürücü
belgelerini Avrupa Birliği standartlarına uydurmak
amacıyla, her 4 yılda bir değiştirilmesi
zorunluluğu getirilmiştir.

Tasarıyla, meri kanunun ilgili maddesinde yapılan
diğer bir değişiklikle, kamyon sürme yaşının
sürücülerde 18 yaşından 22 yaşına
çıkarılması öngörülmüş
ve ayrıca, sürücü belgesi almak isteyenlerdeki
hükümlülük hallerinde yeniden düzenleme
yapılarak, meri kanundaki, vatandaşlarımız
aleyhine geniş kapsamdaki ceza maddeleri hükümleri
daraltılmıştır.

"Yönetmelikle belirtilen miktarın üzerinde
alkollü olarak araç kullandığı tespit
edilen sürücülerin, birinci defa 3 ay, ikinci defa
da 1 yıl süreyle sürücü belgeleri ellerinden
alınıp, üçüncü defa tekerrürü
halinde, bu sürücüler 1 ay hapsolunurlar"
hükmü getirilmiştir. Bu sürücülerin
psikoteknik değerlendirme ve psikiyatri uzmanlarının
muayenesi sonrası, 5 yıl geçtikten sonra
uygun olanlara sürücü belgelerinin iade edilmesi
öngörülerek, alkollü içkiler etkisi
altında araç kullanmanın önüne
geçilmesi ve bu sebeple meydana gelen kazaların
önlenilmesi düşünülmüştür.

Ayrıca, sigaranın insan sağlığı
üzerindeki olumsuz etkileri dikkate alınarak "sürücü
ve yolcuların toplutaşım araçlarında
sigara içemeyecekleri, cep ve araç telefonlarını
kullanarak araç süremeyecekleri" hükmü
getirilmiştir.

Trafik kazalarına önemli derecede etki eden hız
faktörü, yeniden değerlendirmeye alınarak,
1 yıl içerisinde hız kuralını
5 defa ihlal ettiği tespit edilen, hız yapmayı
itiyat haline getiren sürücülerin belgelerinin
1 yıl süreyle geri alınması; süre
hitamında da psikoteknik muayeneden geçirilmek suretiyle,
sürücü belgesi almasına mâni halinin
olmadığı anlaşılanların
belgelerinin iade edilmesi hükmü getirilmekte ve bu
faktöre bağlı kazaların önlenmesi,
azaltılması amaçlanmaktadır.

"Kamu kurum ve kuruluşlarıyla işletmelerin
yük nakli yaptırdıkları araçlara
azamî toplam ağırlıklarının
üzerinde yük veremeyecekleri" hükmü getirilmiştir.
Karayolu yapısının zarar görmemesi ve
ağır yük yükleme kaynaklı kazaların
önlenmesi amaçlanmıştır.

Karayolu üzerinde başıboş bırakılan
hayvanların, ölüm, yaralanma veya maddî
hasarlı trafik kazasına sebebiyet vermelerinin önlenmesi
amacıyla hayvan sahipleri hakkında yasal düzenleme
getirilmiştir.

Bir motorlu aracın işletilmesi, bir kimsenin ölümü
veya yaralanmasına sebebiyet verirse, motorlu aracın
işleteni ile birlikte motorlu aracın bir firma adı
altında veya firma tarafından kesilen bilet ile
işletilmesi halinde motorlu aracın işleteni
ile birlikte bağlı olduğu firmanın da müşetereken
ve müteselsilen doğan zararlardan sorumlu tutulmasına
yer verilmiştir.

Sigorta hukukunda son yıllarda meydana gelen gelişmeler
dikkate alınarak, zorunlu malî sorumluluk sigortasının
mecburiyeti yanında, primlerin taksit halinde tahsil edilmesi
ve Türkiye Sigortalar Bilgi Merkezi kurulmasına dair
yeni düzenlemeler yapılmıştır.

Trafik suçunun işlendiği tarihten itibaren geriye
doğru bir yıl içinde işlenen trafik suçlarına
ait ceza puanların toplamı 100 puanı aşan
sürücülerin, sürücü belgelerini
iki ay süreyle; ikinci kez aşanların dört
ay süreyle alınması; aynı yıl
içinde üçüncü kez 100 ceza puanı
alanların ise, sürücü belgelerininin süresiz
olarak iptal edilmesi esası öngörülmüş
ve bu sürücüler içinde psiko-teknik değerlendirme
ve psikiatri uzmanı muayenesi şartı getirilmiş
olup; ayrıca, ölümle sonuçlanan trafik
kazalarına aslî kusurlu olarak sebep veren sürücünün
sürücü belgesinin bir yıl süreyle geri
alınması esası da uygun görülmüştür.

Vatandaşımızın trafik bilincinin güçlendirilmesi
amacıyla, Türkiye Cumhuriyeti sınırları
içinde yayın yapan ulusal, bölgesel ve yerel
radyo ve televizyonlara, haftalık eğitim programlarının
en az 30 dakikasını trafik eğitimiyle ilgili
programa ayırmaları, Millî Eğitim Bakanlığınca
ilköğretim ve ortaöğretim okullarında
ders programlarına eğitim amacıyla yeteri kadar
zorunlu trafik ve ilkyardım dersleri konulması hükmü
getirilmiştir.

Ticarî amaçla çalışan taksi,
dolmuş ve minibüs gibi taşıtlarla yolcu
taşımacılığı, kamyonet,
traktör ve benzeri taşıtlarla yük taşımacılığı
yapmak isteyen sürücüler ile şehirlerarası
karayolunda otobüs ve kamyon gibi taşıtlarla
yük ve yolcu taşımacılığı
yapan sürücülerin eğitimine önem vermek
amacıyla; bu sürücülerin Ticarî Taşıt
Kullanma Belgesi almaları zorunlu hale getirilmektedir.

Trafik para cezalarının etkili ve kalıcı
olmasını teminen Karayolları Trafik Kanununda
yer alan trafik para cezalarının mutlak rakamlarının,
her takvim yılı başında geçerli
olmak üzere Vergi Usül Kanunu hükümlerine
göre tespit edilen yeniden değerlendirme oranında
artırılacağı öngörülmüştür.

Karayolunda yolcu taşımacılığı
yapan otobüs ve benzeri taşıtların karışmış
olduğu ölümlü trafik kazaları sonuçları,
kusurlu araç veya araçları kullanan sürücüler
ve araca ait plaka numaralarıyla birlikte, otobüs
firmalarının unvanı, televizyon ve basın
organları aracılığıyla, kamuoyuna
görüntülü ve yazılı olarak kusur
oranlarından söz etmeksizin ilan edileceği hükmü
getirilerek, araç işleten firmalarının
da sorumluluk altına alınmaları amaçlanmıştır.

Sürücülerin trafik kurallarına uyup uymadığını
denetlemekle görevli yetkililere yardımcı olmak
üzere, Başbakanlık, bakanlık müsteşarı,
genel müdür, genel müdür yardımcıları,
daire başkanları, mülkî idare amirleri,
hâkim ve savcılar, Sayıştay başdenetçi
ve denetçileri, Başbakanlık, bakanlık
başmüfettiş ve müfettişleri, profesör,
doçent unvanlı üniversite öğretim
üyeleriyle, üniversite mezunu birinci derece kadrolarda
istihdam edilen kamu görevlisi istekli kişilerden yetkili
makamlarca uygun görülenlere, merkezde Emniyet Genel
Müdürünün teklifi ve İçişleri
Bakanının onayıyla, illerde emniyet müdürünün
teklifi ve valinin onayıyla, fahrî trafik müfettişliği
görevi verilebilmesiyle ilgili hüküm yeniden kazandırılmıştır.

Bu tasarıyla getirilen yetkilere bağlı olarak
ve gelişen ülke şartları da dikkate alınarak,
trafik hizmetlerinin etkinliğini artırmak maksadıyla,
Emniyet Genel Müdürlüğünün bünyesinde
Trafik Daire Başkanlığı kaldırılarak,
üç yeni daire başkanlığı kurulması
amaçlanmıştır.

Diğer taraftan, bu tasarıyla, sürücü
belgelerinin verilme işlemleri tamamen -emniyet mensuplarının
sürücü belgeleri dışında- Millî
Eğitim Bakanlığına devredilmiş, belediye
sınırları içinde karayolu kenarında
açılacak tesislerin karayollarına bağlantıları
hakkında, Karayolları Genel Müdürlüğünün
ilgili bölge müdürlüğünden uygun
görüş alınması esası getirilmiş,
korsan taşımacılığın önlenilmesi
maksadıyla hükümler getirilmiş; ayrıca,
başarılı sürücülerin ödüllendirilmesi,
ışıkların kullanılması,
karayollarında dönüş kurallarına
dair hususlar yeniden düzenlenmiştir.

Değerli milletvekilleri, yıllarca trafik görevlisi
olarak hizmet yapmış, bu acı manzaraları
günlerce tatmış ve içinizden birisi olarak,
bu acıyı buradan günlerce ifade etsem, bunun
altından kalkmamız mümkün değildir.

Değerli milletvekilleri, şu ana kadar arz ettiğim
bilgiler, hepimizin bildiği bilgilerdir ve birçok devlet
adamının, bakanın, milletvekilinin, bürokratın,
sade vatandaşın, turistin, hepimizin yakınını
kaybettiği trafik kazalarının öneminin
hatırlanması amacıyla bahsedilmiştir.

Canavarlaşan ve her geçen gün daha da azan bu
konunun bir çözüme kavuşturulması
için, siyasî görüş farkı gözetmeden,
tüm milletvekillerimizin ellerinden geleni yapacağına
inanmaktayım. Bu bağlamda, 2918 Sayılı
Trafik Kanununda yapılması düşünülen
değişiklikler konusunda, makro düzeyde kişisel
görüşlerimi açıklamayı bir
görev sayıyorum.

Ülkemizde büyük oranda can kaybının
sebebi, millî servetimizin heba olmasının
nedeni ve öncelikli toplumsal mesele haline gelen trafik
sorununu azaltmaya ve çözmeye matuf hazırlanan
bu tasarıyı, Yüce Meclisin tensiplerine arz
eder, sözlerime son verirken, ülkemizin tüm insanlarını
tehdit eden trafik canavarı konusunda arz ettiğim bilgileri
dinlemenizden ötürü, şahsım ve Partim
adına, hepinizi saygıyla selamlarım. (DYP
sıralarından alkışlar)

BAŞKAN - Teşekkür ediyorum Sayın Dede.

Tasarının tümü üzerinde, gruplar
adına yapılan konuşmalar tamamlanmıştır.

Şimdi, şahısları adına, ilk konuşmacı
Sayın Emin Karaa.

Sayın Karaa, süreniz 10 dakikadır.

Buyurun efendim. (DSP sıralarından alkışlar)

EMİN KARAA (Kütahya) - Sayın Başkan,
sayın milletvekilleri; ülkemizde trafik kazaları
nedeniyle her yıl binlerce insan ölmektedir. Sadece
1994 yılında 6 408 kişi, 1995 yılındaysa
9 000 kişi hayatını kaybetmiştir; onbinlerce
insan yaralanmış ve trilyonlarca liralık mal
kaybı meydana gelmiştir.

Türkiye'de, her gün, evlerinden çıkan
insanların yaklaşık 30'u geri gelemeyip, trafik
canavarına yenik düşmektedir; bu acı
tabloyu ortadan kaldırmak zorundayız. Ülkemizi,
gerek kaza sayısı gerekse yaralanma ve ölüm
sayıları nedeniyle, tüm Avrupa ülkeleri
sıralamasında birinci sıradan kurtarmak zorundayız.
Bu konuda, elbette, mevcut yasalarımızı güncelleştireceğiz,
caydırıcı kurallar koyacağız;
nitekim, bugün görüşülmekte olan yasa
tasarısıyla bunu sağlamak istiyoruz. 2918 Sayılı
Karayolları Trafik Kanunun Bazı Maddelerinde Değişiklik
Yapılmasına Dair Kanun Tasarısında
bütün gruplar gereken çalışmayı
yaptılar.

Tasarıda yer alan, karayolları güvenliği
yüksek kurulu oluşturmak, trafik araştırma
merkezi kurmak, kırsal kesimde eğitilmiş jandarma
personelinden yararlanmak, trafik eğitimini tek elde toplayarak,
Millî Eğitim Bakanlığına vermek, bu
tasarıda yer alan yeni ve olumlu maddelerden sadece bazılarıdır.

Ne yazık ki, bugün, Türkiye'de, karayolu ulaşımındaki
tıkanıklığın, karmaşanın
ve tehlikelinin önüne geçilmesi, sadece mevcut
kanunlarda değişiklik yapmakla çözülecek
kadar kolay değildir. Türkiye'nin ulaşım
politikasını ciddî biçimde gözden
geçirme mecburiyeti vardır. Bugün, dünyanın
pek çok ülkesi, demiryolu taşımacılığına
önem vermekte ve hızlı, emniyetli, ekonomik
olan bu ulaşım dalında yatırımlar
yapmaktadır. Oysa, Türkiye'nin, demiryolu ulaşımı
konusunda hiçbir yatırımı yoktur;
o kadar yoktur ki, ülkemizde demiryolu hattı uzunluğu
10 400 kilometre olup, bunun 9 200 kilometresi 1950 yılına
kadar yapılmıştır. 1950'den bugüne,
46 yılda, sadece 1 200 kilometre demiryolu yapılmıştır
Türkiye'de.

Keza, ülkemizde, deniz ulaşımı için
de aynı gerekçeler geçerlidir. Türkiye
üç tarafı denizlerle çevrili bir ülke
olmasına karşın, deniz taşımacılığına
önem verilmemiştir. Örneğin, yıllarca,
Karadeniz ve Ege Bölgelerindeki illerimize, denizyoluyla
yük ve yolcu taşımacılığı
yapılırken, bu seferler kaldırılmış
ve bütün yük ve yolcu taşımacılığı
karayollarına kaydırılmıştır.

Türkiye'nin, demiryolu ulaşımını
bu kadar gözardı etmesinin nedenlerinden biri ve belki
de en önemlisi, 1951 yılında ABD tarafından
yaptırılarak Türk Hükümetine verilen
"Türkiye'nin Ekonomisi ve Kalkınma Programı"
adlı, Amerikalı James Baker başkanlığındaki
uzmanların hazırladığı bir rapordur.
Bu rapor, kalkınmada önceliğin tarıma verilmesinin
gerektiğini, ağır makine ve metal işleme
konusunda yatırım yapılmamasını
öngörmektedir. Dahası, raporun 125 inci sayfasından
başlayarak, Amerika Birleşik Devletlerinin, Türkiye'de
karayolu yapımı yasasını nasıl
desteklediğinin ve demiryolu yapımından vazgeçilmesi
gerektiğinin anlatılmakta olmasıdır.

Böylece, daha o yıllardan bugüne Türkiye,
demiryolu ulaşımını o kadar ihmal etmiştir
ki, örneğin, yüzölçümü ülkemizin
yarısından da az olan İngiltere'de demiryolu
uzunluğu 16 500 kilometre, Almanya'da 26 400 kilometre, küçücük
İtalya'da 16 bin kilometre, Fransa'da 32 500 kilometre
iken, ülkemizdeki demiryolu uzunluğu 10 400 kilometrede
kalmıştır. Kaldı ki, bu Avrupa ülkeleri,
demiryolları yatırımlarını,
bugünün taşımacılığına
dahi cevap verecek şekilde geçen yüzyılda
tamamlamışlardır.

Buna mukabil, Türkiye'de karayolu taşımacılığı
ve buna bağlı olarak karayolu yapımı
hızlanmış ve bugün 60 bin kilometreye
ulaşmıştır. Doğal olarak araç
sayısa da artarak 1995 yılı sonu rakamlarıyla
6,5 milyonu aşmıştır. Böylece,
günümüzde yolcu taşımacılığının
yüzde 96'sı, yük taşımacılığının
da yüzde 92'si karayoluyla yapılır hale gelmiştir.

Sayın milletvekilleri, ülkemizdeki 6,5 milyon aracın
550 bin adedini kamyonlar teşkil etmektedir ki, bu sayı
Avrupa'daki kamyon sayısının 2 katıdır.
Mevcut trafiğe, ülkemizin uluslararası transit
trafiğe açık olması da eklenince, yollarımızda
seyreden ağır taşıt trafik oranı
çok yüksek düzeylere ulaşmaktadır.

Aşırı yükleme nedeniyle ağır
seyreden kamyon trafiğinin çok yoğun olması,
hem trafik kazalarının artmasına hem de karayollarımızın
çabuk bozulmasına neden olmaktadır. 13 tonluk
1 adet kamyon dingilinin yoldaki tahribatının 11
bin adet otomobilin yapacağı tahribata eşdeğer
olduğuna dikkat edilirse, tehlikenin ne kadar büyük
olduğu daha iyi anlaşılacaktır.

Bu cümleden olmak üzere, yollarımızda
böylesine ağır tonajlı kamyonlar olması
dolayısıyla, yolların tahrip olması
önlenebilse, araçların ödedikleri benzin,
yağ, lastik, amortisman gibi taşıt işletme
giderlerinden yılda 77 trilyon lira tasarruf sağlanacağı
bilimsel bir araştırmada ortaya çıkmıştır.

Sayın milletvekilleri, bugüne kadar Türkiye'de
hiçbir hükümet ciddî olarak demiryolu taşımacılığına
önem vermemiştir. Örneğin, 1994'te karayolları
yatırımına ayrılan pay yüzde
73 iken, demiryolu yatırımına sadece yüzde
7 pay ayrılmıştır; demiryollarına
hiç imkân tanınmamıştır;
bırakın yeni yol açılmasını,
mevcut yolların bakım çalışması
için dahi yeterli destek sağlanmamıştır.
1950'den bu yana demiryolları hep bir kenara itilmiştir,
sürekli zarar eden bir kuruluş olarak kalmıştır.
Oysa, dünyada, ulaştırma sektöründe,
çevre, az gürültü, enerji, emniyet ve ekonomik
olması gibi avantajları nedeniyle demiryoluna büyük
önem verilmektedir.

Demiryolu, bugünkü olumsuz görünümüne
rağmen, karayolu taşımacılığından
tam 4 kat daha ucuz yük taşımacılığı
yapmaktadır.

Demiryolu yapımının pahalı olduğu
gibi genel bir kanaat yaygındır; ama, yanlıştır;
demiryolu maliyeti, karayoluna nazaran düz arazide yüzde
45, orta engebeli arazide yüzde 26 oranında daha ucuzdur,
daha ekonomiktir. Oysa, faydalı ömür yılı
olarak, demiryollarının 30 yıl ömrü
olmasına karşın, karayolunun ömrü
15 yıldır. Bakım ve işletme maliyetlerindeyse,
demiryolu tartışmasız bir üstünlük
sergilemektedir.

Sayın milletvekilleri, Meclise, şunu arz etmek istiyorum:
Görüşmekte olduğumuz yasa tasarısı,
olabildiğince, ülkemizdeki karayolu trafiğini düzenlemek,
trafik canavarını durdurabilmek için yenilikler
getirmektedir; caydırıcı önlemler ve
para cezaları içermektedir; ancak, bunlar çare
değildir, olamaz da. Türkiye'nin, bu konuda köklü
bir çözüme ihtiyacı vardır. Ne
yazık ki, Türkiye'nin bir ulaşım politikası
yoktur; sistem tamamen kopuktur.

Bu nedenle, ülkemiz, acilen, ulaştırma politikasını
çok ciddî bir şekilde gözden geçirip,
belirlemek zorundadır; yolcu ve yük taşımacılığında,
daha ekonomik ve güvenli olan, demiryolu ve denizyolu taşımacılığına
önem vermek zorundadır; demiryollarını,
çağdaş ülkelerdeki gibi, teknolojik yeniliklere
açmak ve yeni hatlar kurmak zorundadır.

(Mikrofon otomatik cihaz tarafından kapatıldı)

BAŞKAN - Sayın Karaa, eksüreniz 1 dakikadır.

EMİN KARAA (Devamla) - Sayın Başkan, sayın
milletvekilleri; aksi takdirde, mevcut yasalarımızda
yaptığımız değişiklikler ve
alınacak önlemler geçici olacak ve ne yazık
ki, binlerce insanımız ölmeye devam edecektir.

Sonuç olarak, Türkiye, ulaşım konusunda
gerçekçi bir devlet politikası oluşturmak
zorundadır.

Saygılarımı sunuyorum efendim. (DSP ve ANAP
sıralarından alkışlar)

BAŞKAN - Teşekkür ediyorum Sayın Karaa.

Şahsı adına, Sayın Ülkü Güney;
buyurun efendim.

Sayın Güney, süreniz 10 dakikadır.

ÜLKÜ GÜNEY (Bayburt) - Sayın Başkan,
değerli milletvekilleri; bugün, burada, 2918 Sayılı
Karayolları Trafik Kanununun bazı maddelerini değiştirmek
için, Hükümet tarafından önümüze
getirilen kanun tasarısını görüşüyoruz.
Ben de, bu tasarı üzerinde, şahsî görüşlerimi
ifade etmek istiyorum.

Muhterem arkadaşlarım, yıllardır, trafikle
ilgili sorunlar, trafikle ilgili facialar, trafikle ilgili problemler
Türkiye'nin gündeminden bir türlü gitmemiştir
ve her geçen gün de, bu problemler ağırlığını
artırarak devam edegelmiştir. Öyle ki, bugün,
artık, Türkiye'de trafik kazalarının
bilançolarına baktığımız
zaman, sadece, ortalama günde 26 vatandaşımızın
hayatını kaybetmiş olmasını
söylememiz, bu facianın en belirgin noktasını
teşkil etmektedir; yaralananlar ve bunun dışında,
trilyonlarca millî servet kaybı... Bunları,
fazla zaman almamak için, tamamen nemalandırmak
istemiyorum; zaten bunları biliyorsunuz.

Bu yasa çıkmalıydı. Bu yasanın
çıkması için, bütün hükümetler
büyük gayret gösterdiler. 53 üncü Hükümet
olarak, biz, bu yasa tasarısını hazırladık
ve Başbakanlığa sunduk; Meclis gündemine
gelmiş idi. Şimdi, memnuniyetle müşahede
ediyorum ki, Değerli İçişleri Bakanı
ve Hükümet, bu konuyu gündeme getirmişlerdir;
bu bakımdan, kendilerine teşekkür ediyorum.
Ayrıca, bu kanun tasarısının hazırlanmasında
büyük emeği geçen bürokratlara da huzurlarınızda
teşekkür etmek istiyorum.

Muhterem arkadaşlarım, tabiî ki, kanun çıkarmak
faciaları önlemeye yetmez. İstediğiniz
kadar kanun çıkarın, istediğiniz kadar
güzel metinler hazırlayın, bunlarla, bu faciaları
mutlaka önleyebiliriz noktasında değiliz; bu,
hele Türkiye gibi bir ülkede mümkün değildir.
Şunu da unutmamak lazım ki, Türkiye'de, bugünkü
mevcut Trafik Yasası, bu faciaları önlemenin
çok gerisindedir, yetersizdir; mutlaka, bu yasanın
değiştirilmesi lazım idi; ama, bu yasayı,
uygulayabilirliği olan şekille çıkarmamız
ve uygulamamız lazım. Yoksa, eğer, çok
güzel ifadeler taşıyan bu tasarıyı
burada kabul eder ve yasalaştığında uygulayamazsak,
o zaman, biz, boşuna zaman kaybetmiş oluruz.

Kanaatimce, Türkiye'de trafik kazalarının önlenmesinde
en önemli etken eğitimdir; bu nokta, bu yasa tasarısında
dikkate alınmıştır. Yasa tasarısını
tetkik ettiğimiz zaman, eğitimle ilgili olumlu maddeleri
görüyoruz. Okullarda, radyo ve televizyonlarda trafik
eğitimi verilmesi hükmü getirilmiştir; bu
kanımca son derece olumlu bir olgudur. Eğer, biz, bu
konuyu okullarda, radyo ve televizyonlarda devamlı ve ciddî
bir şekilde işleyebilirsek, trafik eğitiminde
mutlaka bir merhale katetmiş oluruz.

Ayrıca, üniversite ve yüksekokullar ile lise
dengi okullarda zorunlu trafik, ilk yardım, motor derslerinden
başarılı olanlar, sürücü kurslarında
bu derslerden muaf tutulmuşlardır. Bu, şu demektir:
Verilen bu eğitimi alanlar, bu eğitimde başarılı
olanlar, artık sürücü kurslarına
da gitmeyeceklerdir. Dolayısıyla, o insanları
motive etmek için getirilmiş bir maddedir; bu da
olumludur.

Başarılı sürücü ve trafik personelinin
ödüllendirilmesi; ayrıca, polis okullarımızdan
bazılarında sadece trafik eğitimi verilmesi,
yine bu tasarının, bana göre, en olumlu yanlarındandır.

Muhterem milletvekilleri, eğer, biz, trafikteki kazaları,
faciaları asgarîye indirmek istiyorsak, evvela yapacağımız
şey, trafik eğitimini halka indirmek, okullara indirmek
ve bunu halka benimsetmektir. Bence, temel prensibimiz bu olmalıdır.
Kanun tasarısındaki bu maddeleri, mevcut hükümetler,
eğer dikkatli bir şekilde uygularlarsa, bundan, iyi
bir sonuç alacağımız kanaatindeyim.

Yine, bu kanun tasarısıyla getirilen bazı
olumlu yönlere birlikte bir bakalım: Hepinizin bildiği
gibi, cezayla, sadece birtakım ceza artırımlarıyla
trafik kazaları önlenemez. Bugün 500 bin lira
olan bir cezayı, siz, 2 milyon liraya çıkarmakla
"biz bunu önledik" diyemezsiniz. Bu, yanlış
bir yöntemdir; cezayla bir noktaya varamazsınız;
ama, tabiî, çağın gerisinde kalmış,
günün gerisinde kalmış cezaları
da güne uydurmakta büyük fayda vardır. Bu
da yapılmıştır; kanımca doğrudur.

Muhterem arkadaşlarım, trafikte en önemli eksikliklerimizden
biri koordinasyon eksikliğidir. Bu koordinasyon eksikliği,
genellikle bakanlıklararasındaydı ve hepinizin
bildiği gibi, Adalet Bakanlığının,
İçişleri Bakanlığının,
Bayındırlık Bakanlığının
ve Millî Eğitim Bakanlığının,
dolaylı dolaysız trafikle ilişkileri vardı;
ama, bugüne kadar bu ilişkiler koordine edilmemişti.
Şimdi, bu kanun tasarısına baktığımız
zaman, burada gördüğümüz iki yeni kuruluş
var; bu kuruluşlardan bir tanesi, Karayolu Güvenliği
Yüksek Kurulu, ki, bu bakanlıkların koordinasyonunu
sağlıyor, kanımca çok önemlidir,
zorunludur; ikincisi de Karayolu Trafik Güvenliği Kuruludur.
Bu da son derece yerinde yapılmış bir kuruldur.
Her iki kurulun da işlemesiyle, işlerliğe kavuşturulmasıyla
bu koordinasyonun sağlanacağına inanmaktayım.

Muhterem arkadaşlarım, diğer bir konu da sınavdır;
yani, sürücülere yapılan sınav ve
verilen sınav belgeleridir. Bunun da, tamamen Millî
Eğitim Bakanlığına bırakılarak,
tek elden yapılması sağlanmıştır
ve doğrudur.

Ayrıca, yine, özellikle kırsal bölgelerde
-polisin olmadığı bölgelerde- trafik düzenlemesinin
jandarmaya devri olumlu bir yöntemdir ve doğrudur. Burada
asıl doğru olan nokta, sadece jandarmaya verilme şeklinde
değil, rütbeli jandarmaya ve trafikle ilgili olarak eğitilmiş
jandarmaya verilmesidir ve bunun bu şekilde uygulanmasında
büyük fayda vardır. Aksi halde, kırsal
bölgelerdeki trafik kazalarında, büyük bir
kazadan sonra, trafik ekibini, bazen saatlerce -sekiz on saat-
beklediğiniz oluyor ve gerek vatandaş üzerinde
gerekse oradaki yaralılar, araç gereç üzerinde
büyük sıkıntılar yaratıyor.

Muhterem arkadaşlarım, bir de teşhir meselesi
var. Türkiye'de trafik kazaları oluyor, çoğu
zaman, büyük bir kaza olduğunu duyuyoruz, bazı
firmaların yaptığını duyuyoruz;
ama, ciddî olarak, bunları kimler yapıyor,
acaba hangi firmalar güvenlidir, hangi firmalar güvensizdir,
buna ait hiçbir bilgimiz yok.

(Mikrofon otomatik cihaz tarafından kapatıldı)

BAŞKAN - Sayın Güney, 1 dakikadır eksüreniz.

ÜLKÜ GÜNEY (Devamla) - Bu firmaların, kaza
yapan, sık sık kazaya sebep olan bu firmaların,
bana göre, radyo ve televizyonda teşhir edilmesi de
doğrudur.

Ayrıca, karayollarında, umumî araçlarda
sigara içme yasağı; yine, özel arabalar
dahil hepsinde, telefon vesaire gibi araçların kullanılmamasının
getirilmesi de normaldir.

Mutlaka, diğer arkadaşlarım maddeler üzerinde
fikirlerini serdedeceklerdir, çok güzel yeni fikirler
ve bazı yeni önergeler de gelecektir. Bunun mükemmel
bir kanun olarak çıkacağına inanıyorum.
Bütün grupların bu konuya olumlu bakmalarından
büyük bir mutluluk duyuyorum.

Kanunun ülkemize, milletimize hayırlı uğurlu
olmasını diliyor, hepinize saygılarımı
sunuyorum. (ANAP, DSP ve CHP sıralarından alkışlar)

BAŞKAN - Teşekkür ediyorum Sayın Güney.

Tasarının tümü üzerindeki görüşmeler
tamamlanmıştır.

Maddelerine geçilmesini oylarınıza sunuyorum:
Kabul edenler... Kabul etmeyenler... Maddelere geçilmesi
kabul edilmiştir.

1 inci maddeyi okutuyorum:

Karayolları Trafik Kanununun Bazı Maddelerinin Değiştirilmesi,
Ek ve Geçici Maddeler Eklenmesi; Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi; 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
Dair Kanun Tasarısı

MADDE 1. - 13.10.1983 tarih ve 2918 sayılı Karayolları
Trafik Kanununun 3 üncü maddesinde yer alan "Sürücü"
ve "İş makineleri" tanımları
aşağıdaki şekilde değiştirilmiş
ve maddeye "Sürücü" tanımından
sonra gelmek üzere "Şoför"; "Kamu
hizmeti taşıtı" tanımından
sonra gelmek üzere, aşağıdaki "Personel
servis aracı", "Umum servis aracı"
ve "Kamp taşıtı" tanımları
eklenmiştir.

"Sürücü : Karayolunda motorlu veya motorsuz
bir aracı veya taşıtı sevk ve idare
eden kişidir.

Şoför : Karayolunda, ticarî olarak tescil edilmiş
bir motorlu taşıtı süren kişidir.

İş makineleri : Yol inşaat makineleri ile benzeri
tarım, sanayi, bayındırlık, millî
savunma ile çeşitli kuruluşların iş
ve hizmetlerinde kullanılan; iş amacına göre
üzerine çeşitli ekipmanlar monte edilmiş;
karayolunda insan, hayvan, yük taşımasında
kullanılamayan motorlu araçlardır.

Personel servis aracı : Herhangi bir kamu kurum ve kuruluşu
veya özel veya tüzelkişilerin personelini bir
akit karşılığı taşıyan
şahıs veya şirketlere ait minibüs ve otobüs
türündeki ticarî araçlardır. Kamu
kurum ve kuruluşları ile özel ve tüzelkişilere
ait araçların kendi personelini veya yolcusunu taşıma
işi bu tanımın kapsamına girmez.

Umum servis aracı : Okul taşıtları
ile personel servis araçlarının birlikte
değerlendirilmesidir.

Kamp taşıtı : Yük taşımasında
kullanılmayan; iç dizaynı tatil yapmaya uygun
teçhizatlarla donatılmış, hizmet edebileceği
kadar yolcu taşıyabilen motorlu taşıttır."

BAŞKAN - 1 inci madde üzerinde önerge yoktur.

Söz isteyen?.. Yok.

1 inci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.

2 nci maddeyi okutuyorum:

MADDE 2. - Aynı Kanunun ikinci kısım başlığı
ile 4 üncü maddesi aşağıdaki şekilde
değiştirilmiştir.

"İKİNCİ KISIM

Kurullar, Kuruluşlar, Komisyonlar, Görev ve Yetkileri

Görevli Kurullar ve Kuruluşlar :

Madde 4. - Karayolu güvenliği konusunda hedefleri tespit
etmek, uygulatmak ve koordinasyonu sağlamak amacıyla
aşağıdaki kurullar oluşturulmuştur.

a) Karayolu Güvenliği Yüksek Kurulu;

Karayolu Güvenliği Yüksek Kurulu Başbakan'ın
başkanlığında, Adalet, İçişleri,
Maliye, Millî Eğitim, Bayındırlık
ve İskân, Sağlık, Ulaştırma,
Orman Bakanları ve Köy Hizmetleri Genel Müdürlüğünün
Bağlı Olduğu Bakan ile Jandarma Genel Komutanı,
Başbakanlık Devlet Planlama Teşkilatı
Müsteşarı, Emniyet Genel Müdürü
ve Karayolları Genel Müdüründen oluşur.

Gereği halinde diğer bakanlar da Kurul'a çağrılabilir.

Karayolu Güvenliği Yüksek Kurulu, Trafik Hizmetleri
Başkanlığınca hazırlanarak, Karayolu
Trafik Güvenliği Kurulunca uygun görülen önerileri
değerlendirerek karara bağlar ve kararlarının
yaşama geçirilmesi için gerekli koordinasyon
önlemlerini belirler.

Kurul yılda iki defa olağan, Başbakanın
gerek görmesi halinde de olağanüstü olarak,
gündemle toplanır.

Kurulun sekreterya görevi Emniyet Genel Müdürlüğünce
yapılır.

Kurulun çalışmasına ilişkin esas
ve usuller, Bakanlar Kurulu tarafından çıkarılacak
yönetmelikle belirlenir.

b)Karayolu Trafik Güvenliği Kurulu;

Karayolu Trafik Güvenliği Kurulu Emniyet Genel Müdürlüğü
Trafik Hizmetleri Başkanının başkanlığında,
Karayolu Güvenliği Yüksek Kurulu'na katılan
kamu kurumlarının en az daire başkanı
seviyesinde görevlileri; Jandarma Genel Komutanlığı,
Türk Standartları Enstitüsü Başkanlığı,
Türkiye Şoförler ve Otomobilciler Federasyonu
temsilcisi ile İçişleri Bakanlığınca
uygun görülen trafikle ilgili üniversite, Türkiye
Mimar ve Mühendis Odaları Birliği, Türkiye
Trafik Kazalarını Önleme Derneği ve Trafik
Kazaları Yardım Vakfının birer temsilcisi
ve Başkent Büyükşehir Belediye Başkanından
oluşur. İhtiyaç duyulan konularda bilgilerine
başvurmak üzere diğer kurum ve kuruluşlardan
temsilci çağrılabilir.

Kurul ayda bir toplanır, zorunlu hallerde başkan
tarafından toplantıya çağrılabilir.

Karayolu Trafik Güvenliği Kurulu, Trafik Hizmetleri Başkanlığınca
Trafik hizmetlerinin çağdaş ve güvenli bir
şekilde yürütülmesi amacıyla önerilen
veya katılacak temsilcilerce önerilecek önlemlerin
uygulanabilirliğini tartışarak karara bağlar.

Kurul katılması gereken üyelerin salt çoğunluğu
ile toplanır ve katılanların çoğunluğu
ile karar verir.

Kurulun sekreterya görevi ilgili daire başkanlığınca
yapılır.

Kurulun görev ve yetkileri şunlardır;

1. Trafikle ilgili kuruluşlar arasında koordinasyon
sağlanmasına ilişkin önerilerde bulunmak,

2. Trafik kazalarının azaltılmasına
ilişkin önerilerde bulunmak,

3. Uygulamada görülen aksaklıkları tespit
etmek,

4. Kendi görev alanına giren konularla ilgili yasal
düzenlemeden kaynaklanan eksiklikleri belirlemek.

Bu Kanunla ve trafik hizmetleri konusunda diğer kanunlarla
verilen görevler;

a)İçişleri Bakanlığınca,

b) Bu Kanunla yetkili kılınan diğer bakanlık,
kuruluş ve belediyelerce, İçişleri Bakanlığı
ile işbirliği içinde,

Yürütülür."

BAŞKAN - Madde üzerinde önerge yok.

Söz talebi?..

EKREM PAKDEMİRLİ (Manisa) - Şahsım
adına söz istiyorum Sayın Başkan.

BAŞKAN - Madde üzerinde, şahsı adına,
Sayın Ekrem Pakdemirli; buyurun efendim.

Süreniz 5 dakikadır.

EKREM PAKDEMİRLİ (Manisa) - Teşekkür
ederim Sayın Başkan.

Değerli arkadaşlarım, burada, görevli kurullar
ve kuruluşlar olarak iki kuruldan bahis var; biri Karayolu
Güvenliği Yüksek Kurulu. Burada, atanmışlarla
seçilmişleri bir araya getiriyoruz ve onların
karar almasını istiyoruz. Bu, Anayasaya aykırılık
teşkil ediyor. Bu, Devlet Planlama Teşkilatında
da çıkmıştı. Sonra, Yüksek
Planlama Kurulu Kanununu değiştirirken bir düzeltme
yapıldı.

Bakın, İçişleri Bakanı, karşısında
Jandarma Genel Komutanı ve Emniyet Genel Müdürü
olacak. Bunlar, birbirlerinin karşıt görüşlerini
de savunabilecekler. Bunu, hem idarî mekanizma yönünden
açıklamak hem de Anayasa yönünden buna
bir cevaz vermek mümkün değil; yanlışlık
var. Bu kurullarda bu arkadaşların olması
lazım; ama, maddede "Jandarma Genel Komutanı,
Emniyet Genel Müdürü ve Karayolları Genel
Müdürü, oy hakkı olmaksızın
burada bulunur" dersek, yine fikirlerini ifade etmiş
olurlar; hem idarî açıdan bir tezat teşkil
etmez hem de Anayasaya uygun olur.

Saygılarımla.

BAŞKAN - Teşekkür ederim Sayın Pakdemirli.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

3 üncü maddeyi okutuyorum:

MADDE 3. - Aynı Kanunun 5 inci maddesinin (a) bendinin
birinci fıkrası ile (b) bendinin 8 numaralı
alt bendi aşağıdaki şekilde değiştirilmiş
ve (b) bendine, 11 numaralı alt bent eklenmiştir.

"Bu Kanunla, Emniyet Genel Müdürlüğüne
verilen görevler, Emniyet Genel Müdürlüğüne
bağlı olarak kurulan Trafik Hizmetleri Başkanlığınca
yürütülür. Trafik Hizmetleri Başkanlığı,
Emniyet Genel Müdür Yardımcısı
tarafından yürütülür. Emniyet Genel
Müdürlüğünün merkez, bölge,
il ve ilçe trafik zabıta kuruluşları
Trafik Hizmetleri Başkanlığına bağlı
olarak çalışır.

8. Sürücülerin belgelerini vermek.

11. Hasar tazminatı ödemelerini hızlandırmak
amacıyla sigorta şirketlerince istenecek gerekli
bilgi ve belgeleri vermek."

BAŞKAN - Madde üzerinde önerge yok.

Söz talebi?.. Yok.

Sayın Komisyon, maddenin yazılışı
bakımından ilk paragrafta, ilk fıkrada, "11
numaralı alt bent eklenmiştir" diyorsunuz; ancak,
11 zaten var, 12 diye değiştirilsin mi?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - 12 olacak efendim.

BAŞKAN - Peki.

Komisyonun vurguladığı biçimde, maddeyi,
11 numaralı alt bendi "12 numaralı alt bent"
olarak değiştirilmiş şekliyle oylarınıza
sunuyorum: Kabul edenler... Kabul etmeyenler... Kabul edilmiştir.

4 üncü maddeyi okutuyorum:

MADDE 4. - Aynı Kanunun 6 ncı maddesinin birinci
fıkrası (a) bendinin birinci fıkrası
yürürlükten kaldırılmış,
(b)bendi aşağıdaki şekilde değiştirilmiştir.

"b) Genel Zabıta :

Trafik zabıtasının bulunmadığı
veya yeterli olmadığı yerlerde polis; polisin
ve trafik teşkilatının görev alanı
dışında kalan yerlerde de jandarma, trafik
eğitimi almış subay veya astsubaylar gözetiminde
yönetmelikte belirtilen esas ve usullere uygun olarak trafiği
düzenlemeye ve trafik suçlarına el koymaya
görevli ve yetkilidir."

BAŞKAN - Madde üzerinde söz talebi?.. Yok.

Madde üzerinde önerge vardır; okutuyorum:

Türkiye Büyük Millet Meclisi Başkanlığına

Görüşülmekte olan 99'a 1 inci ek sıra
sayılı kanun tasarısının 4
üncü maddesinin (b) bendinin aşağıdaki
şekilde değiştirilmesini arz ve teklif ederiz.

Zeki Çakan Saffet Arıkan Bedük

Bartın Ankara

Anavatan Partisi Grup Başkanvekili Doğru Yol Partisi
Grup Başkanvekili

Salih Kapusuz Hasan Hüsamettin Özkan

Kayseri İstanbul

Refah Partisi Grup Başkanvekili Demokratik Sol Parti Grup
Başkanvekili

Önder Sav

Ankara

Cumhuriyet Halk Partisi Grup Başkanvekili

MADDE 4.- Aynı Kanunun 6 ncı maddesinin 1 inci fıkrasının
(a) bendinin birinci fıkrası yürürlükten
kaldırılmış, (b) bendi aşağıdaki
şekilde değiştirilmiştir.

"b) Genel Zabıta :

Trafik zabıtasının bulunmadığı
veya yeterli olmadığı yerlerde polis; polisin
ve trafik teşkilatının görev alanı
dışında kalan yerlerde de jandarmada trafik
eğitimi almış subay veya astsubaylar, yönetmelikte
belirtilen esas ve usullere uygun olarak, vali onayı ile
trafiği düzenlemeye ve trafik suçlarına
el koymaya görevli ve yetkilidir."

BAŞKAN - Sayın Komisyon, önergeye katılıyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Önergeye
iştirak ediyoruz Sayın Başkan.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Sayın Başkanım, şöyle
bir konu var, onu dikkatlere arz etmek istiyorum: Burada, kırsal
alanda zaman zaman meydana gelen trafik kazalarında, tabiî,
subay, assubay dışındaki bazı uzman
erbaş, sair rütbeli personelin de vazıyet etmesi,
orada duruma el koyması söz konusu; tabiî, bu,
bir trafik kontrolü veya sair bir işlemin fiilen yapılması
anlamında değil de, orada hiç olmazsa güvenlik
tedbirlerini alması yönünde var. O açıdan,
Komisyonda "gözetiminde" sözcüğü
konulmuş. Yoksa, bir jandarma erinin veya daha küçük
rütbelilerin fiilen bir kontrol yapması amacını
gözetmiyor bu madde. Oraya bir açıklama getirmek
istedim.

BAŞKAN - Evet...

Komisyon önergeye katılıyor.

Sayın Hükümet açıklamasını
yaptı.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Maddeyi, kabul edilen önergedeki değişiklik doğrultusunda
oylarınıza sunuyorum: Kabul edenler... Kabul etmeyenler...
Kabul edilmiştir.

Madde 5'i okutuyorum:

MADDE 5. - Aynı Kanunun 7 nci maddesinin (j) bendi aşağıdaki
şekilde değiştirilmiştir.

"j) Tescile bağlı araçların muayenelerini
yapmak veya yaptırmak ve bu Kanunun 13, 14, 16, 17, 18,
35, 47/a ve 65 inci maddeleri hükümlerine aykırı
hareket edenler hakkında suç veya ceza tutanağı
düzenlemek; 47 nci maddenin (b), (c) ve (d) bentlerinde belirtilen
kural ihlallerinin tespiti halinde, durumu bir tutanakla belirlemek
ve gerekli işlemin yapılması için en
yakın trafik kuruluşuna teslim etmek,"

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

Madde 6'yı okutuyorum:

MADDE 6. - Aynı Kanunun 8 inci maddesinin birinci fıkrasının
(a)bendinin 2 ve 3 numaralı alt bentleri ile (b) bendi
aşağıdaki şekilde değiştirilmiştir.

"2) Resmî ve özel kurslarda eğitilenlerin
sınavlarını yapmak, başarılı
olanlara sertifika verilmesini sağlamak,

3) Okulöncesi, okuliçi ve okuldışı
trafik eğitimini düzenleyen trafik genel eğitim planı
hazırlamak ve ilgili kuruluşlarla işbirliği
yaparak uygulamak.

b) Sağlık Bakanlığı :

1. Karayollarında meydana gelen trafik kazaları
ile ilgili ilk ve acil yardım hizmetlerini planlamak ve
uygulamak,

2. Trafik kazalarında yaralananların en kısa
zamanda sağlık hizmetlerinden istifadelerini temin
etmek üzere, İçişleri Bakanlığı'nın
uygun görüşü de alınarak karayolları
üzerinde ilkyardım istasyonları kurmak, bu
istasyonlara gerekli personeli, araç ve gereci sağlamak,

3. Her ilde trafik kazaları için eğitilmiş
sağlık personeli ile birlikte yeteri kadar ilk ve acil
yardım ambulansı bulundurmak,

4. Bu Kanunla ve mevzuatla verilen trafikle ilgili diğer görevleri
yapmak.

Üniversitelere bağlı hastaneler ve diğer bütün
resmî ve özel sağlık kurum ve kuruluşları,
acil olarak kendilerine getirilen trafik kazası geçirmiş
kişilere, Sağlık Bakanlığı
tarifesini uygulamak suretiyle, vermiş oldukları
hizmetlerin bedelinin tamamını yükümlü
sigorta şirketlerinden tahsil ederler.

Sağlık Bakanlığı bu görevlerin
yerine getirilmesi ile ilgili olarak; verilen hizmetlerin bedellerini
yükümlü sigorta şirketlerinden tahsil etmek
için Maliye Bakanlığının görüşünü
alarak dönersermaye saymanlığı kurar. Bu
amaçla dönersermaye saymanlığı tarafından
tahsil edilen gelirin tamamı, bu Kanun ile Sağlık
Bakanlığına verilen görevlerin yerine getirilmesinde
kullanılır.

Sağlık Bakanlığı tarafından
yapılan harcamaların tamamı Sağlık
Bakanlığı DönerSermaye İşletmesine
8 işgünü içinde yükümlü
sigorta şirketlerince ödenir. Sağlık Bakanlığı
Trafik Hizmetleri Döner Sermaye İşletmesinin
verdiği hizmetler için uygulayacağı fiyat
tarifesi, Karayolu Trafik Güvenliği Kurulunun da uygun
görüşü alınarak Sağlık
Bakanlığınca belirlenir. Sigorta şirketleri,
zorunlu mali sorumluluk sigortası geçerli teminat
limitleri ve şartları dahilinde ödemekle yükümlü
bulundukları tutarı aşan kısmı
için Garanti Fonuna başvurur. Buna ilişkin
usul ve esaslar Sağlık Bakanlığının
görüşü alınarak Hazine Müsteşarlığının
bağlı bulunduğu Bakanlıkça çıkarılacak
bir yönetmelikle düzenlenir."

BAŞKAN - Madde üzerinde önerge yok.

Söz talebi?..

HALİL İBRAHİM ÖZSOY (Afyon) - Sayın
Başkan, şahsım adına söz istiyorum.

BAŞKAN - Buyurun.

Süreniz 5 dakikadır.

HALİL İBRAHİM ÖZSOY (Afyon) - Sayın
Başkan, değerli milletvekilleri; görüşülmekte
olan Trafik Yasa Tasarısının 6 ncı
maddesi üzerinde görüşlerimi açıklamak
için söz almış bulunuyorum; hepinizi
saygıyla selamlarım.

Bu maddede üç ana konu var. Üç büyük
müesseseye, daha doğrusu bakanlığa görev
verilmekte ve bu görev veriliş de, bir kanun şeklinde
değil, bir yaptırım değil, âdeta bir
tavsiye kararı şeklinde ifadelerle ifade bulmaktadır.

Bugün, trafik kazalarında ölümler, yüzde
80 oranında ilk yarım saatte cerayan etmektedir
ve bunu, senelerden beri, Trafik Kazalarını Önleme
Derneği Başkanı Sayın Rıdvan Ege
her platformda savunmuştur. Eğer, siz, ilk yarım
saatte trafik kazası geçirip yaralananlara müdahale
etmezseniz, ondan sonra yapacağınız tüm
masraflar ve kurtarma çalışmaları,
ancak yüzde 10'la münhasır kalacaktır.
Bu yüzde 10 için, İçişleri Bakanlığının
görüşü alınarak ve Sağlık
Bakanlığının bugünkü bütçesi
de göz önüne alınarak, karayollarımız
üzerinde ilkyardım evleri veya istasyonları
kurulacak, oralara ambulanslar ve personel yetiştirilecek...
Zaten, Sağlık Bakanlığı, bugün,
Türkiye'deki temel sağlık hizmetlerini yürütmekten
âciz. Madde, âdeta, bu kanunla yeni bir yük getirmenin
yapılmaması için veya bu kanunun hayata geçirilmemesi
için konulmuş bir madde gibi gelmektedir, hayalî
bir madde gibi gelmektedir. Biz, kanun çıkarırken,
bunu, hayata ne derecede, ne kadar çabuk ve ne kadar ucuz
geçirebiliriz diye çalışmalıyız.

O yönüyle, burada, aslında hedef olacak nokta,
özellikle trafik kazalarının yüzde 65'i
şehirlerarası yollarda cereyan etmektedir. Gece yarısı
iki arabanın çarpışması neticesi
meydana gelen trafik kazasını ilkyardım merkezine
bildirinceye kadar, ilk müdahaleyi sağlam kalan şoförün
yapması gerekir. Burada, sağlam kalan şoför,
eğer, ilkyardım konusunu bilmiyorsa, bir parlamenter
arkadaşımıza yapıldığı
gibi, ilk müdahale yanlış olacak ve onun hayat
boyu tetrapleji veyahut da felçli kalmasına sebep
olacaktır. O yüzden, Sağlık Bakanlığına
bu kadar yük getirileceğine veya Millî Eğitim
Bakanlığına yük getirileceğine, sürücü
kursu verilmeden evvel, sürücü kursuna hermüracaat
edenin, bakanlıkça üç veya altı
ay eğitildikten sonra, ilkyardım sertifikası
alması şartı getirilmelidir. Bu şart
getirilmeden, ne kadar ilkyardım istasyonu açarsanız
açın, ne kadar gösterişli ambulanslar
yerleştirirseniz yerleştirin, ilk yarım saatte
yapamayacağınız müdahaleden dolayı,
trafik kazalarındaki ölüm oranını
azaltmanız mümkün değildir.

Saygılar sunuyorum. (ANAP sıralarından alkışlar)

BAŞKAN - Çok teşekkür ediyorum duyarlılığınız
için.

6 ncı maddeyi oylarınıza sunuyorum: Kabul
edenler... Kabul etmeyenler... Kabul edilmiştir.

Değerli milletvekilleri, tasarı biraz hızlı
gidiyor; Divan Kâtibi arkadaşımızın
oturarak okumasını oylarınıza sunmak
istiyorum: Kabul edenler... Kabul etmeyenler... Kabul edilmiştir.

Buyurun, oturarak okuyun efendim.

7 nci maddeyi okutuyorum:

MADDE 7. - Aynı Kanunun 12 nci maddesi aşağıdaki
şekilde değiştirilmiştir.

"Madde 12. - İl ve İlçe Trafik Komisyonları'nın
kuruluşu ile görev ve yetkileri :

a) Kuruluş :

İl sınırları içinde mahalli
ihtiyaç ve şartlara göre trafik düzeni
ve güvenliği bakımından Yönetmelikte
gösterilen konular ve esaslar çerçevesinde,
illerde vali veya yardımcısının başkanlığında,
belediye, emniyet, jandarma, millî eğitim, karayolları
ve Türkiye Şoförler ve Otomobilciler Federasyonuna
bağlı ilgili odanın temsilcileri; Valilikçe
uygun görülen trafikle ilgili üniversite, oda,
vakıf ve kamuya yararlı dernek veya kuruluşların
birer temsilcisinden oluşan İl Trafik Komisyonu,
ilçelerde kaymakamın başkanlığında,
aynı kuruluşların yöneticileri veya görevlendirecekleri
temsilcilerinin katıldığı İlçe
Trafik Komisyonu kurulur.

Kuruldaki üniversite, vakıf ve kamuya yararlı
dernek veya kuruluşların temsilcilerinin toplam sayısı
3'ü geçemez.

Kuruluşu bulunan yerler hariç, İlçe
Trafik Komisyonlarına karayolları temsilcisinin
katılması zorunlu değildir.

Gündem konuları vali veya kaymakamlar tarafından
belirlenir.

Bu komisyonlara, oy hakkı olmaksızın görüşleri
alınmak üzere, diğer kuruluş temsilcileri
de çağrılabilir.

Kararlar oy çokluğu ile alınır. Oyların
eşitliği halinde başkanın bulunduğu
taraf çoğunluk sayılır.

İl Trafik Komisyonu kararları valinin onayı
ile yürürlüğe girer.

İl ve İlçe Trafik Komisyonu kararlarını
bütün resmî ve özel kuruluşlar uygulamakla
yükümlüdür.

İlçe Trafik Komisyonu kararları, İl
Trafik Komisyonunca incelenip Vali tarafından onaylandıktan
sonra yürürlüğe girer.

b) Görev ve yetkiler :

1. İl sınırları içinde mahallî
ihtiyaç ve şartlara göre trafik düzeni
ve güvenliğini sağlamak amacıyla gerekli tedbirleri
almak,

2. Trafiğin düzenli bir şekilde akımını
sağlamak bakımından alt yapı hizmetleri
ile ilgili tedbirleri almak, trafikle ilgili sorunları
çözümlemek, bütün ülkeyi ilgilendiren
Trafik Güvenliği Yüksek Kurulunun müdahalesini
gerektiren hususları İçişleri Bakanlığına
iletmek,

3. Karayolu taşımacılığına
ait mevzuat hükümleri saklı kalmak üzere,
trafik düzeni ve güvenliği yönünden belediye
sınırları içinde ticarî amaçla
çalıştırılacak yolcu ve yük
taşıtları ile motorsuz taşıtların
çalışma şekil ve şartları,
çalıştırılabileceği yerler
ile güzergâhlarını tespit etmek ve sayılarını
belirlemek,

4. Gerçek ve tüzelkişiler ile resmî ve
özel kurum ve kuruluşlara ait otopark olmaya müsait
boş alan, arazi ve arsaları geçici otopark
yeri olarak ilan etmek ve bunların sahiplerine veya üçüncü
kişilere işletilmesi için izin vermek,

5. Bu Kanunla ve diğer mevzuatla verilen görevleri yapmak."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Etmeyenler...
Kabul edilmiştir.

8 inci maddeyi okutuyorum:

MADDE 8. - Aynı Kanunun 18 inci maddesi ninbirinci fıkrasının
(b) bendi aşağıdaki şekilde değiştirilmiştir.

"b) Belediyelerce bu iznin verilmesinde, trafik güvenliği
bakımından bu tesisler hakkındaki Yönetmelikte
belirlenen şartların yerine getirilmesini sağlamaları
ve ayrıca Karayolları Genel Müdürlüğünün
yapım ve bakımından sorumlu olduğu karayolu
kenarında yapılacak ve açılacak olanların
bu yollara bağlantıları için bu Genel
Müdürlüğün ilgili bölge müdürlüğünden
uygun görüş almaları".

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

9 uncu maddeyi okutuyorum:

MADDE 9. - Aynı Kanunun 20 nci maddesi ninbirinci fıkrasının
(d) bendi aşağıdaki şekilde değiştirilmiştir.

"d) Tescil edilmiş araçların her çeşit
satış ve devirleri, aracın motorlu taşıtlar
vergisi ile tescil plakasına yazılmış
trafik para cezası borcu bulunmadığına
dair belgenin ibrazı halinde araç sahibi adına
düzenlenmiş tescil belgesi esas alınarak noterlerce
ya da trafik şubeleri ve bürolarında yetkili
memurlarca yapılır.

Bu satış, noterler ve trafik şubeleri ve bürolarında
yetkili memurlarca tescil belgesine tarih konularak ve tasdik
edilmek suretiyle işlenir. Ayrıca, tescil edilmiş
araçların satış ve devir işlemleri
noterler tarafından siciline işlenmek üzere
işlemin tamamlanmasını müteakip en geç
15 iş günü içinde ilgili tescil kuruluşu
ile Vergi Dairesi Müdürlüğüne bildirilir.
Trafik şubeleri ve bürolarının vergi
dairesi müdürlüklerine satış işlemlerini
bildirmesi üzerine, intikal eden araçların
vergi kayıtları, satış sözleşmesinin
düzenlendiği tarih itibarıyla, 197 sayılı
Motorlu Taşıtlar Vergisi Kanunu hükümleri
uyarınca önceki malikin vergi mükellefiyetine
son verilir. Ayrıca, yeni malik adına vergi mükellefiyeti
tesis edilir.

Tescil sürelerini geçirdiği tespit edilen araçlar
trafikten men edilir. Aracın trafikten men edildiği
yer tescil kuruluşunda, aracın alıcı
adına tescil işlemleri yaptırılır.
Bu süre içinde araçta veya taşınan
yükte meydana gelecek zararlar, yeni araç sahibine
aittir."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

10 uncu maddeyi okutuyorum:

MADDE 10. - Aynı Kanunun 22 nci maddesinin birinci fıkrasının
(c) bendinin 2 numaralı alt bendi aşağıdaki
şekilde değiştirilmiştir.

2. "Özel veya tüzelkişilere ait olanlardan;
tarım kesiminde kullanılanlar ziraat odalarınca,
tarım kesiminde kullanılanların dışında
kalan ve sanayi, bayındırlık ve diğer
kesimlerde kullanılanların tescilleri, üyesi
oldukları ticaret, sanayi veya ticaret ve sanayi odalarınca,"

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

11 inci maddeyi okutuyorum:

MADDE 11. - Aynı Kanunun 26 ncı maddesinin ikinci
ve üçüncü fıkraları aşağıdaki
şekilde değiştirilmiştir.

"Araçların dışında bulundurulması
zorunlu işaretlerden başka, araçlara; reklam,
yazı, işaret, resim, şekil, sembol, ilan, flama,
bayrak ve benzerlerinin takılması, yazılması,
sesli ve ışıklı donanımların
bulundurulması ve izin verilmesine dair esas ve usuller
ile diğer hususlar İçişleri Bakanlığınca
çıkarılacak yönetmelikte gösterilir."

Ticarî araçlarda bulundurulmasına izin verilen
reklamlar için bu kurumlarca alınan reklam bedelinin
% 25'i Trafik Hizmetlerini Geliştirme Fonu hesabına
aktarılır. Bu madde uyarınca belirtilen fona
aktarılan tutarların tamamı münhasıran
trafik hizmetlerinde kullanılır."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

12 inci maddeyi okutuyorum:

MADDE 12. - Aynı Kanunun 29 uncu maddesi aşağıdaki
şekilde değiştirilmiştir.

"Madde 29. - Araçların yapım ve kullanma
bakımından karayolu yapısına ve trafik
güvenliğine uyması zorunludur. Yapım safhasında,
araçların Tip Onayı Yönetmeliği
ile buna bağlı diğer yönetmeliklerin çıkarılmasına
Sanayi ve Ticaret Bakanlığı yetkilidir. Tip
Onayı Yönetmeliği ve buna bağlı diğer
yönetmelikler Bayındırlık ve İskân
Bakanlığının görüşü
alınarak Sanayi ve Ticaret Bakanlığınca
düzenlenir."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

13 üncü maddeyi okutuyorum:

MADDE 13. - Aynı Kanunun 30 uncu maddesinin 1birinci fıkrasının
(a)bendine "servis freni", ibaresinden sonra gelmek
üzere "... lastikleri," ibaresi eklenmiştir.

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

14 üncü maddeyi okutuyorum:

MADDE 14. - Aynı Kanunun 34 üncü maddesine birinci
fıkradan sonra gelmek üzere aşağıdaki
fıkra eklenmiştir.

"Bu Kanuna göre, yaptırılması zorunlu
olan malî sorumluluk sigortası geçerli teminat
tutarları üzerinden yaptırılmamış
araçlar, muayeneye alınmazlar."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

15 inci maddeyi okutuyorum:

MADDE 15. - Aynı Kanunun 35 inci maddesine birinci fıkradan
sonra gelmek üzere aşağıdaki fıkra
eklenmiştir.

"Muayene istasyonlarınca alınacak ücret
İçişleri, Bayındırlık
ve İskân, Sanayi ve Ticaret Bakanlıkları
ile Türkiye Şoförler ve Otomobilciler Federasyonu
temsilcilerince her yıl tespit ve ilan olunur. Muayene
ücretinin % 10'u tahsil edildiği ayı takip eden
ayın 20'sine kadar Trafik Hizmetleri Geliştirme Fonu
hesabına aktarılır. Bu madde uyarınca
belirtilen fona aktarılan tutarların tamamı
münhasıran trafik hizmetlerinde kullanılır."

BAŞKAN - Madde üzerinde önerge yok.

AKIN GÖNEN (Niğde) - Efendim, bir soru sormam veya madde
üzerinde konuşmam mümkün mü?

BAŞKAN - Buyurun, şahsî olarak konuşabilirsiniz.

AKIN GÖNEN (Niğde) - Müsaade ederseniz, yerimden...
Bir cümle zaten...

BAŞKAN - Soru da sorabilirsiniz isterseniz; buyurun.

AKIN GÖNEN (Niğde) - Bugün, muayeneler Türk
Standartları Enstitüsünce yapılmakta.
Yetki, Karayollarının; Türk Standartları
Enstitüsü muayeneyi yapıyor. Bundan sonra, bu
usul değişecek mi? Komisyon Başkanından
ve Sayın Bakandan bunu öğrenmek istiyorum.

BAŞKAN - Sayın Komisyon, Sayın Bakan, hanginiz
cevap vermek istiyorsunuz acaba?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, soru, bizce de son derece olumlu; Sayın Gönen'e
iştirak ediyorum ve bundan sonraki uygulamalarda -şimdi,
tahmin ediyorum Sayın Bakan da aynı şekilde
cevap verecekler- Türk Standartları Enstitüsü
bu konuda uzmanlaşan bir birim, onun için bu kuruma
devri fevkalade uygun olacaktır. Zaten şu andaki
uygulama da, o şekilde yapılmaktadır.

Teşekkür ederim.

BAŞKAN - Sayın Bakan, siz bir cevap verecek misiniz?

İÇİŞLERİ BAKANI MEHMET AĞAR
(Elazığ) - Sayın Başkanım, Türk
Standartları Enstitüsü, bahsedildiği gibi,
sürekli kendini geliştiren, yenileyen bir kamu kuruluşu
niteliğinde. Zaten şu anda da bu görev, büyük
ölçüde bu kurum tarafından yürütülüyor,
bu süreç aynı şekilde devam edecek.

AKIN GÖNEN (Niğde) - Teşekkür ederim.

BAŞKAN - Teşekkür ediyoruz efendim.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

16 ncı maddeyi okutuyorum:

MADDE 16. - Aynı Kanunun 36 ncı maddesine ikinci
fıkradan sonra gelmek üzere aşağıdaki
fıkra eklenmiştir.

"Geçerli sürücü belgesi olmadan trafiğe
çıkanlara ilk tespitte (1) ay, tekrarı halinde
(3) ay hapis cezası verilir. 18 yaşından küçükler
için bu ceza, ilk tespitte devlet hastanelerinde, trafik
kazası geçirmiş olanlara 1 ay hizmet vermek
suretiyle, tekrarı, halinde çocuk ıslahevlerinde
3 ay ıslah edilmek suretiyle yerine getirilir. Bu kişilerin
kazaya neden olması halinde bu cezaların uygulanması
diğer cezaların uygulanmasına engel teşkil
etmez.

BAŞKAN - Madde üzerinde önerge yok.

Söz talebi?.. Yok.

Sayın Komisyon, bu konuda bir talebiniz var mı?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, yalnız şu konuya bir açıklık
getirmek istiyorum: 18 yaşından küçükler
için bu ceza, ilk tespitte devlet hastanelerinde, trafik
kazası geçirmiş olanlara 1 ay hizmet verme"
konusu, öyle tahmin ediyorum ki, ilerideki günlerde
başımıza bazı gaileler açabilir.
O sebeple, bence, o konuda "1 ay hizmet vermek" yerine
"ıslahevlerinde- aynı maddenin devamında
3 ay ıslah edilmek suretiyle deniyor- 1 ay ıslah
edilmek suretiyle denilmesi gerekir; çünkü, Anayasada
angarya şeklinde nitelendirilecek bir hizmet olur ki, Anayasaya
da aykırılık teşkil eder.

"18 yaşından küçükler için
bu ceza, ilk tespitte devlet hastanelerinde, trafik kazası
geçirmiş olanlara 1 ay hizmet vermek suretiyle"
denilen kısmı kastediyorum.

Teşekkür ederim Sayın Başkan.

ŞADAN TUZCU (İstanbul) - 3 ay angarya oluyor da 1
ay angarya olmuyor mu?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Islahevlerinde
tamam; ama, biz, devlet hastanelerinde olan kısmı
kaldırıyoruz, "ıslahevlerinde,1 ay ikinci
tekrarında 3 ay diyoruz.

BAŞKAN - Sayın Komisyon, bir daha okuyorum: "İlk
tespitte" sözcüğünden başlayarak
"ilk tespitte çocuk ıslahevlerinde 1 ay"
ve "tekrarı" diye devam ediyor.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, maddede "18 yaşından küçükler
için bu ceza, ilk tespitte devlet hastanelerinde"
deniyor. "Devlet hastanesi" yerine, diyoruz ki, çocuk
ıslahevlerinde ilk tespitte 1 ay, ikinci tespitte 3 ay
ıslah edilmek suretiyle.

BAŞKAN - Evet.

ŞADAN TUZCU (İstanbul) - Sayın Başkan,
bir düzeltme yapmama müsaade eder misiniz.

BAŞKAN - Buyurun efendim.

ŞADAN TUZCU (İstanbul) - İlk okuduğunuz
metinde iki defa çocuk ıslahevi geçiyor;
birinde 1 ay, tekrarı halinde 3 ay; 3 aydan evvel "çocuk
ıslahevi" kelimesinin kullanılmaması
lazım. Demin okuduğunuzda iki defa "çocuk
ıslahevi" geçiyordu. Düzeltme esnasında...

BAŞKAN - Evet, onu düzelteceğiz, redaksiyon sırasında
gerçekleştireceğiz.

ATİLÂ SAV (Hatay)- Sayın Başkan, eğer
1 aylık ceza için trafik hastanelerinde hizmet kaldırılıyorsa,
bu hükmün genel hükümlerden farkı ne
oldu? Niçin böyle bir özellik koyuyor Komisyon,
ben anlamadım; çünkü, normal olarak 18
yaşından küçük çocuklar,
eğer hapse mahkûm olurlarsa, zaten ıslahevlerine
konmaları gerekiyor; onun için, özel hüküm
koymaya gerek yok. Uygulamayı değiştirmeyelim
diye düşünüyorum.

Burada özel bir hüküm getirilmiş, bir yerde
bu cezayı çeksin, trafik hastanelerinde hizmet yapsın
diye; ikinci kısmı doğal zaten. Bilmiyorum,
bu konu incelendi mi Sayın Komisyon?

BAŞKAN - Sayın Komisyon, bu konuya açıklık
getirebilirsek...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Efendim, ben,
Sayın Sav'ın söylediğine iştirak
etmiyorum, konu o şekilde değil, hapis cezası
değil bu konu. Bu konu, tamamen hapis cezası verilmeden,
18 yaşından küçük çocukların,
trafik kural ve kaidelerini ihlali halinde, devlet hastanelerinde
trafikten dolayı yatan hastalara hizmet etmesidir. Eğer,
siz, bir hukukçu olarak bunun hukuken bir mani hali olmadığını
belirtiyorsanız, bence bir şey yok; ama, ben diyorum
ki, hukuken buna imkân yoktur. Onun için, ikinci
3 ayda ıslahevinde ıslah edilmesi... O, cezaî
bir müeyyide olarak hapis cezası değildir, hapis
cezası niteliğinde değildir; bunu belirtmek istiyorum.

Onun için, diyoruz ki, birinci tespitte 1 ay ıslahevinde,
ikinci tespitte de 3 ay ıslahevinde... Düşünün
ki, sizin çocuğunuz trafik kurallarını
ihlal etti. Ne yaptı; efendim, geçerli sürücü
belgesi olmadığı halde, trafik polisince yakalandı
-olayı daha müşahhas hale getirmek istiyorum-
ve ondan sonra ne yapılmak isteniyor; otomatikman devlet
hastanesine gönderiliyor ve devlet hastanesinde trafik kazalarından
yatan hastalara hizmet edecekler. Yani, bir nevi, hastabakıcı
hizmeti yaptırmış oluyorsunuz. Ama, hukuken,
Anayasa bakımından bir angarya değildir diyorsanız,
kabulümüzdür.

BAŞKAN - Sayın Sav?..

ATİLÂ SAV (Hatay) - Efendim, çıkması
uygun olur; çünkü, cezayı koymuş,
18 yaşından küçük olanlara da, hâkim,
genel hükümler çerçevesinde gereken cezayı
verecektir. Bu cezanın nerede çekileceğine dair
özel bir düzenleme yapmaya gerek yok. 1 aylık
cezayla özel bir düzenleme yapıldığı
için madde böyle yazılmış. Şimdi
Komisyon bunun kaldırılmasını istiyorsa,
o zaman bunu tümüyle kaldırırız.
Mahkeme, genel hükümlere göre, trafik Kanununun
36 ncı maddesini ihlal eden suçlu hakkında
gereken cezayı verir.

BAŞKAN - Teşekkür ediyorum Sayın Sav;
çok fazla tartışmaya gidemeyeceğiz.

Sayın milletvekilleri, maddenin " küçüklerin
1 ay süreyle devlet hastanelerinde, trafik kazası
geçirmiş olanlara hizmet..." metnini, Anayasanın
"angarya yapılamaz" hükmüne aykırılık
gerekçesiyle çıkarılmasını
isteyen Komisyon önerisini oylarınıza sunuyorum.
Maddeyi değil, Komisyonun bu önerisini oylarınıza
sunuyorum: Kabul edenler... Etmeyenler... Kabul edilmiştir.

Maddeyi, Komisyonun yaptığı düzeltmeyle,
biraz önce kabul edilen şekliyle oylarınıza
sunuyorum: Kabul edenler... Kabul etmeyenler... Madde kabul edilmiştir.

17 nci maddeyi okutuyorum:

MADDE 17. - Aynı Kanunun 39 uncu maddesinin birinci fıkrasının
(a) bendinin (6) numaralı alt bendi aşağıdaki
şekilde değiştirilmiş, son bendinden önce
gelmek üzere bir bent eklenmiş, (c) bendi aşağıdaki
şekilde değiştirilmiştir.

"6. E sınıfı sürücü belgesi
ile B, C ve F,

E sınıfı sürücü belgesi sahipleri
D sınıfı sürücü belgesi ile
sürülen araçları kullanabilmeleri için
römorklu veya yarı römorklu araçlarla
uygulamalı sınava tabi tutulurlar.

c) Sürücü belgelerinin geçerlilik süresi
:

Sürücü belgelerinden (K) sınıfı
sürücü aday belgesi altı ay geçerlidir.
Diğer sürücü belgelerinin İçişleri
Bakanlığınca, trafik güvenliği nedeniyle,
gerekli görüldüğünde değiştirilmesi
zorunludur. Ödenmemiş trafik para cezaları kanunî
faiziyle birlikte tahsil edilmedikçe değiştirme
işlemi yapılmaz. Geçerli bir mazeret olmaksızın
altı ay içinde sürücü belgelerini
değiştirmeyen sürücüler araç kullanmaktan
men edilir. Değiştirme işlemleri İçişleri
Bakanlığınca çıkarılacak
yönetmelikte belirlenecek esas ve usullere göre yapılır."

BAŞKAN - Madde üzerinde söz talebi?.. Yok.

Madde üzerinde önerge yok.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan...

BAŞKAN - Buyurun efendim.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Efendim, orada
redaksiyona tabi tuttuğumuz bir konu var; "son bendinden"
ibaresini çıkarıp "son fıkrasından"
ibaresini ekliyoruz ve maddeyi bu şekliyle kabul ediyoruz.

BAŞKAN - Sayın Komisyon, düzeltilecektir efendim.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

18 inci maddeyi okutuyorum:

MADDE 18. - Aynı Kanunun 41 inci maddesinin birinci fıkrası
nın (a) bendinin 2 ve 3 numaralı alt bentleri ile
(b), (c) ve (e) bentleri aşağıdaki şekilde
değiştirilmiştir.

"2. B ve G sınıfı sürücü
belgesi alacak olanların onsekiz,

3. C, D ve E sınıfı sürücü
belgesi alacakların yirmiiki, (Üniversitelerin sürücü
eğitimi veren Yüksekokullarından mezun olanlarda
bu şart aranmaz.)

b) F, G ve H sınıfı sürücü
belgesi alacakların İlkokul, A1, A2, B, C, D sınıfı
sürücülerin en az Ortaokul (veya 8 yıllık
temel eğitimi) ve E sınıfı sürücülerin
en az Liseyi bitirmiş bulunmaları,

c) Sağlık şartları:

Sürücü belgesi alacakların, resmî
ve özel sağlık kuruluşlarında İç
Hastalıkları, Ortopedi, Göz, Kulak-Burun-Boğaz
ve Psikiyatri uzmanları bulunan Sağlık Kurulunca,
yönetmelikte belirtilen esaslara göre "Sürücü
Olur" raporu almaları gerekir. Ortopedist bulunmadığı
taktirde Genel Cerrahtan, Psikiyatri Uzmanı bulunmadığı
durumlarda Nörolog veya Psikologdan görüş
alınarak Sağlık Kurulu kararını
verir. Sağlık Kurulu raporuna bir defaya mahsus olmak
üzere itiraz halinde, Sağlık Bakanlığı
nihaî karar için sürücü adayını
bir başka Devlet Hastanesi Sağlık Kuruluna sevkedebilir.
Ancak Sağlık Kuruluşunda veya Özel Kuruluşlarda
görevli tabiplerce verilen sağlık raporlarının
eksik veya gerçeğe uygun olmamasının
tespiti halinde, sorumlular hakkında Türk Ceza Kanununa
göre işlem yapılmakla birlikte, bu tabiplerin
daha sonra verecekleri raporlar da geçersiz sayılır.

e)Hükümlü olmama şartları :

Türk Ceza Kanununun 403 ve 404 üncü maddeleri ile
1918 sayılı Kaçakçılığın
Men ve Takibine Dair Kanunun 28 ve 29 uncu maddeleri, 6136 sayılı
Ateşli Silahlar ve Bıçaklar Hakkında
Kanunun 12 nci maddesinin 3 üncü ve takip eden fıkralarındaki
suçlardan hüküm giymemiş olmaları."

BAŞKAN - Madde üzerinde bir önerge vardır;
okutuyorum:

Türkiye Büyük Millet Meclisi Başkanlığına

Görüşülmekte olan (99/1) sıra sayılı
2918 sayılı Karayolları Trafik Kanunun Bazı
Maddelerinin Değiştirilmesine İlişkin Yasa
Tasarısının 18 inci maddesinde yer alan ve
yasanın 41-e bendine ilişkin hükmünün,

"Türk Ceza Kanunun 403, 404 üncü maddeleriyle
572/2-3 maddelerinden "ikiden fazla ve 1918 sayılı
Kaçakçılığın Men ve Takibine
Dair Kanunun 28 ve 29 uncu maddeleri, 6136 sayılı
Ateşli Silahlar ve Bıçaklar Hakkındaki
Kanunun 12 nci maddesinin 3 üncü ve takip eden fıkralarındaki
suçlardan hüküm giymemiş olmaları"
şeklinde değiştirilmesini arz ve teklif ediyoruz.

Önder Sav Saffet Arıkan Bedük Salih Kapusuz

Ankara Ankara Kayseri

CHP Grup Başkanvekili DYP Grup Başkanvekili RP Grup
Başkanvekili

Zeki Çakan Hasan Hüsamettin Özkan

Bartın İstanbul

ANAP Grup Başkanvekili DSP Grup Başkanvekili

BAŞKAN - Sayın Komisyon, grup başkanvekillerinin
önergesine katılıyor musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Katılıyoruz;
yalnız, küçük bir izahatta bulunayım;
(b) bendinde "öğrenim şartları"
unutulmuş, onu, (b) bendinin başına ilave etmek
istiyoruz.

BAŞKAN - Onu biz düzelteceğiz efendim.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Tamam efendim.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılıyoruz Sayın Başkan.

BAŞKAN - Katılıyorsunuz.

Biraz önce okunan önergeyi, Komisyonun ifadesi doğrultusunda
oylarınıza sunuyorum.

YUSUF SELAHATTİN BEYRİBEY (Kars) - Söz istiyorum
Sayın Başkan.

BAŞKAN - Önerge üzerinde mi?

YUSUF SELAHATTİN BEYRİBEY (Kars) - Evet efendim.

BAŞKAN - Komisyon katıldığı için
söz veremeyeceğim.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Sayın milletvekilleri, şimdi bir önerge daha
geldi; okutuyorum:

Türkiye Büyük Millet Meclisi Başkanlığına

Görüşülmekte olan 2918 sayılı
Yasanın 18 inci maddesinin (b) bendinin aşağıdaki
şekilde değiştirilmesini arz ve teklif ederiz.

Hasan Hüsamettin Özkan Önder Sav Zeki Çakan

İstanbul Ankara Bartın

Erdoğan Toprak İsmail Yılmaz

İstanbul İzmir

b) "F, G ve H sınıfı sürücü
belgesi alacakların ilkokulu, A1, A2, B, C, D ve E sınıfı
sürücülerin en az ortaokulu (veya 8 yıllık
temel eğitimi)" bitirmiş bulunmaları,

BAŞKAN - Sayın Komisyon, önergeye katılıyor
musunuz? (E) sınıfı sürücülerin
en az liseyi bitirmiş bulunmaları koşulunu
kaldırıyor.

SAFFET ARIKAN BEDÜK (Ankara) - Sayın Başkan,
bu önergeye ben de, Doğru Yol Partisi Grubu adına
katılıyorum; lütfen, benim imzamı da
bildirin.

BAŞKAN - Saffet Arıkan Bedük Beyin de katıldığını
bildirelim.

Sayın Komisyon?..

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Biz de katılıyoruz
Sayın Başkan.

BAŞKAN - Katılıyorsunuz.

Sayın Hükümet?..

İÇİŞLERİ BAKANI MEHMET AĞAR
(Elazığ) - Katılıyoruz Sayın Başkan.

BAŞKAN - Katılıyorsunuz.

Önergeye Komisyon ve Hükümet katıldı.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Maddeyi, kabul edilen önergelerle ve Komisyon Başkanının
ifadesiyle birlikte oylarınıza sunuyorum: Kabul
edenler... Kabul etmeyenler... Madde kabul edilmiştir.

19 uncu maddeyi okutuyorum:

MADDE 19. - Aynı Kanunun 42 nci maddesi ninbirinci fıkrasının
(a) bendi aşağıdaki şekilde değiştirilmiştir.

"a) Sürücülerin sınavları :

Sürücü belgesi alacakların sınavları,
yönetmelikteki esaslara göre Millî Eğitim
Bakanlığınca sınav sorumlusu olabileceğine
dair belge verilen yüksekokul mezunu ve asgarî "B"
sınıfı sürücü belgesi bulunan
sınav sorumluları tarafından yapılır.
Oluşturulacak sınav komisyonuna trafik zabıtasından
da bir kişi üye olarak katılır. Sınav
sonucunda başarı gösteren sürücülere
sertifikaları verilir. Bu sertifikalar, 41 inci maddedeki
diğer şartlar aranarak sertifikanın alındığı
yer trafik kuruluşunca sınıfına uygun
sürücü belgeleri ile değiştirilmedikçe
sahiplerine karayolunda araç kullanma yetkisi vermez.

Emniyet teşkilatının motorlu araç sürücüsü
ihtiyacını karşılamak üzere belirli
eğitim programları çerçevesinde yönetmelikte
belirtilen esas ve şartlara uygun olarak, illerde emniyet
müdürünün teklifi valinin onayı, merkez
birimleri için ilgili daire başkanlığının
teklifi Emniyet Genel Müdür Yardımcısının
onayı ile emniyet teşkilatı mensuplarına
sürücü belgesi verilir. Bu sınavlar Emniyet
Genel Müdürlüğünün merkez ve taşra
birimlerinde görevlendirilecek sınav sorumluları
tarafından yapılır."

BAŞKAN - Madde üzerinde bir önerge vardır;
okutuyorum:

Türkiye Büyük Millet Meclisi Başkanlığına

Görüşülmekte olan 99'a 1 inci ek sıra
sayılı kanun tasarısının 19
uncu maddesine aşağıdaki paragraf ilave edilmiştir.

Salih Kapusuz Hüsamettin Özkan Zeki Çakan

RP Grup Başkanvekili DSP Grup Başkanvekili ANAP Grubu
Başkanvekili

Saffet Arıkan Bedük Önder Sav

DYP Grubu Başkanvekili CHP Grubu Başkanvekili

İş makinelerinin (forklift, loder, greyder, dozer,
vinç vb) sürücülerinin eğitimleri ve
eğitimde başarılı olanların sertifikaları,
Millî Eğitim Bakanlığı, Karayolları
Genel Müdürlüğü veya Makine Mühendisleri
Odasınca verilir. Kursların eğitim ve staj süreleri,
Millî Eğitim Bakanlığınca saptanır.

BAŞKAN - Sayın Komisyon, önergeye katılıyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Katılıyoruz
Sayın Başkan.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılıyoruz Sayın Başkan.

BAŞKAN - Önergeyi oylarınıza sunuyorum:
Kabul edenler... Kabul etmeyenler... Önerge kabul edilmiştir.

HALİL CİN (İçel) - Sayın Başkan...

BAŞKAN - Sayın Cin, maddeyi oylamadan önce galiba
bir sorunuz var; buyurun.

HALİL CİN (İçel) - Efendim, "Sürücülerin
sınavları" başlığını
taşıyan fıkrada, sürücü sınavı
yapacak olanların sayısı belirtilmemiş."Sürücü
belgesi alacakların sınavları, Bakanlıkça
kendilerine belge verilen yüksekokul mezunu ve asgarî
(B) sınıfı sürücü belgesi
bulunan sınav sorumluları tarafından yapılır"
deniliyor. Bunlar, kaç kişidir ve bu komisyon kaç
kişiden oluşacak bu belirtilmemiş; sadece, sınav
komisyonuna, trafik zabıtasından da bir kişinin
üye olarak katılacağı belirtilmiş.

İÇİŞLERİ BAKANI MEHMET AĞAR
(Elazığ) - O konuda Millî Eğitim Bakanlığının
bir yönetmeliği var, orada belirtiliyor.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Hocam, bu yönetmelikte belirtiliyor.

HALİL CİN (İçel) - Ama, yönetmelikte
ayrı bir madde halinde var mıdır?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Millî
Eğitim Bakanlığının çıkarmış
olduğu yönetmelik gereğince...

İÇİŞLERİ BAKANI MEHMET AĞAR
(Elazığ) - Kanunun başka maddelerinde görev
verilmiş, atıfta bulunulmuş.

BAŞKAN - 19 uncu maddeyi, kabul edilen önerge yönündeki
değişik şekliyle oylarınıza sunuyorum:
Kabul edenler... Kabul etmeyenler... Madde kabul edilmiştir.

20 inci maddeyi okutuyorum:

MADDE 20. - Aynı Kanunun 48 inci maddesine üçüncü
fıkradan sonra gelmek üzere bir fıkra eklenmiş,
dördüncü fıkrası beşinci fıkra
olarak aşağıdaki şekilde değiştirilmiştir.

"Sürücü ve yolcular, toplu taşım
araçlarında sigara içemez. Bu araçlarda
sigara içilmesi ve içirilmesi halinde, bu Kanunun
Ek 3 üncü maddesi a/1 numaralı alt bendi hükümleri
uygulanır."

Yönetmelik ile belirtilen miktarların üzerinde
alkollü araç kullandığı tespit edilen
sürücülerin, birinci defada (3) ay, ikinci defada
da (1) yıl süreyle sürücü belgeleri
ellerinden alınır. Üçüncü
defa tekerrürü halinde, bu sürücüler,
(1) ay hapsolunurlar; psiko-teknik değerlendirme ve psikiyatri
uzmanı muayenesi sonrası (5) yıl geçtikten
sonra uygun olanlara sürücü belgesi iade edilir.
Uygun olmayanlara ise sürücü belgesi verilmez.
Psiko-teknik değerlendirme ve psikiyatri uzmanı muayenesinin
yapılmasına dair esas ve usuller yönetmelikte
gösterilir. Alkollü olarak ölümlü ya
da yaralamalı trafik kazasına neden olunması
halinde kasıt unsurunun varlığı kabul
edilir."

BAŞKAN - Madde üzerinde söz talebi?.. Yok.

Önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

21 inci maddeyi okutuyorum:

MADDE 21. - Aynı Kanunun 50 nci maddesinin birinci fıkrası
aşağıdaki şekilde değiştirilmiştir.

"Şehirlerarası Karayollarında 90 km/s
otoyollarda 120 km/s hızı geçmemek üzere
motorlu araçların cins ve kullanma amaçlarına
göre sürülebileceği en çok ve en az
hız sınırları yönetmelikle belirlenir."

BAŞKAN - Madde üzerinde bir önerge vardır;
okutuyorum:

Türkiye Büyük Millet Meclisi Başkanlığına

Görüşülmekte olan 99 sıra sayılı
tasarının 21 inci maddesine aşağıdaki
fıkra eklenmiştir.

Gereğinin yapılmasını arz ederiz.

Hasan Hüsamettin Özkan Salih Kapusuz Zeki Çakan

İstanbul Kayseri Bartın

DSP Grubu Başkanvekili RP Grubu Başkanvekili ANAP
Grubu Başkanvekili

Saffet Arıkan Bedük Önder Sav

Ankara Ankara

DYP Grubu Başkanvekili CHP Grubu Başkanvekili

"İçişleri Bakanlığı
yol standartlarını dikkate alarak, yukarıda
belirtilen hız sınırlarını,
otomobiller için 20 kilometre-saat artırmaya yetkilidir.

BAŞKAN - Sayın Komisyon, önergeye katılıyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Katılıyoruz
Sayın Başkan.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılıyoruz Sayın Başkan.

BAŞKAN - Sayın Komisyon ve Sayın Hükümet
önergeye katılıyor.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Değerli milletvekilleri, kabul ettiğimiz önerge doğrultusundaki
değişik şekliyle 21 inci madde şöyle
okunacaktır: " Aynı Kanunun 50 nci maddesinin
birinci fıkrası aşağıdaki şekilde
değiştirilmiş ve birinci fıkradan sonra
gelmek üzere, aşağıdaki fıkra eklenmiştir."

Maddeyi, bu şekilde düzeltilmiş biçimiyle,
kabul ettiğimiz önerge doğrultusundaki değişik
şekliyle oylarınıza sunuyorum: Kabul edenler...
Kabul etmeyenler... Madde kabul edilmiştir.

22 nci maddeyi okutuyorum:

MADDE 22. - Aynı Kanunun 51 inci maddesinin ikinci fıkrasından
sonra gelmek üzere aşağıdaki fıkra
eklenmiştir.

"Hız kuralını ihlal sebebiyle ceza yazılan
sürücülerden, suçun işlendiği
tarihten geriye doğru (1) yıl içerisinde aynı
kuralı (5) defa ihlal ettiği tespit edilenlerin sürücü
belgeleri (1) yıl süreyle geri alınır.
Süresi sonunda psiko-teknik değerlendirmeden ve psikiyatri
uzmanının muayenesinden geçirilerek sürücü
belgesi almasına mani hali olmadığı anlaşılanların
belgeleri iade edilir."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

23 üncü maddeyi okutuyorum:

MADDE 23. - Aynı Kanunun 57 nci maddesi aşağıdaki
şekilde değiştirilmiştir.

"Madde 57. - Kavşaklarda aşağıdaki
kurallar uygulanır.

a) Kavşağa yaklaşan sürücüler kavşaktaki
şartlara uyacak şekilde yavaşlamak, dikkatli
olmak, geçiş hakkı olan araçların
önce geçmesine imkân vermek zorundadırlar.

b) Trafik zabıtası veya trafik işaret levhası
veya ışıklı trafik işaret cihazları
bulunmayan kavşaklarda;

1. Bütün sürücüler geçiş
üstünlüğüne sahip olan araçlara,

2. Bütün sürücüler doğru geçmekte
olan tramvaylara,

3. Doğru geçen tramvay hattı bulunan karayoluna
çıkan sürücüler bu yoldan gelen araçlara,

4. Bölünmüş yola çıkan sürücüler
bu yoldan geçen araçlara,

5. Talî yoldan anayola çıkan sürücüler
anayoldan gelen araçlara,

6. Dönel kavşağa gelen sürücüler
dönel kavşak içindeki araçlara,

7. Bir iz veya mülkten çıkan sürücüler,
karayolundan gelen araçlara,

c) Kavşak kollarının trafik yoğunluğu
bakımından farklı oldukları işaretlerle
belirlenmemiş ise;

1. Motorsuz araç sürücüleri motorlu araçlara,

2. Motorlu araçlardan soldaki sağdan gelen araca,

Geçiş hakkını vermek zorundadırlar."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

24 üncü maddeyi okutuyorum:

MADDE 24. - Aynı Kanunun 64 üncü maddesinin,
birinci fıkrasının (a) bendinin, 1 ve 2 numaralı
alt bentleri aşağıdaki şekilde değiştirilmiştir.

"1. Yerleşim birimleri dışındaki
karayollarında geceleri seyrederken, yeterince aydınlatılmamış
tünellere girerken, benzeri ve yer hallerde uzağı
gösteren ışıkların yakılması,

2. Geceleri, yerleşim birimleri dışında
karayollarındaki karşılaşmalarda, bir
aracı takip ederken, bir aracı geçerken yan
yana gelinceye kadar ve yerleşim birimleri içinde,
gündüzleri ise görüşü azaltan sisli,
yağışlı ve benzeri havalarda yakını
gösteren ışıkların yakılması,"

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

İÇİŞLERİ BAKANI MEHMET AĞAR
(Elazığ) - Sayın Başkan, bir küçük
düzeltme yapmak gerekiyor. Maddede bir yazım hatası
var "benzeri ve yer hallerde" ibaresinde "diğer"
yerine "yer" denilmiş. Maddeyi o şekilde
düzeltip oya sunarsak uygun olacak.

BAŞKAN - Redaksiyon sırasında o düzeltme
yapılacak. "Benzeri ve diğer hallerde"

İÇİŞLERİ BAKANI MEHMET AĞAR
(Elazığ) - Anlaşıldı efendim.

İÇİŞLERİ KOMİSYONU BAŞKANI
M.NECATİ ÇETİNKAYA (Konya) - Oradaki "ve"
kalkıyor "benzeri yer ve hallerde" olacak...

BAŞKAN - Efendim, bizim okumamız sırasında
zaten düzeltilmiş.

25 inci maddeyi okutuyorum:

MADDE 25. - Aynı Kanunun 65 inci maddesinin, beşinci
fıkrası aşağıdaki şekilde
değiştirilmiştir.

"Sürekli ve süreksiz olarak hammadde yükü
naklettiren kamu kurum ve kuruluşları ve gerçek
ve tüzelkişilere ait işletmeler, yük nakli
yaptırdıkları araçların azamî
toplam ağırlıklarını dikkate alarak
yükleme yapmak zorundadırlar. Bu hükme aykırı
hareket edenler hakkında her araç için bu
Kanunun ek 3 üncü maddesinin a/5 numaralı alt
bendi hükmü uygulanacağı gibi araçlar
trafikten men edilir."

BAŞKAN - Madde üzerinde önerge yok.

Söz talebi?.. Yok.

AKIN GÖNEN (Niğde) - Sayın Başkan, önerge
olacaktı...

BAŞKAN - Önerge yok efendim...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Bir redaksiyon
var; müsaade eder misiniz.

BAŞKAN - Buyurun Sayın Komisyon.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Şimdi,
maddede "sürekli ve süreksiz olarak hammadde"
denilmiş "hammadde" kelimesini çıkardığımız
takdirde, madde, "sürekli ve süreksiz olarak yük
naklettiren" şeklinde istenilen şeklebürünmüş
olacak.

AKIN GÖNEN (Niğde) - Ben de onu arz etmek istemiştim
efendim "hammadde" kelimesinin çıkarılması
diye...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - "Hammadde"
kelimesini çıkarıyoruz efendim "sürekli
ve süreksiz olarak yük naklettiren kamu kurum ve kuruluşları..."

BAŞKAN - Sayın milletvekilleri, maddeyi Komisyonun
düzelttiği biçimiyle, oylarınıza
sunuyorum: Kabul edenler... Kabul etmeyenler... Madde kabul edilmiştir.

26 ncı maddeyi okutuyorum:

MADDE 26.- Aynı Kanunun 69 uncu maddesinin birinci fıkrasından
sonra gelmek üzere aşağıdaki fıkra
eklenmiştir.

"Başıboş hayvan bırakma yasağına
riayet etmeyerek trafik kazasına sebebiyet verenler 1 ay
hapsolunurlar."

BAŞKAN - Madde üzerinde önerge yok...

HALİL CİN (İçel) - Sayın Başkan...

BAŞKAN - Konuşmak mı istiyorsunuz?..

HALİL CİN (İçel) - Evet; yerimden
konuşmak istiyorum.

BAŞKAN - Buyurun.

HALİL CİN (İçel) - Sayın Başkan,
burada, başıboş hayvanların Türkiye
yollarında sebep olduğu trafik kazaları çoktur
ve özellikle, gece, trafikte büyük tehlikelere
ve sonucu oldukça ağır kazalara sebep olmaktadır.
Bu ceza hafiftir, bunun en azından 3 ay olmasında
caydırıcı olması açısından
ben fayda görüyorum.

BAŞKAN - Sayın Komisyon?..

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Efendim, bizce
de ceza hafiftir; zaten Komisyonda da aynı şekilde
söylemiştim ve "asgarî 3 ay olması
gerekir" demiştim.

BAŞKAN - Sayın Hükümet, siz ne diyorsunuz?..

İÇİŞLERİ BAKANI MEHMET AĞAR
(Elazığ) - Efendim, biz sürekli, müeyyide
getiren konumda olmak istemiyoruz; takdir Yüce Meclisindir.

BAŞKAN - Efendim, her iki öneriyi de oylayacağım.

Komisyonun katıldığı, salondan önerildiği
biçimiyle 3 ay olmasını kabul edenler...Etmeyenler...
3 ay kabul edilmiştir.

Maddeyi, burada biraz önce kabul ettiğimiz üzere,
hapis cezasının 3 aya çıkartılmış
biçimiyle oylarınıza sunuyorum: Kabul edenler...
Kabul etmeyenler... Madde kabul edilmiştir.

27 nci maddeyi okutuyorum:

MADDE 27. - Aynı Kanunun 73 üncü maddesinin birinci
fıkrası aşağıdaki şekilde
değiştirilmiştir.

"Karayolunda araçların kamunun rahat ve huzurunu
bozacak veya kişilere zarar verecek şekilde saygısızca
sürülmesi, araçlardan bir şey atılması
veya dökülmesi, cep ve araç telefonu ile benzer
haberleşme cihazları ahizelerinin elle tutularak
kullanılması yasaktır."

BAŞKAN - Madde üzerinde önerge yok.

Madde üzerinde söz talebi?..

AYHAN FIRAT (Malatya) - Sayın Başkan, bir şey
söylemek istiyorum...

BAŞKAN - Sayın Fırat, yerinizden mi söyleyeceksiniz?

AYHAN FIRAT (Malatya) - Buradan da söyleyebilirim.

BAŞKAN -Tutanaklara geçmesini de temin edelim.

Buyurun Sayın Fırat.

AYHAN FIRAT (Malatya) - Konuşmak için ahizenin elle
tutulması gerekir. Dolayısıyla, bence, maddeyi,
"araç sürerken cep telefonunun kullanılması
yasaktır" diye bağlamak lazım.

BAŞKAN - Sayın Komisyon, madde metni "elle tutularak
kullanılması yasaktır" diyor; arkadaşımız
ise bütünüyle yasak olmasını öneriyor.

ENİS SÜLÜN (Tekirdağ)- Sayın Başkan...

BAŞKAN - Buyurun efendim.

ENİS SÜLÜN (Tekirdağ)- Araçta kit
var, ahizeyi ele almak gerekmiyor; buradan sesle konuşulabilir
yani.

BAŞKAN - Evet, Komisyonun görüşünü
almak istiyorum.

Buyurun.

İÇİŞLERİ KOMİSYONU BAŞKANI
M.NECATİ ÇETİNKAYA (Konya) - Biz de aynen,
belirtilen şekline iştirak ediyoruz.

BAŞKAN - Neye iştirak ediyorsunuz efendim?..

İÇİŞLERİ KOMİSYONU BAŞKANI
M.NECATİ ÇETİNKAYA (Konya) - Efendim, tutarak...

BAŞKAN - Yani, mevcut haliyle mi kalsın?..

İÇİŞLERİ KOMİSYONU BAŞKANI
M.NECATİ ÇETİNKAYA (Konya) - Evet.

BAŞKAN - Yani, arkadaşımızın
önerisine katılmıyorsunuz.

İÇİŞLERİ KOMİSYONU BAŞKANI
M.NECATİ ÇETİNKAYA (Konya) - Doğru.

BAŞKAN -Sayın Hükümet, siz?..

İÇİŞLERİ BAKANI MEHMET AĞAR
(Elazığ) - Sayın Başkanım, burada
amaçlanan, sürücünün, cep telefonu
ve el telefonuyla görüşüp meşgul olmasını
önlemek; araçta kit olması, veya elle tutulması
filan bir şey ifade etmez. Dolayısıyla, sürücü
bu cihazları hangi ahval ve şart altında kullanırsa
kullansın, yasaklanmalıdır diye düşünüyoruz.
Tabiî, sürücü olmayanın konuşması
elbette mümkün olacaktır; dolayısıyla,
maddede sürücünün hangi şekilde olursa
olsun kullanmasının yasaklanması amaçlanmış;
o şekliyle kabulünü arz ediyoruz.

BAŞKAN - Sayın milletvekilleri, Hükümet
ile Komisyonun görüşü arasında da
bir farklılık var; bu nedenle, en iyiyi bulabilmek
için, iki biçimi de ayrı ayrı oylayacağım.

CENGİZ ALTINKAYA (Aydın) - Sayın Başkan,
Sayın Bakanın açıkladığı
doğrultuda, ben de bir katkıda bulunabilir miyim?

BAŞKAN - Buyurun efendim.

CENGİZ ALTINKAYA (Aydın) - Konuşma ameliyesi
zaten dikkati dağıtan bir işlemdir; dolayısıyla,
kullanıcının, kulaklıla da olsa herhangi
bir şekilde, kendisini meşgul edecek biçimde
konuşması, bence, bu işin bilimine aykırıdır.
Düzenleniş şekli yanlıştır
ve yeni haliyle, tamamen, her halukârda yasaklanmış
şekliyle düzeltilmesi gerekir.

İSMAİL YILMAZ (İzmir) - Sayın Başkan...

BAŞKAN - Lütfen... Çok yeni bir düzenleme
olacaksa söz vereyim; aksi takdirde, söz için
ısrar etmeyelim.

İSMAİL YILMAZ (İzmir) - Sayın Başkan,
sürücünün, cihazla konuşmasından
önce numarayı çevirme ameliyesi vardır
ve gözünü, trafikten ve yoldan ayırdığı
an bu andır; dolayısıyla, çevirme
de o an içinde olduğundan hareket halinde, sürücünün
herhangi bir şekilde bu cihazlarla konuşmasının
kesinlikle yasaklanması lazım. Konuşmak isteyen,
aracını sağ tarafa çeksin, telefonunu
etsin...

BAŞKAN - Devam etmek istiyor musunuz, yoksa oylayayım
isterseniz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Oylayın.

BAŞKAN - Her biçimiyle yasaklanmış ve
Hükümetin de katıldığı biçimiyle
öneriyi kabul edenler... Kabul etmeyenler... Kabul edilmiştir.

Sayın milletvekilleri, maddeyi, öneri doğrultusundaki
yeni şekliyle okuyorum ve oylarınıza sunacağım:

Madde 27.- Aynı Kanunun 73 üncü maddesinin birinci
fıkrası aşağıdaki şekilde
değiştirilmiştir.

"Karayolunda araçların kamunun rahat ve huzurunu
bozacak veya kişilere zarar verecek şekilde saygısızca
sürülmesi, araçlardan bir şey atılması
veya dökülmesi, cep ve araç telefonu ile benzer
haberleşme cihazlarının kullanılması
yasaktır."

Maddeyi bu şekliyle oylarınıza sunuyorum:
Kabul edenler...

SUAT PAMUKÇU (Bayburt) - Sayın Başkan "seyir
halinde" diye ilave edilmesi lazım.

BAŞKAN - Tamam efendim... Seyir halinde, tabiî...

BÜLENT ATASAYAN (Kocaeli) - Sürücünün...

BAŞKAN - Sürücü... Yani, önceki gelişi
onu ifade ediyor efendim, merak etmeyin... Sürücünün
yasaklanıyor.

"Sürücünün seyir halinde kullanmasının
yasaklanması..."

Bu şekliyle maddeyi oylarınıza sunuyorum:
Kabul edenler... Kabul etmeyenler... Kabul edilmiştir.

Madde 28'i okutuyorum:

MADDE 28. - Aynı Kanunun sekizinci kısım
birinci bölüm başlığı ve 85
inci maddesinin madde başlığı ile birinci
fıkrası değiştirilmiş ve birinci
fıkradan sonra gelmek üzere bir fıkra eklenmiş,
üçüncü ve dördüncü fıkralar
aşağıdaki şekilde değiştirilmiştir.

"BİRİNCİ BÖLÜM

İşleten ve Araç İşleticisinin
Bağlı Olduğu Firmanın Hukukî Sorumluluğu

İşleten ve araç işleticinin bağlı
olduğu firmanın hukukî sorumluluğu :

Bir motorlu aracın işletilmesi bir kimsenin ölümü
veya yaralanmasına veya birşeyin zarara uğramasına
sebep olursa, motorlu aracın işleteni ile birlikte,
motorlu araç bir firma adı altında veya firma
tarafından kesilen biletle işletilmesi halinde, bağlı
olduğu firma da müştereken ve müteselsilen
doğan zarardan sorumlu olurlar.

Motorlu araç ölüme sebebiyet vermiş ise,
kazaya karışan aracın başkalarına
devir ve temliki veya üzerinde bir hak tesisini önlemek
amacıyla olaya el koyan Cumhuriyet Savcılıklarınca,
aracın tescilli olduğu tescil kuruluşuna trafik
kaydı üzerine şerh düşülmesi
için talimat verilir. Kaza anı ile Cumhuriyet Savcılığınca
trafik kaydı üzerine şerh düşülmesi
arasında geçen süreler içinde yapılan
araç tescilleri hükümsüz sayılır.
Şerhin konulduğu tarihten itibaren bir ay içerisinde,
şerhin kaldırıldığına veya
devamına ilişkin mahkeme kararı ibraz edilmediği
takdirde bu şerh hükümsüz sayılır.

İşleten ve araç işleticisi firma hâkimin
takdirine göre kendi aracının katıldığı
bir kazadan sonra yapılan yardım çalışmalarından
dolayı yardım edenin maruz kaldığı
zarardan da sorumlu tutulabilir. Ancak, bu durumda işletici
firmanın sorumlu kılınabilmesi için
kazadan kendisinin sorumlu olması veya yardımın
doğrudan doğruya kendisine veya araçta bulunanlara
ya da kazaya taraf olan üçüncü kişilere
yapılması gerekir.

İşleten ve araç işletici firma aracın
sürücüsünün veya aracın kullanılmasına
katılan yardımcı kişilerin kusurundan
kendi kusuru gibi sorumludur."

BAŞKAN - Madde üzerinde önerge yok.

AKIN GÖNEN (Niğde) - Sayın Başkan, maddenin
ikinci fıkrasında bir redaksiyon hatası var.

BAŞKAN - Madde üzerinde...

AHMET İYİMAYA (Amasya) - Sayın Başkan,
bir dakika efendim, imzaları hemen tamamlıyoruz.

BAŞKAN - Sayın milletvekilleri, bu işlem, maddeyi
okuduktan sonra müdahaleyle kabul edeceğim son işlem
olacak.

Ben de çok keyif alıyorum; katılımcı,
çoğulcu demokrasinin, bütün partilerin bir
arada ortak akıl biçiminde çok güzel
bir örneğini veriyoruz; ama, korkarım başka
çalışmalara kötü emsal yaratacağız.
Onun için, lütfen, maddeyle ilgili değişiklikleri,
daha önceden, en azından maddenin okunması
bitmeden önce, önerge olarak bize ulaştırın.
Aksi takdirde, Komisyonun katıldığı çok
ufak redaksiyonlar dışında, madde üzerinde
işlem yapamayacağım; kötü emsal olacağız.
Çok keyifli, çok güzel bir çalışma;
ama, kötü emsal olabiliriz.

AHMET İYİMAYA (Amasya) - Sayın Başkanım,
bu, temel düzenleme bakımından çok önemli
bir değişiklik teklifi, konsensüs de sağlandı,
bu usulsüzlüğü hoş görün efendim.

BAŞKAN - Usulsüzlük değil, usule uygun; ama,
kötü emsal olabiliriz. Çok güzel, çok
keyifli; ama, lüften... Biraz daha seri hareket edip, en
azından maddenin okunması bitmeden önce bu
değişikliklerin bize intikalini yazılı
olarak sağlayın. Aksi takdirde, bundan böyle,
yerinden yapılacak müdahaleleri, ancak soru kapsamında
kabul edeceğim.

Sayın milletvekilleri, anlayabildiğimiz kadarıyla,
şimdi, grup başkanvekillerimiz, maddenin iki ayrı
önergeyle, bütününün komple değiştirilmesine
dönük bir önerge veriyorlar; yani, bunun da usulüne
uygun olup olmadığını Komisyonun incelemesi
bir hayli zaman alacak bir olay. Bilmiyorum; ama, bu işlemleri
bu şekilde sürdürürsek çalışmaları
tıkamaya doğru, yasayı çıkarmamaya
dönük bir süreç başlatmış
oluruz.

AHMET İYİMAYA (Amasya) - Sayın Başkan,
kötü yasayla ideal yasa arasındaki farkı
belirtmek lazım; tıkama yok.

BAŞKAN - Sayın milletvekilleri, bu çerçevede,
son kez bu şekilde bir işlemi kabul edeceğiz;
ama, Sayın Komisyonun da görüşünden
geçmemiş, yeni fıkra ihdası anlamına
da gelecek bir değişiklik talebi var grup başkanvekillerimiz
tarafından.

Grup başkanvekillerimizin tam mutabakatı olduğu
için, Komisyonun da bu konuda görüş belirlemesine
imkân temin edebilmek bakımından, birleşime
5 dakika ara veriyorum.

Kapanma Saati: 18.59 

İKİNCİ OTURUM

Açılma Saati : 18.10

BAŞKAN : Başkanvekili Uluç GÜRKAN

KÂTİP ÜYELER : Zeki ERGEZEN (Bitlis), Kadir
BOZKURT (Sinop)

BAŞKAN - Türkiye Büyük Millet Meclisinin
9 uncu Birleşiminin İkinci Oturumunu açıyorum.

Görüşmelere kaldığımız
yerden devam ediyoruz.

V. - KANUN TASARI VE TEKLİFLERİYLE KOMİSYONLARDAN
GELEN DİĞER İŞLER (Devam)

2. - 2918 Sayılı Karayolları Trafik Kanununun
Bazı Maddelerinin Değiştirilmesi, Ek ve Geçici
Maddeler Eklenmesi, 3201 Sayılı Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
DairKanun Tasarısı ile İzmir Milletvekili
Süha Tanık'ın, Niğde Milletvekili Akın
Gönen'in, Denizli Milletvekili Hilmi Develi ve 26 Arkadaşının,
Bingöl Milletvekili Hüsamettin Korkutata ve 33 Arkadaşının
ve İzmir Milletvekili Birgen Keleş'in Benzer Mahiyetteki
Kanun Teklifleri ve İçişleri Komisyonu Raporu
(1/478, 2/49, 2/77, 2/295, 2/298, 2/346) (S. Sayısı
: 99 ve 99'a 1 inci Ek) (Devam)

BAŞKAN - Komisyon ve Hükümet yerinde.

Bir önerge vardır; okutuyorum.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, izin verirseniz; bir önerge şeklinde
değil de, Komisyon olarak, bir redakteyle...

BAŞKAN - Bir önerge var, sonra sizin redaksiyonunuzu
yapacağız efendim.

Önergeyi okutuyorum:

Türkiye Büyük Millet Meclisi Başkanlığına

99'a 1 inci ek sıra sayılı kanun teklifinin
28 inci maddesiyle değiştirilmesi önerilen Karayolları
Trafik Kanununun 85 inci maddesinin başlığı
ile birinci, üçüncü ve dördüncü
fıkralarının aşağıdaki şekilde
değiştirilmesini, saygıyla arz ederiz.

"BİRİNCİ BÖLÜM

İşleten ve Araç İşleticisinin
Bağlı Olduğu Teşebbüs Sahibinin Hukukî
Sorumluluğu

İşleten ve araç işleticinin bağlı
olduğu teşebbüs sahibinin hukukî sorumluluğu:

Bir motorlu aracın işletilmesi bir kimsenin ölümüne
veya yaralanmasına yahut birşeyin zarara uğramasına
sebep olursa, motorlu aracın bir teşebbüsün
unvanı veya işletme adı altında veya
bu teşebbüs tarafından kesilen biletle işletilmesi
halinde, motorlu aracın işletmesi ve bağlı
olduğu teşebbüsün sahibi, doğan zarardan
müştereken ve müteselsilen sorumlu olurlar.

İşleten ve araç işleticisi teşebbüs
sahibi, hâkimin takdirine göre kendi aracının
katıldığı bir kazadan sonra yapılan
yardım çalışmalarından dolayı,
yardım edenin maruz kaldığı zarardan
da sorumlu tutulabilir. Ancak, bu durumda, işletici teşebbüs
sahibinin sorumlu kılınabilmesi için kazadan
kendisinin sorumlu olması veya yardımın doğrudan
doğruya kendisine veya araçta bulunanlara yahut kazaya
taraf olan üçüncü kişilere yapılması
gerekir.

İşleten ve araç işleticisi teşebbüsün
sahibi, aracın sürücüsünün veya
aracın kullanılmasına katılan yardımcı
kişilerin kusurundan kendi kusuru gibi sorumludur."

Hüsamettin Özkan Zeki Çakan

DSP Grup Başkanvekili ANAP Grup Başkanvekili

Saffet Arıkan Bedük Salih Kapusuz

DYP Grup Başkanvekili RP Grup Başkanvekili

Önder Sav

CHP Grup Başkanvekili

BAŞKAN - Sayın Komisyon, grup başkanvekillerimizin
imzaladığı biraz önceki önergeye katılıyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, orada, iki kelimeyle, meseleyi, önerge şeklinde
değil de, bir redaksiyonla, "süreler içinde
yapılan kötü niyetli araç tescilleri"
şeklinde...

BAŞKAN - Bu değil; o ayrı efendim.

Şimdi okuduğumuz önergeye katılıyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Evet, katılıyoruz
Sayın Başkan.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılıyoruz Sayın Başkan.

BAŞKAN - Biraz önce okunan önergeye, Sayın
Komisyon ve Sayın Hükümet katılmıştır.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Buyurun Sayın Komisyon, bir düzeltme yapacaktınız...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, biraz önce verilen ikinci bir önerge vardı;
o önerge geri çekiliyor. Biz, yalnız, Komisyon
olarak, orayı "yapılan kötü niyetli
araç tescilleri hükümsüz sayılır..."
şeklinde düzeltiyoruz; yani, iki kelime ilave ediyoruz.
"Yapılan kötü niyetli araç tescilleri"
şeklinde olacak...

BAŞKAN - Nereye ekliyorsunuz efendim?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Tekrar ediyorum
efendim; ikinci fıkranın sonunda "Kaza anı
ile Cumhuriyet Savcılığınca trafik kaydı
üzerine şerh düşülmesi arasında
geçen süreler içinde yapılan kötü
niyetli araç tescilleri..." olacak; yani "kötü
niyetli" kelimelerini ilave ediyoruz.

ATİLÂ SAV (Hatay) - Sayın Başkan "kötü
niyetle yapılan araç tescilleri" demek doğrudur;
"kötü niyetli tescil" olmaz...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Evet efendim,
doğru; "kötü niyetle yapılan" demek
gerekiyor.

BAŞKAN - "Kötü niyetle yapılan"
biçiminde, Komisyonun da katılımıyla,
Sayın Sav'ın uyarısıyla, bu düzeltme
de yapıldı.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkanım, müsaade ederseniz, bir husus daha
var .

BAŞKAN - Buyurun.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Birinci fıkrada
"ölümü veya yaralanmasına" denildiği
halde, ikinci fıkrada, bir zühul eseri olarak, "motorlu
araç ölüme sebebiyet vermiş ise..."
denilmiş, "yaralamayı" unutmuşuz;
burada da "ölüme veya yaralanmasına sebebiyet
verme..." demek gerekiyor.

BAŞKAN - Peki.

Sayın milletvekilleri, maddeyi, biraz önce kabul edilen
önergeyle değişen biçimi ve Sayın
Komisyonun yaptığı düzeltmelerle, gerçekleştirdiği
redaksiyonla oylarınıza sunuyorum: Kabul edenler...
Kabul etmeyenler... Madde kabul edilmiştir.

29 uncu maddeyi okutuyorum:

MADDE 29 - Aynı Kanunun 86 ncı maddesi madde başlığı
ile birlikte aşağıdaki şekilde değiştirilmiştir.

"İşletenin veya Araç İşleticisi
Firmanın Sorumluluktan Kurtulması veya Sorumluluğun
Azaltılması :

Madde 86. - İşleten veya araç işleticisi
firma kendisinin veya eylemlerinden sorumlu tutulduğu kişilerin
kusuru bulunmaksızın ve araçtaki bir bozukluk
kazayı etkilemiş olmaksızın, kazanın
bir mucbir sebepten veya zarar görenin veya bir üçüncü
kişinin ağır kusurundan ileri geldiğini ispat
ederse sorumluluktan kurtulur.

Sorumluluktan kurtulamayan işleten veya araç işleticisi
firma, kazanın oluşunda zarar görenin kusurunun
bulunduğunu ispat ederse, hâkim, durum ve şartlara
göre tazminat miktarını indirebilir."

BAŞKAN - Madde üzerinde önerge yok.

Madde üzerinde söz talebi?.. Yok..

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

30 uncu maddeyi okutuyorum:

MADDE 30. - Aynı Kanunun 87 nci maddesi aşağıdaki
şekilde değiştirilmiştir.

"Madde 87. - Yaralanan veya ölen kişi, hatır
için karşılıksız taşınmakta
ise veya motorlu araç, yaralanan veya ölen kişiye
hatır için karşılıksız
verilmiş bulunuyorsa, işletenin veya araç işleticisi
firmanın sorumluluğu ve motorlu aracın maliki
ile işleteni arasındaki ilişkide araca gelen
zararlardan dolayı sorumluluk, genel hükümlere
tabidir.

Zarar görenin beraberinde bulanan bagaj ve benzeri eşya
dışında araçta taşınan
eşyanın uğradığı zararlardan
dolayı işletenin veya araç işleticisi
firmanın sorumluluğu da genel hükümlere tabidir."

BAŞKAN - Madde üzerinde önerge yok.

Madde üzerinde söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

31 inci maddeyi okutuyorum:

MADDE 31.- Aynı Kanunun 88 inci maddesinin ikinci fıkrası
aşağıdaki şekilde değiştirilmiştir.

"Birden fazla kişinin sorumlu olduğu durumlarda,
bunlar arasındaki ilişki bakımından
zarar, olayın bütün şartları değerlendirilerek
paylaştırılır. Özel durumlar ve
özellikle araçların işletme tehlikeleri,
zararın iç ilişkide başka türlü
paylaştırılmasını haklı
göstermedikçe, işletenler ve araç işleticisi
firmalar kusurları oranında zarara katlanırlar."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

32 nci maddeyi okutuyorum:

MADDE 32.- Aynı Kanunun 89 uncu maddesi madde başlığı
ile birlikte aşağıdaki şekilde değiştirilmiştir.

"İşletenler veya Araç İşleticisi
Firmalar Arasında Zararın Tazmini

Madde 89. - Birden çok motorlu aracın katıldığı
bir kazada işletenlerden biri bedensel bir zarara uğrarsa,
özel durumlar ve özellikle işletme tehlikeleri
başka türlü paylaştırmayı
haklı göstermedikçe, kazaya katılan
araçların işletenleri ve araç işleticisi
firmalar kendilerine düşen kusur oranında, zararı
gidermekle yükümlüdürler.

İşletenlerden ve araç işleticisi firmalardan
birine ait bir şeyin zarara uğraması halinde,
zarar gören, ancak zarar veren işletenin veya araç
işleticisi firmanın veya eylemlerinden sorumlu tutulduğu
kimsenin kusuru veya geçici olarak temyiz gücünü
kaybetmesi veya zarar verene ait araçtaki bir bozukluk
yüzünden zararın vuku bulduğunu ispat etmesi
halinde, zarar veren işleten veya işletici firma tazminatla
yükümlü tutulur.

Tazminatla yükümlü olan işletenler veya işletici
firmalar zarar gören işletene veya işletici firmaya
karşı müteselsilen sorumludurlar."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

33 üncü maddeyi okutuyorum:

MADDE 33. - Aynı Kanunun 91 inci maddesi aşağıdaki
şekilde değiştirilmiştir.

"Malî Sorumluluk Sigortası Yaptırma Zorunluluğu:

Madde 91. - İşletenlerin, bu Kanunun 85 inci maddesinin
birinci fıkrasına göre olan sorumluluklarının
karşılanmasını sağlamak üzere
malî sorumluluk sigortası yaptırmaları
zorunludur.

Zorunlu malî sorumluluk sigortasına ilişkin
primler peşin ödenir. Ancak, Hazine Müsteşarlığının
bağlı bulunduğu Bakanlık primlerin taksitler
halinde tahsil edilmesine ilişkin düzenleme yapmaya
yetkilidir.

Sigorta yaptıranların, sigorta şirketlerine
ödeyecekleri sigorta priminin tutarı üzerinden
% 5'i oranındaki miktar, sigorta şirketi tarafından
tahsil edildiği ayı takip eden ayın en geç
20'sine kadar Trafik Hizmetleri Geliştirme Fonu hesabına
yatırılır. Bu madde uyarınca belirtilen
fona aktarılan tutarların tamamı münhasıran
trafik hizmetlerinde kullanılır.

Sigorta şirketleri, şekli ve içeriği İçişleri
Bakanlığının uygun görüşü
ve Hazine Müsteşarlığının
bağlı bulunduğu Bakanlığın onayı
ile belirlenip Türkiye Sigorta ve Reasürans Şirketleri
Birliğince bastırılacak trafik sigortası
pulunu, poliçe ve zeyilname ile birlikte işletenlere
vermek zorundadırlar. İşletenler, zorunlu
malî sorumluluk sigortasının yaptırıldığını
göstermek amacıyla bu pulu araçlarının
ön camına yapıştırmaya mecburdurlar.

Geçerli teminat tutarları üzerinden zorunlu
malî sorumluluk sigortası bulunmayan araçlar
trafikten men edilir.

Turistlere ait taşıtlarla, milletlerarası
çok taraflı veya karşılıklı
anlaşmalar kapsamına giren yabancı plakalı
taşıtların Türkiye'de geçerli
milletlerarası anlaşmalarla kabul edilmiş sigortaları
yoksa, bunlar için zorunlu malî sorumluluk sigortası
Türkiye sınırlarına girişleri
sırasında yapılır.

Bu madde hükmüne uymayanlara bu Kanunun Ek 3 üncü
maddesi a/1 alt bendi hükümleri uygulanır."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

34 üncü maddeyi okutuyorum:

MADDE 34. - Aynı Kanunun 93 üncü maddesi aşağıdaki
şekilde değiştirilmiştir.

"En Az Sigorta Tutarları:

Madde 93. - Zorunlu malî sorumluluk sigortası genel
şartları, teminat tutarları ile tarife ve
talimatları Hazine Müsteşarlığının
bağlı bulunduğu Bakanlıkça tespit
edilir ve Resmî Gazetede yayımlanır.

Tarife ve talimatların tespitinde; araç türleri;
coğrafî bölge; sigorta süresi içinde
herhangi bir hasar ödemesine neden olmayan işletenlerin
primlerinin indirilmesi yoluyla ödüllendirilmesi, hasar
ödemesine neden olan işletenlerin primlerinin yükseltilmesi
yoluyla cezalandırılması ve gerekli görülen
diğer hususlar dikkate alınır."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

35 inci maddeyi okutuyorum:

MADDE 35. - Aynı Kanunun 104 üncü maddesinin
ikinci fıkrası değiştirilmiş ve
maddenin sonuna aşağıdaki fıkra eklenmiştir.

"Yukarıda yazılı teşebbüs
sahipleri kendilerine bırakılan motorlu araçların
tümünü kapsamak üzere esasları Hazine
Müsteşarlığının bağlı
bulunduğu Bakanlıkça tespit edilecek bir zorunlu
malî sorumluluk sigortası yaptırmaya ve denetimlerde
bu sigortanın yapıldığını
belgelemeye mecburdurlar.

İkinci fıkrada sözü edilen sigortayı
yaptırmayan teşebbüs sahiplerinin bu işyerleri,
mahallin en büyük mülkî amirince 15 güne
kadar faaliyetten men edilir."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

36 ncı maddeyi okutuyorum:

MADDE 36. - Aynı Kanunun 108 inci maddesi aşağıdaki
şekilde değiştirilmiştir.

"Garanti Fonu

Madde 108. - "Bu Kanuna göre, zorunlu malî sorumluluk
sigortasına tabi motorlu araçların sebep
olacakları zararların, aşağıdaki
durumlarda işletenin sorumluluğuna ilişkin kurallar
uyarınca geçerli teminat tutarları dahilinde
karşılanması amacıyla, Türkiye
Sigorta ve Reasürans Şirketleri Birliği nezdinde
bir Garanti Fonu oluşturulur.

Garanti Fonuna aşağıdaki durumlarda başvurulur
:

a) Kazayı yapan motorlu aracın tespit edilmemesi
durumunda kişiye gelen bedensel zararlar için,

b) Kazanın meydana geldiği tarihte geçerli olan
teminat tutarları dahilinde zorunlu malî sorumluluk
sigortasını yaptırmamış olan
işletenlerin neden olduğu bedensel zararlar için,

c) Zorunlu malî sorumluluk sigortasını yapan
sigortacının iflası halinde sigortacının
ödemekle yükümlü olduğu maddî ve
bedensel zararlar için,

d) 8 inci maddenin (b) bendi ile 107 nci maddenin son fıkrasında
öngörülen durumlar için.

Kazaya sebep olan aracın işleteninin sonradan bulunması
halinde garanti fonu, işletene ve sigortacısına
rücu edebilir; diğer durumlarda da garanti fonunun sorumlulara
başvurma ve sigortacının iflas masasına
katılma hakları saklıdır.

Fonun gelirleri, zorunlu malî sorumluluk sigortası
için tahsil edilen toplam primlerin yüzde biri oranında
sigorta şirketlerince ödenecek katılma payları
ile sigorta yaptıranlardan safi primlerin yüzde ikisi
oranında tahsil edilecek katılma paylarından
oluşur. Bakanlar Kurulu bu oranları binde beşe
kadar indirmeye veya tekrar kanunî sınırlarına
kadar yükseltmeye yetkilidir.

Sigorta aracıları, sigorta yaptıranlardan
yukarıdaki fıkra hükmü gereğince tahsil
ettikleri katılma paylarını, tahsilatı
takip eden ayın 15'ine kadar ilgili sigorta şirketlerine
intikal ettirirler.

Sigorta şirketleri; kendileri tarafından ödenmesi
gereken bir takvim yılına ilişkin katılma
paylarını takip eden yılın Şubat
ayı sonuna kadar; sigorta yaptıranlardan tahsil
edilen katılma paylarını ise ertesi ayın
sonuna kadar fon hesabına yatırırlar.

Fon hesabına zamanında ve tam olarak yatırılmayan
katılma payları ve gecikme zamları 6183 sayılı
Amme Alacaklarının Tahsili Usulü Hakkında
Kanun hükümlerine göre tahsil olunur. Ayrıca,
sözkonusu yükümlülüğü yerine
getirmeyen şirketler hakkında bu kanunun Ek 3 üncü
maddesinin b/7 numaralı alt bendi hükümleri de
uygulanır.

Fonun gelir ve giderleri ile işlemleri, Hazine Müsteşarlığınca
her yıl denetlenir.

Garanti Fonunun kuruluşuna, işleyişine, fon
varlıklarının nemalandırılmasına,
fondan yapılacak ödemelere ve diğer hususlara
ilişkin esaslar Türkiye Sigorta ve Reasürans Şirketleri
Birliğinin görüşü alınarak, Hazine
Müsteşarlığının bağlı
bulunduğu Bakanlık tarafından hazırlanacak
bir yönetmelikle düzenlenir."

BAŞKAN - Madde üzerinde önerge yok.

Madde üzerinde söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

37 nci maddeyi okutuyorum:

MADDE 37. - Aynı Kanunun 118 inci maddesinin başlığı
ile ikinci fıkrası aşağıdaki şekilde
değiştirilmiş, ikinci fıkradan sonra gelmek
üzere üçüncü, dördüncü
ve beşinci fıkralar ilave edilmiştir.

"Ceza puanı uygulaması, puanlama ve trafik
kazası nedeniyle sürücü belgelerinin geri
alınması:"

"Trafik suçunun işlendiği tarihten geriye
doğru bir yıl içinde toplam 100 ceza puanını
dolduran sürücülerin sürücü belgeleri
2 ay süre ile geri alınır ve eğitime tabi
tutulurlar.

Aynı yıl içinde ikinci defa 100 puanı
dolduran sürücülerin sürücü belgeleri
4 ay süre ile geri alınarak psiko-teknik değerlendirmeye
ve psikiyatri uzmanının muayenesine tabi tutulurlar.
Muayene sonucunda sürücülük yapmasına
engel hali bulunmayanların belgeleri, süresi sonunda
iade edilir.

Bir yıl içinde üç defa 100 ceza puanını
dolduran sürücülerin sürücü belgeleri
süresiz olarak iptal edilir.

Ölümle sonuçlanan trafik kazalarına asli
kusurlu olarak sebebiyet veren sürücülerin sürücü
belgeleri ise 1 yıl süre ile geri alınır."

BAŞKAN - Madde üzerinde önerge yok.

Madde üzerinde söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

38 inci maddeyi okutuyorum:

MADDE 38. - Aynı Kanunun 119 uncu maddesi birinci fıkrası
aşağıdaki şekilde değiştirilmiştir.

"Sürücü belgeleri, belge alındıktan
sonra bu Kanunun 41 inci maddesinin (e) bendinde yazılı
suçlardan biri ile mahkûmiyet halinde süresiz
geri alınır."

BAŞKAN - Madde üzerinde önerge yok.

Madde üzerinde söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

39 uncu maddeyi okutuyorum:

MADDE 39. - Aynı Kanunun 123 üncü maddesinin
üçüncü ve dördüncü fıkraları
aşağıdaki şekilde değiştirilmiştir.

"Ancak, gerçek ve tüzel kişiler tarafından
kurs açılmayan il ve ilçelerde bu kurslar
devlet tarafından açılabilir.

Bu madde hükümlerine ve yönetmelikteki şartlara
uymadıkları mülki idare amirlerince görevlendirilen
yetkililer veya Millî Eğitim Bakanlığı
yetkilileri tarafından tespit edilen kursların sahiplerine
olayın özelliğine göre belirlenecek süre
içinde şartlara uymaları yazılı
olarak bildirilir. Bu süre içinde şartların
yerine getirilmemesi halinde kurs sahipleri bu Kanunun Ek 3 üncü
maddesi b/6 alt bendi hükmüne göre cezalandırılırlar.
Ayrıca kurs 15 günden az olmamak üzere mülki
amirlerce geçici olarak kapatılır. Bu süre
625 sayılı Özel Öğretim Kurumları
Kanunu hükümleri uyarınca gerekli işlemler
sonuçlandırılıncaya kadar uzatılır.

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

40 ıncı maddeyi okutuyorum:

MADDE 40. - Aynı Kanunun 124 üncü maddesinin
ikinci fıkrası aşağıdaki şekilde
değiştirilmiştir.

"Çocuk trafik eğitim parklarının
yapılma, açılma, eğitim, denetim ve çalışma
esasları ile diğer hususlar İçişleri,
Bayındırlık ve İskân Bakanlıklarının
görüşleri alınarak Millî Eğitim
Bakanlığınca çıkarılacak
Yönetmelikle düzenlenir."

BAŞKAN - Madde üzerinde önerge yok.

Sayın Ali Talip Özdemir, galiba, yerinizden bir katkınız
olacak; buyurun.

Arkadaşlar, lütfen, dinleyelim. Biraz sükûnet...

ALİ TALİP ÖZDEMİR (İstanbul)
- Bu madde olumlu ve güzel bir madde. Yalnız, burada
"yönetmelikle düzenlenir" derken "ilgili
belediyenin görüşü alınarak yönetmelikle
düzenlenir" ilavesi olursa... Çünkü,
bu, oradaki belediyeler vasıtasıyla yer gösterilerek
yapılacaktır. Burada, belediyeleri de işin
içerisine katmak faydalı olur kanaatindeyim.

BAŞKAN - Sayın Komisyon?..

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Katılmıyoruz
Sayın Başkan.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılamıyoruz efendim. Belediyenin
belirlenmesi sıkıntı yaratacak burada, bu
açıdan katılamıyoruz.

BAŞKAN - Bu durumda, bu katkıyı işleme
koyamayacağım. Maddeyi olduğu gibi oylarınıza
sunuyorum: Kabul edenler... Kabul etmeyenler... Madde kabul edilmiştir.

41 inci maddeyi okutuyorum:

MADDE 41. - Aynı Kanunun 125 inci maddesinin madde başlığı
ile birinci fıkrası aşağıdaki şekilde
değiştirilmiş ve birinci fıkradan sonra
gelmek üzere aşağıdaki fıkralar eklenmiştir.

"Okul, Radyo ve Televizyonlarda Trafik Eğitimi :

Millî Eğitim Bakanlığınca, ilköğretim
ve ortaöğretim okullarında ders programlarına
eğitim amacı ile zorunlu uygulamalı trafik ve
ilk yardım dersleri konulur. Bu dersler için valilik
ve kaymakamlıkça yükseköğrenim görmüş
emniyet görevlileri görevlendirilebilir.

Üniversite ve yüksekokullar ile lise ve dengi okullarda,
zorunlu trafik, ilk yardım ve motor derslerinden başarılı
olanlar, sürücü kurslarında, bu derslerden
Millî Eğitim Bakanlığı'nca çıkarılacak
yönetmelikteki esaslara göre sınava girmek kaydıyla
muaf tutulabilirler.

Türkiye Cumhuriyeti sınırları içinde
yayın yapan ulusal, bölgesel, yerel radyo ve televizyonlar,
3984 sayılı Radyo ve Televizyonların Kuruluş
ve Yayınları Hakkında Kanunun 4 üncü
maddesinin, birinci fıkrasının (p) bendi
gereğince yapacakları haftalık eğitim programlarının
en az 30 dakikasını trafik eğitimi ile ilgili
programlara ayırmak zorundadırlar."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

42 nci maddeyi okutuyorum:

MADDE 42. - Aynı Kanunun 129 uncu maddesinin birinci fıkrasının
(a) bendine, son alt bentten önce gelmek üzere bir bent
eklenmiş, (b) bendinin 5 numaralı alt bendi aşağıdaki
şekilde değiştirilmiş, 6 numaralı
alt bentten sonra gelmek üzere 7, 8 ve 9 numaralı
alt bentler ilave edilmiş ve 7 numaralı alt bent
10 numaralı alt bent olarak değiştirilmiş
ve 10 numaralı alt bendin sonuna aşağıdaki
fıkra eklenmiştir.

"Sürücülerin ödüllendirilmesine,

5. Bu Kanunun 114 üncü maddesine göre tahsil edilen
para cezalarının % 50'sinden,

7. Bu Kanunun 91 inci maddesine göre tahsil edilen % 5 mali
sorumluluk sigortası payından,

8. 86/10553 sayılı Bakanlar Kurulu Kararı
gereğince ticarî plaka satışlarından
elde edilen % 90'lık paydan,

9. Bu Kanunun 35 inci maddesine göre tahsil edilen % 10 muayene
ücreti payından."

"Fon gelirlerinin tamamı münhasıran trafik
hizmetlerinde kullanılır."

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

43 üncü maddeyi okutuyorum...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkanım...

BAŞKAN - Sayın Komisyon, biraz önce oyladığımız
maddede, galiba sizden bir düzeltme gelecekti; gelmedi. Arkadaşlarımız...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkanım, ben düzeltme yapmak istedim de, mikrofon
açık olmadığı için sesimi
duyuramadım.

Orada "alt bentten" yerine "alt fıkradan"
denilecek ve "önce gelmek üzere bir bent eklenmiş"
ibaresi "önce gelmek üzere bir fıkra eklenmiş"
diye düzeltilecek.

BAŞKAN - Kusura bakmayın, bu çalışma
düzeninde, ben, sizin işaretlerinizi buradan göremiyorum.
Onun için, izninizle mikrofonu açık tutacağım;
ama, zaman zaman yanınıza arkadaşlar geliyorlar,
bu sefer, mikrofon, o sesleri de alıyor. Mikrofon açık
kalsın; ama, arkadaşların, Komisyon veya Hükümete
müdahalede bulunmaması veya onlarla diyaloğa girmemesi
gerekiyor; bunu, arkadaşlardan rica ediyorum.

Maddeyi bu şekilde redakte ediyoruz.

ATİLÂ SAV (Hatay) - Sayın Başkan, şimdiye
kadar sayıyla gösterilen bentleri hep "alt bent"
diye niteledik. Bu maddede ilk defa "alt fıkra"
diye yazılırsa, kodifikasyon bakımından...

BAŞKAN - Alt yok efendim. O "alt bent" kalıyor,
üstte fıkra...

ATİLÂ SAV (Hatay) - Numaraları "alt bent"
diye gösterildi.

BAŞKAN - Fıkra o... Yani, üstte o fıkra,
değişen... Alt bentte değişiklik olmuyor.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - "Fıkra"
olacak efendim.

BAŞKAN - Sayın milletvekilleri, 43 üncü
maddeyi okutmadan önce, yeni madde niteliğinde bir önerge
vardır; okutuyorum:

Türkiye Büyük Millet Meclisi Başkanlığına

2918 sayılı Karayolları Trafik Kanununun
131 inci maddesinin üçüncü fıkrasında
yer alan plaka ve basılı evrak satışında
elde edilen net gelirin paylaşım oranını
yeniden düzenleyen kanun değişiklik teklifimiz,
gerekçesiyle birlikte ekte sunulmuştur.

Gereğini saygıyla arz ederiz.

Ali Haydar Şahin Ali Rıza Bodur Zeki Çakıroğlu

Çorum İzmir Muğla

Metin Arifağaoğlu Sabri Ergül Yahya Şimşek

Artvin İzmir Bursa

Mahmut Işık

Sıvas

Madde 131/3 - Basılı kâğıtlar ve
plakaların satışının federasyona
sağladığı net gelirin yüzde 40'ı,
her yıl, en geç şubat ayı sonuna kadar
Trafik Hizmetleri Geliştirme Fonuna yatırılır.
Gelirin kalanı, Türkiye Şoförler ve Otomobilciler
Federasyonuna aittir.

BAŞKAN - Sayın Komisyon, İçtüzüğümüzün
87 nci maddesinin dördüncü fıkrasına
göre, katılabilmeniz için, yeni madde olduğu
için, salt çoğunluğunuzu aramak zorundayız.

Salt çoğunluğunuz da beraberinizde olarak, katılıyor
musunuz; salt çoğunluğunuzu sağlayabiliyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, salt çoğunluğu sağlayacak durumda
değiliz, herhalde...

BAŞKAN - Bu durumda, önergeyi işleme koyamıyorum.

43 üncü maddeyi okutuyorum:

MADDE 43. - Aynı Kanuna aşağıdaki Ek maddeler
eklenmiştir.

Ticarî Taşıt Kullanma Belgesi

EK MADDE 1. - Ticarî amaçla çalışan
taksi, dolmuş, minibüs ve otobüs gibi taşıtlarla
yolcu taşımacılığı; kamyon,
kamyonet, triportör ve benzeri taşıtlarla yük
taşımacılığı yapmak isteyen
sürücülerin "Ticarî Taşıt
Kullanma Belgesi'ne sahip olmaları zorunludur.

Ancak, bu kanunun yayımı tarihinden sonra, B, C,
D ve E sınıfı sürücü belgelerinden
herhangi birisine sahip olanlardan toplutaşım aracı
kullanacakların Ticarî Taşıt Kullanma
Belgesi almak için yapacakları müracaatlarda
en az lise veya dengi okul mezunu olmaları şartı
aranır.

Bu belgeye sahip olmayan sürücüler ticarî
amaçla yolcu ve yük taşımacılığı
yapamaz.

Ticarî taşıt kullanma belgesi alacak sürücülerin
eğitimi ve belge almaya hak kazananlara belge verilme işlemleri
Türkiye Şoförler ve Otomobilciler Federasyonu'na
bağlı meslek odaları tarafından yapılır
ve bu işlemler o ilde bulunan en üst esnaf birliği
kuruluşu tarafından denetlenir. Eğitime tabi
tutulan sürücülerin eğitim aldıkları
tarih ve isim listeleri mahallin trafik tescil şube veya
bürolarına gönderilir.

Ticarî taşıt kullanma belgesi uygulamasına
ilişkin diğer esas ve usuller Türkiye Şoförler
ve Otomobilciler Federasyonunun görüşü alınmak
suretiyle İçişleri Bakanlığı'nca
çıkarılacak yönetmelikte belirtilir.

Bu madde hükümlerine uymayan sürücüler
hakkında bu Kanunun Ek 3 üncü maddesinin a/4
numaralı alt bendi hükmü uygulanır. Sürücü
aynı zamanda araç sahibi değilse tescil plakasına
da aynı miktar için trafik ceza tutanağı
düzenlenir. Ayrıca bu araçlar ilk tespitte
7 gün, ikinci tespitte 15 gün, üçüncü
tespitte 30 gün süreyle trafikten men edilir.

Ayrıca bu madde hükümlerine ve yönetmelikte
belirtilen esas ve usullere aykırı olarak belge
düzenleyenler ve verenler TürkCeza Kanunu hükümlerine
göre cezalandırılırlar.

BAŞKAN - Madde üzerinde önerge yok.

Söz talebi?..

İÇİŞLERİ BAKANI MEHMET AĞAR
(Elazığ) - Sayın Başkan, bir konu var,
onu arz etmek istiyorum.

Daha önceki maddelerde bu "lise veya dengi okul mezunu
şartı aranır" zaten değiştirildi.
Bu maddede de bunu gözden ırak tutmayalım.
O değişikliği yapmak gereği var.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, daha önce "en az ortaokul" şeklinde
değiştirmiştik.

BAŞKAN - Evet, Sayın Bakan, daha önce Genel
Kurulumuzun kabul ettiği doğrultuda "en az ortaokul"
veya "8 yıllık temel eğitim" biçiminde
düzeltemeyi yapacağız.

AYHAN FIRAT (Malatya) - Sayın Başkan...

BAŞKAN - Buyurun Sayın Fırat. Madde üzerinde
bir sorunuz var değil mi?..

AYHAN FIRAT (Malatya) - Evet.

Müsaade ederseniz kürsüden söyleyeyim...

İÇİŞLERİ KOMİSYONU BAŞKAN
M. NECATİ ÇETİNKAYA (Konya) - Yok, oradan...

AYHAN FIRAT (Malatya) - Efendim, benim öğrenmek istediğim,
şu açıklığı getirsinler:
Bugün için ticarî taksi kullananların,
ticarî araç kullananların hakları haleldar
oluyor mu, olmuyor mu?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Hayır,
olmuyor... Olmuyor...

AYHAN FIRAT (Malatya) - O halde, buna açıklık
getirsinler.

BAŞKAN - Buyurun Sayın Komisyon.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, izin verirseniz, ben cevaplandırayım.

Zaten, şu anda, hakkı müktesep; o haleldar olmuyor.
Makabline teşmil değil yani...

BAŞKAN - Sayın milletvekilleri, maddeyi, daha önceki
maddelerde yaptığımız değişikliklere
göre düzeltilmiş biçimiyle oylarınıza
sunuyorum: Kabul edenler... Kabul etmeyenler... Madde kabul edilmiştir.

Ek madde 2'yi okutuyorum:

Araçların Tescil Edildikleri Amacın Dışında
Kullanılması

EK MADDE 2. - Araçların motorlu araç tescil
ve trafik belgesinde gösterilen maksadın dışında
kulananlar ile sürülmesine izin veren araç sahipleri
hakkında bu Kanunun Ek 3 üncü maddesinin a/4
numaralı alt bendi hükmü uygulanır.

Ayrıca araç 15 gün süre ile trafikten
men edilir.

BAŞKAN - Madde üzerinde önerge yok.

Söz talebi?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Ek madde 3'ü okutuyorum:

Trafik Suçlarına İlişkin Cezalar:

EK MADDE 3. - 2918 Sayılı Karayolları Trafik
Kanununun aşağıda belirtilen maddelerinde yer
alan fiilleri işleyenler hakkında karşılarında
gösterilen tutar kadar para cezası veya hafif hapis
cezası uygulanır.

Her takvim yılı başından geçerli
olmak üzere önceki yılda uygulanan mutlak ceza
tutarları, o yıl için Vergi Usul Kanunu hükümleri
uyarınca tespit ve ilan olunan yeniden değerleme oranında
artırılır.

Bu suretle hesaplanacak ceza tutarlarında, 100 000 lira
kesirleri dikkate alınmaz.

a) Para Cezaları :

1. Aynı Kanunun 23, 26/1, 26/2, 30/a, 31/a, 32, 34, 37,
47/d, 48/3, 49/3 (sürücüye), 52/a, 52/b, 52/c,
52/d, 53/a, 53/b, 53/c, 53/d, 55, 56/a, 56/b, 56/c, 56/d, 56/e,
57/a, 57/b, 57/c, 58, 59/1, 59/2, 59/3, 60, 61, 62, 64/a-1, 64/a-3,
64/b-1, 64/b-2, 64/b-3, 64/b-4, 64/b-5, 64/b-6, 65/1-a, 67, 68/a-1,
68/a-2 68/a-3, 68/b-1, 68/b-2, 68/b-3, 68/c, 69/1, 71, 72, 73,
77/c, 78, 79, 91 ve 94 üncü maddelerindeki idarî
para cezaları 1 800 000 TL.,

2. Aynı Kanunun 20/a-1, 20/e, 25, 28, 30/b, 39/a, 39/b,
44/a, 44/b, 46/a, 46/b, 46/c, 46/d, 46/e, 46/2, 47/a, 47/b, 47/c,
49/3 (araç sahibine), 51/2-a, 54/a, 54/b, 59/4, 64/a-2,
65/1-c, 65/1-f, 65/1-g, 65/1-h, 65/1-ı, 65/1-j, 66, 74,
75, 76, 77/b, 81/a, 81/c, 81/d, 81/e, 82/a, 82/b ve 82/c maddelerindeki
idarî para cezaları 3 600 000 Tl.,

3. Aynı Kanunun 13, 14, 31/b, 36, 48/6, 49/3 (işleten
veya firmaya), 51/2-b, 63, 65/1-b, 65/1-d, 65/1-e, 70, 81/3 ve
81/b maddelerindeki idarî para cezaları 7 200 000
TL.,

4. Aynı Kanunun 21, 118/7 ve bu Kanunun Ek 1 ve Ek 2 nci
maddelerine aykırı hareket edenlere 14 400 000 TL.,

5. Aynı Kanunun 16, 17 ve 18 inci maddeleri ile 65/5 maddelerindeki
idarî para cezaları 72 000 000 TL.

Olarak uygulanır.

b) Yargı yetkisine giren hafif para cezaları ve
hafif hapis cezaları :

1. 20/d maddesindeki hafif para cezası 28 800 000 TL.

2. 35/4 maddesindeki hafif para cezası 28 800 000 TL.,
aynı fiilin birinci tekrarında 36 000 000 Tl., ikinci
tekrarında 43 200 000 Tl.,

3. 35/5 maddesindeki hafif para cezası 108 000 000 TL.,

4. 48/7 maddesindeki hafif hapis cezası altı ay,
hafif para cezası 28 800 000 TL.,

5. 51/5-1 maddesindeki hafif hapis cezası altı ay,
hafif para cezası 18 000 000 TL.,

6 42/b, 51/5-2, 69/2 maddelerindeki hafif hapis cezası
iki ay bu maddelerdeki ve 123/4 maddesindeki hafif para cezası
18 000 000 TL.,

7. 98, 99, 101, 104 ve 108 inci maddelerindeki hafif para cezaları
108 000 000 TL.,

olarak uygulanır.

8. 31/b maddesinde sözü edilen cihazları bulundurmayanlar
veya bozuk imal edenler veya bozulmasına vasıta
olanlar ve bu cihazları bilerek kullananlar, 123/5 inci
maddesine aykırı hareket edenler 3 aydan 6 aya kadar
hafif hapis ve 108 000 000 TL. tutarında para cesası,

9. Bu Kanundaki hükümlere göre sürücü
belgeleri geçici süre ile geri alınanlardan
bu süre içerisinde araç kullandığı
tespit edilenler ve sürücü belgeleri iptal edildiği
halde araç kullandığı tespit edilenler
ile değiştirme süresi içinde sürücü
belgelerini değiştirmeden araç kullananlar 7
günden 30 güne kadar hafif hapis ve 18 000 000 TL. tutarında
para cezası ile cezalandırılırlar.

Yukarıdaki bentte belirtilen hapis cezalarının
uygulanmasında; bu Kanun uyarınca hükmolunan
cezalar tecil edilemez, hürriyeti bağlayıcı
cezalar 647 sayılı Cezaların İnfazı
Hakkında Kanunun 4 üncü maddesinde yazılı
para cezasına ve tedbirlere çevrilemez, failleri
hakkında TürkCeza Kanununun 119 uncu maddesi hükmü
uygulanamaz.

AYHAN FIRAT (Malatya) - Sayın Başkan, grup adına
söz istiyorum.

BAŞKAN - Bir önerge vardır; okutuyorum:

Türkiye Büyük Millet Meclisi Başkanlığına

Görüşülmekte olan kanun tasarısının
ek madde 3'te gösterilen para esasları için,
maddenin sonuna "8/1'den ziyade verilen hafif para cezaları
için Türk Ceza Kanununun 79 uncu maddesi hükümleri
uygulanır" hükmünün ilave edilmesini
arz ve teklif ederiz.

Turhan Güven Saffet Arıkan Bedük Salih Kapusuz

İçel Ankara Kayseri

Akın Gönen Hasan Hüsamettin Özkan Önder
Sav

Niğde İstanbul Ankara

Zeki Çakan

Bartın

BAŞKAN - Efendim, yerleştirme konusunda bir sorumuz
var...

ÖNDER SAV (Ankara) - Sayın Başkan...

BAŞKAN - Sayın Gönen, sizden mi bilgi alacağız?

AKIN GÖNEN (Niğde) - Turhan Bey bilgi verecek.

BAŞKAN - Sayın Güven, metnin neresine girecek?..
Çünkü, 8 inci bent var zaten metinde.

ÖNDER SAV (Ankara) - Sayın Başkan, madde üzerinde
grup adına söz istiyorum.

TURHAN GÜVEN (İçel) - Sayın Başkan,
müsaade ederseniz; o zaman, 9'dan sonra gelmek üzere
diyelim.

BAŞKAN - 8 olur, diğerleri...

TURHAN GÜVEN (İçel) - Yanlışlık
var efendim; doğrudur; yani araya değil de, maddenin sonuna
10 uncu bent olarak, 9'dan sonra gelmek üzere...

BAŞKAN - En sona mı?..

TURHAN GÜVEN (İçel) - En sona, evet...

ÖNDER SAV (Ankara) - Grup adına söz istiyorum.

AYHAN FIRAT (Malatya) - Sayın Sav, grup adına konuştuktan
sonra, şahsım adına söz istiyorum.

BAŞKAN - Madde üzerinde söz istiyorsunuz...

ÖNDER SAV (Ankara) - Grup adına söz istiyorum.

BAŞKAN - Sayın Fırat "sorum var"
dediği için, geçtim efendim.

AYHAN FIRAT (Malatya) - Madde üzerinde söz istiyorum.

BAŞKAN - Yani, sizden bir talep, işaret olmadı.

ÖNDER SAV (Ankara) - Hayır efendim...

BAŞKAN - Şu an, belki soru biçiminde sizi konuşturabilirim.

ÖNDER SAV (Ankara) - Soru biçiminde de söyleyebilirim;
ama uzun olur. Bu maddede teknik birçok hata var; Komisyonu
uyarmak istiyorum. Madde bu haliyle geçerse, uygulanamaz.
O nedenle, izin verirseniz, kürsüden konuşayım.

BAŞKAN - Yalnız, yani, zamanında söz
istenmediği için, usul açısından...

ÖNDER SAV (Ankara) - Sormadınız... Ben dikkatle
bekledim; hemen önergeye geçtiniz. "Madde üzerinde
söz isteyen var mı" diye zapta geçti mi
konuşmanız Sayın Başkan; geçmedi.
O nedenle, ben, usule saygılı olarak bekledim sizi.

BAŞKAN - Buyurun.

Sayın Sav, süreniz 10 dakikadır.

CHP GRUBU ADINA ÖNDER SAV (Ankara) - Sayın Başkan,
söz verdiğiniz için teşekkür ederim.

Sayın Başkan, Yüce Meclisin değerli üyeleri;
aslında, bu maddede değişiklik önermek için
söz almış değilim; ama, bu madde, başlıbaşına
bir hukuk faciası; neresinden bakarsanız bakın,
bu maddenin, uygulayıcılar bakımından,
uygulanma şansı fevkalade zayıf.

Bir defa, dilerdim ki, Sayın İçişleri
Komisyonu, böyle teknik ve hukukî bir konuda, bu tasarıyı
Adalet Komisyonuna göndersin, Adalet Komisyonu, hukuka uyarsızlık
var mı yok mu, bu yönüyle bir incelesin. Maalesef,
bu yapılamamış. Bu yapılamadığı
için de, İçişleri Komisyonu, gerideki
maddelerde de -zaman almasın diye değinmediğimiz-
kimi aksaklıklar, hatalar yaptı; ama, şimdi
değineceklerimi, lütfen, Komisyon ve Komisyonun yanındaki
teknik elemanlar kanun metninden de izlerlerse, hangi noktalarda
hangi temel yanlışlıkların olduğunu
çok daha rahat gözleyebilirler.

Bir kez, maddenin başlığı "para cezaları"
ve "hafif para cezaları" diye ayrılmış.
Bu ayrım doğru. Türk Ceza Kanununda ve literatürde,
nevî tayin edilmemiş olan ceza, idarî para cezasıdır.
"Para cezası" deyimi, idarî para cezasını
içerir. Türk Ceza Kanununun 11 inci maddesinde "para
cezası" deyimi yoktur "hafif para cezası,
ağır para cezası" deyimi vardır.
Dikkat buyurun. Ceza literatürümüzde "para
cezası" deyimi asla geçmez, türlerini
ayırarak söyler. Bunu şunun için söylüyorum:
Alt bentlerde yapılan teknik yanlışlığın
düzeltilmesi yönünden, bunda kaçınılmaz
bir zorunluluk var.

"Para cezaları" deyimi ile başlayan bölümde,
yani elinizdeki metinde "a) Para Cezaları..."
1 inci maddede, başlayanda, dikkatle izlerse değerli
arkadaşlarım, bu metinde, ikinci bentte yer alan
"51/2-a, 51/2-b" kanunda yoktur; kanun metninde ikinci
fıkra yoktur. Olmayanı biz ekliyoruz burada; nereye
ekleyeceğiz, nasıl ekleyeceğiz onu merak ediyorum.

Ayrıca, burada "30/a, 31/a" denmiş. Kanunun
maddesinde birkaç fıkra var: Birinci fıkranın
(a) bendi. Gerçi, alt fıkralarda (a) ve (b) yok,
kastedilen belli; ama, hukuk tekniği bakımından
"31/1-a ve b bentleri" demek zorunluğu vardır;
hukuk dili bunu gerektirir. Burada ciddi bir düzenleme yapacaksak,
uygulayıcıların elinde yarın şaşırmayacakları
bir uygulama yapacaksak, bunda bir kaçınılmazlık
vardır.

Devam ediyorum yanlışlıklara: "52/a,
52/b, 52/c" denilmiş. O maddede, başka fıkralarda
(a), (b), (c) yok zaten; o madde bunlarla bitiyor. "52/1"
denilebilir.

"59/3" deniliyor. 59 uncu maddenin üçüncü
fıkrası yok. Lütfen açıp bakarsanız,
o madde iki fıkralıktır. Mevcut kanunda olmayan
bir fıkraya ceza tertip ediyorsunuz.

Değerli Komisyon, 59/3 var mı; yoksa bendeki metin
farklı bir metin mi, bendeki trafik kanunu ayrı
bir trafik kanunu mu? Belki ben yanılabilirim, eski bir
metin almış olabilirim.

Devam ediyorum: İkinci bentte, para cezalarının
ikinci bendinde 51/2-a, 51/2-b var; 51 inci maddede ikinci fıkra
yok.

Devam ediyorum: "48/3" denilmiş, 48 inci maddenin
üçüncü fıkrası. 48 inci maddenin
üçüncü fıkrasındaki "sürücü"
deyimi bunu kastetmiyor. Getirilen tasarının kastettiği,
48 inci maddenin dördüncü bendidir. Eğer siz,
"48/3" derseniz, muradınıza eremezsiniz,
yapmak istediğiniz düzenleme yanlış bir
hedefe gider.

Ayrıca, bu maddede 48 inci maddenin altıncı
fıkrası yok. Olmayan bir fıkraya bir kez
daha bir ceza getiriyorsunuz. 48 inci maddenin altıncı
fıkrası yok. Tekrarlıyorum, zabıtlara
da geçsin. Bu yanlışlığıyla
geçerse, hiç olmazsa zabıtlara geçmiş,
konuşulmuş olduğu anlaşılsın;
ama, sanıyorum, Komisyon bu maddeyi bu haliyle yasalaştıramaz.
Bu maddenin, mutlak surette, değindiğimiz hukuksal eksikliklerini
gidermek zorundadır; yoksa, bu madde, bu haliyle Türkiye
Büyük Millet Meclisinden geçerse, yıllarını
yargıç, savcı, avukat olarak, en azından
hukukçu olarak geçirmiş meslektaşlarımızın
da bir ayıbı olarak geçer. Ben, şahsen
böyle bir ayıba katılmak istemiyorum, katılmak
istemediğim için de konuşuyorum.

Ayrıca, 118 inci maddenin yedinci fıkrası.
118 inci madde de, yedi fıkralık bir madde değil,
yedinci fıkra yok. Olmayan bir fıkraya külliyetli
miktarda ceza getiriyorsunuz.

Elimizdeki metinde 8 ve 9 uncu bentlerle getirilen -yargı
yetkisine giren hafif para cezalarıyla ilgili- düzenleme
yanlıştır. "Para cezası"
deniliyor. Konuşmamın girişinde söylediğim
gibi, türü belirtilmemiş olan para cezası,
idarî para cezasıdır. Bir idarî para
cezasını yargı yetkisine giren bir yerde
düzenleyemezsiniz. Orada kastedilen şey, hafif para
cezasıdır. Oraya "hafif para cezası"
deyimini koymak zorundasınız, koymak zorundayız.
Düzenleme, ancak böyle olursa geçerlik taşır.

Sayın Başkan, bu maddede, gördüğüm,
düzenlemeyi gerektiren daha pek çok eksiklikler var;
ama, sayıp zaman almak istemiyorum. Bu maddenin, ancak,
anlattığım eksikliklerinin giderilmesi halinde
oy verilebilir bir madde haline dönüşeceğini
düşünüyorum.

Beni dinlediğiniz için teşekkür ediyorum,
saygılar sunuyorum.(CHP sıralarından alkışlar)

BAŞKAN - Sayın Komisyon, bir yanıt vermek
durumunda mısınız?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, yanıt vermeden önce, 10 dakikalık
bir süre talebinde bulunacağız.

BAŞKAN - Sayın Komisyon, ben bir şey ilave
etmek istiyorum. Bir konuda hem Komisyonun hem Sayın Sav'ın
hem de Genel Kurulun dikkatlerini çekmek istiyorum.

Sayın Sav'ın, elindeki trafik yasasıyla ilgili
söyledikleri doğru; ama, biz, o yasaya "olmayan"
denilen fıkraları, bu ana kadar yaptığımız
çalışmalarla kattık.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, onu arz edecektim zaten.

İzin verirseniz...

BAŞKAN - Yani, o fıkralar var?..

ÖNDER SAV (Ankara) - Sayın Başkan...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Müsaade
eder misiniz Sayın Sav?

BAŞKAN - Bir saniye Sayın Sav.

Buyurun Sayın Komisyon.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Efendim, sizin
söylediğiniz şekilde, biz, zaten, maddeye yeni
fıkralar ilave ettik. İlave ettiğimiz için,
o fıkraların sayısı o şekilde
oldu. Yani "51/a" dediğimiz zaman, o fıkralar
ilave edilmiş oldu.

İkincisi: Dikkat buyuracak olursanız, para cezalarından
kastımız... Zaten aşağıda belirtiyoruz;
sonunda diyoruz ki "maddelerdeki idarî para cezaları."
Hepsinin sonunda "idarî para cezaları"
diye zikredilmiş; hepsinde "idarî para cezaları"
şeklinde belirtiyoruz.

Sayın Sav, belki, o konuyu tam olarak takip edemediler.
Yani, yeni fıkra ilave edildiği için fıkra
sayısı değişmiştir ve o sebepten
dolayı, dördüncü fıkra, belki, elinizdeki
metne göre dördüncü fıkra değildir;
fakat, burada fıkra ilave edildiği için, o fıkra,
dördüncü fıkra olmuştur, beşinci
fıkra olmuştur. Onu tavzihen açıklamak
istiyorum.

Teşekkür ederim.

BAŞKAN - Sayın Komisyon, bu açıklama
yeterli mi, yoksa yine süre talebiniz var mı?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, bu açıklama yeterlidir.

Teşekkür ederim.

ÖNDER SAV (Ankara) - Sayın Komisyon, sekiz ve dokuzuncu
fıkralardaki "para cezası" deyimi aynen
kalacak mı, yoksa onları düzeltiyor musunuz?

BAŞKAN - Şahsı adına, Sayın Ayhan
Fırat; buyurun efendim.

Sayın Fırat, süreniz 5 dakikadır.

AYHAN FIRAT (Malatya) - Sayın Başkan, Yüce Kurulun
değerli üyeleri; Sayın Sav'ın biraz önce
söyledikleri doğrudur. Burada doğru olduğunu
söyleyip, bunu değiştirmemekte bir fayda yok. Zira,
bakın, yedinci fıkrada aynen şöyle deniliyor:
"98, 99, 101, 104 ve 108 inci maddelerindeki hafif para cezaları..."
O halde, idarî yargının verdiği şeyler
hafif para cezasıdır; sekiz ve dokuzuncu fıkralardaki
para cezalarına da "hafif para cezası"
demek gerekir.

Şimdi, benim üzerinde durduğum konuya gelelim:
Bu madde, iki tip ceza getiriyor; birisi, idarî para cezaları,
diğeri, yargının vereceği para cezaları.
Yargının vereceği para cezalarına hiçbir
itirazım yok; ancak, idarî para cezalarına
bir göz atmakta yarar var.

Bu memlekette, yüzbinlerce insanımız "şoför
esnafı" tabir edilen insanlarımız, meslekleriyle
uğraşıyor, akşama kadar 500 bin lira veya
1 milyon lira kazanmaya çalışıyor.
Buradaki cezalar, Avrupa ülkeleri misal olarak alınmış
ve oradan esinlenerek buraya konulmuştur. İtalya'da
ceza 5 dolardan başlar; ama, buraya konulan en küçük
ceza 10 dolar mertebesindedir ve bu da, katsayıyla her
yıl artırılacaktır.

Demin de söylediğim gibi, onbinlerce, hatta yüzbinlerce
meslek sahibi akşama kadar çalıştıktan
sonra evlerine götürecek ekmek bulamayacaklar ve bu
korkunç cezalar onları mağdur edecek. İnanıyorum
ki, yarın, öbür gün, büyük bir
tazyik altında kalacaksınız.

Bizim, naçizane, arkadaşlarımızla birlikte
verdiğimiz bir önergemiz var. Bunları makul seviyeye
indirmek gerekir. Bu makul seviye de, bana göre, idarî
para cezalarını, hiç değilse, buradaki
miktarın yarısına indirmekle mümkündür.
Hatta, daha fazla ileri gitmek isterdim; ama, Yüce Meclisten,
ancak bunu yarıya indirdiğimiz zaman çıkacağı
kanısında olduğum için böyle bir
önerge vermiş bulunuyorum.

Ben, şoför esnafı adına Yüce Meclisten
rica ediyorum. Bu para cezaları son derece ağırdır,
insanlarımızı büyük oranda mağdur
eder, bunu, yol yakınken düzeltelim derim.

Yüce Meclise saygılar sunarım.

Teşekkür ederim Sayın Başkan.

BAŞKAN - Teşekkür ederim Sayın Fırat.

Sayın Atilâ Sav; buyurun.

ATİLÂ SAV (Hatay) - Sayın Başkan, Yüce
Meclisin sayın üyeleri; önümüzdeki
tasarının ek 3 üncü maddesinin son fıkrasında
"Yukarıdaki bentte belirtilen hapis cezalarının
uygulanmasında, bu kanun uyarınca hükmolunan
cezalar tecil edilemez, hürriyeti bağlayıcı
cezalar 647 sayılı Cezaların İnfazı
Hakkında Kanunun 4 üncü maddesinde yazılı
para cezasına ve tedbirlere çevrilemez, failleri
hakkında Türk Ceza Kanununun 119 uncu maddesi hükmü
uygulanmaz" denilmektedir.

Böyle bir hüküm, ceza yargıcının
takdir yetkisini tümüyle ortadan kaldırmaktır.
Oysa, maddede belirtilen ceza hükümlerinin bir kısmı,
esasen, taksirli suçlardır. Daha önce, bazı
kanunlarda buna benzer tecil yasağı ve paraya çevirme
yasağı hükümleri getirildi; ama, bunlar,
sonradan, teoride çok ciddî eleştirilere uğradı.
Bu nedenle, trafik yasasında da bu hükmün getirilmiş
olmasının gereksiz olduğunu ve ceza siyaseti
bakımından yargıcın takdir yetkisine
yapılan bu müdahalenin yerinde olmadığını
düşünüyor ve anılan fıkranın
hükümden çıkarılmasını
takdirlerinize sunuyorum.

Teşekkür ederim.

BAŞKAN - Teşekkür ederim Sayın Sav.

Sayın Komisyon?..

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, izin verir misiniz?

BAŞKAN - Buyurun.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Şimdi,
efendim, Sayın Sav'ın belirttiği bazı
konulara Komisyon olarak biz de iştirak ediyoruz. Dokuzuncu
fıkranın son bendinde "18 000 000 TL. tutarında
hafif para cezası" diyerek, oraya "hafif"
kelimesini ilave ediyoruz. Sadece bir redaksiyondur. Diğerlerini
de zaten "idarî para cezaları" olarak belirtmişiz;
yani, para cezaları dediğimiz zaman "6 ay, idarî
para cezaları" demişiz. O sebeple, orada bir
değişiklik yapmaya gerek görmüyoruz.

Burada "a/2" dediğimiz zaman, 51/2'de "yüzde
ondan yüzde elliye kadar" denilen kısım;
a/3 ise, 51/2'de "yüzde elliden fazla..."

BAŞKAN - Neresi burası Sayın Başkan?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Efendim, 51
inci maddenin... Biraz önce Sayın Sav'ın belirttiği,
şu "51/2" dediğimiz...

BAŞKAN - "Para cezaları"nın neresinde?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - "a) Para
Cezaları" fıkrasının ikinci...
"Aynı Kanunun" diye başlıyor.

BAŞKAN - Evet.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Son kısımda,
ikinci satırda "51/2-a" denilmiş; onu düzeltiyoruz,
(a) kalkıyor; 51 "yüzde ondan yüzde elliye
kadar" ilavesini yapıyoruz.

BAŞKAN - Nereye yapılıyor efendim o ilave?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Efendim, (a)
nın yerine 51/2 yine kalıyor; ama, (a)'yı
kaldırıyoruz. "Yüzde ondan yüzde
elliye kadar" olan...

METİN BOSTANCIOĞLU (Sinop) - Olmaz ki efendim...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Çünkü,
Kanun da aynı şekilde belirtmiş ve dolayısıyla,
arkadaşlarımız yanlışlıkla
onu... "51/2-a" denilmiş, (a) yı kaldırıyoruz,
onun yerine "yüzde ondan yüzde elliye kadar"
kısmını ilave ediyoruz ara ifade olarak.

METİN BOSTANCIOĞLU (Sinop) - Olmaz ki efendim; "51-a"
derken orada adres gösteriyor, "şu maddedeki fiillere"
diye adres gösteriyor orada.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Evet. Bence,
orada redaksiyon hatası vardır. Önergeye gerek
olmadan onu düzeltiyoruz.

Sayın Başkanım, izin verir misiniz?

BAŞKAN - Buyurun.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Bakınız,
şimdi, elimizdeki, "Hız sınırlarına
uyma" maddesi... "Değişik" denilmiş
ve orada deniliyor ki, 3.11.1988 ve 3493/42 inci maddesinde "Hız
ölçen teknik cihaz veya çeşitli usullerle
yapılan tespit sonucu hız sınırlarının;
yüzde ondan yüzde elliye (elli dahil) kadar aşan
sürücüler yirmibin lira..."

Şimdi, orada, arkadaşlarımız düzenlemeyi
yaparken, yanlışlıkla "51/2-a" denilmiş;
"51/2-a" denilmeyecek, yalnız "51'deki maddenin
'yüzde ondan yüzde elliye kadar' olan" şeklinde
düzeltiyoruz.

İkinci kısımda, yine "yüzde elliden
fazla aşan sürücüler otuzbin lira para cezasıyla
hükmolunur" kısmı aynen muhafaza ediliyor.

ÖNDER SAV (Ankara) - Olmadı gene...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Oldu efendim,
oldu...

AYHAN FIRAT (Malatya) - Sayın Başkan, olmaz ki!..

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, izin verirseniz, 10 dakika ara veriniz, biz düzeltelim...

BAŞKAN - Lütfen... Çünkü, bu açıklama
Başkanlığımızı da tam tatmin
edemedi.

Birleşime 10 dakika ara veriyorum efendim.

Kapanma Saati: 19.18

ÜÇÜNCÜ OTURUM

Açılma Saati : 20.07

BAŞKAN : Başkanvekili H. Uluç GÜRKAN

KÂTİP ÜYELER : Zeki Ergezen (Bitlis), Kâzım
ÜSTÜNER (Burdur)

BAŞKAN - Sayın milletvekilleri, 9 uncu Birleşimin
Üçüncü Oturumunu açıyorum.

V. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

2. - 2918 Sayılı Karayolları Trafik Kanununun
Bazı Maddelerinin Değiştirilmesi, Ek ve Geçici
Maddeler Eklenmesi, 3201 Sayılı Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
Dair Kanun Tasarısı ile İzmir Milletvekili
Süha Tanık'ın, Niğde Milletvekili Akın
Gönen'in, Denizli Milletvekili Hilmi Develi ve 26 Arkadaşının,
Bingöl Milletvekili Hüsamettin Korkutata ve 33 Arkadaşının
ve İzmir Milletvekili Birgen Keleş'in Benzer Mahiyetteki
Kanun Teklifleri ve İçişleri Komisyonu Raporu
(1/478, 2/49, 2/77, 2/295, 2/298, 2/346) (S.Sayısı
99 ve 99'a 1 inci Ek) (Devam)

BAŞKAN - Sayın Komisyon, madde üzerinde görüşmeler
sürerken, birleşime ara verilmesini istemiştiniz.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Evet.

Düzeltme yaptık Sayın Başkanım,
şimdi arz edeceğiz.

BAŞKAN - Düzeltmenizi önerge olarak alalım.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, izin verirseniz, bir önerge şeklinde
değil; orada bazı fıkra bentleri değişti.
Biz onları müştereken düzelttik. İzin
verirseniz, onları baştan itibaren arz ediyorum.

BAŞKAN - Buyurun.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) -

"a) Para Cezaları

1. Aynı Kanunun, 23, 26/1, 26/2, 30/1-a, 31/1-a, 32, 34,
37, 47/1-d, 48/4, 49/3 (sürücüye), 52/1-a,b,c,d,
53/1-a, b, c, d, 55, 56/1-a, b, c, d, e, 57/1-a, b, c, 58, 59,
60, 61, 62, 64/1-a/1,1-a/3, 64/1-b, 65/1-a, 67, 68/1-a, 68/1-b,
68/1-c, 69/1,71, 72, 73, 77/1-c, 78, 79, 91 ve 94 üncü
maddelerindeki idarî para cezaları 1 800 000 TL,

2. Aynı Kanunun, 20/1-a/1, 20/1-e, 25, 28, 30/1-b, 39/1-a,
39/4b, 44/1, 46/1, 46/2, 47/1-a, b, c, 49/3 (araç sahibine),
51/2 (yüzde10'dan yüzde 50'ye kadar, yüzde 50 dahil),
54/1-a, 54/5-b, 64/1-a/2, 65/1-c, f, g, h, ı, j, 66, 74,
75, 76, 77/1-b, 81/1-a, c, d, e, 82/1-a, b, c maddelerindeki idarî
para cezaları 3 600 000 TL,

3. Aynı Kanunun, 13, 14, 31/1-b, 36, 48/5, 49/3 (işleten
veya firmaya), 51/2 (yüzde 50'den fazla), 63, 65/1-b, d,
e, 70, 81/1-b, 81/3 maddelerindeki idarî para cezaları
7 200 000 TL,

4. Aynı Kanunun, 21, 118/7 ve bu Kanunun Ek 1 ve Ek 2 nci
maddelerine aykırı hareket edenlere 14 400 000 TL
idarî para cezası,

5. Aynı Kanunun, 16, 17 ve 18 inci maddeleri ile 65/5 maddesindeki
idarî para cezaları 72 000 000 TL,

olarak uygulanır.

b) Yargı yetkisine giren hafif para cezaları ile
hafif hapis cezaları

1. 20/1-d maddesindeki hafif para cezası 28 800 000 TL,

2. 35/5 maddesindeki hafif para cezası 28 800 000 TL, aynı
fiilin birinci tekrarında 36 000 000 TL, ikinci tekrarında
43 200 000 TL, hafif para cezası,

3. Aynen,

4. Aynen,

5. Aynen,

6. Aynen,

7. Aynen,

8. Hafif para cezası,

9. Hafif para cezası.

Sayın Başkan, bu şekilde değişiklik
yapılmıştır.

Arz ederiz.

Sayın Başkan, burada bir hususu tekrar ifade etmek
istiyoruz: Biraz önce tekrarladığım "3.
Aynen" değil; "3. 35/6" olacak. Diğerleri
aynı.

BAŞKAN - Sayın Çetinkaya, okuduğunuz metni
Başkanlığa ulaştırır mısınız.

Değerli milletvekilleri, şimdi, Komisyonumuzun redakte
ettiği madde üzerinde değişiklik önergeleri
vardır; bunları okutuyorum:

Türkiye Büyük Millet Meclisi Başkanlığına

Görüşülmekte olan kanun tasarısının
ek madde 3'te gösterilen para cezaları için
maddenin sonuna "Birden ziyade verilen hafif para cezaları
için Türk Ceza Kanununun 79 uncu maddesi hükümleri
uygulanır" hükmünün ilave edilmesini
arz ve teklif ederiz.

Turhan Güven Saffet Arıkan Bedük Salih Kapusuz

İçel Ankara RP Grup Başkanvekili

Zeki Çakan Akın Gönen Hüsamettin Özkan

Bartın Niğde DSP Grup Başkanvekili

BAŞKAN - İkinci önergeyi okutuyorum:

Sayın Başkanlığa

Trafik Yasasının 43 üncü maddesinin ek
3 üncü maddesinin (a) fıkrasında yer alan
idarî para cezalarının yarı yarıya
indirilmesini teklif ediyoruz.

Saygılarımızla.

Atilâ Sav Ayhan Fırat Mahmut Erdir

Hatay Malatya Eskişehir

Metin Arifağaoğlu Yusuf Öztop Akın Gönen

Artvin Antalya Niğde

BAŞKAN - Üçüncü önergeyi okutuyorum:

Türkiye Büyük Millet Meclisi Başkanlığına

Görüşülmekte olan 2918 sayılı
Kanun Tasarısının ek 3 üncü maddesinin
son fıkrası aşağıdaki şekilde
değiştirilmiştir.

Hasan Hüsamettin Özkan Zeki Çakan Salih Kapusuz

DSP Grup Başkanvekili ANAP Grup Başkanvekili RP Grup
Başkanvekili

Saffet Arıkan Bedük Önder Sav

DYP Grup Başkanvekili CHP Grup Başkanvekili

"Yukarıda belirtilen hafif para cezaları tecil
edilemez."

BAŞKAN - Sayın Komisyon, şimdi okuduğumuz
önerge en aykırı önergeydi.

ATİLÂ SAV (Hatay) - Sayın Başkan, bizim
de bir önergemiz vardı.

BAŞKAN - Geliş sırasına göre ikinci
sırada okundu önergeniz.

ATİLÂ SAV (Hatay) - Ondan başka, bir de son
fıkranın çıkarılmasıyla
ilgili önergemiz olacak.

BAŞKAN - Sayın Sav, o önergeyi grup başkanvekillerimiz
alıp, Sayın Önder Sav'ın da imzasıyla
şu an görüşmekte olduğumuz hale getirmişlerdir.

O önergeyi tekrar okuyacağım; en aykırı
olduğu için de, şimdi, Komisyonun görüşüne
sunarak oylamaya sunacağım.

Görüşülmekte olan 2918 sayılı
Kanun Tasarısının ek 3 üncü maddesinin
son fıkrası aşağıdaki şekilde
değiştirilmiştir.

"Yukarıda belirtilen hafif para cezaları tecil
edilemez."

Sayın Komisyon, önergeye katılıyor musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Katılıyoruz
Sayın Başkan.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılıyoruz Sayın Başkan.

BAŞKAN - Önergeye Hükümet ve Komisyon katılıyorlar.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Aykırılık derecesine göre ikinci önergeyi
okutuyorum:

Sayın Başkanlığa

Trafik Yasasının 43 üncü maddesinin ek
3 üncü maddesinin (a) fıkrasında yer alan
idarî para cezalarının yarı yarıya
indirilmesini teklif ediyoruz.

Saygılarımızla.

Ayhan Fırat

Malatya

ve arkadaşları

BAŞKAN - Sayın Komisyon, katılıyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Katılmıyoruz
Sayın Başkan.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılmıyoruz Sayın
Başkan.

BAŞKAN - Sayın Fırat gerekçeyi mi okuyalım,
konuşacak mısınız?

AYHAN FIRAT (Malatya) - Konuşmamı yaptım,
gerekçenin okunmasını istiyorum efendim.

BAŞKAN - Gerekçeyi okutuyorum:

Gerekçe: Bu para cezaları, Avrupa ülkeleri
örnek alınarak tespit edilmiştir. Halbuki, ülkemizde
asgarî ücretin 100 dolar civarında olduğu
düşünülürse, idarî para cezalarının
çok yüksek olduğu görülür.

Arz ederiz.

BAŞKAN - Önergeye Komisyon ve Hükümet katılmıyor.

Önergeyi oylarınıza sunuyorum: Önergeyi
kabul edenler... Kabul etmeyenler... Önerge kabul edilmemiştir.

Son önergeyi okutuyorum:

Türkiye Büyük Millet Meclisi Başkanlığına

Görüşülmekte olan kanun tasarısının
ek madde 3'te gösterilen para cezaları için
maddenin sonuna "Birden ziyade verilen hafif para cezaları
için Türk Ceza Kanununun 79 uncu maddesi hükümleri
uygulanır" hükmünün ilave edilmesini
arz ve teklif ederiz.

Turhan Güven

İçel

ve arkadaşları

BAŞKAN - Sayın Komisyon, önergeye katılıyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Katılmıyoruz
Sayın Başkan.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılmıyoruz.

BAŞKAN - Sayın Güven, söz istiyorsunuz;
buyurunuz.

TURHAN GÜVEN (İçel) - Sayın Başkan,
değerli üyeler; bu önergemizle birlikte, Türk
Ceza Kanununun 79 uncu maddesinin uygulamasını,
mevcut Yargıtay içtihatlarına uygun olarak
getirmiş bulunmaktayız.

Tek fiille bir kanunun müteaddit hükümleri eğer
ihlale muhatap olmuşsa, burada en ağır olanının
uygulanması hükmü getirilmektedir ki, bu doğrudur;
çünkü, özellikle trafik zabıtnamelerinde,
görevli arkadaşlarımız, aynı kanunun
müteaddit maddelerini yan yana yazmak suretiyle, birden ziyade
ceza hükmünü getirmektedirler. Bu şekildeki
uygulama daha adilane ve mevcut bugünkü meri hukuk sistemine
uygun olacaktır. Arz ederim.

Teşekkür ederim.

BAŞKAN - Teşekkür ederim Sayın Güven.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Sayın milletvekilleri, maddeyi, Sayın Komisyonun
redakte ettiği biçimi ve kabul edilen önergelerle
düzeltilen yapısıyla, oylarınıza
sunuyorum: Kabul edenler... Kabul etmeyenler... Madde kabul edilmiştir.

Ek madde 4'ü okutuyorum:

Trafik Kazalarına Karışan Otobüs Firmalarının
Adlarının Teşhiri

EK MADDE 4.- Karayollarında yolcu taşımacılığı
yapan otobüs ve benzeri taşıtların karışmış
olduğu ölümlü trafik kazası sonuçlarının;
kusurlu araç veya araçları kullanan sürücü
ve araca ait plaka numaraları ile birlikte otobüs
firmasının unvanının, televizyon ve
basın organları aracılığı
ile kamu oyuna görüntülü ve yazılı
olarak, kusur oranlarından söz edilmeksizin ilanı,
sırrın ifşaı ve Ticaret Kanunu gereğince
ticarî itibarın zedelenmesi ihlali sayılmaz.

BAŞKAN - Madde üzerinde söz talebi?..

Sayın Komisyon buyurun.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, şu hususta söz almak istedim: Şimdi,
son satırdaki "Ticaret Kanunu gereğince"
kısmını zait görüyoruz ve onu çıkarıyoruz
"sırrın ifşaı, ticarî itibarın
zedelenmesi ihlali sayılmaz" şeklinde olacak.

Madde üzerinde önerge yok.

CENGİZ ALTINKAYA (Aydın) - Sayın Başkan,
bir sorum var.

BAŞKAN - Buyurun Sayın Altınkaya, sorunuzu
sorabilirsiniz.

CENGİZ ALTINKAYA (Aydın) - Sayın Başkan
"teşhir edilir" şeklinde bir ifade yok burada,
bir şarta mı bağlanacak sonunda?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Efendim, televizyonlarda
ve basında çıktığı takdirde,
diyoruz ki, bu, ticarî itibarın zedelenmesi, ihlali
sayılmaz; zaten o, teşhirdir.

BAŞKAN - Evet, teşekkür ederiz.

HİKMET SAMİ TÜRK (Trabzon) - "Zedelenmesi
sayılmaz" dedikten sonra "ihlali" demeye
gerek yok.

ATİLÂ SAV (Hatay) - Zedelenme, ihlal demektir aslında.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - "Ticarî
itibarın ihlali sayılmaz" doğrudur, Sayın
Başkan.

BAŞKAN - Evet, Komisyon da bu uyarınıza katıldı.

Maddeyi uyarılar doğrultusunda, Komisyonun düzelttiği
biçimiyle oylarınıza sunuyorum: Kabul edenler...
Kabul etmeyenler... Madde kabul edilmiştir.

Ek madde 5'i okutuyorum:

EK MADDE 5. - Araçlarını ticarî amaçla
kullanmak üzere tescil ettirmek isteyen araç sahipleri,
yönetmelikte belirtilen şartlara uymak ve bilgi ve
belgeleri sağlamak zorundadırlar.

BAŞKAN - Madde üzerinde söz isteyen ?..Yok.

Madde üzerinde önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Ek madde 6'yı okutuyorum :

Fahrî Trafik Müfettişliği:

EK MADDE 6. - Sürücülerin trafik kurallarına
uyup uymadığını denetlemekle görevli
yetkililere yardımcı olmak üzere en az beş
yıllık (B) sınıfı sürücü
belgesine sahip; Başbakanlık, Bakanlık müsteşarı,
genel müdür, genel müdür yardımcısı
ve daire başkanları, mülkî idare amirleri,
hâkim ve savcılar, Sayıştay başdenetçi
ve denetçileri, Başbakanlık, bakanlık
başmüfettiş ve müfettişleri, profesör,
doçent unvanlı üniversite öğretim
üyeleri ile üniversite mezunu 1 inci derece kadrolarda
istihdam edilen kamu görevlisi istekli kişilerden yetkili
makamlarca uygun görülenlere, illerde emniyet müdürünün
teklifi ve valinin onayı ile fahrî trafik müfettişliği
görevi verilebilir. Eski milletvekillerinden, valiliğe
başvuruda bulunanlara, valilik tarafından fahrî
trafik müfettişliği görevi verilir.

Münhasıran yük ve yolcu taşımacılığı
yapan ticarî araçlarda çalışan
sürücüleri denetlemek üzere, Türkiye
Şoförler ve Otomobilciler Federasyonu Başkanı,
Yönetim ve Denetim Kurulu üyeleri ile, il ve ilçelerde,
en az 10 yıl bilfiil çalışmış
meslek odası başkanı ve yönetim kurulu
üyeleri arasından bir kişiye, Federasyonun teklifi
üzerine illerde valinin onayı ile fahrî trafik
müfettişliği görevi verilebilir.

Fahrî trafik müfettişleri; 2918 sayılı
Karayolları Trafik Kanununun suç saydığı
fiilleri işleyenler hakkında işlem yapılması
amacıyla, Emniyet Genel Müdürlüğünce
kendilerine verilen tutanağı düzenlemek ve bunları
aracın tescilli olduğu trafik kuruluşuna gönderilmek
üzere en geç bir hafta içerisinde herhangi
bir trafik kuruluşuna teslim etmek zorundadırlar.

Fahrî trafik müfettişleri İçişleri
Bakanlığının belirleyeceği esas ve
usullere göre eğitime tabi tutulabilirler.

Bu hizmet fahrî ve ücretsizdir.

Görevini kötüye kullandığı tespit
edilen fahrî trafik müfettişleri iki aydan altı
aya kadar hafif hapis cezası ile cezalandırılırlar.
Yargılamaları tabi oldukları esaslara göre
yapılır.

Ayrıca belgeleri iptal edilir.

Fahrî trafik müfettişlerinin yetki ve sorumlulukları
ile diğer usul ve esaslar İçişleri Bakanlığınca
çıkarılacak yönetmelikte belirlenir.

BAŞKAN - Madde üzerinde söz isteyen?..

ATİLÂ SAV (Hatay) - "Fahrî" ve "ücretsiz"
deyimlerinin bir tanesi yeter sanıyorum.

BAŞKAN - Sayın Komisyon?..

ALİ OĞUZ (İstanbul) - Ayrı ayrı
manaları var onların...

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkanım, "fahrî" ayrı manaya
gelir, "ücretsiz" ayrı manaya gelir; onun
için, ikisini birbirine karıştırmamak
lazım. Fahrî ve ücretsiz...

ATİLÂ SAV (Hatay) - Yani, ücretle gelinen fahrî
bir iş var mıdır?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Anlamları
eş değerde değildir; "fahrîdir ve ücretsizdir."

BAŞKAN - Tartışmayı bu şekilde
götüremeyiz. Siz, önerinizi yaptınız,
Komisyon yanıtını verdi. Komisyon katılmadığı
için, mecburen maddeyi bu şekliyle oylamak durumundayım;
yani, bir önerge veya redaksiyon biçiminde algılayamıyorum,
işleme koyamıyorum.

ATİLÂ SAV (Hatay) - Medenî Kanunda "geri
iade etmek" sözü vardır, 1926'dan beri durur;
bu da öyle olsun efendim.

BAŞKAN - Madde üzerinde bir önerge var; okutuyorum:

Türkiye Büyük Millet Meclisi Başkanlığına

2918 sayılı Kanunun ek 6 ncı maddesinin bir
ve ikinci fıkralarının aşağıdaki
şekilde değiştirilmesini arz ve teklif ederiz.

Saffet Arıkan Bedük Salih Kapusuz Hasan Hüsamettin
Özkan

DYP Grubu Başkanvekili RP Grubu Başkanvekili DSP Grubu
Başkanvekili

Zeki Çakan Önder Sav

ANAP Grubu Başkanvekili CHP Grubu Başkanvekili

"Sürücülerin trafik kurallarına uyup
uymadığını denetlemekle sorumlu olan
yetkililere yardımcı olmak üzere, Karayolları
Trafik Güvenliği Kurulunca önerilen ve Karayolu
Trafik Güvenliği Üst Kurulunca uygun görülen
kişilere valilerce fahrî trafik müfettişliği
görevi verilir."

BAŞKAN - Sayın Komisyon, önergeye katılıyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Katılıyoruz
efendim.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılıyoruz efendim.

BAŞKAN - Önergeye Komisyon ve Hükümet katıldı.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Maddeyi, kabul edilen önerge yönündeki değişik
şekliyle oylarınıza sunuyorum: Kabul edenler...
Kabul etmeyenler... Madde kabul edilmiştir.

Ek madde 7'yi okutuyorum:

EK MADDE 7. - Bu Kanunun yürürlüğe girdiği
tarihte Emniyet Genel Müdürlüğü, Trafik
Uygulama ve Denetleme Dairesi Başkanlığı,
Trafik Planlama ve Destek Dairesi Başkanlığı
ve Trafik Eğitim ve Araştırma Dairesi Başkanlığı
kurulur. Yeni kurulan bu daire başkanlıkları
trafik hizmetlerinden sorumlu genel müdür yardımcısına
bağlı olarak görev yaparlar.Bu daire başkanlıklarına
ve Kriminal Polis Laboratuvarları Daire Başkanlığı
ile Trafik Araştırma Merkezine ilişkin ekli
listede yer alan kadrolar ihdas edilerek 14.12.1983 tarih ve 190
sayılı Kanun Hükmünde Kararnameye ekli
Emniyet Genel Müdürlüğü merkez teşkilatına
ait (1) sayılı cetvele eklenmiş ve Trafik
Dairesi Başkanlığı kadrosu iptal edilmiştir.

BAŞKAN - Madde üzerinde söz isteyen?.. Yok.

Önerge yok.

AKIN GÖNEN (Niğde) - Soru sormam mümkün mü
efendim?

BAŞKAN - Oylamaya geçmeden önce soruları
almak durumundayım.

Sayın Gönen, buyurun sorunuzu sorun.

AKIN GÖNEN (Niğde) - Sayın Başkanım,
acaba, Sayın Komisyon Başkanı ve Sayın
Bakan bir teknik daire daha eklemeyi hizmet gereklerine daha uygun
görürler mi?

Teşekkür ederim.

BAŞKAN - Sayın Komisyon?..

İÇİŞLERİ BAKANI MEHMET AĞAR
(Elazığ) - Takip edemediler...

BAŞKAN - İzin verir misiniz. Sayın Komisyona
ve Hükümete bir soru var.

AKIN GÖNEN (Niğde) - Güçlendirilmiş
bir yapı geldi; bu yapıyı daha güçlendirmek
üzere bir teknik daire daha kurulmasında yarar görürler
mi? Sayın Bakandan ve Sayın Başkandan onu
öğrenmek istedim.

BAŞKAN - Sayın Komisyon?.. Sayın Hükümet?..

İÇİŞLERİ BAKANI MEHMET AĞAR
(Elazığ) - Sayın Başkanım, biz,
böyle bir imkân olursa, gayet uygun görüyoruz.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Komisyon olarak
biz de uygun görüyoruz Sayın Başkanım.

Teşekkür ederim.

BAŞKAN - Ama, tutanaklara sadece uygun gördüğünüzü
geçiyoruz; bir önerge olmadığı için...

AKIN GÖNEN (Niğde) - Önergeyi takdim ediyorum Sayın
Başkanım.

BAŞKAN - İşleyemeyeceğim; işleme
koyma imkânım yok.

Sayın milletvekilleri, ekli listeyle birlikte maddeyi oylarınıza
sunuyorum: Maddeyi kabul edenler... Kabul etmeyenler... Madde
ekli listeyle birlikte kabul edilmiştir.

Ek madde 8'i okutuyorum:

Sigortalılar Bilgi Merkezi

EK MADDE 8. - Türkiye Sigorta ve Reasürans şirketleri
Birliği nezdinde, zorunlu malî sorumluluk sigortası
yaptıranlar ile sigorta yaptırılan araçlara
ait bilgilerin tutulacağı bir bilgi merkezi oluşturulur.

Sigorta şirketlerince gönderilecek bu bilgilerin kapsamı
ile gönderme sürelerine, bu bilgilerden sigorta şirketleri
ile sigorta eksperlerinin yararlanmasına ve derlenecek
istatistiklerin yayımlanmasına ilişkin usul
ve esaslar, Hazine Müsteşarlığının
uygun görüşü alınarak Türkiye
Sigorta ve Reasürans Şirketleri Birliğince belirlenir.

Birlik, elde ettiği bilgileri, trafikten men edilecek araçların
tespitinde kullanmak üzere İçişleri Bakanlığının
emrine hazır tutar veya gerekli gördüğü
birimlerine iletir.

Sigorta şirketleri, sigortasını yaptırmamış
işletenleri tespit amacıyla zorunlu malî sorumluluk
sigortası poliçeleri ile ilgili olarak İçişleri
Bakanlığınca istenilecek bilgileri vermek zorundadırlar.

Bu maddeye aykırı hareket eden sigorta şirketleri
hakkında 101 inci maddedeki cezalar uygulanır."

BAŞKAN - Madde üzerinde söz isteyen?.. Yok.

Madde üzerinde önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Ek madde 9'u okutuyorum:

EK MADDE 9. - Tutanakların tutulması sırasında
uyulacak esas ve usuller, tarafların haklarının
eşitlik ilkesine uygun şekilde korunmasını
esas alan, İçşileri Bakanlığınca
çıkarılacak yönetmelikte düzenlenir.

BAŞKAN - Madde üzerinde söz isteyen?.. Yok.

Önerge yok.

Soru sormak isteyen?.. Buyurun, efendim.

İSMAİL YILMAZ (İzmir) -Sayın Başkan,
maddede "Tutanakların tutulması sırasında
uyulacak esas ve usuller" deniliyor. Buradaki kaza tespit
tutanaklarıyla ilgili, kaza tespit tutanakları ve
ceza tutanaklarının, muhataplarına, bizzat,
neden dolayı ceza kesildiği, suçunun ne olduğu
belirtilerek düzenlenmesinin de yönetmelikte yer alıp
almayacağını öğrenmek istiyorum.

İÇİŞLERİ BAKANI MEHMET AĞAR
(Elazığ) - Faydalı bir görüş,
yer alacak zaten; özellikle de dikkat ederiz.

BAŞKAN - Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.

Ek madde 10'u okutuyorum:

EK MADDE 10. - Karayollarının yapım, bakım
ve işletmesinden sorumlu olan tüm kamu ve özel
kuruluşların projelerini yapan ve uygulayan yetkili
ve sorumlu kişiler, çağdaş ilim ve teknik
esaslarına uymak ve uygulamak konusunda Karayolu Trafik
Güvenliği Kurulunun önerilerini kuruluş kanunlarına
uygun olacak şekilde değerlendirmek zorundadırlar.

BAŞKAN - Madde üzerinde söz isteyen?.. Yok.

Madde üzerinde önerge yok.

Görebildiğim kadarıyla soru da yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Ek madde 11'i okutuyorum:

EK MADDE 11.- Bu Kanunun 114 üncü maddesinin birinci
fıkrasında belirtilen suç veya ceza tutanağını
tanzim ile görevlendirilenlerin ika edecekleri suçlardan
Türk Ceza Kanununun 181, 209, 211, 212, 228, 240 ıncı
maddelerinde yazılı fiilleri yapanlar hakkında
belirtilen maddelerde geçen cezalar yarı nispetinde
artırılarak hükmolunur ve bu suçları
işleyenlerin meslekle ilişkileri kesilir.

BAŞKAN - Madde üzerinde söz isteyen?.. Yok.

Madde üzerinde önerge yok.

Soru yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Ek madde 12'yi okutuyorum:

EK MADDE 12. - Otoyollarda, konaklama yerleri hariç olmak
üzere, yapılacak ve açılacak yapı
ve tesislerde, alkollü içki satılmasına
izin verilmez.

BAŞKAN - Madde üzerinde söz isteyen?..Yok.

ATİLÂ SAV (Hatay) - Sayın Başkan, bir
sorum var.

BAŞKAN - Bir saniye efendim...

Madde üzerinde önerge yok.

Sayın Atilâ Sav'ın bir sorusu var; buyurun.

ATİLÂ SAV (Hatay) - Bunun yaptırımı
var mı; çünkü, cezalarla ilgili geçmiş
maddeleri hep önergede yazıldığı
gibi tartıştık; bu maddeyi hatırlamıyorum;
Komisyon açıklarsa iyi olur.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Cezası
yok, içkili yer ruhsatı verilmeyecek. Ruhsat verilmeyince
de açılmayacak ve açılınca
da, kapatma kararı verilecek mülkî idare amirliğince.

BAŞKAN - Sayın Komisyonun açıklaması
yeterlidir.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Madde 43'ü ek maddeleriyle birlikte, bütünüyle
oylarınıza sunuyorum: Kabul edenler... Kabul etmeyenler...
Madde 43, ek maddeleriyle birlikte kabul edilmiştir.

Şimdi, madde 44'ü okutuyorum:

MADDE 44. - 4.6.1937 tarih ve 3201 sayılı Emniyet
Teşkilatı Kanununun 19 uncu maddesine birinci fıkrasından
sonra gelmek üzere aşağıdaki fıkra
eklenmiştir.

"Bu okullardan en az biri trafik polisi yetiştirilmesi
ve hizmet içi eğitimin yapılması için
Karayolu Trafiği Polis Okulu olarak tahsis edilir."

BAŞKAN - Madde üzerinde söz isteyen?.. Yok.

Madde üzerinde önerge yok.

Soru?.. Yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

45 inci maddeyi okutuyorum:

MADDE 45. - 3201 sayılı Emniyet Teşkilatı
Kanununa aşağıdaki ek madde eklenmiştir.

Trafik Araştırma Merkezi

EK MADDE 22. - Emniyet Genel Müdürlüğü
bünyesinde Trafik Hizmetleri Başkanına bağlı
olarak, Üniversite ve trafikle ilgili gönüllü
kuruluşlarla işbirliği içinde trafik güvenliği
ile ilgili her türlü araştırmayı
yapmak ve trafik kazalarını önlemek amacıyla
bilimsel gelişmeleri takip ederek önerilerde bulunmakla
görevli Trafik Araştırma Merkezi kurulur.

Bu Merkezde kadrolu veya sözleşmeli yeterli sayıda
uzman görevlendirilir.

Trafik Araştırma Merkezinin çalışma
esas ve usülleri ile diğer hususlar İçişleri
Bakanlığınca çıkarılacak
Yönetmelikte gösterilir.

BAŞKAN - Madde üzerinde söz isteyen?.. Yok.

Madde üzerinde önerge yok.

Soru sormak isteyen var mı?

AKIN GÖNEN (Niğde) - Sayın Başkan, soru
sormak istiyorum.

BAŞKAN - Sayın Akın Gönen'in bir sorusu
var.

Buyurun.

AKIN GÖNEN (Niğde) - Sayın Bakanımız,
bu kadrolarla yeterli araştırma yapılacağı
inancındalar mı? Takviye etmeyi düşünürler
mi?

BAŞKAN - Sayın Bakan?..

İÇİŞLERİ BAKANI MEHMET AĞAR
(Elazığ) - Yerinde bir soru, teşekkür ediyoruz.

Kurulduktan sonra ihtiyaca göre artırmayı düşünüyoruz;
daha geniş boyut kazandırılması lazım.
Aslında, Komisyonda da bu yönde görüşlerimiz
oldu; ancak, Plan ve Bütçe Komisyonunda, maalesef,
ilave kadrolar isteğini arz etme imkânını
bulamadım, ben dışarıdaydım
o zaman. O açıdan, ileride düşündüğümüzü
ifade ediyorum.

BAŞKAN - Maddeyi oylarınıza sunuyorum: Kabul
edenler_ Kabul etmeyenler_ Madde kabul edilmiştir.

Madde 46'yı okutuyorum:

MADDE 46. - 2918 sayılı Karayolları Trafik
Kanununa aşağıdaki geçici maddeler eklenmiştir.

"GEÇİCİ MADDE 9. - Bu Kanunun yürürlüğe
girdiği tarihten önce edinilmiş ve çeşitli
sebeplerle tescili yapılmamış olan tarımda
kullanılan lastik tekerlekli traktörler ile varsa
bunlara ait römork ve yarı römorklar ile motorlu
bisiklet ve motosikletlerin tescil işlemleri bu Kanunun
yürürlüğe girdiği tarihten itibaren bir
yıl içinde tamamlanır. Bu süre gerektiğinde
İçişleri Bakanlığınca bir
yıla kadar uzatılabilir."

BAŞKAN - Madde üzerinde söz talebi?.. Yok.

Madde üzerinde önerge yok.

Maddeyi oylarınıza sunuyorum: Kabul edenler_ Kabul
etmeyenler_ Madde kabul edilmiştir.

Geçici madde 10'u okutuyorum:

"GEÇİCİ MADDE 10. - Bu Kanunun yürürlüğe
girdiği tarihten önce satışı yapılmış
olan araçların trafikte ve vergi kaydında
malik olarak görülen eski sahiplerinin, bu Kanunun yürürlüğe
girdiği tarihten itibaren bir yıl içinde noterlikçe
düzenlenen satış belgesi ile trafik şube
veya bürolarına müracaatları halinde,
önceki malik adına olan kayıt ve tescil işlemi
silinerek son malik adına kayıt ve tescil işlemi
yapılır. Ayrıca bu işlem, ilgili vergi
dairesine bildirilir."

BAŞKAN - Madde üzerinde söz isteyen?.. Yok.

Madde üzerinde önerge yok.

Maddeyi oylarınıza sunuyorum: Kabul edenler_ Kabul
etmeyenler_ Madde kabul edilmiştir.

Geçici madde 11'i okutuyorum:

"GEÇİCİ MADDE 11. - 2918 sayılı
Kanunun bu Kanunla değiştirilen hükümlerinde
öngörülen yönetmelikler kanunla görev
verilen bakanlık veya kuruluşlarca, diğer yönetmelikler
ilgili bakanlıkların görüşü
alınarak İçişleri Bakanlığınca
bu Kanunun yayımı tarihinden itibaren 6 ay içerisinde
çıkarılır.

Bu Kanunun 108 inci maddesinde sözü edilen yönetmelik
bu Kanunun yayımlandığı tarihten itibaren
6 ay içinde yürürlüğe konulur. Bu yönetmelik
yürürlüğe girinceya kadar, garanti fonu uygulamasına
ilişkin yürürlükte bulunan yönetmelik
hükümlerinin uygulanmasına devam olunur."

BAŞKAN - Madde üzerinde söz isteyen?.. Yok.

Madde üzerinde önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Geçici madde 12'yi okutuyorum:

"GEÇİCİ MADDE 12. - Emniyet Genel Müdürlüğünün
teşkilat ve kuruluşu, bu Kanunun esaslarına
göre yeniden düzenleninceye ve bu düzenleme gereğince
genel hükümlere göre yeni kadro tespit ve ihdas
edilinceye kadar bu Kanunun yürürlüğe girdiği
tarihte uygulanmakta olan mevcut kadroların kullanılmasına
devam olunur."

BAŞKAN - Madde üzerinde söz isteyen?.. Yok.

Madde üzerinde önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Geçici madde 13'ü okutuyorum:

"GEÇİCİ MADDE 13. - Bu Kanun ile yapılan
yeni düzenleme sebebi ile kadro ve unvanları değişmeyenler
yeni kadrolarına atanmış sayılırlar.
Kadro ve görev unvanları değişenler veya
kaldırılanlar yeni bir kadroya atanıncaya
kadar durumlarına uygun işlerde görevlendirilirler
ve eski kadrolarına ait aylık, ek gösterge
ve her türlü hakları yeni görevlerinde kaldıkları
sürece şahıslarına bağlı olarak
saklı tutulur."

BAŞKAN - Madde üzerinde söz isteyen?.. Yok.

Madde üzerinde önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Geçici madde 14'ü okutuyorum:

"GEÇİCİ MADDE 14. - Emniyet Genel Müdürlüğü
teşkilatını en geç 6 ay içinde
bu Kanuna uygun hale getirir."

BAŞKAN - Madde üzerinde söz isteyen?.. Yok.

Madde üzerinde önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

Geçici madde 15'i okutuyorum:

"GEÇİCİ MADDE 15. - Bu Kanunun yayımından
başlayan ilk iki aylık sürede, Türkiye
Cumhuriyeti sınırları içinde yayın
yapan ulusal, bölgesel, yerel radyo ve televizyonlar, 3984
sayılı Radyo ve Televizyonların Kuruluş
ve Yayınları Hakkında Kanunun 4 üncü
maddesinin, birinci fıkrasının (p) bendi
gereğince yapacakları haftalık eğitim programlarının
en az 2 saatini bu Kanunun getirdiği değişikliklerin
tanıtımına ayırmak zorundadırlar.

BAŞKAN - Madde üzerinde söz isteyen?.. Yok.

Madde üzerinde önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

46 ncı maddeyi bağlı geçici madderiyle
birlikte oylarınıza sunuyorum: Kabul edenler...
Kabul etmeyenler... 46 ncı madde bağlı geçici
maddeleriyle birlikte kabul edilmiştir.

47 nci maddeyi okutuyorum:

Yürürlükten Kaldırılan ve Uygulanmayan
Hükümler

MADDE 47. - 765 sayılı Türk Ceza Kanununa 3506
sayılı Kanunla eklenen ek maddeler ile bu maddelerde
değişiklik yapan diğer kanunlardaki para cezalarının
hesaplanmasına ilişkin hükümler 2918 sayılı
Karayolları Trafik Kanununun suç saydığı
fiilleri işleyenler hakkında uygulanmaz.

2918 sayılı Karayolları Trafik Kanunundaki
eylemler için öngörülen cezalar yürürlükten
kaldırılmış olup, 2918 sayılı
Karayolları Trafik Kanunundaki eylemlere bu Kanunla eklenen
ek 3 üncü madde hükümleri uygulanır.

2918 sayılı Karayolları Trafik Kanununun
5/b-3, 7/c ve 39/c-4, 42/c maddeleri ile 765 sayılı
Türk Ceza Kanununun Ek 2 nci maddesine 3756 sayılı
Kanunla eklenen ikinci fıkrası yürürlükten
kaldırılmıştır.

BAŞKAN - Madde üzerinde söz isteyen?.. Yok.

Madde üzerinde önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

48 inci maddeyi okutuyorum:

Yürürlük

MADDE 48. - Bu Kanunun 41 inci ve ek 3 üncü maddesi
1.1.1997 tarihinde, diğer maddeleri yayımı tarihinde
yürürlüğe girer.

SAFFET ARIKAN BEDÜK (Ankara) - Sayın Başkan,
bir önerge var; müsaade eder misiniz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Bu konuda da,
bir düzeltmemiz var Sayın Başkanım.

BAŞKAN - Hangi konuda efendim?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Efendim, 48
inci maddedeki "41 inci" ibaresi "42 nci"
olacak; sehven "41" olarak yazılmış.
Yani "Bu Kanunun 42 inci ve ek 3 üncü maddesi"
şeklinde...

BAŞKAN - Evet.

Sayın Bedük, anlayamadım?

SAFFET ARIKAN BEDÜK (Ankara) - Efendim, bir önerge geliyor;
arkadaşlarımız hazırladılar.

BAŞKAN - Yürürlük maddesiyle mi ilgili?

SAFFET ARIKAN BEDÜK (Ankara) - Hayır efendim...

BAŞKAN - Yürürlük maddesine geçtik.

HASAN HÜSAMETTİN ÖZKAN (İstanbul) - Önerge
hazır efendim.

BAŞKAN - Mümkün değil efendim, yürürlük
maddesine geçtik, yürürlük maddesini okuduk.
Komisyon, yürürlük maddesindeki -sehven- bir yanlışlığı,
redakte etti. Yani, ben, ondan önceki bir önergeye,
usuller açısından, geçebilme olanağına
sahip değilim.

48 inci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.

49 uncu maddeyi okutuyorum:

Yürütme

MADDE 49. - Bu Kanun hükümlerini Bakanlar Kurulu yürütür.

BAŞKAN - Madde üzerinde söz isteyen?.. Yok.

Madde üzerinde önerge yok.

Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkan, izin verirseniz bir talepte bulunacağım.

BAŞKAN - Buyurun efendim.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Efendim, izin
verirseniz, Komisyon olarak, sehven yapılan, mesela virgül
gibi, bazı değişik hatalar olabilir; onun için,
redaksiyon için izin istiyoruz.

BAŞKAN - Sayın Komisyon, ben, şimdi onu söyleyeceğim;
yalnız, Komisyona, bu izni, yetkiyi verme konumunda değiliz.

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Divan olarak...

BAŞKAN - Talep edeceğiz efendim. Sadece, Sayın
Başkanlığa verilebiliyor.

İÇİŞLERİ BAKANI MEHMET AĞAR
(Elazığ) - Sayın Başkanım...

BAŞKAN - Buyurun efendim.

İÇİŞLERİ BAKANI MEHMET AĞAR
(Elazığ) - Sayın Başkanım, İçtüzüğün
89 uncu maddesi gereğince, eğer uygun görürseniz,
20 nci maddeyle ilgili bir tekriri müzakere talebimiz olacak.
"Kasıt unsuru" olarak geçen bölümün
"ağır kusur" olarak düzeltilmesini talep
edeceğiz.

BAŞKAN - Sayın Bakan, İçtüzüğün
89 uncu maddesini okuyorum: "Tasarı veya teklifinin
tümünün oylanmasından önce, belli bir
maddesinin yeniden görüşülmesini gerekçeli
bir önerge ile esas komisyon veya Hükümet bir defaya
mahsus olmak üzere isteyebilir." Sizin, birinci fıkraya
göre, bir defaya mahsus, böyle bir tekriri müzakere
talep hakkınız var; ancak, bunu istemeniz halinde,
ikinci fıkra gereğince, şu an görüşmelerimizi
ertelemek durumunda kalırım; çünkü,
ikinci fıkra da "Bu istem Danışma Kurulunun
görüşü alındıktan sonra Genel
Kurulca, görüşmesiz ve işaret oyuyla karara
bağlanır." deniliyor. Bu bakımdan, bu konuda
bir önerge vermeniz ve Danışma Kurulunun görüşünü
almamız gerekir; ancak, şu anda, Danışma
Kurulunun görüşünü alabilme imkânına
sahip değilim.

SALİH KAPUSUZ (Kayseri) - Sayın Başkan, kısa
bir ara verirseniz, Danışma Kurulu önerisini
elden dolaştırırız.

BAŞKAN - Yalnız, Sayın TBMM Başkanı
konutta. Danışma Kurulunu toplayabilmek için,
TBMM Başkanının...

SALİH KAPUSUZ (Kayseri) - Kısa bir zamanda elden
dolaştırırız efendim.

BAŞKAN - Efendim, şimdi, siz bir taraftan önerinizi,
görüşünüzü hazırlarken,
bu arada, eğer uygun görürse, Sayın Başkandan
bu yetkiyi almak için telefonla bir bağlantı
kuracağız; ancak böyle bir olanağımız
var.

Onun için, birleşime 15 dakika ara veriyorum.

Kapanma Saati : 20.53

DÖRDÜNCÜ OTURUM

Açılma Saati: 22.35

BAŞKAN : Başkanvekili Uluç GÜRKAN

KÂTİP ÜYELER : Zeki ERGEZEN (Bitlis), Kâzım
ÜSTÜNER(Burdur)

BAŞKAN - Sayın milletvekilleri, 9 uncu Birleşimin
Dördüncü Oturumunu açıyorum.

V. - KANUN TASARI VE TEKLİFLERİYLE KOMİSYONLARDAN
GELEN DİĞER İŞLER (Devam)

2. - 2918 Sayılı Karayolları Trafik Kanununun
Bazı Maddelerinin Değiştirilmesi, Ek ve Geçici
Maddeler Eklenmesi, 3201 Sayılı Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
DairKanun Tasarısı ile İzmir Milletvekili
Süha Tanık'ın, Niğde Milletvekili Akın
Gönen'in, Denizli Milletvekili Hilmi Develi ve 26 Arkadaşının,
Bingöl Milletvekili Hüsamettin Korkutata ve 33 Arkadaşının
ve İzmir Milletvekili Birgen Keleş'in Benzer Mahiyetteki
Kanun Teklifleri ve İçişleri Komisyonu Raporu
(1/478, 2/49, 2/77, 2/295, 2/298, 2/346) (S. Sayısı
: 99 ve 99'a 1 inci Ek) (Devam)

BAŞKAN - Sayın milletvekilleri, biraz önce,
birleşime, tekriri müzakere talebi nedeniyle ara vermiştik.
Şimdi, tekriri müzakere talebinin gerekçesini,
bilahara, bu konudaki Danışma Kurulu önerisini
okutacağım:

Türkiye Büyük Millet Meclisi Başkanlığına

Görüşülmekte olan tasarının,
görüşülmüş bulunan 19 uncu maddesinin,
tarım sektöründe kullanılan makinelerin
sürücülerinin eğitimlerini de düzenlemek
ve konuyu açıkta bırakmamak amacıyla;
20 nci maddesinin son fıkrasında geçen "kasıt"
ibaresinin, suça orantılı ceza ilkesine aykırı
olduğu gerekçesiyle İçtüzüğün
89 uncu maddesi uyarınca yeniden görüşülmesini
arz ve teklif ederim.

Mehmet Ağar

İçişleri Bakanı

Elazığ

IV. - ÖNERİLER (Devam)

A) DANIŞMA KURULU ÖNERİLERİ (Devam)

2. - Karayolları Trafik Kanununun Bazı Maddelerinin
Değiştirilmesine Dair Kanun Tasarısının
(S.Sayısı : 99 ve 99'a 1 inci Ek) kabul edilmiş
olan 19 ve 20 nci maddelerinin, talepte belirtilen gerekçeyle
yeniden görüşülmesine dair Hükümet
talebinin uygun bulunduğuna ilişkin Danışma
Kurulu önerisi

BAŞKAN - Sayın milletvekilleri, şimdi, bu gerekçeye
dayanarak toplanan Danışma Kurulumuzun önerisini
okutuyorum:

Türkiye Büyük Millet Meclisi Genel Kuruluna

Genel Kurulun 17.10.1996 tarihli 9 uncu Birleşiminde görüşülen
99 ve 99'a 1 inci ek sıra sayılı Kanun Tasarısının
kabul edilmiş olan 19 ve 20 nci maddelerinin, talepte belirtilen
gerekçeyle yeniden görüşülmesine dair
Hükümetin talebi, İçtüzüğün
89 uncu maddesi uyarınca toplanan Danışma
Kurulunca uygun bulunmuştur.

17.10.1996

Mustafa Kalemli

Türkiye Büyük Millet Meclisi Başkanı

Salih Kapusuz Zeki Çakan

RP Grubu Başkanvekili ANAP Grubu Başkanvekili

Mehmet Gözlükaya Hüsamettin Özkan

DYP Grubu Başkanvekili DSP Grubu Başkanvekili

Önder Sav

CHP Grubu Başkanvekili

BAŞKAN - Sayın milletvekilleri, tekriri müzakere
talebini oylarınıza sunuyorum: Kabul edenler...
Etmeyenler... Kabul edilmiştir.

V. - KANUN TASARI VE TEKLİFLERİYLE KOMİSYONLARDAN
GELEN DİĞER İŞLER (Devam)

2. - 2918 Sayılı Karayolları Trafik Kanununun
Bazı Maddelerinin Değiştirilmesi, Ek ve Geçici
Maddeler Eklenmesi, 3201 Sayılı Emniyet Teşkilatı
Kanununun Bazı Maddelerinin Değiştirilmesi ve
Ek Maddeler Eklenmesi ile 190 Sayılı Kanun Hükmünde
Kararnamenin Eki Cetvellerde Değişiklik Yapılmasına
DairKanun Tasarısı ile İzmir Milletvekili
Süha Tanık'ın, Niğde Milletvekili Akın
Gönen'in, Denizli Milletvekili Hilmi Develi ve 26 Arkadaşının,
Bingöl Milletvekili Hüsamettin Korkutata ve 33 Arkadaşının
ve İzmir Milletvekili Birgen Keleş'in Benzer Mahiyetteki
Kanun Teklifleri ve İçişleri Komisyonu Raporu
(1/478, 2/49, 2/77, 2/295, 2/298, 2/346) (S. Sayısı
: 99 ve 99'a 1 inci Ek) (Devam)

BAŞKAN - Sayın milletvekilleri, Danışma
Kurulunun görüşü doğrultusunda, 19 uncu
maddeyi tekrar müzakereye açıyorum:

Madde üzerinde söz isteyen?.. Yok.

Madde üzerinde bir önerge var; okutuyorum:

Türkiye Büyük Millet Meclisi Başkanlığına

2918 sayılı Kanunun 19 uncu maddesinin son paragrafının
aşağıdaki şekilde değiştirilmesini
arz ederiz.

"İş makinelerinin, forklift, loder, greyder,
dozer, vinç v.b. sürücülerinin eğitimleri
ve eğitimde başarılı olanların
sertifikaları Millî Eğitim Bakanlığı,
Karayolları Genel Müdürlüğü veya
Makine Mühendisleri Odalarınca, tarım sektöründe
kullanılan iş makinelerinin (biçerdöver
v.b.) eğitimleri ve eğitimde başarılı
olanların sertifikaları ise Millî Eğitim
Bakanlığı ile Tarım ve Köyişleri
Bakanlığınca verilir.

Kursların eğitim ve staj süreleri Millî
Eğitim Bakanlığınca saptanır."

Hasan Hüsamettin Özkan Zeki Çakan

İstanbul Bartın

DSP Grup Başkanvekili ANAP Grup Başkanvekili

Saffet Arıkan Bedük Salih Kapusuz

Ankara Kayseri

DYP Grup Başkanvekili RP Grup Başkanvekili

Önder Sav Musa Demirci

Sıvas

Ankara

CHP Grup Başkanvekili

BAŞKAN - Sayın Komisyon, 19 uncu madde üzerindeki
önergeye katılıyor musunuz efendim?

İÇİŞLERİ KOMİSYONU BAŞKANI
M.NECATİ ÇETİNKAYA (Konya) - Katılıyoruz
Sayın Başkan.

BAŞKAN - Sayın Hükümet?..

İÇİŞLERİ BAKANI MEHMET AĞAR
(Elazığ) - Katılıyoruz efendim.

BAŞKAN - Biraz önce okunan önergeye Sayın
Komisyon ve Sayın Hükümet katılmışlardır.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Maddeyi, kabul edilen önerge doğrultusunda yeniden oyluyorum:
Kabul edenler... Kabul etmeyenler... Kabul edilmiştir.

Şimdi, 20 nci madde üzerinde yeniden müzakere
açıyorum.

Madde üzerinde söz isteyen?.. Yok.

Madde üzerinde iki önerge vardır; okutuyorum:

Türkiye Büyük Millet Meclisi Başkanlığına

Görüşülmekte olan 2918 sayılı
Yasanın 20 nci maddesinin üçüncü
fıkrasında yer alan "kasıt unsurunun"
ibaresi "ağır kusurun" biçiminde değiştirilmiştir.

Saygılarımızla.

Hükümeti temsilen

Mehmet Ağar

Elazığ

İçişleri Bakanı

BAŞKAN - İkinci önergeyi okutuyorum:

Türkiye Büyük Millet Meclisi Başkanlığına

Görüşülmekte olan 99 sıra sayılı
kanunun 20 nci maddesinde aşağıdaki değişikliğin
yapılmasını arz ve teklif ederiz.

"Sürücü ve yolcular, toplutaşım
araçlarında sigara içemez" ibaresi "yolcular,
toplutaşım araçlarında sigara içemez"
şeklinde değiştirilmiştir.

Suat Pamukçu Zülfükar İzol Şaban
Şevli

Bayburt Şanlıurfa Van

Nedim İlci Yaşar Canbay İbrahim Halil Çelik

Muş Malatya Şanlıurfa

ZEKERİYA TEMİZEL (İstanbul) - Tekriri müzakere
bu konuyla ilgili değil; nasıl gündeme alırsınız?!.

BAŞKAN - Şu an okunan önerge aykırı
olduğu için onu işleme alıyorum.

Sayın Komisyon, bu önergeye katılıyor
musunuz?

İÇİŞLERİ KOMİSYONU BAŞKAN
M. NECATİ ÇETİNKAYA (Konya) - Katılmıyoruz
Sayın Başkan.

BAŞKAN - Sayın Hükümet?

İÇİŞLERİ BAKANI MEHMET AĞAR
(Elazığ) - Takdir Yüce Meclisin Sayın Başkan.

BAŞKAN - Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.

Şimdi, ikinci önergeyi yeniden okutup oylarınıza
sunacağım:

Türkiye Büyük Millet Meclisi Başkanlığına

Görüşülmekte olan 2918 sayılı
Yasanın 20 inci maddesinin üçüncü
fıkrasında yer alan "kasıt unsurunun"
ibaresi "ağır kusurun" biçiminde değiştirilmiştir.

Saygılarımızla.

Hükümeti temsilen

Mehmet Ağar

Elazığ

İçişleri Bakanı

BAŞKAN - Sayın Komisyon, katılıyor
musunuz?

İÇİŞLERİ KOMİSYONU BAŞKANI
M. NECATİ ÇETİNKAYA (Konya) - Sayın
Başkanım, katılmıyoruz.

BAŞKAN - Önerge, zaten Hükümetin olduğu
için Hükümet katılıyor.

Önergeyi...

YUSUF SELAHATTİN BEYRİBEY (Kars) - Soru sormak istiyorum
Sayın Başkanım.

BAŞKAN - Efendim, önerge üzerine soru soramıyoruz.
Önergeden sonra maddenin bütününü oylarken
belki söz verebiliriz.

Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir.

Şimdi, maddeyi, kabul edilen önerge yönündeki
değişik şekliyle oylarınıza sunacağım;
ama, sizin bir sorunuz vardı, buyurun efendim.

YUSUF SELAHATTİN BEYRİBEY (Kars) - Alkollü
derken, uyuşturucu da geçerli mi acaba? Buraya "alkollü
ve uyuşturucu almış olarak ölümlü
ya da sebebiyet" şeklinde...

BAŞKAN - Sanıyorum, zaten, uyuşturucunun kendisi
bizatihi suç; yani, uyuşturucu kullanmak, araba sürmeksizin
de suç; bir anlamda uyuşturucuyu eklemek, uyuşturucuyu
meşrulaştırmak anlamına da gelebilir.

YUSUF SELAHATTİN BEYRİBEY (Kars) - Kişisel
kanaatim, buraya yazılmasında fayda var.

BAŞKAN - 20 nci maddeyi, kabul edilen önerge doğrultusundaki
değişik şekliyle yeniden oylarınıza
sunuyorum: Kabul edenler... Kabul etmeyenler.. Madde kabul edilmiştir.

Sayın milletvekillleri, şimdi, tasarının
tümünü oylarınıza sunacağım;
ancak, bu oylamayı yapmadan önce, Başkanlığımıza,
tasarıda yapılan değişiklikler nedeniyle
bozulmuş olabilecek terim birliğini sağlamak, kanun
tekniği ve sistematiği bakımından gerekli
olabilecek düzenlemeleri yapmak için yetki isteyeceğim.

Bu yetkiyi, redaksiyon yetkisini vermeyi kabul edenler... Kabul
etmeyenler... Başkanlığa yetki verilmesi kabul
edilmiştir.

Şimdi, tasarının tümünü oylarınıza
sunuyorum: Tasarının tümünü kabul
edenler... Kabul etmeyenler... Tasarının tümü
kabul edilmiş ve kanunlaşmıştır;
hayırlı olmasını diliyorum. (Alkışlar)

Sayın milletvekilleri, çoğulcu ve katılımcı
demokrasi uygulamasının, inanıyorum ki, son
derece keyifli bir örneğini verdik; örnek bir çalışma
yaptık. Çalışmadığı
söylenen, niteliksiz olduğu iddia edilen, üç
aylık maaşlarını bir aylıkmış
gibi gösterip "aldıkları bu parayı
hak etmiyorlar" denilen, bu arada üzerine gittiği
yolsuzlukların, usulsüzlüklerin, sanki yeni usulsüzlükler
yapıyormuş gibi gösterilmesine -tefrikalar gibi-
çalışılan Meclisimizin, siyasî
parti ayırımı gözetmeksizin, ortak aklının
ürünü olan çok güzel bir çalışma
yaptık. Bu çalışmanın, katılımcı
ve çoğulcu demokrasi bakımından görüntülü
bir ders olduğu ve çok yakından tanıdığım,
çok sayıda Avrupa parlamentosuna da örnek olabileceği
inancındayım. (Alkışlar)

Bu çerçevede, başta siz sayın milletvekilleri
olmak üzere, bu çalışmanın, hem
bu akşam yapılmasındaki hem de pişirilip
önümüze çok olgun halde getirilmesindeki
katkıları nedeniyle, siyasî partilerimizin
sayın grup başkanvekillerine, İçişleri
ve Plan ve Bütçe Komisyonlarının Değerli
Başkanlarına ve üyelerine ve ayrıca,
Başkanlık Divanımızın eli, ayağı,
kalbi olan değlerli bürokrat arkadaşlarımıza
da teşekkürlerimi sunmak istiyorum. (Alkışlar)

İBRAHİM HALİL ÇELİK (Şanlıurfa)
- Bizi unuttunuz Sayın Başkan.

BAŞKAN - Kimseyi unutmadık efendim.

Tekrar, çalışmanın hayırlı
olmasını diliyorum.

Sayın Bakan, siz de bir şeyler söylemek istiyorsunuz
sanıyorum.

İÇİŞLERİ BAKANI MEHMET AĞAR
(Elazığ) - Müsaade ederseniz, bir iki cümle
söylemek istiyorum.

BAŞKAN - Tabiî, buyurun.

İÇİŞLERİ BAKANI MEHMET AĞAR
(Elazığ) - Sayın Başkanım, saygıdeğer
milletvekillerimiz; bu yasa konusundaki gayretlerimiz, taa İçişleri
Bakanlığının koridorlarında başlayıp,
gerçekten yoğun bir mesai sonucunda, Komisyonumuzun
başta Sayın Başkanının ve değerli
üyelerinin büyük katkılarıyla ve
bugün de zatı âlinizin yönetiminde, Meclis
Genel Kurulumuzda, hakikaten örnek bir çalışmayla
-biraz evvel de ifade ettiğiniz gibi- sonuçlandı.

Tabiî, hepimizin de bildiği gibi, kanunun çıkması
her şey demek değil. Ancak, ben, burada, uygulamacı
arkadaşlarıma da çok büyük görevler
düştüğünü ifade etmek; bunun da
şuurunda olduğumuzu, Meclisimizin bize olan güvenini
boşa çıkarmayacağımız konusundaki
sözümü de teyiden ifade etmek istiyorum.

İnşallah, bu kanunla birlikte, temel amacımız,
trafik kazalarının azalması. Bu kanunda,
özellikle bu yönde dört önemli hususu; bir
eğitim, bir caydırıcılık, bir
denetim gibi çok önemli hususları bir arada
görüyoruz ve reformist yaklaşımlar da var
bunun içerisinde. Yeni kurulan kurullar vasıtasıyla,
Hükümet desteği Başbakan seviyesinde sağlanmış
oluyor; teknik destek var. İkinci koordinasyon kurulunda
bunları görüyoruz. Bunlar da kanunun önemli
hükümleri.

Böylesine, ilk defa reformist bir anlayışla,
çok geniş bir katılım, büyük
bir işbirliği ve konsensüs içinde oluşan
bu kanun, zannediyoruz ki, Türkiye'deki temel meselelerden
biri olan trafiğin çözümüne çok
önemli katkılarda bulunacaktır.

Biz, teşkilatımıza gösterilen bu güvene,
Yüce Meclisimizin bu güvenine layık olma endişesi
ve gayreti içerisinde olacağız.

Derin saygılarımızı ve şükranlarımızı
arz ediyoruz. Sağ olun. (Alkışlar)

BAŞKAN - Teşekkür ediyorum Sayın Bakan.

Bu çalışmanın, gelecekteki çalışmalarımıza
da ışık tutması dileğiyle, 19 uncu
Dönemden intikal etmiş olan (9/11) ve (9/22) esas numaralı
Meclis Soruşturması Komisyonları raporlarını
ve diğer denetim konularını görüşmek
için, 22 Ekim 1996 Salı günü saat 15.00'te
toplanmak üzere, birleşimi kapatıyorum.

Hayırlı olsun efendim.

Kapanma Saati: 21.50

IV. - SORULAR VE CEVAPLAR

A) YAZILI SORULAR VE CEVAPLARI

1. - Ordu Milletvekili Müjdat Koç'un, E-80 Karayolu
üzerindeki Kemiklidede (Karabük-Çerkeş)
yol kavşağının genişletilmesine
ilişkin sorusu ve Bayındırlık ve İskân
Bakanı Cevat Ayhan'ın yazılı cevabı
(7/1267)

Türkiye Büyük Millet Meclisi Başkanlığına

Aşağıdaki yazılı soruların,
Bayındırlık ve İskân Bakanı
Sayın Cevat Ayhan tarafından yazılı
olarak yanıtlanması için İçtüzüğün
96 ncı maddesince gereğini arz ederim.

Müjdat Koç

Ordu

Soru 1. 30.7.1996 günü Karabük İli sınırları
içerisinde geçen E-80 Karayolu üzerinde ve
Kemiklidede (Karabük-Çerkeş) yol kavşağında
çok sayıda vatandaşımızın
hayatına malolan bir kaza meydana gelmiştir.

Kamuoyunda ve basında, kayıpların ailelerini
ve tüm Türkiye'yi derinden üzen bu kazaya işaretleme
hatası veya eksikliğinin sebep olduğu iddiaları
seslendirilmiştir. Bu iddialarla ilgili ve eksikliğin
giderilmesine yönelik bir soruşturma açılmış
mıdır?Sonuçları nedir?

Soru 2. Bakanlığınız tarafından,
müteaddit defalar kazaların yaşandığı
bu mevkide yol genişletmeye yönelik bir çalışma
yapılmakta mıdır?

TC

Bayındırlık ve İskân Bakanlığı
17.10.1996

Basın ve Halkla İlişkiler Müşavirliği

Sayı : B.09.0.BHİ.0.00.25/2-A/7482

Konu : Ordu Milletvekili Müjdat Koç'un yazılı
soru önergesi

Türkiye Büyük Millet Meclisi Başkanlığına

İlgi : TBMM'nin 2.10.1996 gün ve A.01.0.GNS.0.10.00.02-3552
sayılı yazısı (7/1267)

İlgi yazı ilişiğinde alınan, Ordu
Milletvekili Müjdat Koç'un Bakanlığımıza
yönelttiği yazılı soru önergesi incelenmiştir.

Soru 1. 30.7.1996 günü Karabük İli sınırları
içerisinde geçen E-80 Karayolu üzerinde ve
Kemiklidede (Karabük-Çerkeş) yol kavşağında
çok sayıda vatandaşımızın
hayatına malolan bir kaza meydana gelmiştir.

Kamuoyunda ve basında, kayıpların ailelerini
ve tüm Türkiye'yi derinden üzen bu kazaya işaretleme
hatası veya eksikliğinin sebep olduğu iddiaları
seslendirilmiştir. Bu iddialarla ilgili ve eksikliğin
giderilmesine yönelik bir soruşturma açılmış
mıdır? Sonuçları nedir?

Soru 2. Bakanlığımız tarafından,
müteaddit defalar kazaların yaşandığı
bu mevkide yol genişletmeye yönelik bir çalışma
yapılmakta mıdır?

Cevap 1-2. Karayolları (Ankara) 4 üncü Bölge
Müdürlüğümüzün sorumluluğu
altında bulunan Gerede - İsmetpaşa ayr. -Karabük
kavşağı yolu projeli ve standartlara uygun olarak
inşa edilmiştir.

1990 yılında bitümlü sıcak karışım
(BSK) kaplamalı olarak inşa edilen yolda, Karabük
kavşağının İsmetpaşa, Gerede
çıkışları tırmanma şeritli
olarak (üç şeritli) hizmet vermektedir. Sözkonusu
kesimde yol yüzeyinde herhangi bir bozulma görülmemekte,
yatay ve düşey trafik işaretleme hatası
veya eksiği de bulunmamaktadır.

Anılan kavşakta, 30.7.1996 günü meydana
gelen kazaya ait tanzim edilen trafik kazası raporunda
trafik işaretlemelerinin eksikliği ile ilgili herhangi
bir kayıt da bulunmamaktadır.

Ayrıca adıgeçen kavşakta, çakar
lamba konulması (flaşör) konusunda çalışmalara
devam edilmektedir.

Bilgi ve gereğini arz ederim.

Cevat Ayhan

Bayındırlık ve İskân Bakanı

2. - Afyon Milletvekili H. İbrahim Özsoy'un, Afyon
SSK Hastanesi ek binasının ne zaman hizmete gireceğine
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1280)

Türkiye Büyük Millet Meclisi Başkanlığına

Aşağıdaki sorumun Çalışma
ve Sosyal Güvenlik Bakanı Sayın Necati Çelik
tarafından yazılı olarak cevaplandırılmasına
delaletlerinizi arz ederim.

Saygılarımla.

Dr. H. İbrahim Özsoy

Afyon

Afyon SSK Hastanesi ek inşaatı bitirilmiş olup
müteahhit tarafından teslim edilmiştir.

Mekan fukaralığı içinde bulunan SSK hastanesinin
ek binası ne zaman açılarak hizmete sunulacaktır.

TC

Çalışma ve Sosyal Güvenlik Bakanlığı
17.10.1996

Sosya Güvenlik Kuruluşları

Genel Müdürlüğü

Sayı : B.13.0.SGK.0-13-00-01/6246-26630

Konu : Yazılı soru önergesi

Türkiye Büyük Millet Meclisi Başkanlığına

İlgi : 2.10.1996 tarih ve A.01.0.GNS.0.10.00.02-3553 sayılı
yazınız.

Afyon Milletvekili H. İbrahim Özsoy tarafından
hazırlanan "Afyon SSKHastanesi ek binasının
ne zaman hizmete gireceğine ilişkin" 7/1280 esas
No. lu yazılı soru önergesi Bakanlığımca
incelenmiştir.

Sosyal Sigortalar Kurumu Afyon Hastane Tevsii Ek Poliklinik İnşaatı
tamamlanmış ve 14.10.1996 tarihi itibariyle geçici
kabul çalışmalarına başlanılmıştır.

Afyon Hastane Tevsii Ek Poliklinik inşaatının
geçici kabul çalışmaları sırasında
kabule mani bir durum tespit edilmediği takdirde ek poliklinik
hizmete açılacaktır.

Bilgilerinize arz ederim.

Necati Çelik

Çalışma ve Sosyal Güvenlik Bakanı

3. - İstanbul Milletvekili Mehmet Cevdet Selvi'nin,

- İstanbul Milletvekili Algan Hacaloğlu'nun,

- İstanbul Milletvekili Halit Dumankaya'nın,

Türk Hava Yollarına ait İzmir -Ankara uçağının
rotası değiştirilerek Antalya'ya uğramasına
ilişkin Ulaştırma Bakanı ve Dışişleri
Bakanı ve Başbakan Yardımcısından
soruları ve Devlet Bakanı H. Ufuk Söylemez'in
yazılı cevabı (7/1295, 1298, 1379)

Türkiye Büyük Millet Meclisi Başkanlığına

Aşağıdaki sorumun Sayın Ulaştırma
Bakanı tarafından yazılı olarak cevaplandırılmasını
arz ederim.

3.10.1996

Cevdet Selvi

İstanbul

1. İzmir -Ankara uçağının keyfî
ve uluslararası uçuş kurallarına aykırı
ve THY'nin uluslararası saygınlığını
ve güvenilirliğini zedeleyecek şekilde rotası
değiştirilerek Antalya Havalimanına indirilmesi
emrini kim vermiştir?

2. Bu riskli ve THY'nin sorumluluğunu artıran, yüzlerce
yolcuyu mağdur eden olayda sorumluluğu olanlara ne gibi
işlem yapılmıştır?

3. THY, yolcularına karşı işlediği
bu büyük hatayı nasıl tazmin etmeyi düşünüyor?

4. THY'na uluslarası uçuş ve hava güvenliği
standartlarını ihlal ettirerek Türk Hava Yollarının
uluslararası kuruluşlardan ceza almasına neden
olabilecek THY'nin zedelenen saygınlığı-güvenilirliği
için ne gibi önlem alınmıştır.

Türkiye Büyük Millet Meclisi Başkanlığına

Türk Hava Yollarına ait 2.9.1996 tarih ve 384 sefer
sayılı İzmir - Ankara uçağının
bir bakan ve beraberindeki özel kişileri almak için
rotasını değiştirerek Antalya'ya uğraması
hakkında aşağıdaki sorularımın
Ulaştırma Bakanı tarafından yazılı
olarak yanıtlanması için gereğini saygılarımla
arz ederim.

Algan Hacaloğlu

İstanbul

Soru 1. 2 Ağustos 1996 günü 07.45'de Ankara'ya gitmek
üzere kalkan 384 sefer sayılı uçağının
yönü, bir telsiz emriyle havada Antalya'ya çevrilmiş
midir?Uçakta oluşabilecek acil durum dışında
uçağın rota değişikliği yapması
olağan olmadığına göre, "korsanlıkla"
eşanlamlı olan bu uygulamanın talimatı
kimin tarafından verilmiştir?

Soru 2. Eğer bu talimat tarafınızdan verilmiş
ise, uçaktaki diğer bireylerin yurttaşlık
haklarını çiğneyen bu keyfî ve
hukuksuz uygulama nedeniyle görevden istifa etmeyi düşünüyor
musunuz? Devlet Bakanı Sayın Söylemez, eşi,
korumaları ve üç özel arkadaşını
Ankara'ya götürmek üzere tarifeli uçağın
rotasının Antalya'ya çevirme talimatı
sizin tarafınızdan verilmedi ise, bu talimatı
verenler hakkında, görevi kötüye kullanma
eylemi nedeniyle idarî bir işlem yapılmış
mıdır, disiplin soruşturması açılmış
mıdır?

Soru 3. Kendilerine hiç haber verilmeden Antalya'ya götürülen
yolculara gösterilmiş bulunan bu saygısızlığı
çağdaş hukuk devleti ve uluslararası havacılık
kurallarına göre nasıl izah ediyorsunuz?Uluslararası
kurallara göre uçak sadece tarifeli rotasında
sigortalı olduğuna göre skandal nitelikli bu uygulamanın
THY'na getirmiş olduğu güvenirlilik kaybının
bedelini nasıl ödeyeceksiniz? THY'nı keyfî,
partizan ve bir çiftlik anlayışı ile
yöneltilmesinin ülke ekonomisine vermekte olduğu
zararın farkında mısınız? Halkın
malolan THY'na bu tepeden inme müdahale yetkisini kimden
alıyorsunuz? KİT'leri haraç mezatsatma misyonunu
tek ilke ve misyon edinmiş olarak gözüken, Sayın
Başbakan tarafından yeniden bu amaçla görevlendirildiği
anlaşılan, Özelleştirme İdaresi
eski Başkanı, Devlet Bakanı Sayın Söylemez'in
bundan sonra da bu konudaki kural dışı taleplerini
yerine getirecek misiniz?

Türkiye Büyük Millet Meclisi Başkanlığına

Aşağıdaki sorularımın Başbakan
Yardımcısı Sayın Tansu Çiller
tarafından yazılı olarak cevaplandırılmasına
delaletlerinizi arz ederim.

Saygılarımla.

3.9.1996

Halit Dumankaya

İstanbul

Soru 1. 2 Eylül 1996 tarihinde İzmir -Ankara seferini
yapmakta olan 384 sefer sayılı RJ 100 uçağı
hava korsanlarının talimatıyla kaçırılarak
Antalya Havaalanına indirildiği basında yer
aldı. Doğru mudur?

Soru 2. Hava korsanlığı silahla da yapılsa,
silahsız da yapılsa ikisi de yasalara aykırı
işlemdir. Her iki yolla da kaçırma olayının
cezası vardır. Bu konuda bir soruşturma başlatmayı
düşünüyor musunuz?

Soru 3. Ankara'daki işlerine yetişmek için
yüklü bilet parası ödeyen insanların
uğradıkları zararları kim karşılayacak?

Soru 4. THY özelleştirme kapsamındadır,
Özelleştirme Başkanlığının
kendine bağlı olduğu Bakan Ufuk Söylemez ve
avansını almak için bu korsanlık olayı
devlete kaç liraya malolmuştur?

Soru 5. Uçak rötarları devri iktidarınızda
sık sık rastlanan bir olaydır. Her uçağın
rötar etmesinde havalanan uçaklarda rota değişikliği
yapılıyor mu? Birkaç örnek verebilir
misiniz?

Soru 6. Ankara'ya gelmekte olan uçak, Antalya Havaalanına
rota değişikliği ile inişte ve kalkışta
bir kaza yaparsa sigorta şirketinin yolculara ve uçak
kazası için para ödeme zorunluluğunu ortadan
kalkmaz mıydı?

Soru 7. THY keyfî korsanlık yapan bu bakanı
görevden almayı Başbakan Erbakan'dan isteyecek
misiniz?

Soru 8. Sayın bakana ön koltukta yer bulamayan hosteslerle,
bakana yer vermeyip bakanı kızdıran yolcular
hakkında bir işlem yapacak mısınız?

Soru 9. Bu skandal yolculuk nedeniyle nüfus korsanlığı
yüzünden THY uluslararası bir uyarı cezası
alırsa bunun zararını kim karşılayacak?

Soru 10. Kabile devletlerinde dahi görülmeyen bu keyfî
yöntemler yüzünden ülke çökmüştür,
ülkeyi çökertenler, ülke çöktü
diye soru sormaya hakları var mıdır?

TC

Devlet Bakanlığı 16.10.1996

Sayı : B.02.0.015(018)510

Türkiye Büyük Millet Meclisi Başkanlığına

İlgi : 7/1379-3349, 7/1295-3351 ve 7/1298-3360 esas sayılı
yazılı soru önergeleri.

2.9.1996 tarih ve 384 sefer sayılı THY İzmir-Ankara
uçağının rota değiştirerek
Antalya'daki yolcuları alması ile ilgili olarak
3.9.1996 tarihli Hürriyet Gazetesinde yayınlanan haber
yanlış, maksatlı ve çarpıtılmış
bir haberdir. Uçağın rota değiştirmesi
konusunda tarafımdan hiçbir makam ve merciye yazılı
ve sözlü bir talimat kesinlikle verilmemiştir.
Yetkililerce sivil havacılık kurallarına
herhangi bir aykırılık teşkil etmediği
ifade edilen sözkonusu uygulama, tamamiyle THY'nin inisiyatifi
ile gerçekleşmiştir.

THY'nın 3.9.1996 tarihli basın açıklaması
konunun anlaşılması ve teyidi açısından
ekte sunulmaktadır.

Bilgilerinize arz ederim.

H. Ufuk Söylemez

Devlet Bakanı

THY'DEN AÇIKLAMA

2.9.1996 Pazartesi sabahı 06.40'da kalkacak olan ortaklığımızın
TK-084 sayılı Antalya-Ankara seferinde Devlet Bakanı
Sayın Ufuk Söylemez, uçakta yer olmadığı
için uçurulamamıştır.

06.50'de kalkması gereken TK-4084 sayılı
sefer ise arıza nedeniyle gerçekleştirilememiştir.

Bunun üzerine aynı saatlerde İzmir-Ankara seferini
yapmakta olan TK-384 seferi, Antalya'ya indirilmiş ve 10
boş koltuk değerlendirilerek yolcuların bir kısmı
uçağa alınmıştır. Bu arada
Sayın Bakan ve ailesi de uçurulmuştur. Bu
sebeple TK-384 İzmir-Ankara seferi bir saat gecikmeyle
Ankara'ya inmiştir.

Antalya'da kalan diğer yolcular ise, yollanan yeni bir uçak
ile Ankara'ya uçurulabilmişlerdir.

Bu uygulama, gerek iç ve gerekse dış hat seferlerde
olağanüstü durumlarda "re clerance" başvurulan
bir yöntem olarak tamamen THY yönetiminin inisiyatifi
ile gerçekleştirilmiş olup, sivil havacılık
kurallarına herhangi bir aykırılık
da bahis konusu değildir. Nitekim son altı aylık
dönemde toplam 79 kez "re clearence" destinasyon
değişikliği yapılmıştır.

Uygulama konusunda Sayın Bakanın ortaklığımıza
herhangi bir talimatı olmayıp, yapılan operasyon
sivil havacılık kuralları gereği, gerçekleştirilmiştir.

3.9.1996

Türk Hava Yolları A.O.

4. - Niğde Milletvekili Akın Gönen'in, Niğde'de
bir "Araç Telefon Baz İstasyonunun" kurulmasına
ilişkin sorusu ve Ulaştırma Bakanı Ömer
Barutçu'nun yazılı cevabı (7/1314)

Türkiye Büyük Millet Meclisi Başkanlığına

Niğde İli ile ilgili aşağıdaki sorumun
Sayın Ulaştırma Bakanı tarafından
yazılı olarak cevaplandırılmasını
arz ederim.

Saygılarımla 13.9.1996

Akın Gönen Niğde

Niğde İli merkezinde sağlıklı araç
telefon muhaberesi için şart olan ve Beştepeler
mevkiine konulması gereken beş kanallı araç
telefonu baz istasyonu henüz neden konulmamıştır?
Bu cihaz ne zaman konulacaktır?

TC

Ulaştırma Bakanlığı 17.10.1996

Araştırma Planlama ve Koordinasyon

Kurulu Başkanlığı

Sayı : B.0.11.APK.0.10.01.21/EA.1339-23832

Konu : Niğde Milletvekili Akın Gönen'in yazılı
soru önergesi Hk.

Türkiye Büyük Millet Meclisi Başkanlığına

İlgi : TBMM Başkanlığının
7 Ekim 1996 gün ve A.01.0.GNS.0.10.00.02-3631 sayılı
yazısı.

Niğde Milletvekili Akın Gönen'in Bakanlığıma
yönelttiği 7/1314-3417 sayılı soru önergesinin
cevabı ekte sunulmuştur.

Bilgilerinize arz ederim.

Ömer Barutçu

Ulaştırma Bakanı

Niğde Milletvekili Akın Gönen'in 7/1314-3417 Sayılı
Yazılı Soru Önergesi ve Cevabı

Soru : Niğde İli merkezinde sağlıklı
araç telefon muhaberesi için şart olan ve
Beştepeler mevkiine konulması gereken beş kanallı
araç telefonu baz istasyonu henüz neden konulmamıştır?
Bu cihaz ne zaman konulacaktır?

Cevap : Niğde İli kapsamındaki Beştepeler
araç telefonu baz istasyonunun 15.11.1996 tarihine kadar
kurulması planlanmıştır.

5. - Niğde Milletvekili Akın Gönen'in, Niğde-Değirmenli'de
turizm değeri olan bir mağaranın hizmete açılabilmesi
için ayrılacak ödeneğe ilişkin sorusu
ve Turizm Bakanı Bahattin Yücel'in yazılı
cevabı (7/1338)

Türkiye Büyük Millet Meclisi Başkanlığına

Niğde İli ile ilgili aşağıdaki sorularımın
Sayın Turizm Bakanı tarafından yazılı
olarak cevaplandırılmasını arz ederim.

Saygılarımla.

13.9.1996

Akın Gönen

Niğde

Niğde İli Merkez İlçe Değirmenli
Kasabasında turizm değeri olan mağaranın
istimlak işlemleri bütünüyle tamamlanmış
mıdır?Mağaranın hizmete açılabilmesi
için gerekli olan 3 milyar liralık ödenek talebi
Niğde Turizm İl Müdürlüğünce
Bakanlığınızın ilgili birimine
intikal ettirilmiş midir? 1997 yılı bütçe
çalışmalarında bu talep dikkate alınarak
hazırlık yapılmış mıdır?

TC

Turizm Bakanlığı 17.10.1996

Hukuk Müşavirliği

Sayı : B.17.HKM.0.00.00.00.1257-30784

Türkiye Büyük Millet Meclisi Başkanlığı

Genel Sekreterliği

(Kanunlar ve Kararlar Dairesi Başkanlığına)

İlgi : 7 Ekim 1996 tarih ve 9421 sayılı yazınız.

İlgide belirtilen yazınız ekinde Bakanlığıma
gönderilen Sayın Niğde Milletvekili Akın
Gönen'e ait yazılı soru önergesi incelenmiştir.

Mağaralarımızın turizme açılabilmesi
için yapılan talepler Bakanlığımızca
değerlendirilirken mağaranın;

- Turizmin yoğun olduğu merkezlere yakınlığı;

- Morfolojik ve jeolojik özelliği, yol durumu, tur gibi
kriterler dikkate alınmaktadır.

Mağaraların morfolojik, jeolojik özellikleri açısından
uzman kurumların görüşleri, önerileri
ve uygun gördükleri projeler esas alınarak aydınlatma,
çevre düzeni çalışmalarının
gerçekleştirilmesi il özel idareleri ile yapılan
protokollere dayalı olarak desteklenmektedir.

Bakanlığımıza, Niğde Valiliğinin,
22.4.1996 gün ve 0602-133 sayılı yazısı
ekinde, Değirmenli Kasabası Belediye Başkanlığının
"Yeraltı Damlataş" mağaralarının
çevre düzenlenmesi için gerekli kamulaştırmanın
tamamlandığını ifade eden, kasabanın
yol yapımı çevre tanzimi konusundaki 9 939
701 928 TL. lik talebi intikal etmiştir. Talebin mevcut
bütçe imkânları içinde bugüne
kadar karşılanma imkânı olamamıştır.

Diğer yandan, Bakanlığımızca, 1997
yılı yatırım bütçesinde
yer alan Turizm Yatırım Araştırmaları
Projesine sağlanacak ödenek imkânları dahilinde
yukarıda arz edilen kriterler çerçevesinde
Bakanlığımıza ulaşan mağaraların
turizme açılması yönündeki talepler
değerlendirilecektir.

Bilginize arz ederim.

Bahattin Yücel

Turizm Bakanı

6. - Yozgat Milletvekili Kâzım Arslan'ın,
Türk Telekom Genel Müdürüne ilişin sorusu
ve Ulaştırma Bakanı Ömer Barutçu'nun
yazılı cevabı (7/1370)

Türkiye Büyük Millet Meclisi Başkanlığına

Aşağıdaki sorularımın Sayın
Ulaştırma Bakanı tarafından yazılı
olarak cevaplandırılmasını talep etmekteyim.

Gereğini saygı ile arz ederim.

25.9.1996

Dr. Kâzım Arslan

Yozgat

Sorularım :

1. Bakanlığınızca Türk Telekom Genel
Müdürüne milletvekili telefonlarına çıkmamak
gibi bir talimat verilmiş midir? Yoksa böyle bir yetkisi
mi vardır?

2. Adıgeçen genel müdürün toplantıları
ne zaman bitecektir?

3. Milletvekiline yanıt vermeyen bir genel müdür,
halkın isteklerine ne derece cevap verebilir?

TC

Ulaştırma Bakanlığı 17.10.1996

Araştırma Planlama ve Koordinasyon

Kurulu Başkanlığı

Sayı : B.11.0.APK.0.10.01.21/EA-1340-23833

Konu : Yozgat Milletvekili Kâzım Arslan'ın
yazılı soru önergesi Hk.

Türkiye Büyük Millet Meclisi Başkanlığına

İlgi : TBMM Başkanlığının
7 Ekim 1996 gün ve A.01.0.GNS.0.10.00.02-7/1370-3491/9771
sayılı yazısı.

Yozgat Milletvekili Kâzım Arslan'ın Bakanlığıma
yönelttiği 7/1370-3491 sayılı soru önergesinin
cevabı ekte sunulmuştur.

Bilgilerinize arz ederim.

Ömer Barutçu

Ulaştırma Bakanı

Yozgat Milletvekili Kâzım Arslan'ın 7/1370-3491
Sayılı Soru Önergesi ve Cevabı

Sorular :

1. Bakanlığınızca Türk Telekom Genel
Müdürüne milletvekili telefonlarına çıkmamak
gibi bir talimat verilmiş midir? Yoksa böyle bir yetkisi
mi vardır?

2. Adıgeçen genel müdürün toplantıları
ne zaman bitecektir?

3. Milletvekiline yanıt vermeyen bir genel müdür,
halkın isteklerine ne derece cevap verebilir?

Cevap :

Türk Telekomünikasyon AŞ Genel Müdürlüğü,
yurt sathına yayılmış geniş iletişim
ağının gerektirdiği yoğun çalışma
nedeniyle gerek yurt içinde gerekse yurt dışında
yoğun toplantı ve temaslar içinde bulunmaktadır.

Bununla birlikte Genel Müdürün yerinde bulunduğu
süre içinde telefonlara cevap vermemesi mümkün
değildir.

Anılan Genel Müdür Makamında bulunmadığı
zamanlarda kendisi ile telefon görüşmesi yapmak
isteyen kişileri mutlaka cevaben araması ve bu hususlarda
gerekli hassasiyeti göstermesi konusunda uyarılmıştır.

TUTANAĞIN SONU 
        	
       	    



















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












