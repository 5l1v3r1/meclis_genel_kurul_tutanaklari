


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















DÖNEM : 20    CİLT : 19          YASAMA YILI : 2


T. B. M. M.

TUTANAK DERGİSİ

48 inci Birleşim

21 . 1 . 1997  Salı



İ Ç İ N D E K İ L E R

 I. - GEÇEN TUTANAK ÖZETİ

 II. - GELEN KÂĞITLAR

III. - YOKLAMA

IV. - BAŞKANLIĞIN GENEL KURULA SUNUŞLARI

A)  ÇEŞİTLİ İŞLER

1. - Genel Kurulu ziyaret eden Kuzey Kıbrıs
Türk Cumhuriyeti Cumhurbaşkanı Rauf Denktaş'a
Başkanlıkça “Hoş geldiniz”
denilmesi

B) GÜNDEMDIŞI KONUŞMALAR

1. - Kuzey Kıbrıs Türk Cumhuriyeti
Cumhurbaşkanı Rauf Denktaş'ın, Genel
Kurula hitaben konuşması

2. - Devlet Bakanı Abdullah Gül'ün,
Kıbrıs'taki son gelişmelerle ilgili gündemdışı
açıklaması ve RP Manisa Milletvekili Bülent
Arınç, ANAP Bitlis Milletvekili Kâmran İnan,
DSP İstanbul Milletvekili Bülent Ecevit, DYP İstanbul
Milletvekili M. Sedat Aloğlu, CHPİstanbul Milletvekili
Altan Öymen grupları adına ve grubu bulunmayan
milletvekilleri adına Aydın Milletvekili İsmet
Sezgin'in konuşmaları

3.- Ordu Milletvekili İhsan Çabuk'un,
Karadeniz Bölgesi fındık üreticisinin
sorunlarına ilişkin gündemdışı
konuşması ve Sanayi ve Ticaret Bakanı E. Yalım
Erez'in cevabı

4. - Şırnak Milletvekili Mehmet Salih
Yıldırım'ın, Diyarbakır'da
bir işadamının yaptığı yardımlar
sırasında yaşanan olaylara ve yerel yönetimlerle
ilgili olarak alınması gereken tedbirlere ilişkin
gündemdışı konuşması

5. - Amasya Milletvekili Haydar Oymak'ın,
Amasya İline bağlı Yassıçal Belediye
Başkanının görevden alınmasına
ilişkin gündemdışı konuşması

C) TEZKERELER VE ÖNERGELER

1. - Türkiye Büyük Millet Meclisinde
bulunan siyasî parti temsilcilerinin, Kıbrıs
Rum tarafınca sürdürülen ağır
silahlanmanın ulaştığı vahim boyutlara
ve Rum-Yunan tarafının Kuzey Kıbrıs
Türk Cumhuriyetini ve Türkiye'yi tehdide yönelik
tutum ve davranışlarının müsamaha
ile karşılanmayacağına ve sağlıklı
bir sonuca ulaşılabilmesi için alınması
gereken önlemlere ilişkin müşterek önergeleri
(4/128)

2. - Niğde Milletvekili Ergun Özkan'ın,
Anayasa Komisyonu üyeliğinden çekildiğine
ilişkin önergesi (4/131)

3. - SıvasMilletvekili Mahmut Işık'ın,
iki ilçe ve Divriği İlinin Kurulması
Hakkında Kanun Teklifinin (2/414) doğrudan gündeme
alınmasına ilişkin önergesi (4/129)

4. - Hatay Milletvekili Nihat Matkap'ın, 8.6.1949
Tarih ve 5434 Sayılı Türkiye Cumhuriyeti Emekli
Sandığı Kanununa Bir Geçici Madde Eklenmesi
Hakkında kanun Teklifinin (2/71) doğrudan gündeme
alınmasına ilişkin önergesi (4/130)

D) GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Diyarbakır Milletvekili Sebgetullah Seydaoğlu
ve 23 arkadaşının, Diyarbakır İlinin
ekonomik ve sosyal sorunlarının araştırılarak
alınması gereken tedbirlerin belirlenmesi amacıyla
Meclis araştırması açılmasına
ilişkin önergesi (10/141)

2. - İstanbul Milletvekili Halit Dumankaya
ve 58 arkadaşının, TURBAN imkânlarını
kişisel ve siyasî menfaatlarına alet ettiği
ve yolsuzlukların üzerine gitmeyerek görevini
kötüye kullandığı ve bu eyleminin
Türk Ceza Kanununun 240 ıncı maddesine uyduğu
iddiasıyla, eski Başbakan Tansu Çiller hakkında
Meclis soruşturması açılmasına
ilişkin önergesi (9/10)

V.- GENSORU, GENEL GÖRÜŞME,
MECLİS SORUŞTURMASI VE MECLİS ARAŞTIRMASI

A) ÖNGÖRÜŞMELER

1. - İzmir Milletvekili Atilla Mutman ve 9
arkadaşının, doğal afetlerde meydana gelen
can ve mal kaybını en aza indirmek için alınması
gereken tedbirlerin belirlenmesi amacıyla Meclis araştırması
açılmasına ilişkin önergesi (10/58)

2. - İstanbul Milletvekili Zekeriya Temizel
ve 21 arkadaşının, izlemeye alınan
ve faaliyetine son verilen bankaların kanuna aykırı
işlemlerinin araştırılarak alınması
gereken tedbirlerin belirlenmesi amacıyla Meclis araştırması
açılmasına ilişkin önergesi (10/135)

VI. - SORULAR VE CEVAPLAR

A) YAZILI SORULAR VE CEVAPLARI

1. - Manisa Milletvekili Tevfik Diker'in, Devlet
İstatistik Enstitüsünün Gelir Dağılım
Anketine ilişkin Başbakandan sorusu ve Devlet Bakanı
Sabri Tekir'in yazılı cevabı (7/1635)

2. - Artvin Milletvekili Süleyman Hatinoğlu'nun,
kamu kurum ve kuruluşlarının müteahhit
firmalara olan borçlarına ve hükümetin
faizler ve diğer ekonomik kararlarına ilişkin
Başbakandan sorusu ve Bayındırlık ve
İskân Bakanı Cevat Ayhan'ın yazılı
cevabı (7/1640)

3. - İstanbul Milletvekili Ercan Karakaş'ın,
İstanbul Güngören İlçesinin bazı
sorunlarına ilişkin Başbakandan sorusu ve Adalet
Bakanı Şevket Kazan'ın yazılı
cevabı (7/1718)

4. - İzmir Milletvekili Ali Rıza Bodur'un,
İzmir-Menemen İlçe Belediye Başkanına
ilişkin sorusu ve İçişleri Bakanı
Meral Akşener'in yazılı cevabı (7/1769)

5. - Afyon Milletvekili OsmanHazer'in, hac kotası
uygulamasına ve din görevlilerine ilişkin sorusu
ve Devlet Bakanı Nevzat Ercan'in yazılı cevabı
(7/1791)

6. - Edirne Milletvekili Mustafa İlimen'in,
Trakya Bölgesinde öğretmenlerin ek ders ücretlerinin
ödenmediği iddiasına ilişkin sorusu ve Maliye
Bakanı Abdüllatif Şener'in yazılı
cevabı (7/1832)



I. - GEÇEN TUTANAK ÖZETİ

TBMM Genel Kurulu saat 13.30'da açılarak
üç oturum yaptı.

Zonguldak Milletvekili Tahsin Boray Baycık,
Erdemir'deki kamu hisselerinin satılmamasına ilişkin
gündemdışı bir konuşma yaptı.

İçel Milletvekili Halil Cin'in, zirai
öğretimin 151 inci yıldönümü münasebetiyle,
Türkiye'de zirai eğitim ve öğretim veren kuruluşların
ve Türk tarımının genel sorunlarına
ilişkin gündemdışı konuşmasına,
Tarım ve Köyişleri Bakanı Musa Demirci;

Adıyaman Milletvekili Celal Topkan'ın,
Adıyaman'da son zamanlarda yaşanmakta olan sağlık
sorunlarına ilişkin gündemdışı
konuşmasına da, Sağlık Bakanı Yıldırım
Aktuna,

Cevap verdi.

Portekiz'e gidecek olan Turizm Bakanı Bahattin
Yücel'e, dönüşüne kadar, Devlet Bakanı
Bahattin Şeker'in vekillik etmesinin uygun görülmüş
olduğuna ilişkin Cumhurbaşkanlığı
tezkeresi Genel Kurulun bilgisine sunuldu.

Türkiye Büyük Millet Meclisinde, Türkiye-Hindistan
Parlamentolararası Dostluk Grubu Kurulmasına,

Japonya Meclis Başkanının resmî
davetine, Türkiye Büyük Millet Meclisinden bir
Parlamento heyetinin icabetine,

Kuzey Kıbrıs TürkCumhuriyeti Başbakanı
Sayın Derviş Eroğlu'nun davetine, Türkiye
Büyük MilletMeclisi Dışişleri Komisyonundan
12 kişilik bir heyetin icabetine,

İlişkin Başkanlık tezkereleri
kabul edildi.

Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
:

1 inci sırasında bulunan 23 sıra
sayılı kanun tasarısının görüşmeleri,
komisyon yetkilileri Genel Kurulda hazır bulunmadığından,
ertelendi.

5 inci  sırasında bulunan, 5434 Sayılı
Türkiye Cumhuriyeti Emekli Sandığı Kanununun
20 inci Maddesinin 2 nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısının
(1/527) (S.Sayısı : 129) 2 nci maddesinin oylanması
sırasında, istem üzerine yapılan yoklama
devam ederken çalışma süresi dolduğundan;

Alınan karar gereğince, doğal afetlerde
meydana gelen can ve mal kaybını en aza indirmek
için alınması gereken tedbirler konusundaki
(10/58) ve izlemeye alınan ve faaliyetlerine son verilen
bankaların kanuna aykırı işlemlerinin
araştırılması konusundaki (10/135)
esas  numaralı Meclis araştırması önergelerinin
öngörüşmelerini yapmak için, 21 Ocak
1997 Salı günü saat 13.30'da toplanmak üzere,
birleşime 21.05'te son verildi.


Kamer Genç

Başkanvekili

 Ünal Yaşar Mustafa Baş

 Gaziantep İstanbul

 Kâtip Üye Kâtip Üye



II. - GELEN KÂĞITLAR

17 . 1 . 1997 CUMA

Tasarı

1. - Türkiye Cumhuriyeti ile İsrail Devleti
Arasında Serbest Ticaret Alanı Anlaşması
ve İlgili Notaların Onaylanmasının
Uygun Bulunduğuna DairKanun Tasarısı (1/570)
(Sanayi, Ticaret, Enerji, Tabiî Kaynaklar, Bilgi ve Teknoloji
ve Dışişleri komisyonlarına) (Başkanlığa
geliş tarihi : 16.1.1997)

Teklifler

1. - Gümüşhane Milletvekili M. Oltan
Sungurlu'nun; 743 Sayılı Türk Kanunu Medenisinin
170 inci Maddesinin Değiştirilmesine DairKanun Teklifi
(2/652) (Adalet Komisyonuna) (Başkanığa geliş
tarihi : 10.1.1997)

2. - Kars Milletvekili Selahattin Beyribey'in; 6136
Sayılı Ateşli Silahlar ve Bıçaklar
ile Diğer Aletler Hakkında Kanuna 29.8.1996 Gün
ve 4178 Sayılı Kanunla Eklenen Geçici Madde
9'da Yer Alan Sürenin Uzatılmasına Dair Kanun
Teklifi (2/653) (İçişleri Komisyonuna) (Başkanlığa
geliş tarihi : 14.1.1997)

3. - İstanbul Milletvekili Algan Hacaloğlu'nun;
İstanbul İl Sınırları İçinde
Sarıgazi Adı ile Bir İlçe Kurulmasına
Dair Kanun Teklifi (2/654) (İçişleri ve Plan
ve Bütçe komisyonlarına) (Başkanlığa
geliş tarihi : 14.1.1997)

4. - Çankırı Milletvekili Mete
Bülgün'ün; Türk Kanunu Medenisinin Bir Maddesinde
Değişiklik Yapılması Hakkında Kanun
Teklifi (2/655) (Adalet Komisyonuna) (Başkanlığa
geliş tarihi : 14.1.1997)

Rapor

1. - Türkiye Cumhuriyeti Hükümeti
ile Litvanya Cumhuriyeti Hükümeti Arasında Eğitim,
Bilim, Kültür ve Spor Alanlarında İşbirliği
Anlaşmasının, Onaylanmasının
Uygun Bulunduğuna Dair Kanun Tasarısı ve Millî
Eğitim, Kültür, Gençlik ve Spor ve Dışişleri
komisyonları raporları (1/341) (S.Sayısı
: 188) (Dağıtma tarihi : 17.1.1997) (GÜNDEME)

Yazılı Soru Önergeleri

1. - Tekirdağ Milletvekili Fevzi Aytekin'in,
Tekirdağ Belediye Meclisinin kanalizasyon ücret tarifesi
kararına ilişkin İçişleri Bakanından
yazılı soru önergesi (7/1901) (Başkanlığa
geliş tarihi : 9.1.1997)

2. - Konya Milletvekili Necati Çetinkaya'nın,
Susurluk Olaylarıyla ilgili raporda ismi bulunduğu
iddia edilen bir kişiye ilişkin Başbakandan
yazılı soru önergesi (7/1902) (Başkanlığa
geliş tarihi : 10.1.1997)

3. - Adana Milletvekili Orhan Kavuncu'nun, Millî
Savuma Bakanlığı ve T.S.K.'de çalışan
sivil memurlara ilişkin Millî Savunma Bakanından
yazılı soru önergesi (7/1903) (Başkanlığa
geliş tarihi : 10.1.1997)

4. - Denizli Milletvekili Hilmi Develi'nin, Denizli-Kale-Kayabaşı
Köyü İlköğretim Okulu Müdürünün
başka bir yere tayin edildiğine ilişkin Millî
Eğitim Bakanından yazılı soru önergesi
(7/1904) (Başkanlığa geliş tarihi : 10.1.1997)

5. - Afyon Milletvekili H. İbrahim Özsoy'un,
Afyon İlindeki belediyelere yapılan yardımlara
ilişkin Maliye Bakanından yazılı soru
önergesi (7/1905) (Başkanlığa geliş
tarihi : 10.1.1997)

6. - Afyon Milletvekili H. İbrahim Özsoy'un,
sözleşmeli personele yapılacak zamma ilişkin
Başbakandan yazılı soru önergesi (7/1906)
(Başkanlığa geliş tarihi : 10.1.1997)

7. - Afyon Milletvekili H. İbrahim Özsoy'un,
Afyon-Bolvadin-Özburundaki sigortalıların sağlık
ocağından yararlanıp yararlanamayacağına
ilişkin Çalışma ve Sosyal Güvenlik
Bakanından yazılı soru önergesi (7/1907)
(Başkanlığa geliş tarihi : 10.1.1997)

8. - Konya Milletvekili Nezir Büyükcengiz'in,
Konya'nın bazı ilçelerinin kalkınmada
öncelikli yöreler kapsamına alınıp
alınmayacağına ilişkin Başbakandan
yazılı soru önergesi (7/1908) (Başkanlığa
geliş tarihi : 10.1.1997)

9. - SamsunMilletvekili Murat Karayalçın'ın,
7. Beş Yıllık Kalkınma Planının
uygulanmasına ilişkin Başbakandan yazılı
soru önergesi (7/1909) (Başkanlığa geliş
tarihi : 10.1.1997)

10. - Denizli Milletvekili Adnan Keskin'in, maden
fonundan kullandırılan teşvik kredilerine
ilişkin Başbakandan yazılı soru önergesi
(7/1910) (Başkanlığa geliş tarihi : 10.1.1997)

11. - Denizli Milletvekili AdnanKeskin'in, Ergani
Bakır İşletmelerinin bir firmaya satılıp
satılmadığına ilişkin Başbakandan
yazılı soru önergesi (7/1911) (Başkanlığa
geliş tarihi : 10.1.1997)

12. - Denizli Milletvekili Adnan Keskin'in, Elazığ-Kovancılar'da
bulunan bir fabrikanın Etibank tarafından satın
alınıp alınmadığına ilişkin
Başbakandan yazılı soru önergesi ( 7/1912)
(Başkanlığa geliş tarihi : 10.1.1997)

13. - İstanbul Milletvekili Ercan Karakaş'ın,
Metin Göktepe davasına ilişkin Adalet Bakanından
yazılı soru önergesi (7/1913) (Başkanlığa
geliş tarihi : 10.1.1997)

14. - Bursa Milletvekili Ali Rahmi Beyreli'nin, liman
işletmelerinin satışına ilişkin
Başbakandan yazılı soru önergesi (7/1914)
(Başkanlığa geliş tarihi : 13.1.1997)

15. - Hatay Milletvekili Fuat Çay'ın,
Başbakanlık konutunda verilen iftar yemeğine
ilişkin Başbakandan yazılı soru önergesi
(7/1915) (Başkanlığa geliş tarihi : 13.1.1997)

16. - İstanbul Milletvekili Mehmet Sevigen'in,
Orman Bakanının kardeşinin orman suçundan
yargılandığı iddiasına ilişkin
Başbakandan yazılı soru önergesi (7/1916)
(Başkanlığa geliş tarihi : 13.1.1997)

17. - Manisa Milletvekili Tevfik Diker'in, kapatılan
İstanbul Bankasıyla ilgili olarak hazırlanan
raporda adı geçen bir kişiye ilişkin
Başbakandan yazılı soru önergesi (7/1917)
(Başkanlığa geliş tarihi : 13.1.1997)

18. - Aydın Milletvekili Fatih Atay'ın,
Erzurumspora yapılan yardımın ikinci lig
play-off'a çıkan diğer takımlara da yapılıp
yapılmayacağına ilişkin Başbakandan
yazılı soru önergesi (7/1918) (Başkanlığa
geliş tarihi : 9.1.1997)

19.- Aydın Milletvekili Fatih Atay'ın,
güvenlik personeline verilen ek zamma ilişkin Başbakandan
yazılı soru önergesi (7/1919) (Başkanlığa
geliş tarihi : 9.1.1997)

20. - İzmirMilletvekili Sabri Ergül'ün,
Manisa Emniyet Müdürlüğünce orta dereceli
okul öğrencilerinin fişlendiği iddialarına
ilişkin Başbakandan yazılı soru önergesi
(7/1920) (Başkanlığa geliş tarihi : 10.1.1997)

21. - İzmir Milletvekili Birgen Keleş'in,
Yunanistan'ın Ege Denizindeki kayalık ve adacıkları
iskâna açtığı iddialarına
ilişkin Dışişleri Bakanı ve Başbakan
Yardımcısından yazılı soru
önergesi (7/1921) (Başkanlığa geliş
tarihi : 14.1.1997)

22. - Adıyaman Milletvekili Celal Topkan'ın,
TEDAŞ'ta çalışan bazı personelin
geçici görevle değişik illere atanacağı
iddiasına ilişkin Enerji ve Tabiî Kaynaklar
Bakanından yazılı soru önergesi (7/1922)
(Başkanlığa geliş tarihi : 14.1.1997)

23. - İstanbul Milletvekili Bülent Akarcalı'nın,
Şanlıurfa DevletHastanesinde bazı hükümlü
ve tutuklu hastaların ölüme terk edildiği
iddiasına ilişkin Sağlık Bakanından
yazılı soru önergesi (7/1923) (Başkanlığa
geliş tarihi : 14.1.1997)

24. - İstanbul Milletvekili BülentAkarcalı'nın,
TRT Genel Müdürünün ne zaman atanacağına
ilişkin Başbakandan yazılı soru önergesi
(7/1924) (Başkanlığa geliş tarihi : 14.1.1997)

25. - Denizli Milletvekili Adnan Keskin'in, Başbakanlık
konutunda verilen bir iftar yemeğine ilişkin Başbakandan
yazılı soru önergesi (7/1925) (Başkanlığa
geliş tarihi : 14.1.1997)

26. - Erzincan Milletvekili Tevhit Karakaya'nın,
Erzincan depreminde zarar gören vatandaşlara yapılan
yardımlara ilişkin Devlet Bakanından yazılı
soru önergesi (7/1926) (Başkanlığa geliş
tarihi : 14.1.1997)

27. - Bayburt Milletvekili Suat Pamukçu'nun,
Mason Localarına ilişkin İçişleri
Bakanından yazılı soru önergesi (7/1927)
(Başkanlığa geliş tarihi : 14.1.1997)

28. - İzmir Milletvekili Sabri Ergül'ün,
kamu çalışanlarına yapılan zammın
yetersizliğine ilişkin Başbakandan yazılı
soru önergesi (7/1928) (Başkanlığa geliş
tarihi : 14.1.1997)

29. - Kütahya Milletvekili Emin Karaa'nın,
Kütahya'da Kültür ve Tabiat Varlıklarını
Koruma Müdürlüğü kurulup kurulmayacağına
ilişkin Kültür Bakanından yazılı
soru önergesi (7/1929) (Başkanlığa geliş
tarihi : 14.1.1997)


21 . 1. 1997 SALI

Yazılı Soru Önergeleri

1. - Manisa Milletvekili Tevfik Diker'in, ölü
olarak ele geçirilen bir militanın üzerinde
silah bulunup bulunmadığına ilişkin İçişleri
Bakanından yazılı soru önergesi (7/1930)
(Başkanlığa geliş tarihi : 14.1.1997)

2. - Bursa Milletvekili Ali Rahmi Beyreli'nin, TEDAŞ'a
bağlı dağıtım müesseselerinin
işletme hakkının devrine ilişkin Enerji
ve Tabiî Kaynaklar Bakanından yazılı
soru önergesi (7/1931) (Başkanlığa geliş
tarihi : 15.1.1997)

3. - İzmir Milletvekili Hakan Tartan'ın,
kooperatiflere ilişkin Başbakandan yazılı
soru önergesi (7/1932) (Başkanlığa geliş
tarihi : 15.1.1997)

4. - İstanbul Milletvekili Mehmet Sevigen'in,
Metin Göktepe cinayeti sanığı polislerin
görevlerine iade edilmesine ilişkin Başbakandan
yazılı soru önergesi (7/1933)  (Başkanlığa
geliş tarihi : 15.1.1997)

5.- Hatay Milletvekili Atila Sav'ın,
Kayseri'de SİT alanı ilan edilen bir bölgede
yıkım yapıldığı iddiasına
ilişkin Kültür Bakanından yazılı
soru önergesi (7/1934) (Başkanlığa geliş
tarihi : 15.1.1997)

6. - Rize Milletvekili Ahmet Kabil'in, Çay
Kurumunun borcuna ilişkin Devlet Bakanından yazılı
soru önergesi (7/1935) (Başkanlığa geliş
tarihi : 16.1.1997)

7.- Artvin Milletvekili Süleyman Hatinoğlu'nun,
memur maaşlarını ödeyebilmek için
döviz bozdurduğu iddiasına ilişkin Maliye
Bakanından yazılı soru önergesi (7/1936)
(Başkanlığa geliş tarihi : 16.1.1997)

Meclis Soruşturması Önergesi

1. - İstanbul Milletvekili Halit Dumankaya
ve 58 arkadaşının, TURBAN İmkânlarını
Kişisel ve Siyasî Menfaatlerine Alet Ettiği ve
Yolsuzlukların Üzerine Gitmeyerek Görevini Kötüye
Kullandığı ve Bu Eyleminin TCK'nun 240 ıncı
Maddesine Uyduğu İddiasıyla Eski Başbakan
Tansu Çiller Hakkında Anayasanın 100 üncü
ve İçtüzüğün 107 nci Maddeleri
Uyarınca Bir Meclis Soruşturması Açılmasına
İlişkin Önergesi (9/10)(Başkanlığa
geliş tarihi : 16.1.1997) (Dağıtma tarihi : 21.1.1997)

Meclis Araştırması
Önergesi

1. - Diyarbakır Milletvekili Sebgetullah Seydaoğlu
ve 23 arkadaşının, Diyarbakır İlinin
ekonomik ve sosyal sorunlarının araştırılarak
alınması gereken tedbirlerin belirlenmesi amacıyla
Anayasanın 98 inci, İçtüzüğün
104 ve 105 inci maddeleri uyarınca bir Meclis araştırması
açılmasına ilişkin önergesi (10/141)
(Başkanlığa geliş tarihi : 17.1.1997)


BİRİNCİ OTURUM

Açılma Saati : 13.30

21 Ocak 1997 Salı

BAŞKAN : Başkanvekili Hasan
KORKMAZCAN

KÂTİP ÜYELER : Ahmet
DÖKÜLMEZ (Kahramanmaraş), Fatih ATAY (Aydın)



BAŞKAN - Türkiye Büyük Millet
Meclisinin 48 inci Birleşimini açıyorum.

III. - YOKLAMA

BAŞKAN - Değerli milletvekili arkadaşlarım,
ad okunmak suretiyle yoklama yapılacaktır; sayın
milletvekillerimizin, salonda bulunduklarını yüksek
sesle belirtmelerini rica ediyorum. 

(Eskişehir Milletvekili Necati Albay'a kadar
yoklama yapıldı)

BAŞKAN - Sayın milletvekilleri, toplantı
yetersayısı vardır; görüşmelere
başlıyoruz.

IV. - BAŞKANLIĞIN GENEL KURULA
SUNUŞLARI

A) ÇEŞİTLİ İŞLER

1. - Genel Kurulu ziyaret eden Kuzey Kıbrıs
Türk Cumhuriyeti Cumhurbaşkanı Rauf Denktaş'a
Başkanlıkça “Hoş geldiniz”
denilmesi

BAŞKAN - Sayın milletvekilleri, Cumhurbaşkanı
Sayın Demirel'in resmî davetlisi olarak ülkemizde
bulunan Kuzey Kıbrıs Türk Cumhuriyeti Cumhurbaşkanı
Sayın Rauf Denktaş, şu anda, Meclisimizi onurlandırmışlardır;
kendilerine, Yüce Heyetiniz adına hoşgeldiniz
diyorum. (Ayakta alkışlar)

B) GÜNDEMDIŞI KONUŞMALAR

1. - Kuzey Kıbrıs Türk Cumhuriyeti
Cumhurbaşkanı Rauf Denktaş'ın, Genel
Kurula hitaben konuşması

BAŞKAN -Sayın milletvekilleri,
çağımızın büyük devlet
adamlarından, büyük Gazi Sayın Rauf Denktaş,
Genel Kurula hitaben bir konuşma yapmak istemişlerdir.


Bu hususu oylarınıza sunuyorum: Kabul
edenler... Kabul etmeyenler... Kabul edilmiştir.

Kuzey Kıbrıs Türk Cumhuriyeti
Cumhurbaşkanı Sayın Rauf Denktaş'ı,
konuşmasını yapmak üzere kürsüye
davet ediyorum. (“Bravo” sesleri, ayakta alkışlar)

Buyurun Sayın Cumhurbaşkanı.

KUZEY KIBRIS TÜRK CUMHURİYETİ
CUMHURBAŞKANI RAUF DENKTAŞ - Çok sağolun
efendim. Teşekkür ederim. 

Sayın Başkan, değerli milletvekilleri;
Anadolu'nun, Yüce Türk Ulusunun iradesine tercüman
olan bu kutsal yerde, müşterek millî davamız
hakkında konuşma fırsatı verdiğiniz
için sizlere en içten duygularla teşekkür
ediyorum. Size, 400 yıldır Kıbrıs'ta
her şart altında bayrağı yere düşürmemiş,
Türklüğe leke sürmemiş, ezan seslerini
susturmamış, mukavemetçi, mücahit halkım
adına şükran duygularımı duyurmaya
ve son gelişmeler hakkında bilgi vermeye geldim.
Sizi heyecanlandırmaya gelmedim; çünkü,
heyecanınız, bizi, bunca yıldır en
korkunç, en kara günlerde selamete taşımış,
vasıta olmuştur. 

Size olan, Anavatana olan inancımız
ve güvenimiz Toroslardan devamlı surette bekleyip
de duyduğumuz sizin sesiniz bizi büyük felaketlerden
kurtarmış, Kuzey Kıbrıs Türk Cumhuriyetine
getirmiştir. Gün geldi, sizde yoktu; ama, yine arayıp
buldunuz, bize verdiniz -etinizden, dişinizden kestiniz-
mücadeleyi yürüten, davaya baş koymuş
insanlar ekonomik darbelerle çökertilmesin, bayrak
yere düşmesin, Anadolu'nun 40 mil ötesinde bir
Türk Adası düşman eline geçip güney
sahillerinizi kapatan bir tehlike adası haline gelmesin
diye. Gün geldi, bütün dünyayı karşınıza
aldınız ve Kıbrıs'tan vazgeçmeyeceğinizi,
Kıbrıs'ı Yunan'a, Rum'a bırakmayacağınızı;
ama Kıbrıs'ta kalıcı bir barış
olması için her fedakârlığı
yapmaya hazır olduğunuzu açıkladınız.
Bu direnişiniz, bu mukavemetiniz, bu inancınızdır
ki, bizi dengeli bir anlaşmaya, 1960 anlaşmalarına
getirmişti. 

Bu anlaşmaların oluşturduğu
esaslar arasında, elden bırakamayacağımız,
bırakamayacağınız ilkeler vardır.
Bunlardan en önemlisi, Kıbrıs dahilindeki iki
halk arasında siyasî eşitliğe denk olarak,
Türkiye ile Yunanistan arasında, Kıbrıs'a
dönük eşitliktir, dengedir; Lozan'da kurulmuş
olan dengenin, Kıbrıs'ta, rahmetle andığımız,
o zamanın liderleri tarafından korunarak bir anlaşma
yapılmış olmasıdır. Bu dengeye
göre, Kıbrıs üzerinde, Yunanistan'ın
Türkiye'den daha fazla söz hakkı yoktur. Bu dengeye
göre, Kıbrıs, Enosis'e gidemez, taksim edilemez,
içte iki eşit halk Kıbrıs'ı
idare eder, biri diğerine tahakküm edemez ve dolaylı
Enosis olmaması için de, Türkiye ve Yunanistan'ın
üye olmadığı herhangi bir birliğe üye
olamaz. Bu kadar ince, bu kadar hassas, ama bu kadar sağlam
bir dengeyi kurmak suretiyle Kıbrıs'ı bağımsızlığa
kavuşturmuş olanları yine rahmetle anıyorum.

İşte, General Karayannisleri var bunların.
O, hatıratında der ki: -bizim bildiğimizi doğrular-
“1960 Ağustos ayında, cumhuriyetin ilanını
imzaladığımız günde, Makarios, bu
cumhuriyeti nasıl bozacağını planlamış,
Akridas Planını imzalamış ve İçişleri
Bakanına gizli ordular kurma yetkisi vermiş, Klerides
ve Papadopulos da bunun yardımcıları olmuştur.”

Dolayısıyla, 1963 yılındaki
olaylar planlıdır ve planın öngördüğü
hedef, garanti sistemidir; biraz evvel izah etmeye çalıştığım
dengeyi kurmuş olan sistemin ortadan kaldırılmasıdır.
Bu başarıldığı takdirde, Kıbrıs,
artık, hedefe varmış olur diyorlardı
ve 24 saatte bizi yıkıp, Türkiye müdahale
edemez bir haldeyken, meseleyi bitireceklerine inanıyorlardı;
24 yıl geçti, şimdi 33 üncü yıla
geldik ve meseleyi halledemediler; çünkü, Anadolu'yu,
Türkiye'yi, sizi hesaba katmamışlardı;
en büyük hataları bu olmuştur. Klerides,
bunu, kitabında açıkça Makarios'u
suçlamak için yazdığı halde, aynı
Klerides, şimdi, Yunanistan'ın doğrultusunda
aynı hatayı yapmakta, Türkiye'yi kale almaksızın,
Avrupa Birliğini arkasına alarak, Rusya'yı arkasına
alarak hedefe, varacağını değil, varmış
olduğunu hesaplamaktadır. O kadar varmış
olduğunu hesaplamaktadır ki, Avrupa Birliği bunlara
yeşil ışık yaktıktan sonra, garanti
sisteminin değiştirilmesi için Amerikalıları,
İngilizleri arkalarına almışlardır,
Genel Sekreteri arkalarına almışlardır;
çokuluslu kuvvet formülü ile garanti sistemini
sulandırmak ve ortadan kaldırmak planını
uygulamaya başlamak istiyorlar. 

Avrupa Birliğini arkalarına aldıktan
sonra -Klerides'in deyimiyle- garanti anlaşması artık
geçerliliğini kaybeder. Dolayısıyla iki
kesimli federasyon uygulanması mümkün olmaz;
çünkü, özgürlükleri kısıtladığı
için, Rumlara yerlerine geri dönüş imkânını
bütünüyle vermediği için, Avrupa yasalarına
aykırıdır ve böylelikle herkes yerine
gider, Yunanlılık zafere ulaşır. Avrupa
Birliğine müracaatlarının esas sebebi budur,
bu inançtır ve dediğim gibi, artık hedefe
varmış olduklarını, işte accetion
görüşmeleri gibi formalitelerin yapılması
gerektiğini “Türkler gelmiyorlarsa, desteklemiyorlarsa,
o zaman Türklere lütfen söyleyiniz, onlar bu işe
gönül vermemişlerse -kendileri Kıbrıs'ı
temsil ediyor çünkü- Kıbrıs'ın
suçu nedir?! Biz girelim, arkadan isterlerse onlar da gelir,
istemezlerse gelmezler...” gibi yaklaşımlarla,
1960 anlaşmalarıyla kurulmuş olan Türk-Yunan
dengesini Avrupa Birliği vücudunda ortadan kaldırmak
istiyorlar; çünkü, Avrupa Birliğine Yunanistan
üyedir, Türkiye üye değildir. Acele girmek
istiyorlar; çünkü, iyi niyetten yoksundurlar.

Biz, kaç yıldır, bunlara karşı
direnmekteyiz, kaç yıllık müdafaamız;
“her şeye razı oluruz barış için;
biz barış istiyoruz; ama, birkaç noktada,
1960 anlaşmalarıyla, bizim ve Türkiye'nin temin
etmiş olduğu hak ve yetkilere dokunmayınız”
diyoruz. Nedir bunlar; içteki eşitliktir, içteki
iki halkın egemenliğidir, egemenlikteki haklarıdır
ve Türk-Yunan eşitliğidir. Bu eşitliğin
gereği olarak -tekrar ediyorum- Kıbrıs'ın,
Avrupa Birliğine giremeyeceği prensibinin 1960 anlaşmalarında
kabul edilmiş olmasıdır. Averof, o zamanın
Yunan Dışişleri Bakanı; müzakereler
esnasında, kendisine “bu nedir” diye sorulduğunda
“tabiatıyla böyle olması gerekir; çünkü,
Enosis'i yasakladık, taksimi yasakladık” der.
O halde, dolaylı Enosis'i ve taksimi de yasaklamak mecburiyeti
vardır; çünkü, bir anavatanın üye
olduğu bir yere Kıbrıs'ın girmesi demek,
o anavatanla o birliğin esasları dahilinde Enosis yapması
demektir. 

Muhterem milletvekilleri, bunları anlatıyoruz,
diplomatların önüne anlaşmaları
koyuyoruz, hak diyoruz, hukuk diyoruz, dünyanın en
ünlü uluslararası hukuk uzmanlarından
görüşler alıyoruz, bunları, önlerine
koyuyoruz. Bize söyledikleri şudur: “Paranızı,
bu hukuk danışmanlarına harcayıp sokağa
atmayınız. Hukuk meselesi değildir Kıbrıs
meselesi, siyasî bir meseledir. Dolayısıyla,
bu siyasî olgu ortadadır. Yani, haksızlıkla,
biz, Rumları, otuzüç yıldır meşru
hükümet addettik. Bu olgu ortadadır. Bununla
yaşamak mecburiyetindesiniz. Hak ve hukuku bir tarafa bırakınız.”
Biz de kendilerine cevap veriyoruz, diyoruz ki: Biz, inanıyorduk
ki, dünyayı, siz büyük liderler, siz büyük
güçler, hak ve hukuk esası üzerinde, demokrasiye
dayanan, hukukun üstünlüğüne önem
veren, insan haklarını koruyan bir dünya yapmak
için uğraşıyorsunuz; bizi, buna inandırmışlardı.
Biz, size, Avrupa'ya böyle bakıyorduk. 

O halde, eğer, hak, hukuk, hukukun üstünlüğü,
uluslararası anlaşmaların kutsallığı
geçersiz ise ve olguları biz kabul etmek mecburiyetindeysek,
siz de bir başka olguyu kabul etmek mecburiyetindesiniz;
bu olgu, Kuzey Kıbrıs Türk Cumhuriyeti olgusudur;
Türkiye'nin tanıdığı olgudur; Türkiye'nin
1960 antlaşmalarına dayalı olarak korumayı
ahdettiği olgudur; siz de bunu kabul edeceksiniz. (Alkışlar)

Bu görüşmeler ve müzakereler
devam ederken, Rum tarafı, devamlı surette silahlanmıştır;
bütün ikazlara kulak verilmemiştir; Güvenlik
Konseyinin “yapmayın” kararlarına hiç
kulak asmamışlardır ve büyük bir
rahatlık içerisinde, Türkiye'nin kendinden
emin tavrından, soğukkanlılığından,
görüşme masasında samimiyetle durmamızı
istemesinden kaynaklanan yanlış bir değerlendirmeyle,
demek ki “yolumuz açıktır” düşüncesiyle,
füzelere kadar iş dayanmıştır.


Füzeler meselesi, tabiatıyla, sadece
Kıbrıs meselesi değildir, sadece Türkiye'yi
etkileyen bir mesele değildir; bütün çevreyi
etkileyen bir olaydır ve buna, başta, Amerikalıların,
İngilizlerin karşı gelmeleri lazımdır;
ancak, bize “biz, kendilerine gereken ihtarı yaptık”
denmenin ötesinde bir şey söylenmemiştir.
Sayın Cavanaugh'ın son söylediğine bakılırsa
“biz, bunu, hiçbir zaman tasvip etmeyeceğiz”
diyorlar. Tasvip etmeyeceksiniz de ne yapacaksınız;
çünkü, tasvip edilmeyen birçok hususta,
Rum, istediği yöne doğru gitmiştir ve gitmektedir.
Kıbrıs Cumhuriyeti Hükümeti unvanı,
kendilerini her yere götürecek yelkendir ve rüzgârdır
zannediyorlar. 

İşte, bu kez, resmî ziyaretimde,
Ankara'da, bu yelkenin sahte bir yelken olduğunu ve bu rüzgârın,
istedikleri istikamete esmediğini ve esmeyeceğini gösterecek
bir deklarasyonla karşılarına çıkıyoruz.
Bu deklarasyonda, Türkiye ve Kıbrıs Türk
tarafı olarak barıştan yana olduğumuzu,
barışı bozan tarafın biz olmadığımızı
ve barış isteyenlerin, Rumların yaptığını
yapmaması gerektiğini, kendilerine bu fırsatın
verilmemesi gerektiğini açıklıkla vurgulamaktayız
ve üzerinde durulacak esasları ortaya koymaktayız.


Bunlar arasında -tekrar etmekte yarar vardır-
Kıbrıs Türklerinin egemenliği vardır.
Bu egemenlik kabul edilmedikçe yapılacak herhangi
bir anlaşma, buz üzerine yazılan bir yazı
kadar geçerli olur. Atatürk'ün sözü
vardır: “Egemenliğe dayanmayan adalet, adalet
değildir; tabiatıyla, egemenliğe dayanmayan hak,
hak değildir.” Dolayısıyla, bunca yıldır,
1960'taki egemenlik hakkından yoksun bırakılmak
istenilen Kıbrıs Türkünün canı
ve kanı pahasına koruduğu neydi; egemenliğiydi,
egemenliğe dayanan haklarıydı. Sizin kendinizden
keserek, etinizden, dişinizden keserek bize verdiğinizin
manası neydi; “mücadelede haklısınız,
devam ediniz” anlamına gelen bir şeydi. Gün
geldi, dünyayı niçin karşınıza
aldınız; Kıbrıs'ta hak ve hukuk tecelli
etsin, haksız saldırılar dursun; Kıbrıs,
Rum olmasın, Yunan olmasın diye. Gün geldi,
evlatlarınızı, kefensiz, bizim şehitlerimizin
yanına yatırdınız. Niçin; Türkiye'nin
Kıbrıs'a verdiği önem, Türkiye'nin
Kıbrıs için, Kıbrıs'ın
Türkiye için hayatî önemi haiz bir Ada
olduğu, hiçbir şekilde düşmana bırakılmayacağı
ve kan kardeşiniz Kıbrıs Türklerinin,
asla bu Ada'da yok edilmeyeceğini, ezilmeyeceğini, sömürüye
terk edilmeyeceğini göstermek için. 

Bugün, anma günlerinde, kurtuluş
günlerinde, şehitlerimizi birlikte anıyoruz,
acılarını birlikte çekiyoruz, onlarla,
birlikte gururlanıyoruz ve o günlerde, hep bir ağızdan,
size, Anadolu'ya sesleniyor ve diyoruz ki: “Siz olmasaydınız;
siz, devamlı surette yanımızda bulunmasaydınız;
siz, kendinizden kesip bize vermeseydiniz; siz, günü
geldiğinde evlatlarınızı Kıbrıs'a
gönderip şehit olmalarına kadar fedakârlık
yapmasaydınız, bugün Kıbrıs'ta
tek bir Türk kalmaz, bugün, Kıbrıs, bir
Girit olurdu.”

Acaba, bugün füzeleri yığanlar,
bugün Avrupa'ya dayananlar, bugün Rusya'yla askerî
anlaşma yapanlar, bugün bütün Yunanistan'nın
hile ve hud'asıyla, Avrupa'nın içerisinde
at oynatanlar, Kıbrıs'ın Türkiye için
ne mana ifade ettiğini düşünüyorlar mı?

Biz, düşünmelerini istiyoruz. Deklarasyon,
ümit ederiz ki, kendilerini düşünceye sevk
edecektir. Ümit ederiz ki, durup, şu soruyu soracaklardır:
“Acaba, şu Kıbrıs Türklerinin suçu
nedir ki, 33 yıldır ambargo altında yaşıyorlar;
bu ambargoyu empoze eden Rum tarafının her dediğini
biz de kabul ediyoruz ve ambargolara iltihak ediyoruz, onlara
yardımcı oluyoruz. Bu Kıbrıs Türklerinin
suçu nedir ki, iki taraflı Kıbrıs
meselesi vardır denildiği halde, Güvenlik Konseyi
bunu kabul ettiği halde, bu insanları dinlemeden, aleyhlerine
kararlar çıkarıyoruz ve Türkiye'nin
bunları kurtarmasını suç addediyoruz;
Türkiye Ada'yı işgal etti diye, Türkiye'nin
üzerine üzerine giderek askerlerini çek, mesele
halledilsin gibi, yapay bir şekilde bu meseleyi halletmeye;
yani, Ada'yı, sanki, Girit gibi Osmanlı idaresinin
çöküntü devresindeymişiz gibi, Türkiye'ye
rağmen, Rum'a, Yunan'a bağışlamak istiyoruz;
nedir bu insanların suçu?” Sormadıkları
için, kendilerine, Klerides'in hatıratında
yazdıklarını bir sayfa halinde veriyorum;
okuyunuz ve cevabını veriniz diyorum. 

Klerides'in, hatıratı 1993'te yayınlanmıştır,
eski bir şey değildir. Klerides der ki: “Bizim
uğraşımız, ortaklık cumhuriyetini,
Rum cumhuriyetine dönüştürmek; Kıbrıs
Türk ortağını, korunmaya alınmış
bir azınlık durumuna indirgemekti -açık-
Kıbrıs Türkleri ise, bunu önlemek için
uğraşıyorlar; 1960 antlaşmalarında
kendilerine verilmiş olan hakları savunuyorlar, bunları,
korumak istiyorlardı. Dolayısıyla, iki taraf
arasındaki mücadele, bir ilke mücadelesidir ve
her ne kadar federasyona razı olmuşsak da, bu ilke
mücadelesi devam etmektedir. Bu ilke için, görüşürüz,
görüşürüz,  taviz vermeyiz. Gerekirse,
her iki taraf da, koruduğu ilke için savaşır.”


Bu, bugünkü durumu, en açık
bir şekilde ortaya koyan bir açıklamadır.
Yıllardır, konuştuk, konuştuk, konuşuyoruz;
ama, anlaşma noktasına geldiğimiz her an, bir
kriz çıkararak veyahut da masayı terk ederek
imzalamaktan kaçıyorlar. Niye; çünkü,
Makarios'un, kendilerine “sakın ha, benim, Kıbrıs'ı
getirmiş olduğum bu noktadan -yani, Kıbrıs
Rum idaresinin, meşru hükümet olarak kabul edilmiş
olduğu noktadan- geriye dönüş olamaz; geriye
dönecekseniz, sadece Enosis için dönersiniz,
önemli olan meşru hükümet unvanını
devam ettirmektir” diye vasiyeti var. İşte,
bunu uygulamaktadırlar. 

Silahlanmalar, efendim, masaya ağırlık
koymak içinmiş, şu içinmiş, bu
içinmiş... Ben derim ki, bütün bu silahlanma,
gün gele, Türkiye'nin zayıf bir anında
-dua ediyorlar zayıf düşesiniz, dua ediyorlar
parçalanasınız, dua ediyorlar birbirinize
düşesiniz diye- konjonktürü de hazırlamışlarsa,
kullanacaklardır, taviz vermedikleri bu ilkeyi zafere ulaştırmak
için. Onun için, önemli bir safhadayız,
önemli bir değerlendirme yapılmıştır;
Türkiye, bu değerlendirmeleri yapmıştır
ve gereğini söylemiştir. 

Benim sizlerden bir ricam var, bir istirhamım
var; o da şudur: Parlamentodan parlamentoya seslerin önemi
büyüktür. Dünya parlamentoları “insan
hakları” diyerek Türkiye'nin üzerine geliyor.
Bunu söyleyenlerin kendi insan hakları nedir, ben
buna dokunmam; ama “Kıbrıs'ta, 33 yıldır,
Kıbrıs Türklerinin insan hakları ne
oldu?” diye, kendilerine, devamlı surette sormanızı
rica ederim. 

Uluslararası anlaşmalarla ortaklık
statüsüne kavuşmuş olan bir halk, bu statü
elinden silah zoruyla alındığında ve
bunu alanlar “senin hükümetin benim” diye
başına geçmeye çalıştığında,
hakkını kullanıp “sen, benim hükümetim
değilsin ve olamazsın; işte hak, hukuk, işte
anlaşmalar” dedi diye, bu insanlara, dünyanın,
bunca yıl, bu zulmü yapması ve yaptırması,
insanlığa hizmet mi, insan haklarına hizmet
mi?.. Bu insan hakları konusunu, geliniz, birlikte temas
ettiğiniz bütün parlamenterlere anlatalım.
Davet ediniz “geliniz, gerçekleri görünüz”
deyiniz, o koyu aleyhimizde olanlara... Gerçekleri görsünler;
16 günlük bebeklerin, 1 yaşında, 2 yaşında,
3 yaşında çocukların, genç anaların,
90'lık ihtiyarların, köylerin topyekûn
katledildiği toplu mezarlarını gelsinler görsünler.
İlkokul öğrencilerinin sıralanıp
kurşuna dizildiği, ilkokulların kapandığı,
müze haline getirdiğimiz okulları gelsinler görsünler.
Bu insanlar, niçin, her haktan mahrum bir şekilde
yaşatılmaktadır?!

Türkiye olmasaydı, bu insanlar, Akdeniz'in
ortasında, Avrupa'nın ortasında yok edilecekti.
Türkiye'ye, insanlık suçunu önlediği
için, katliamları önlediği için
ve Kıbrıs'ı kurtardığı
için plaket vermek lazım, Türkiye'ye “Bravo...
Aferin” demeleri lazım. Anlatırsak, anlatabilirsek,
inanıyorum ki, çok parlamenter bunu diyecek durumdadır.
Çünkü, bizi, gelip ziyaret edenler, gerçekleri
gördükten sonra özür dileyerek ayrılmaktadır;
ama, bizim olanağımız, çok azıyla
teması temin etmektedir.

Sevgili kardeşlerim, sayın milletvekilleri;
fazla zamanınızı almak istemiyorum. Mesajım,
size teşekkür ve şükran mesajıdır.
Tekrar etmek gerekirse, bu kutsal Meclisten çıkan
heyecan, çıkan kararlar Kıbrıs'ı
kurtarmıştır, Kıbrıs Türkünü
kurtarmıştır, hükümetlerinizi desteklemiştir
ve partilerüstü bir mesele olarak bu konuyu devam ettirmenizden
duyduğumuz huzuru size nakletmek istiyorum; çünkü,
bu, milletin işidir; bu, namus işidir, vatan işidir.
Biz, bu namus işi, bu vatan meselesi için 33 yıldır
ateşten gömlek giydik. Bizi yanmaktan koruyan sizin
şefkatli elleriniz, sizin yardımlarınız,
sizin desteğiniz olmuştur. Aynı kanız,
aynı canız; Anavatan için can feda ederiz
ve Anavatan için Kıbrıs'ta müdafaaya
devam ediyoruz. Yardımlarınıza, desteğinize
devamlı surette muhtacız. Lütfen ilginizi bizden
esirgemeyiniz. Geliniz, devamlı surette bir irtibat halinde
olalım, devamlı surette bütün dünyaya
gösterelim ki, can, candan; et, kemikten; et, tırnaktan
ayrılmaz, beraberiz, biriz ve bir olacağız.


Hepinizi saygı ve sevgiyle selamlarım.
(“Bravo” sesleri, ayakta alkışlar) 

BAŞKAN - Kuzey Kıbrıs Türk
Cumhuriyeti Cumhurbaşkanı Sayın Rauf Denktaş'a
teşekkür ediyorum.

C) TEZKERELER VE ÖNERGELER

1. - Türkiye Büyük Millet Meclisinde
bulunan siyasî parti temsilcilerinin, Kıbrıs
Rum tarafınca sürdürülen ağır
silahlanmanın ulaştığı vahim boyutlara
ve Rum-Yunan tarafının Kuzey Kıbrıs
Türk Cumhuriyetini ve Türkiye'yi tehdide yönelik
tutum ve davranışlarının müsamaha
ile karşılanmayacağına ve sağlıklı
bir sonuca ulaşılabilmesi için alınması
gereken önlemlere ilişkin müşterek önergeleri
(4/128)

BAŞKAN - Sayın milletvekilleri, Türkiye
Büyük Millet Meclisinde temsil edilen tüm siyasî
partilerin, Başkanlığımıza verdikleri
ortak imzalı bir önerge vardır; okuyorum:

Türkiye Büyük Millet Meclisi
Başkanlığına

Türkiye Büyük Millet Meclisinde temsil
edilen tüm siyasî partiler olarak, müştereken
hazırlayıp ekte sunulan önerilerimizin Türkiye
Büyük Millet Meclisi Genel Kurulunun kararı olarak,
Yüce Milletimize ve dünya kamuoyuna duyurulması
için gereğini arz ederiz. 

Saygılarımızla. 

 RP Grubu Başkanvekili ANAP Grubu Başkanvekili
DYP Grubu Başkanvekili

 Oğuzhan Asiltürk  Mustafa Cumhur Ersümer
Saffet Arıkan Bedük

 DSP Grubu Başkanvekili CHP Grubu Başkanvekili
BBP Temsilcisi

 Hasan Hüsamettin Özkan Önder Sav
Nevzat Yanmaz

  İsmet Sezgin

  DTP Temsilcisi

Türkiye Büyük Millet Meclisi, Türkiye
Cumhuriyeti Cumhurbaşkanı Sayın Süleyman
Demirel ve Kuzey Kıbrıs Türk Cumhuriyeti Cumhurbaşkanı
Sayın Rauf Denktaş tarafından 20 Ocak 1997
tarihinde Ankara'da imzalanan ortak deklarasyonu tümüyle
benimsediğini ve desteklediğini beyan ve Kuzey Kıbrıs
Türk Cumhuriyeti Cumhurbaşkanı Sayın
Rauf Denktaş'ın bugün Türkiye Büyük
Millet Meclisi Genel Kuruluna yapmış olduğu hitabı
takdir ve saygıyla karşılayarak aşağıdaki
hususları Türk ve dünya kamuoyuna duyurmayı
kararlaştırmıştır:

1. Kıbrıs Rum tarafınca, Yunanistan'ın
teşvik ve desteğiyle son üç yıldır
sürdürülen ağır silahlanma, Rus füzelerinin
adaya getirilmesine ilişkin anlaşma ile yeni ve vahim
bir boyuta ulaşmıştır. Rum-Yunan tarafının
Kuzey Kıbrıs Türk Cumhuriyetine ve Türkiye'yi
tehdide yönelik tutum ve davranışları
müsamaha ile karşılanamaz.

2. 1960 Garanti ve İttifak Antlaşmalarıyla
oluşturulan garanti sistemi, şimdiye kadar olduğu
gibi bundan böyle de geçerli olmaya devam edecek,
 söz konusu andlaşmaların doğrudan veya
dolaylı şekilde değiştirilmesine ve Kıbrıs'ta
ve bölgede Türkiye ve Yunanistan arasında mevcut
dengenin bozulmasına müsaade edilmeyecektir. 

3. Türkiye Cumhuriyeti, Kıbrıs'ta
etkin ve fiilî garantisini eksiksiz sürdürecek,
Kuzey Kıbrıs Türk Cumhuriyetine vaki olacak
saldırıyı aynen Türkiye Cumhuriyetine
yapılmış bir saldırı olarak
telâkki edecektir.

4. Güney Kıbrıs Rum Yönetiminin
Avrupa Birliğine tam üyelik için yapmış
olduğu tek yanlı müracaat 1960 Antlaşmalarına
aykırıdır. Bunun gerçekleşmesi,
Kıbrıs'ın bölünmesine yol açacak
ve sorumluluğu Avrupa Birliğine ait olacaktır.


5. Kıbrıs Türk Cumhuriyetine karşı
uygulanan ambargo ve çifte standart hiçbir şekilde
kabul edilemez. 

6. Türkiye, Kuzey Kıbrıs Türk
Cumhuriyeti ekonomisi sorunlarının aşılması
ve güçlü bir yapıya kavuşturulması
için gerekli desteği sağlamaya devam edecektir.


7. Türkiye Büyük Millet Meclisi, meselenin,
silahlanma ve kuvvet kullanma yoluyla değil, Ada'da yaşayan
her iki halkın, kendi iradeleriyle, kendi yönetimlerini
kurma haklarına saygı gösterilerek sonuçlanabileceği
inancındadır. 

Dışarıdan müdahalelerin,
çözümü daha da zorlaştırdığı
tecrübeyle bilinmektedir. Bu millî davada, Türkiye
Büyük Millet Meclisi ve Türk Milletinin tam birlik
içinde bulunduğu gerçeği, bütün
dünyaca bilinmelidir.”

Türkiye Büyük Millet Meclisinde temsil
edilen siyasî partilerimizin, ortak önergelerini bilgilerinize
sunmuş bulunuyorum. Türkiye Büyük Millet
Meclisince ittifakla benimsenen bu önergenin gereği,
Başkanlığımızca yerine getirilecektir.
(Alkışlar)

B) GÜNDEMDIŞI KONUŞMALAR

2. - Devlet Bakanı Abdullah Gül'ün,
Kıbrıs'taki son gelişmelerle ilgili gündemdışı
açıklaması ve RP Manisa Milletvekili Bülent
Arınç, ANAP Bitlis Milletvekili Kâmran İnan,
DSP İstanbul Milletvekili Bülent Ecevit, DYP İstanbul
Milletvekili M. Sedat Aloğlu, CHPİstanbul Milletvekili
Altan Öymen grupları adına ve grubu bulunmayan
milletvekilleri adına Aydın Milletvekili İsmet
Sezgin'in konuşmaları

BAŞKAN - Sayın milletvekilleri, Kuzey
Kıbrıs Türk Cumhuriyeti Cumhurbaşkanı
Sayın Rauf Denktaş'ın Meclisimizi onurlandırmaları
münasebetiyle, Hükümet söz talebinde bulunmaktadır.


Hükümet adına, Devlet Bakanı
Sayın Abdullah Gül konuşacaktır. (DSP
ve CHP sıralarından gürültüler)

Buyurun Sayın Gül. (RP ve DYP sıralarından
alkışlar) 

DEVLET BAKANI ABDULLAH GÜL (Kayseri) - Sayın
Başkan, Yüce Meclisin değerli üyeleri; bugün
Meclisimiz, tarihî oturumlarından birisini daha yaşadı.
Sayın Cumhurbaşkanımız Süleyman
Demirel'in resmî davetlisi olarak ülkemizi ziyaret
eden Kuzey Kıbrıs Türk Cumhuriyetinin Sayın
Cumhurbaşkanı, bugün Mecliste, tarihî
konuşmalarını yaptılar ve yayımlanan
deklarasyonla da, hep beraber, bütün Meclis olarak bir
kez daha Kıbrıs davasının arkasında
olduğumuzu gösterdik. 

Kıbrıs, Türkiye'nin millî
meselesidir, partilerüstü bir meseledir, kim iktidarda
olursa olsun, 30 senedir, Kıbrıs'a karşı
yapması gerekeni yapmıştır ve bundan
sonra da yapacaktır. Kıbrıs'ta bugünkü
problemin sorumlusu kesinlikle Türkiye değildir, Barış
Gücü, Kıbrıs'a, 1974'ten önce gitmiştir.
Birleşmiş Milletler'in resmî gözlemcilerinin
fotoğrafladığı toplu mezarlar Kuzey Kıbrıs
Türk Cumhuriyetindedir, güney kesiminde Rumlara ait
bu tip mezarlar yoktur, bütün dünya bu gerçekleri
bilmektedir; fakat, bütün bunlara rağmen, çeşitli
oyunlarla, Türkiye'nin ve Kuzey Kıbrıs Türk
Cumhuriyetinin kazanımlarını geri almak için
yapılan bütün çalışmalar
boşa gidecektir. Bunu derken şunu söylemek istiyoruz;
1960 Antlaşmalarından doğan bütün garantörlük
haklarımız aynen devam etmektedir, bunların
sulandırılmasına dönük herhangi
bir şeye kesinlikle müsaade edilmeyecektir, Türkiye,
bu konuda çok kesin kararlıdır. Kıbrıs'ın
güvenliği Türkiye için vazgeçilmez
bir koşuldur, Mersin'in, Sinop'un, Edirne'nin, Kars'ın
güvenliği neyse, Kıbrıs'ın güvenliği
de Türkiye için aynı şekildedir. (RP,
DYP ve ANAP sıralarından alkışlar)
Türkiye bunu, gerektiğinde, fiilen de göstermekten
hiçbir zaman geri kalmamıştır, bunu,
bütün dünya da bilmektedir. 

Ayrıca, Kuzey Kıbrıs Türk
Cumhuriyetinin ekonomik durumunun sağlamlaştırılması,
Kuzey Kıbrıs Türk Cumhuriyetinin sağlam
bir ekonomi üzerinde yükselmesi için de, Hükümetimiz
elinden gelen bütün gayreti göstermektedir. 3 Ocak
tarihinde, Sayın Başbakanımız ve Kuzey
Kıbrıs Türk Cumhuriyeti Başbakanı
arasında, Ankara'da imzalanan ekonomik protokolle açılması
taahhüt edilen 250 milyon dolarlık kredi anlaşması,
en kısa süre içerisinde gerçekleşecektir
ve bütün dünya görecektir ki, Kuzey Kıbrıs
Türk Cumhuriyeti bir ekonomik cazibe merkezi haline gelecektir.

Kışkırtmalara bütün
dünya şahittir, kesinlikle bunların karşısında
geri adım atılmayacaktır. Son gelişmeler
karşısında söylenen her şey bilinçli
olarak söylenmiştir, kararlı olarak söylenmiştir
ve gerektiğinde, gerekenler muhakkak yapılacaktır;
Kuzey Kıbrıs Türk Cumhuriyeti bunun farkındadır,
dünya farkındadır, Rum kesimi de farkındadır.


Hükümetimiz, bütün hükümetlerde
olduğu gibi, Kuzey Kıbrıs Türk Cumhuriyetine
karşı sorumluluğunu, gerek güvenlik açısından
gerekse ekonomi açısından bütün
gerekenleri yapacaktır. Bunu, bir kez daha, burada teyit
ediyoruz. Ayrıca, Yüce Meclisimiz, bunu, oybirliğiyle,
sadece gruplar değil, bütün milletvekilleri, bütün
Parlamento olarak, 1992'de olduğu gibi, 1994'te olduğu
gibi, bugün de bir kez daha teyit etmiştir. 

Hükümetimiz, bu konuda kararlıdır
ve üstüne düşeni gerektiğinde yapacaktır.
Bunu, bir kez daha, saygıyla, bütün halkımıza
ve bütün dünyaya duyuruyoruz. 

Hepinize saygılar sunuyorum. (Alkışlar)

BAŞKAN - Hükümet adına konuşan
Devlet Bakanı Sayın Abdullah Gül'e teşekkür
ediyorum.

Değerli milletvekilleri, Hükümetin
yaptığı bu açıklamadan sonra,
gruplarımıza ve Türkiye Büyük Millet
Meclisinde temsil edilen partilerimizden birine söz hakkı
doğmaktadır. Bu sebeple, grup temsilcilerine, sırasıyla
söz vereceğim.

Refah Partisi Grubu adına, Bülent Arınç;
buyurun. (RP sıralarından alkışlar)

RP GRUBU ADINA BÜLENT ARINÇ (Manisa)
- Sayın Başkan, sayın milletvekilleri; Refah
Partisi Grubu ve şahsım adına, hepinizi hürmetle
selamlıyorum. 

Parlamentomuz, bugün, değerli bir misafiri
konuk ediyor; bundan, hepimiz sevinç ve gurur duyuyoruz.
Kuzey Kıbrıs Türk Cumhuriyeti Cumhurbaşkanı
Sayın Denktaş'ın Meclisimizi teşriflerinden
dolayı, kendilerine hoş geldiniz diyor, yaptıkları
değerli konuşmadan dolayı da teşekkür
ediyorum. Sayın Cumhurbaşkanının şahsında,
yavru vatan Kıbrıs'ta, yüzyıllar öncesinden
bugüne, halen Ada'nın manevî sahipleri olarak
bulunan şehitlerimizi rahmetle anıyor, gazilerimize
ve şu anda Kıbrıs toprakları üzerinde
yaşayan değerli kardeşlerimize Cenabı Hak'tan
sağlıklı günler diliyorum.

Değerli milletvekilleri, sözlerimin başında
şunu ifade etmek isterim: Kıbrıs, Türkiyemizin
millî meselesidir, onurudur ve hepimizin haysiyetidir. Türkiye'nin,
Kıbrıs'ta, hem tarihî hem millî hem
dinî hem ahlakî hem coğrafî ilgisi vardır.
Bu ilgimiz sebebiyle, bu ahlakî bağlarımız
sebebiyle Kıbrıs davası, bizim için,
vazgeçilmez ve üzerinde tartışılmaz
bir konudur. Sayın arkadaşlarımın da,
hepsinin ifade edeceği gibi, bu millî konuda Parlamentomuz,
bugüne kadar yekvücut hareket etmiştir. Gelmiş
geçmiş bütün hükümetler, iktidar
ve muhalefetiyle, bütün milletvekilleriyle Kıbrıs
davasında aynı görüşü paylaşmışlardır.
Bu, bizim için en büyük güç ve en
büyük iftihar meselesidir. İnanıyorum
ki, bugün de, Kıbrıs konusunda hepimiz aynı
düşüncelere sahibiz; yapılması gereken,
alınması gereken bütün kararlara, aynı
yüreklilikle, aynı samimiyetle hep beraber sahip çıkacağız.

Değerli milletvekilleri, yüzyıllar
boyunca Osmanlı hâkimiyetinde kalan Kıbrıs'ın
daha sonra elimizden nasıl alınmak istendiğini
ve Kıbrıs'ta yaşayan ırkdaşlarımıza,
dindaşlarımıza karşı nasıl
bir soykırım uygulandığını
hepimiz biliyoruz. Mehmet Akif Ersoy merhumun çok güzel
de ifade ettiği gibi “zebunküş Avrupa bir
hak tanır ki, o da kuvvettir.” Kuvvetle, baskıyla
kendi çıkarları için Ada'daki kardeşlerimize
çok büyük zulüm yapılmıştır.
Bunlar, tarihte, halen hepimizin hatırladığı,
çok yakın geçmişimizdeki hadiselerle
görülmektedir. 

1974 Kıbrıs çıkarmasına
gelinceye kadar Adada köyler yakılmıştır,
insanlar tuzağa düşürülüp öldürülmüştür
ve banyo küvetinde küçücük yavrularımızın
 -halen, belki, bir kartpostalda dahi yaşıyor- kanlı
manzaraları hepimizin hafızalarında, belleklerinde
durmaktadır.

Bu acı manzaralar karşısında,
Kıbrıs'ın Yunanistan'a ilhakı veya
Enosis suretiyle elimizden alınması, Türkiye'nin
bu haklı davasında başarısız
kılınması için ne gerekiyorsa yapmışlardır.


20 Temmuz 1974 yılında yapılan
bu çıkarma sebebiyle, Türkiye, hem anlaşmalardan
doğan garantörlük haklarını kullanmış
hem de bütün dünyaya karşı bir oldubittiye
izin vermeyeceğini çok güzel bir biçimde
ortaya koymuştur. 

Gerek 1974 Kıbrıs çıkarması
gerekse daha sonra Kuzey Kıbrıs Türk Cumhuriyetinin
kurulmuş olması sebebiyle, 20 yıldan bu yana
Ada'da huzur ve sükûn hâkimdir. Bu huzur ve sükûn
son        aylarda bozulmak istenmektedir. Gerek Türklere
karşı gerekse Türk bölgesine karşı
yapılan tecavüzler, kendi sebebiyet verdikleri olaylar
dünya gündemine taşınmak istenmektedir
ve özellikle son günlerde, füze krizi olarak ortaya
çıkan olaylar da, yine, Kıbrıs'ın
ateşlenmek istendiğini, Türkiye'ye karşı
bir husumet cephesi oluşturulmak istendiğini ortaya
koymaktadır. Hükümetimizin ve bütün
partilerimizin, bütün siyasî parti liderlerinin
üzerinde ittifakla durduğu konu, Kıbrıs'ın
bu tecavüzlerden korunması ve Kıbrıs'ın
bağımsızlığının devam
ettirilmesidir. 

Kuzey Kıbrıs Türk Cumhuriyetinin,
anlaşmalardan doğan haklarıyla birlikte, bugün
uluslararası camia içerisinde kendi yerini bulmuş
olması sebebiyle de, Türkiye ile olan bağlarının
güçlendirilmesi gerekmektedir. Bu sebeple, 1974 çıkarmasından,
harekâtından sonra, çok önemli bir olay
olması sebebiyle, her iki Cumhurbaşkanı arasında
imzalanmış olan Kıbrıs protokolünün
veya anlaşmasının tarihimizde yeni bir dönüm
noktası olduğuna inanıyorum. Bu protokolle ve
bugün bu Mecliste ilan edilen -biraz evvel bütün
siyasî parti gruplarının imzaladığı-
bildiriyle görülüyor ki, Türkiye, her zamanki
kararlılığını çok daha
üst noktalara çıkarmaktadır, Kıbrıs
davasındaki ısrarlı ve kararlı tutumunu
bir kez daha bütün dünyaya ilan etmektedir. Bu
kararlılık, artık, Türkiye'nin pasif
durumda kalmayacağını, ne yapılırsa
yapılsın, önceden planlanan bütün
tedbirlerle bunların boşa çıkarılacağını
da göstermektedir. Dolayısıyla, bütün
bu hareketlerin, bütün bu çalışmaların;
Hükümetimizin de gayretleriyle, Parlamentomuzun da desteğiyle;
Kıbrıs halkının, Kuzey Kıbrıs'ta
yaşayan bütün Türk kardeşlerimizin
geleceklerinin çok daha güzel olması ve her
zaman huzur ve sükûn içerisinde bulunmalarına
yol açacağı kanaatindeyim.

Bütün siyasî parti gruplarımız
da konuşacakları için, aynı düşünceleri
paylaşacağımız ümidi içerisinde,
bugün, Parlamentomuzu teşrifleriyle hepimizi memnun
eden Sayın Cumhurbaşkanına bir kez daha hürmetlerimi,
selamlarımı takdim ediyor; kendilerini ayakta alkışlamak
suretiyle, bütün düşüncelerine ortak
olduklarını ifade eden Sayın Başkanımızı
ve değerli milletvekillerimizi, tekrar, hürmetle selamlıyorum.
(RP sıralarından alkışlar)

BAŞKAN - Refah Partisi Grubu adına konuşan
Sayın Bülent Arınç'a teşekkür
ediyorum. 

Değerli arkadaşlarım, gruplar adına
konuşmalar devam edecektir. 

Anavatan Partisi Grubu adına Sayın
Kâmran İnan, Demokratik Sol Parti Grubu adına
Sayın Bülent Ecevit, Doğru Yol Partisi Grubu adına
Sayın Sedat Aloğlu, Cumhuriyet Halk Partisi Grubu adına
Sayın Altan Öymen, bağımsız milletvekilleri
adına da Sayın İsmet Sezgin konuşacaklardır.

Şimdi, söz sırası, Anavatan
Partisi Grubu adına Sayın Kâmran İnan'da.


Buyurun efendim. (ANAP sıralarından
alkışlar) 

ANAP GRUBU ADINA KÂMRAN İNAN (Bitlis)
- Sayın Başkan, değerli milletvekilleri; Ankara,
dün ve bugün, tarihî bir gün ve dönem
yaşamaktadır. Çankaya'da, dün, iki kardeş
devlet Sayın Cumhurbaşkanları arasında
yapılan müzakerelerden sonra kabul edilen deklarasyon;
bugün, bu Yüce Meclisi şereflendiren ve gerçekten
20 nci Dönem Meclisin hayatında bir tarihî gün
çizgisini atan Sayın Denktaş'ın beyanları;
Yüce Meclisin ittifakla kabul ettiği ve bütün
dünyaya hitap eden metin, aslında, son zamanlarda
Kıbrıs'ta oynanmak istenen oyuna verilecek en açık
ve en kesin bir cevaptır. (Alkışlar) Bunu,
yirmiüç yıl önce denediler; 15 Temmuz
1974'te, bir başka Kıbrıslı Rum, Sampson,
bir darbe, bir Enosis'i direkt yapmak istedi; Türkiye'nin
duvarına çarptı ve o zamanki Sayın
Hükümet'in değerli Başbakanı -ki, benden
sonra Meclise hitap edeceklerdir; bu vesileyle, kendilerini saygıyla
selamlıyorum- hukukî durumu kullanarak ve antlaşmalardan
doğan hakkımızı yerine getirerek, bugünkü
durum meydana gelmiştir. 

Değerli milletvekilleri, ancak, bir başka
yönü vardır olayın: 15 Kasım 1983'te
doğan, kardeş Kuzey Kıbrıs Türk Cumhuriyeti,
aslında, Türk dünyası bağımsızlığının
ilk müjdecisi olmuştur.  Ondan sonra, Orta Asya, Kafkasya
bağımsızlığına kavuşmuş,
Balkanlar değişmiş ve yeni bir Türk dünyası
ve kardeş devletler topluluğu meydana gelmiştir.
Bu, büyük bir hadisedir ve bundan dolayıdır
ki, biz, Kuzey Kıbrıs Türk Cumhuriyetine, Türk
dünyasının, bir bakıma bayrağı
gözüyle bakarız ve bu bayrağın indirilmesi
düşünülemez. 

Değerli milletvekilleri, şayet, bugünkü
Kıbrıs Rum Kesimi lideri Klerides, yirmiüç
sene önce Sampson'un yaptığını başka
şekilde denemeyi düşünüyorsa, bugünkü
Türkiye Cumhuriyetinin bütün gücüyle,
başka türlü bir cevabı karşısında
bulur ve belki de, 1974'te tamamıyla radikal bir çözüme
bağlanmamış bulunan olay, daha radikal bir çerçeveye
ve kökünden çözüm noktasına
götürülmüş olur. (Alkışlar)

Şu kürsüden ifade etmek lazım;
gizli bütünleşme yolları, Enosis yolları,
Avrupa Birliğine tam üyelik yolu veya füzeler getirmek
suretiyle bir pazarlık marjı yaratmak oyunları
Türkiye bakımından geçerli değildir;
hiçbir şekilde kabul edilemez ve şunu bütün
dünyanın bilmesi lazımdır: Kıbrıs
millî davası etrafında Türk siyasî
partileri ve Türk Milleti bir bütündür. Bu
konudaki bütün kararlarında ve adımlarında
gerekli danışmayı yapmak ve en isabetli kararları
almak kaydıyla, Sayın Hükümetin daima
yanındayız. Bu alanlarda, millî davalarda
ve bilhassa Kıbrıs meselesinde bir muhalefet ayrılığı
hiçbir şekilde düşünülemez.
Biz, hiçbir şekilde bunu düşünmeyiz
ve buradan şunun bilinmesi gerekir ki; Türk millî
menfaatları bahis konusu olduğunda, Türkiye Büyük
Millet Meclisi partileri ve milleti yekvücut olarak ortaya
çıkar. Buna güvenerek adım atmak ve
yanlış hesap yapmak yolunda olanlar varsa -ki, bu,
yirmiüç yıl önce yapılmıştır-
bugün, o hatanın tekrarı kendilerine çok
fazla pahalıya mal olur, bunun bilinmesi lazım ve
yine, Avrupa Birliğinin bilmesi lazım ki, gizli Enosis
yolunu açmak suretiyle, Kıbrıs'ın
tam üyeliği gündeme gelecekse, bu, Kıbrıs'ın
taksimi, bölünmesi olur ve sorumluluğun tümü
kendilerine ait olur.

Değerli milletvekilleri, bizim Batılı
dostlarımız “müttefiklerimiz” son
senelerde, Bosna-Hersek'te bir başka oyun oynadılar.
Bu oyunun, bugün Kıbrıs'a sıçratılması
bahis konusu ve aslında, Rus füzelerinin alınması,
sadece Rusya ile Güney Kıbrıs idaresi arasında
cereyan eden bir olaydan ibaret değildir, bu, çok yönlü
bir hadisedir. Yalnız, bu yeni hesabın arkasındakiler
şunu akıllarında tutmalıdırlar
ki; Kıbrıs, Türkiye'den 60 kilometre mesafededir.
Bosna-Hersek bizden uzakta; ama, burada, dünyanın
on büyük ordusu arasında bulunan büyük
Türk ordusu, 800 bin kişi mevcudu ve en ileri teknolojisiyle
bulunmaktadır. Bu hesabın arkasında kim olursa
olsun, sahibi kim olursa olsun, hesabın yüzlerine
çarptığını çok acı
şekilde göreceklerdir. Bundan kimsenin şüphesi
olmaması lazımdır. (Alkışlar)

Yalnız, ümit ve temenni ederim ki, bu
gibi hassas ve millî meselelerde, Sayın Hükümet,
tek başına hareket yerine, icra döneminde de
muhalefetle ve Türk kamuoyuyla elbirliği ve işbirliği
halinde hareket etsin. Gönül isterdi ki, dün yapılan
görüşmelerde, bütün siyasî partilerin
temsilcileri bulunsunlar; Türkiye'nin birlik ve bütünlüğü
daha Çankaya'dan dünyaya teşhir edilsin ve bilhassa,
Kıbrıs Harekâtının ilk başlangıcını
yürüten Sayın Başbakanın orada bulunması
lazımdı. Bu konulara dikkat etmek lazımdır;
çünkü, bu konularda sergilediğimiz ve maalesef,
içpolitika kavgalarının fazla yükseltildiği
dönemler, dışarıda, Türkiye'nin
bir nevi zaafı olarak hesaplanmakta, anlaşılmakta
ve bu zaaf, başkalarının yanlış
ve kötü hesaplar yapmalarına yol açmaktadır.
Buna meydan vermemek lazımdır. 

Millî meselelerde bizim hassasiyetimiz Sayın
Hükümetçe bilinmektedir. Bu hassasiyeti de eğer
yeterince değerlendiremiyorsa, kusur bizde değildir; bizzat,
Sayın Hükümetin, kusuru kendisinde araması
lazım. Size şunu memnuniyetle arz edeyim; dünyanın
hiçbir iktidarı, millî meselelerde, Türkiye'de
gördüğü dayanışmayı bulamaz.
Bunun nimetini, iktidarların bilmesi lazımdır,
kıymetini bilmesi lazımdır ve muhalefete,
bu konularda, muhalefet gözüyle değil, Parlamentonun,
Türk Devletinin vazgeçilmez bir parçası
gözüyle bakmasında, onun ve Türk Milletinin
ve millî menfaatlarının faydası vardır.

Bu vesileyle, şunu da arz etmek istiyorum:
Üzülerek söyleyeyim, dünyada çok önemli
gelişmeler olmaktadır ve bu gelişmeler karşısında...
Bunların içerisinde, mesela Kıbrıs
meselesini de bugün açmayı pek gönlüm
almıyor; ama, bu füze ihtilafı, önleyici
diplomasiyle çok önceden ele alınabilirdi.
Bu, dün ortaya çıkmış bir hadise
değildir. Sayın Hükümetin, bir Orta Asya
vakıasını ihmal etmemesi lazım; Sayın
Hükümetin, Gürcistan'a yerleştirilen üç
Rus tümenini ihmal etmemesi lazım, 58 inci Orduyu
ihmal etmemesi lazım (ANAP sıralarından alkışlar)
Ermenistan'a yerleştirilen bir tümen ve uçakları
ihmal etmemesi lazım; Balkanlarda, Yunanistan'ın
geliştirdiği Ortodoks kiliseler çemberini ve
Müslümanlara karşı yürütülen
politika, Kosova'da tertipleri ihmal etmemesi lazım; komşumuz
Bulgaristan'da olanları ihmal etmemesi lazım; Belgrad'ta
olanları ihmal etmemesi lazım. 

Bakınız, bu yüzyılın
ikinci yarısının en büyük soykırımını
işleyen insanlar eli kolu serbest dolaşıyor;
Miladiç, Karadziç, Miloseviç ortada dolaşıyor;
ama, bunu dolaştıran insanlar gelip Kıbrıs'ta,
bize baskı yaparak, Kuzey Kıbrıs Türk
Cumhuriyetine ve Türk Devletine baskı yapmak suretiyle,
tavizler koparmak rüyasına kapılıyorlar;
bu, mümkün değildir. 

Bu vesileyle, bugün ant içerek yeniden
dört yıllık başkanlık dönemine
başlayan Sayın Clınton'ın, geçen
yaz Klerides'i Beyaz Sarayda Kıbrıs devleti temsilcisi
olarak kabul etmesini kınadığımızı
ifade etmek isterim. 

Bu konularda, biz, Hükümetten, daha dinamik
ve aktif olmasını bekliyoruz. İçe
kapalı ve yeniden oluşmakta bulunan yeni dünya
düzeninde, Türkiye, düzeni kurucular arasında
olması gerekirken, kendi içine kapanık ve
kendisine rağmen bir düzenin gelişmesine göz
yuman bir devlet durumuna sokulmamalıdır ve eğer
Sayın Hükümet bu yollarda cesur adımlar
atmaya kararlıysa, bizi tümüyle yanında
ve arkasında bulur. Hatta bu alanlarda, hata ettiğiniz
hallerde bile yanınızda oluruz, hatanızı
bile paylaşırız; bundan hiçbir endişeniz
olmasın. Yeter ki, siz, ortaya güç sergileyin
ve Türkiye'nin dünyadan kopmuş, içine kapalı
ve üzerinde hesapların yapılabileceği bir
devlet manzarasını; lütfen, ortadan kaldırın
ve lütfen, bu Kıbrıs füze olayı
geliştiği sırada, dört ayrı sesten
beyanda bulunmak yerine, Hükümet adına bir beyan
ve bu beyanı yapmadan önce, bu Yüce Meclise bilgi
vermek ve bu Meclisin liderlerini davet ederek, görüşlerini
almak, kendilerine devlet arşivlerinden gelişmeler
hakkında bilgi vermek ve dolayısıyla, sistemin
sağlıklı işlemesini sağlamak gerekir.
Bu, zor bir iş değildir ve eğer, bunda, bir muhalefet
kıskançlığını beslerseniz,
o zaman nankörlük yapılmış olur...


 (Mikrofon otomatik cihaz tarafından kapatıldı)


BAŞKAN - Sayın İnan, konuşmanızı
tamamlayın efendim. 

KÂMRAN İNAN (Devamla) - Evet efendim.


Size gayet açık söyleyeyim, bu
nankörlüğü de, bu memlekette, hiçbir
iktidarın işlemeye ve göstermeye de hakkı
olmamak gerekir. 

Değerli milletvekilleri, inanıyor ve umuyorum
ki, dünkü Cumhurbaşkanları deklarasyonu,
bugün, Sayın Denktaş'ın buradaki tarihî
beyanları, Yüce Meclisin ittifakla kabul ettiği
metin bütün dünyaya bir cevap olur ve bu cevabı
doğru anlamaları beklenir, temenni edilir. Bu cevabı
yanlış anlarlar ve bugünkü gizli Enosis
ve yan kapılardan Kıbrıs'ı koparıp
da Yunanistan'a bağlamak oyunlarına devam edilirse,
neticelerine katlanmak gerektiği hususunu kendilerine bir
kere daha bu kürsüden hatırlatmak vazifemizdir.


Bizim istediğimiz, Sayın Hükümetin
çok kararlı hareket etmesidir, ahenk içerisinde
hareket etmesidir ve arkasında bulacağı muhalefeti,
muhalefet gözüyle görmeden, millî meselelerde
elele  hareket etme lüzumunu takdir etmesidir. Zannediyorum,
çok şey istemiyoruz. İstediğimiz, bu millî
meselelerde Hükümetin başarısı,
Türk Devleti ve Milletinin başarısı ve
kardeş Kıbrıs Türk Cumhuriyetinin ilelebet
yaşayacağının  bütün dünyaya
ilan edilmesidir. 

Saygılar sunuyorum. (Alkışlar)


BAŞKAN -Anavatan Partisi Grubu adına
konuşan Sayın Kâmran İnan'a teşekkür
ediyorum. 

Sayın milletvekilleri, şimdi, söz
sırası, Demokratik Sol Parti Grubu adına
Sayın Bülent Ecevit'in. 

Buyurun Sayın Ecevit. (DSP sıralarından
ayakta alkışlar) 

DSP GRUBU ADINA BÜLENT ECEVİT (İstanbul)
- Sayın Başkan, değerli milletvekili arkadaşlarım,
bizi televizyonlarından izleyen sayın yurttaşlarım
ve aziz Kıbrıslı kardeşlerim; Demokratik
Sol Parti adına sözlerime başlarken hepinize
saygılar sunarım. 

Değerli milletvekilleri, dün, Sayın
Cumhurbaşkanımızla, Kuzey Kıbrıs
Türk Cumhuriyeti Cumhurbaşkanı Sayın
Rauf Denktaş'ın yayımladıkları
ortak deklarasyon ve o deklarasyona dayanarak, o deklarasyonun
aynen benimsendiğini ifade ederek, Büyük Millet
Meclisinden biraz önce oybirliğiyle çıkan
karar, bizim isteklerimizi tam olarak karşılamasa
bile, o doğrultuda ve kanımızca doğru bir
yol doğrultusunda atılan önemli adımlar
içerdiği için, bu gelişmeyi sevinçle
karşılıyoruz ve bu nedenle, biz de Büyük
Millet Meclisinin kararına katkıda bulunmuş
oluyoruz. Bunu belirttikten sonra, Cumhurbaşkanı
Sayın Rauf Denktaş'a, yaptığı aydınlatıcı
konuşma için, yalnız Kıbrıs
Türklerinin kararlığını değil,
bütün Türk Ulusunun da kararlılığını
yansıtan konuşması için şükranlarımı
sunmak isterim. 

Değerli arkadaşlarım, son yıllarda,
Kıbrıs'la ilgili olarak çok önemli bazı
değişiklikler oldu. O arada, Kıbrıs Rum
yönetimiyle Yunanistan arasında bir askerî ittifak
resmen oluşturuldu ve fiilen, Yunanistan, kendi askerî
gücüyle Güney Kıbrıs'a yerleşme
olanağını buldu. 

İkinci önemli gelişme, Avrupa Birliğinde
tam üyelik kapısının, tek yanlı
olarak, Kıbrıs Rum yönetimine açılması
yolunda atılan adımlardır. 

Üçüncü önemli gelişme
de, Sovyetler Birliği dağıldıktan sonra,
din ve ırk temeline dayalı, Ortodoksluk ve Slavlık
temeline dayalı bir Rus emperyalizminin yeniden ortaya
çıkmasının bir sonucu olarak, Türkiye,
bir Ortodoks çemberi içine alınmaya başladı.
Bu konudaki uyarılarımızı yıllardan
beri yapıyorduk. Sırbistan'dan başlayıp
Yunanistan'dan geçerek, Kuzey Karadeniz'den, Rusya'dan,
Kafkasya'dan geçerek, Güney Kıbrıs'a
kadar inen bir Rus kuşatması süreciyle karşı
karşıyayız. 

Bütün bu değişikliklerden cüret
alan, cesaret alan Rum yönetimi, gerçek niyetini artık
kesinlikle açığa vurmaya başlamıştır.
Kuzey Kıbrıs Türk Cumhuriyetiyle bütün
diyaloğu kesmiştir Rum yönetimi; Sayın Denktaş'ın
tüm iyiniyetli çağrılarına rağmen
diyaloğu kesmiştir. Daha önceleri, inanmayarak
da olsa, iki toplumlu, iki kesimli bir federal çözümü
kabul edebilirmiş gibi görünen Rum yönetimi,
artık, böyle bir çözümü kesinlikle
reddettiğini açıklamaktadır ve Türk
Barış Harekâtından sonra, yirmiiki yıl,
Kıbrıs, kesintisiz bir barış yaşadıktan
sonra, geride bıraktığımız yıl,
Rum yönetimi, bu belirttiğim gelişmelerden aldığı
cüretkârlıkla, Kıbrıs'ta sınırı
delme girişimlerini uygulamaya başlamıştır.
Bardağı taşıran en son damla da, Türkiye'yi
tehdit edebilecek kadar uzun menzilli füzeleri, Rusya'dan
almak için bir anlaşma imzalamış olmasıdır.

Bu durumda, Türkiye'nin de, artık, Kıbrıs
politikasını yeniden gözden geçirmek,
hatta yeni bir Kıbrıs politikası saptamak
zamanı, kanımızca, çoktan gelmiştir.
Bu yolda atılması gereken adım da, kanımıza
göre ve öteden beri belirttiğimiz gibi, Türkiye
Cumhuriyeti ile Kuzey Kıbrıs Türk Cumhuriyeti
arasında bir özerklik anlaşması imzalanmasıdır;
yani, Kuzey Kıbrıs Türk Cumhuriyeti,    yine,
bağımsız bir devlet olarak kalmalıdır;
ama, onun dış güvenliğinden ve dış
ilişkilerinden sorumluluğu Türkiye üstlenmelidir.
Fiilî durum zaten budur; bu durum resmîleştirilmelidir.


Sayın Cumhurbaşkanlarının
dünkü deklarasyonunda, bu bakımdan -beklentilerimizi
tam karşılamasa da- umut verici bir ifade yer alıyor;
deniyor ki “Güney Kıbrıs Rum yönetiminin
tek başına Avrupa Birliği yolunda atacağı
her adım, Kuzey Kıbrıs Türk Cumhuriyetinin
Türkiye'yle bütünleşme sürecini hızlandıracaktır.”
Yani, resmen, bir bütünleşme sürecinin söz
konusu olabileceği, bu deklarasyonda kabul ediliyor. Bu, olumlu
bir gelişme; ancak “Rum yönetiminin, tek başına
-yani, Türkiye de üye olmaksızın- Avrupa
Birliği üyeliği yolunda atacağı her adım”
deniliyor; ama, ya atılmış adımlar
ne olacak ya Avrupa Birliğinin, bu konuda, Rumlara tam üyelik
kapısını açma kararı ne olacak?..


Bu kararlar, resmen ve kesin biçimde geri
alınmadıkça, bugün kriz biraz ertelenir;
ama, yarın, bu bütünleşmeyi gerçekleştirmek,
Türkiye için ve Kuzey Kıbrıs Türk
Cumhuriyeti için büsbütün güçleşebilir.
Onun için, var olan belirtiler karşısında,
Rum yönetiminin ve Yunanistan'ın bütün niyetleri,
artık, kesinlikle açığa çıktığına
göre ve Avrupa Birliği de Rum yönetimine, üyelik
kapısını şu ana kadar resmen ve kesin
bir dille kapatmadığına göre, Türkiye,
artık, bu bütünleşme sürecini, yalnız
böyle perakende adımlarla değil, toptan ve kararlılık
içinde yerine getirmelidir, bunun gereğini yapmalıdır.
(DSP sıralarından alkışlar)

Değerli arkadaşlarım, demin, Ortodoks
kuşatmasından söz ettim. Bu konuda, Batılı
müttefiklerimizi de uyarma gereğini duyuyorum. Sovyetler
Birliği varken dünya iki kampa bölünmüştü
-Doğu ve Batı diye- ve Sovyetler Birliği, geniş
bir arazi üzerinde egemenliğe ve etkinliğe sahip
olmakla birlikte, Doğu Akdeniz'de ciddî bir Sovyet varlığı
ve nüfuzu yoktu. Oysa, şimdi, Batılı
müttefiklerimizin aymazlığından yararlanarak,
Rusya, Kıbrıs'a yerleşmektedir, silahlarıyla
yerleşmektedir. Yarın, o silahlar bahane edilerek
gönderilecek olan uzmanları, teknisyenleri vasıtasıyla
yerleşecektir. Şimdiden, off shore bankacılık
sistemiyle yerleşmektedir. Her konuda uzmanlarını
Güney Kıbrıs'a göndermektedir, yerleştirmektedir
ve ilk defa, Sovyetler Birliği döneminde başarılamayan
bir şeyi başarma yoluna girmiştir yeni Rusya
Federasyonu; Doğu Akdeniz'de, Amerikasıyla, Fransasıyla,
Almanyasıyla, İngilteresiyle, bütün başlıca
Batı devletlerine âdeta meydan okuyarak, kendisini
bir Doğu Akdeniz devleti haline getirme yolunda çok
ileri adımlar atmıştır.

Değerli arkadaşlarım, biz, son zamanlarda,
dış ilişkilerimizde inisiyatifi büyük
ölçüde kaybettik; ama, inisiyatifi yeniden ele
almalıyız ve müttefiklerimizi de uyarmalıyız.
Batılı devletler kendilerini çok akıllı
sanırlar; ama, Birinci Dünya Savaşına
onlar neden olmuştur, İkinci Dünya Savaşına
onlar neden olmuştur; İkinci Dünya Savaşından
sonra dünyanın ikiye bölünmesine, dünyanın
büyük bir bölümünün Rus egemenliği
altına sokulmasına yine Batılı devletler
neden olmuştur. Sovyetler Birliği dağıldıktan
sonra da, Kafkasya'nın, Orta Asya'nın ve şimdi
de Güney Kıbrıs'ın, Rusya'nın
arka bahçesi haline getirilmesine, yine, Batılı
devletler neden olmuşlardır. (DSP ve ANAP sıralarından
alkışlar) Onları da bu konuda iyi niyetle
uyarmamız gerektiği kanısındayım;
yani, sadece Kıbrıs Türkleri değil, sadece
Türkiye Cumhuriyeti değil, aynı zamanda, Doğu
Akdeniz'de çıkarı bulunan Batı devletleri
de ciddî bir Rus emperyalizmi tehdidi altındadırlar.


Değerli arkadaşlarım, herşeyden
önce, eğer bu özerklik anlaşması yolunda
hemen bir somut adım atılmayacaksa -ki, bizce atılması
gerekir- en azından, Kuzey Kıbrıs Türk
Cumhuriyeti gerçeğini müttefiklerimize kabul ettirmek
zorundayız. Bazı devletler, bir devleti tanımayabilirler,
onunla diplomatik ilişki kurmak istemeyebilirler; ama, ortada
bağımsız bir devlet varsa o gerçeği
kabul etmeleri gerekir; evvela, Türkiye, müttefiklerinden
bunu istemelidir. Geçen gün, Amerika Birleşik
Devletleri Başkanlığının Kıbrıs
ile ilgili temsilcisi Sayın Cavanaugh Lefkoşe'ye
gitti; Rum kesimiyle, Türk kesimiyle görüştü;
Atina'ya gitti, Ankara'ya geldi. Bütün demeçlerini
okudum; hep şu ifadeler “Başkan Klerides, Mister
Denktaş...”, “Başkan Klerides, Mister Denktaş...”
Bu, bir kere, diplomatik nezaket kurallarına aykırıdır.
Kendileri, Kuzey Kıbrıs Türk Cumhuriyetini
tanımaları gerektiği halde...

(Mikrofon otomatik cihaz tarafından kapatıldı)

BAŞKAN - Sayın Ecevit, konuşmanızı
tamamlayın efendim; buyurun.

BÜLENT ECEVİT (Devamla) - Resmen tanımasalar
bile, onun varlığını ve onun hukukî
açıdan Rum yönetimiyle eşitlik içinde
olduğunu kabul etmeleri gerekir. Gerçekler görülmeden,
gözardı edilerek hiçbir soruna çözüm
bulunamaz. Onun için, Türkiye, bir kere, herkese,
kullanılan bu ifadeler konusunda haddini bildirmelidir.
Sayın Klerides'ten “Başkan” diye söz
edilen her metinde, her açıklamada Sayın
Denktaş'tan da “Başkan” diye söz edilmesinin,
en azından bir diplomatik nezaket kuralı olduğu
bütün dünyaya hatırlatılmalıdır.
(DSP sıralarından alkışlar) 

Değerli arkadaşlarım, Cumhurbaşkanı
Sayın Denktaş'ın biraz önce konuşurken
belirttiği gibi; Türkiye, Kıbrıs davasını,
gerçek yönüyle dünya kamuoyuna bir an önce
anlatmak zorundadır. Bundan önceki bir konuşmamda
da belirttiğim gibi, dünyada yeni bir politikacılar
kuşağı var; yeni bir siyaset uzmanları,
gazeteci, yazar kuşağı var; bunlar, 1963'te Kıbrıs'ta
Türklerin başına neler geldiğini, 1967'de
neler geldiğini; eğer, Türk Barış Harekâtı
olmasaydı neler gelirdi Türklerin başına,
bunları bilmeyebilirler; ama, burada onları suçlamadan
önce kendimizi eleştirmemiz gerekir. Biz, bu konularda
gerçekleri dünyaya anlatma bakımından
üstümüze düşeni yapmıyoruz. Geçen
gün bir genç gazeteci, bana, interneti gösterdi.
internette, Rumlar, nasıl propaganda yapıyorlar
gerçekleri tahrif ederek; Türkiye'nin yaptığı
aydınlatma, bilgilendirme gayretleri ise ne kadar yetersiz
kalıyor, bunu üzülerek gördüm. Onun
için, Hükümetin, bir an önce, böyle
bir kampanya da açmasını tekrar diliyorum.

Sözlerimi bitirirken şunu hatırlatmak
isterim: Sayın Denktaş, Türkiye'ye Kıbrıs
Türklerinin şükran duygularını her
zaman cömertçe ifade eder; fakat, aslında,
sadece Türkiye Kıbrıs Türkleri için
bir güvence değildir; aynı zamanda, Kuzey Kıbrıs
Türk Cumhuriyeti de Türkiye için büyük
bir güvencedir. (DSP sıralarından alkışlar)
Kuzey Kıbrıs'ın Türkiye için
ne kadar büyük bir güvence olduğunu algılayabilmek,
idrak edebilmek için strateji uzmanı olmaya gerek
yoktur. Bir ortaokul haritasını açıp
bakan herkes Kıbrıs'ın Türkiye için
stratejik açıdan ne kadar önemli bir yer tuttuğunu
gözleriyle görebilir. Güney kıyılarımızın
güvenliği; İskenderun, Mersin Limanlarının
güvenliği; petrol boru hatlarının ve ileride
yapılacak petrol ve doğalgaz boru hatlarının
güvenliği bakımından, Kuzey Kıbrıs
Türk Cumhuriyetinde Türk askerî varlığının
sürmesi, evvela o cumhuriyetin sürmesi ve -o cumhuriyet
ebediyen yaşayacaktır inşallah- o cumhuriyette
de Türk askerî varlığının
ebediyen kalması -her şeyden önce Türkiye'nin
kendi güvenliği için- koşuldur. 

Hepinize saygılar sunarım. (Alkışlar)

BAŞKAN - Demokratik Sol Parti Grubu adına
konuşan Sayın Bülent Ecevit'e teşekkür
ediyorum.

Şimdi, söz sırası, Doğru
Yol Partisi Grubu adına Sayın Sedat Aloğlu'nda.

Buyurun Sayın Aloğlu. (DYP sıralarından
alkışlar)

DYP GRUBU ADINA M. SEDAT ALOĞLU (İstanbul)
- Sayın Başkan, saygıdeğer üyeler;
Doğru Yol Partisi adına, hepinizi saygı ve sevgilerle
selamlıyorum. 

Cumhurbaşkanı Sayın Rauf Denktaş'a,
Grubumuz adına, “hoş geldin” diyoruz. Sayın
Denktaş ile Cumhurbaşkanımız Sayın
Demirel'in yapmış oldukları ortak deklarasyonu
büyük bir kıvançla, büyük bir
memnuniyetle karşıladık. Bugün, bu Yüce
Meclis altında grubu bulunan bütün partilerin
ortak bildirisi de, bu mutluluğumuzu, bu gururumuzu bir kat
daha artırmış oldu.

Sayın milletvekilleri, Kıbrıs
konusunun, 1997 yılında, Türkiye'nin dış
gündemine büyük bir ağırlıkla
geleceği belliydi. Yunanistan'ın ve Kıbrıs'taki
Rumların bunu bir füze kriziyle hızlandırmış
olmaları, durumu da pek değiştirmiyor. Bu konu,
esas olarak, Türkiye'nin ciddî bir gündem maddesi
olmaya bütün ağırlığıyla
aday durumundaydı. Bu konuda, muhakkak ki, Hükümetimiz,
gerekli tedbirleri almakta ve gerekli icraatları yapmaktadır.
Ancak, şunu söylemem lazım ki, biraz evvel Sayın
Bülent Ecevit'in de söylediği gibi, biz, bu konuları
dış platformlara taşımakta, Meclis olarak,
belki de yeterli olamadık. Dolayısıyla, Büyük
Millet Meclisinin 550 üyesine de aynı ölçüde
görev düştüğü inancındayım.


Dışişleri Komisyonu olarak, Bayramın
hemen ertesinde, Kuzey Kıbrıs Türk Cumhuriyetine,
Kuzey Kıbrıs Türk Cumhuriyeti Sayın
Başbakanının davetlisi olarak bir ziyarette
bulunacağız. Bu ziyaretimizin hemen ertesinde, dış
ilişkilerle ilgili tüm komisyonları, Kıbrıs
konusunda Meclisimizin dış platformlarda daha fazla
çaba gösterebilmesi, daha verimli çalışabilmesi
için, bir araya gelmek üzere, davet etmeyi düşünüyorum.


Sayın milletvekilleri, unutmamamız
gereken bir şey var; Kıbrıs konusu -bu sorun-
Yunanistan'ın devamlı körüklemiş
olduğu bir konudur. Hepinizin bildiği gibi, Yunanistan,
1981 yılından itibaren Avrupa Birliğinin tam
üyesi ve bloklaşmaların çok önem
kazandığı günümüzde ise, Avrupa
Birliği, dünyanın en önde gelen bloğu
sayılabilir. Bu blokta tam üye olan Yunanistan karşısında
Türkiye'nin eşitliğini sağlaması, ancak,
zaten yüzyıllardır devam etmekte olan rotasına
doğru hareketini hızlandırmasıyla; yani,
Avrupa Birliğine tam üyelik çabalarını
hızlandırmasıyla gerçekleşecektir.
Türkiye, Avrupa Birliğine tam üye olduğu zaman,
zaten Yunanistan'la eşit koşullara sahip olacak ve
Yunanistan'ın çok uzun yıllardır devam
eden bu Türkiye fobisine yerinde mukabele etme imkânını
bulacaktır. Dolayısıyla, Kıbrıs
sorununun çözümünün, Kuzey Kıbrıs
Türk Cumhuriyetinin sorunlarını halletmenin
bir yolu da, Türkiye'nin Avrupa Birliğine tam üyeliğinden
geçmektedir. Dolayısıyla, tüm Meclisimizin,
bu konuda da üzerine düşen gayreti göstereceğine
emin olduğumu söylemek istiyorum.

Bu düşüncelerle, Doğru Yol Partisi
Grubu adına, saygı ve sevgilerimi sunuyorum efendim.


Teşekkür ederim. (Alkışlar)

BAŞKAN - Doğru Yol Partisi Grubu adına
konuşan Sayın Sedat Aloğlu'na teşekkür
ediyorum.

Şimdi, Cumhuriyet Halk Partisi Grubu adına,
Sayın Altan Öymen.

Buyurun Sayın Öymen. (CHP, ANAP ve DSP
sıralarından alkışlar)

CHP GRUBU ADINA ALTAN ÖYMEN (İstanbul)
- Sayın Başkan, sayın arkadaşlarım,
Kuzey Kıbrıs Türk Cumhuriyeti Cumhurbaşkanı
Sayın Rauf Denktaş'ın bu kürsüden
yaptığı açıklamalar üzerine,
Cumhuriyet Halk Partisi Meclis Grubunun görüşlerini
kısaca açıklayacağım.

Önce, Sayın Denktaş'a, yaptığı
değerli açıklamalar dolayısıyla
Grubumuzun teşekkürlerini sunarım. Bu açıklamaları,
Cumhuriyet Halk Partisi Grubunun dikkatle izlediğini ve destekle
izlediğini belirtirim.

Bugün Mecliste yaşadığımız
tablo, Sayın Denktaş'ın buraya geldiği
sırada yaşadığımız tablo,
arkasından da tüm partilerin ittifakıyla yayımlanan
bildiri, Türkiye'nin, Kıbrıs konusundaki Yunan
tahriklerine ve tehditlerine karşı kararlılığının
yeni bir göstergesi olmuştur. Kıbrıs'ta,
son silahlanma girişimlerinden ve S-300 füzelerinin
Ada'ya yerleştirilmesi anlaşmasından sonra
vaki tırmanma karşısında, zaten, baştan
beri, gerek Türk Hükümeti gerek Kıbrıs
Türk Cumhuriyeti Hükümeti gereken kararlılığı
göstermişti. Bu kararlılık, dün,
Türkiye Cumhurbaşkanı ile Kuzey Kıbrıs
Türk Cumhuriyeti Cumhurbaşkanının ortaklaşa
yayımladıkları deklarasyonla bir kere daha
pekiştirilmiş ve bugün de, Meclisimizde teyit
edilmiştir. Dileriz, bu tablo, komşumuz Yunanistan'ın
politikacıları ile Güney Kıbrıs
Rum kesimi politikacıları tarafından da dikkatle
izlenmiş olsun; çünkü, belki, Kıbrıs
konusunda, şimdiye kadar yaptıkları birçok
hataya ek olarak, yeni bir hata yaptıklarını
görme fırsatını bulabilirler, bu kararlılığı
izleyerek, burada yapılan bildiriyi okuyarak.

Türkiye, siyasal hayatında, elbette büyük
sorunlar içerisinde; bunlar, partiler arasında tartışılıyor;
ama -geçmişte de bunun örnekleri görülmüştür-
Kıbrıs gibi bir millî mesele karşısında
ve diğer millî meseleler karşısında
olduğu gibi, siyaset hayatında da bir millî birliğe
ulaşmayı her zaman başarmıştır,
her zaman başarır. Zaten, yayımlanan bu ortak
deklarasyon da, Kıbrıs konusunda, muhalefet partilerinin
de iktidar partilerinin de aynı görüş doğrultusunda
olduklarını göstermektedir. 

Elbette, bir dışpolitikada, atılan
adımların o şekilde ya da bu şekilde
olması ve yapılan beyanların dozu üzerinde
ve politikanın yan çizgileri üzerinde partiler
arasında, milletvekilleri arasında, uzmanlar arasında
görüş ayrılığı olur.
Bunların giderilmesi de diyalog yoluyla olur. O sebepten,
son sıralarda önem kazanan ve bazı teşebbüslerin
konusu olan diyalog unsurunun, dışpolitika konusunda
daha fazla işletilmesi gereğini belirtmek isterim. (CHP,
ANAP ve DSP sıralarından alkışlar)
Muhalefetin buna hazır olduğu -burada daha önce
yapılan görüşmeler sırasında
da- bellidir; İktidarın da hazır olmasında
sayılamayacak kadar fayda vardır.

Bunu hatırlatırken, şunu da belirtmek
zorunluluğundan kurtulamıyorum: Aslında, bugünkü
müzakereler çerçevesinde herhangi bir polemiğe
girmek niyetinde hiç değilim; ama, burada dışpolitika
konuşuluyor; Sayın Kıbrıs Türk
Cumhuriyeti Cumhurbaşkanı burada bir konuşma
yapıyor, Türkiye Cumhuriyetinin Sayın Dışişleri
Bakanı, neden sonra -çok şükür-
burayı, çok uzun zamandan beri ilk defa teşrif
etmiş bulunuyor; fakat, o konuşmanın arkasından
kalkıp, hemen gidiyor. 

Burada, Sayın Denktaş'tan sonra konuşan,
Hükümetin, dışişlerinden ne ölçüde
sorumlu olduğunu bilmediğim Devlet Bakanı yahut
kısmen sorumlu Devlet Bakanı yahut da aslî
olarak sorumlu Devlet Bakanı -çünkü, Dışişleri
Bakanı her zaman burada bulunmuyor- Sayın Denktaş'ın
konuşmasından sonra kendi konuşmasını
yaptıktan sonra, o da gidiyor. 

Şimdi, diyalog diyoruz, muhalefet partileri
ile iktidar partileri arasında diyalog_ Diyalog için
muhatap lazım; diyalog için, karşı
taraf ne diyor, biraz dinlemek lazım. Burada, bu hadiseyi
baştan beri izleyen, Kıbrıs hadisesi sırasındaki
devletin Başbakanı konuştu, onun söyledikleri
var; her partiden arkadaşlarımız konuştu,
Dışişleri Komisyonunun Doğru Yol Partili
Başkanı konuştu; onu dinlemedikten sonra bu
diyalog nasıl olur?! (CHP, ANAP ve DSP sıralarından
alkışlar) Tabiî, burada değiller; ama,
dilerim, inşallah, yukarıda televizyondan falan izlemiş,
Hükümetin dışişleriyle ilgili bakanları
bazı notlar almışlardır. (CHP sıralarından
alkışlar) Daha doğrusu, daha fazla ilgili olması
gereken bakanları. 

Bunu parantez içinde belirtmiş olmak
istiyorum sayın arkadaşlarım; çünkü,
burada asıl belirtmek istediğimiş şey,
bizim, millî politikalar üzerindeki kararlılığımızdır.


Kıbrıs, şu sırada, Türkiye'nin
en güncel millî davasıdır ve Kıbrıs,
sadece oradaki soydaşlarımızın haklarının
korunması davası değil, aynı zamanda,
bir insan hakları davasıdır. 

Sayın Denktaş, burada, genel hatlarıyla
belirtti; 1960 anlaşmalarıyla, o Ada'da, İngilizlerin
Ada'yı terk etmesinden sonra kurulmak istenen düzen,
iki ayrı toplumun, o zamana kadar birbiriyle iç
içe yaşayan iki ayrı toplumun, eşit
şartlar altında, birlikte bir devleti idare etmesiydi.
1963'ten itibaren, Kıbrıs Rum kesiminden gelen tecavüzlerle,
bu fırsat ortadan kalktı ve Ada, hep bildiğimiz
gibi -burada da hatırlatıldığı
gibi, Sayın Denktaş'ın da hatırlattığı
gibi- önce, yer yer, 1990'larda Bosna-Hersek'te Sırplar
tarafından ne yapıldıysa onlar yapılarak,
katliam yapılarak, insanlar bulundukları yerden
sürülerek, bir Rum adası haline getirilmek istenildi.
Bir etnik temizlik hareketinin ilk örneği -geçen
defaki konuşmamda da belirttim; Sayın Denktaş
da işaret ettiler- Akdeniz'deki ilk örneği Kıbrıs'ta
olmuştur. O zamandan 1974'de kadar, Kıbrıs'taki
insanların, Türklerin, soydaşlarımızın,
aslında insan hakları ortadan kaldırılmıştır.
Bugün, insan haklarından bahseden birçok ülke
ve devlet yöneticileri, sözcüleri, hükümet
dışı kuruluşların sözcüleri,
Kıbrıs meselesi anıldığı
zaman, o zamanki durumu da hatırlamak durumundadır.
Biz de -her zaman onu da belirtiyorum- o zamanki durumu, 1960'lardaki
durumu, Kıbrıs'ın 1974'e kadar gelen tarihî
çizgisini mütemadiyen hatırlatmak durumundayız.
Sayın Ecevit'in dediği gibi, bu konuda kampanyalar
açmak durumundayız; çünkü -televizyonlarda
da görülüyor- geçen hafta içerisinde,
Yunanlılarla diyaloglar, açıkoturumlar yapıldı;
hepsi, Kıbrıs tarihini 1974'ten başlatırlar.
Kıbrıs tarihi, 1974'ten değil -tabiî,
çok eskiden başlar; ama- Kıbrıs'ın
bu hale gelmesinin tarihi 1960'lardan başlar. O zamanki
katliamları, o zamanki öldürülen çoluk
çocuğu, o zaman evlerinden sürülen, kamplarda,
çadırlarda yaşamak zorunda kalan insanları,
yıllar boyu kamplarda, çadırlarda yaşayan
insanları, filmlerle, makalelerle, resimlerle hatırlatmak
lazım; bunu da hiçbir zaman ihmal etmemeliyiz.

Sayın Başkan, sayın arkadaşlarım;
bugün yayımlanan deklarasyonda da belirtildiği
gibi, eğer, Güney Kıbrıs'taki silahlanma
ve oraya füzelerin getirilmesi teşebbüsü
bir pazarlık içinse; yani, önce füzeleri
getirip, sonra “ben bunu çekerim, ama sen de şunu
yap” demek üzere bir pazarlık unsuru olarak düşünülmüşse,
bu hesap yanlış hesaptır; çünkü,
dün, iki cumhurbaşkanının ortaklaşa
yayımladıkları deklarasyonda da ifadesini
bulduğu gibi, o zamana kadar, o pazarlığa kadar
Türkiye'nin de yapacağı şeyler artık
bellidir. Maraş ile Magosa'nın birleştirilmesinden,
orada yeni üsler kurulmasından, oradaki askerimizin
artırılmasına kadar, eğer bir pazarlık
aşamasına gelinirse, o zamana kadar...

 (Mikrofon otomatik cihaz tarafından kapatıldı)

BAŞKAN - Sayın Öymen, konuşmanızı
tamamlayın efendim.

ALTAN ÖYMEN (Devamla) - ... o pazarlıkta,
Rum tarafının, Yunan tarafının alacağı
bir şey kalmayacaktır. Eğer, bu, bir savaşı
göze alma hareketiyse -bunun tarihte çok misali yaşandı-
burada da Yunanistan'ın kârlı çıkmayacağı
açıktır.

Türkiye Büyük Millet Meclisinin bugün
gösterdiği kararlılığın -İktidarın,
demin bahsettiğim diyalog konusuna katkıda bulunması
suretiyle- daha da geliştirilmesini istiyoruz. Kıbrıs
meselesinin, genel hatlarıyla çok doğru bir
doğrultuda olan durumunun daha da sağlıklı
hale getirilmesinin bu şekilde sağlanabileceğini
belirtirim. 

Bu konudaki dileklerimi tüm Meclise iletirken,
Grubum adına hepinizi saygıyla selamlarım.
(CHP, DSP, ANAP ve DYP sıralarından alkışlar)

BAŞKAN - Cumhuriyet Halk Partis Grubu adına
konuşan Sayın Altan Öymen'e teşekkür
ediyorum.

Sayın milletvekilleri, şimdi, grubu
bulunmayan milletvekilleri adına, Demokrat Türkiye
Partisi Aydın Milletvekili Sayın İsmet Sezgin
konuşacaklar. 

Buyurun Sayın Sezgin. (DTP, BBP ve Bağımsızlar
sıralarından alkışlar) 

İSMET SEZGİN (Aydın) - Sayın
Başkan, Yüce Meclisin değerli üyeleri aziz
arkadaşlarım; Demokrat Türkiye Partisinin Türkiye
Büyük Millet Meclisi yüce kürsüsündeki
ilk sözcülüğünün, ulusal davamız
olan, ulusal onurumuzu teşkil eden Kıbrıs
üzerinde yapılmış olmasından,
ayrıca büyük bir memnuniyet ve bahtiyarlık
duyduğumuzu ifade ediyor ve bu vesileyle, Yüce Meclisimizin
değerli üyeleri aziz arkadaşlarımızı
saygıyla selamlıyorum. 

Sayın Başkan, değerli arkadaşlarım;
Güney Kıbrıs Rum yönetiminin her türlü
makul ölçüyü aşan silahlanma politikası
ve son olarak, kendi bölgesine, Rus yapısı
S-300 füzeleri yerleştirmesi girişimleriyle ortaya
çıkan gerginliğin, hem bölgesel hem uluslararası
düzeyde güvenlik ve istikrara tehdit oluşturduğu
açık ve seçik olarak ortadadır. Esasen,
uluslararası toplumun da, bu değerlendirmeyi paylaşan
birtakım tespit ve uyarıları mevcuttur. Nitekim,
Birleşmiş Milletler Güvenlik Konseyinin 23 Aralık
1996 tarihli kararında, bu gelişmeden duyulan kaygı
ifade edilmektedir. Ayrıca, bazı ülkeler de,
Rum silahlanmasına ilişkin endişelerini açıkça
beyan etmişler; Güney Kıbrıs Rum yönetimini
ve Rusya'yı kınamışlar ve uyarmışlardır.


Rusya'nın, daimî üyesi olduğu
Birleşmiş Milletler Güvenlik Konseyinin iki hafta
önce aldığı kararı hiçe sayması,
uluslararası hukukun açık ve seçik
bir ihlalidir ve nedeni ne olursa olsun, Güvenlik Konseyi
daimî üyeliğinin yüklediği sorumlulukla
bağdaştırılması mümkün
olmayan bir tutum ve davranıştır. 

Yunanistan'ın da, ortak savunma doktrini çerçevesinde,
Ada'da gerginliği tahrik eden davranışlarla,
bu silahlanma kampanyasında aktif bir rol oynadığı
açıktır. 

Türkiye'nin, Kıbrıs sorununa barışçı
çözüm bulunması doğrultusundaki bugüne
kadar sergilediği tutum ve samimî niyeti, hiçbir
şekil ve surette tartışma götürmez.

Demokrat Türkiye Partisi de, sorunun, adil,
gerçekçi ve yaşanabilir bir çözüme
kavuşturulmasını istemektedir. Bunun, Kıbrısta'ki
iki toplumun serbest iradesiyle ve müzakereler yoluyla mümkün
olacağı görüşündedir. Çözümün
vazgeçilmez unsurları ise, iki toplum arasındaki
siyasî eşitlik, Türkiye'nin etkin ve fiilî
garantisidir. Türkiye'nin, her türlü tahrike rağmen,
Kıbrıs Türk toplumuna sağladığı
desteği kararlılıkla sürdüreceğinden
hiç kimsenin kuşku duymaması gerekir. Bugün,
büyük devlet adamı Sayın Rauf Denktaş'ın
Yüce Meclisimizi ziyareti münasebetiyle Yüce Meclisimizin
sergilediği bu olumlu, onurlu, anlamlı ve önemli
davranış, bu görüşümüzü
bir defa daha doğrulamış bulunmaktadır.


(Mikrofon otomatik cihaz tarafından kapatıldı)

BAŞKAN - Sayın Sezgin, konuşmanızı
tamamlayın efendim.

İSMET SEZGİN (Devamla) - Bitiriyorum
efendim.

Bugün, burada, bu Yüce Mecliste, Kıbrısımızın
millî bir davamız ve onurumuz olduğu bir defa
daha ortaya çıkmış ve kanıtlanmış
bulunmaktadır. Bütün dünya, bunu, böylece
bilmelidir. Güney Kıbrıs Rum kesimine, Türkiye'nin
güvenlik çıkarlarını ve Ada'nın
istikrarını doğrudan tehdit edecek S-300 füzelerinin
yerleştirilmesi, hiçbir şekilde kabul edilemez.
Bu denli sorumsuz bir kararın uygulamaya konulmasına
karşı, Türkiye, kendisine yakışır
bir sorumluluk bilinci içerisinde, Zürih ve Londra
Anlaşmalarıyla oluşturulan garantörlüğünün
gereği olarak, 1964'te, 1967'de ve 1974'te olduğu gibi,
günlük politika kaygılarını aşarak,
gereken tüm çabaları gösterecektir. Uluslararası
ilişkilerde zora başvurma ve savaşın
dışpolitikanın araçları arasında
yer aldığı şüphesizdir. Ancak, büyük
devlet sorumluluğu, bu nihaî araçlara ne zaman
ve hangi koşullarda atıf yapılacağının
ve bunların kullanılacağı aşamanın
bilincini de gerektirir. Bu bağlamda, Türkiye Cumhuriyeti
Cumhurbaşkanı Sayın Süleyman Demirel
ile Kuzey Kıbrıs Türk Cumhuriyeti Cumhurbaşkanı
Sayın Rauf Denktaş tarafından imzalanan ortak
deklarasyonu, Demokrat Türkiye Partisi adına, bütünüyle
desteklediğimizi, benimsediğimizi ifade ediyoruz. 

Nitekim, Demokrat Türkiye Partisi, bu anlayış
içerisinde, Kuzey Kıbrıs Türk Cumhuriyeti
yetkilileriyle görüş ve bilgi alışverişinde
bulunmak üzere, 13 Ocak 1997 tarihinde, Başkanlığımda
bir heyet tarafından ziyaret edilmiş ve bu görüş
ve kararlılığımız kendilerine
bir defa daha iletilmiştir. 

Sayın Başkanım, bu vesileyle,
Yüce Meclisimize en derin saygılarımı
sunuyorum. 

Teşekkür ederim. (Alkışlar)

BAŞKAN - Grubu bulunmayan milletvekilleri adına
konuşan Demokrat Türkiye Partisi Aydın Milletvekili
Sayın Sezgin'e teşekkür ediyorum. 

Böylece, Kuzey Kıbrıs Türk
Cumhuriyeti Cumhurbaşkanı Sayın Rauf Denktaş'ın
Meclisimizi ziyaretleri vesilesiyle açılan görüşmeler
tamamlanmış bulunuyor. 

Gündeme geçmeden önce, üç
milletvekili arkadaşıma gündemdışı
söz vereceğim., daha önceden kararlaştırılmış
program dolayısıyla. Zannediyorum, saat 16.00'ya
kadarki çalışma süremiz içerisinde
bugünkü gündemdışı konuşmalar
tamamlanabilecektir. 

3. - Ordu Milletvekili İhsan Çabuk'un,
Karadeniz Bölgesi fındık üreticisinin
sorunlarına ilişkin gündemdışı
konuşması ve Sanayi ve Ticaret Bakanı E. Yalım
Erez'in cevabı

BAŞKAN - İlk söz, Demokratik Sol
Parti Ordu Milletvekili Sayın İhsan Çabuk'un.


Sayın Çabuk, Karadeniz fındık
üreticisinin sorunlarıyla ilgili gündemdışı
konuşma yapacaklardır.

Buyurun.

Sayın Çabuk, konuşma süreniz
5 dakikadır.

İHSAN ÇABUK (Ordu) - Sayın Başkan,
sayın milletvekilleri; tarım ürünleri
içerisinde ülkemize en çok döviz girdisi
sağlayan, iki bakanlığı içine alan,
bir bakanlığı da ilgilendiren, Karadeniz halkının
canı, kanı olan fındıktan ve çiftçisinin
sorunlarından bahsetmek için gündemdışı
söz almış bulunuyor; Yüce Meclisi saygıyla
selamlıyorum.

Değerli arkadaşlar, Refahyol Hükümetinin
Başbakanı Sayın Erbakan ve Yardımcısı
Sayın Tansu Çiller, fındık tabanfiyatını,
20 Ağustos 1996 günü, Trabzon İlinde, 2 doların
karşılığı olan 166 bin lira olarak,
televizyon ve basından kamuoyuna ilan etti. Böylece,
fındık kampanyasına, bölge halkı
sevinç ve umutla girmiş oldu, Karadeniz'de âdeta
bayram havası yaşandı. 8 Eylül 1996 tarihine
kadar alımlar normal seyretti; ne yazık ki, Refahyol
Hükümeti sözünde 17 gün durabildi.

Sayın milletvekilleri, son on yıl iktidarda
bulunan hükümetlerin, fındık üreticisine
peşin ödeme sözü verip, sözünde
durmayıp, vatandaşı oyalaması, çiftçiyi
faizcinin ve tefecinin eline düşürmüştür.
Çiftçi, ürününü, hükümetin
açıklamış olduğu tabanfiyatın
altında tüccara satmak zorunda kalmıştır.
Fındık alım tarihinden itibaren malını
pazara indirmek zorunda kalan fakir ve borçlu insanlarımız,
fındık bedellerini Fiskobirlikten zamanında
alamadıklarından, mağdur edilmişlerdir.
Fındıktan başka ürünü olmayan
Ordu'nun ne fabrikası ne tütünü ne ayçiçeği
ne üniversitesi ne limanı ne havaalanı ne de
doğru dürüst karayolu vardır. Seçim
arifesinde baş tacı edilen Karadeniz halkı,
her nedense seçimden sonra unutuluyor. Değerli arkadaşlar,
insanlar için en büyük ıstırap,
yaşarken unutulmaktır. 

Sayın milletvekilleri, çalmak çırpmak
kadar halkı kandırmak da bir soygundur. (DSP sıralarından
alkışlar) Önemli olan, fındığa
fiyat vermek değil, verilen sözün yerine getirilmesidir.

Başbakan Sayın Erbakan, 5 Ocak 1997
pazar gecesi, özel bir televizyon kanalında Sayın
Güneri Civaoğlu'yla yapmış olduğu söyleşide,
fındık üreticilerinin paralarının
ödendiğinden söz ettiler. Bu para kimlere ödendi
Sayın Erbakan? 

Yine, 9 Ocak 1997 Perşembe günü Çalışma
ve Sosyal Güvenlik Bakanı Sayın Necati Çelik,
ürün bedellerinin ödendiğini bu kürsüden
Sayın Taranoğlu'na cevaben açıkladı.
Sayın Çelik hangi ürünün bedelini
ödedi? Fiskobirlik'in, fındık üreticisine
7 trilyon liraya yakın borcu var. Fındık
üreticisinin perişanlığından haberleri
yok galiba!.. 

Yine, Sanayi ve Ticaret Bakanımız Sayın
Yalım Erez, 17 Ocak 1997 Cuma günü Giresun'da
yapmış olduğu basın toplantısında,
fındık paralarının Ramazan Bayramına
kadar ödeneceğini vaat etti; dilerim, sözlerinde
dururlar.

Yaptığınız bu açıklamalar
gerçeği yansıtmıyor. Gerçek olan,
üreticinin üç aydır parasını
almamış olmasıdır. 

Yine, bir başka gerçek: Yüzde 90
enflasyonun 3 ilâ 4 aylık geç ödemeye
etkisi de yüzde 20-25 dolayındadır. Üreticiye
2 dolar fiyat verdim deseniz de, üreticinin kaybı,
kiloda 50 senttir; esas olan budur. Esas olan, üreticinin
eline geçen paradır. Bu da gösteriyor ki, üretici
mağdur edilmiştir. Biz kararlıyız; fındık
bedeli ödeninceye kadar, bu kürsüden Hükümeti
zorlayacağız. 

Şimdi, Sayın Bakan bu kürsüden
cevap verecek; fındığa en yüksek fiyatı
biz verdik, biz sözümüzde durduk diyecek. Bakan
daha önce de sözünde durmuştu, fındık
paraları ödenmişti. İşte, basına
yansımış olan Giresun'daki toplantının
kupürleri... Yine diliyorum, Ramazan Bayramına kadar
inşallah üreticinin parası ödenmiş
olur. 

Sayın Bakan, fındık paraları
üç ay geç ödeniyor. Ben, o bölgenin
milletvekiliyim, üreticiyle her gün görüşüyorum.
Üreticiyi tefecinin eline düşürdünüz,
üreticiyi perişan ettiniz. 220 bin ortağı
olan Fiskobirlik, üreticiyi ayakta tutan tek kuruluş
olmalıdır. 

En önemli konu ise, fındık borsasının
mutlaka Karadeniz illerinden birinde oluşturulmasıdır.
Dünya fındığının yüzde
75'ini Türkiye sağlıyor; fiyatı, ne yazık
ki, başka ülkeler belirliyor. Dünyanın
hiçbir ülkesinde böyle bir uygulama yoktur. Fındık
borsası Hamburg'da değil, Karadenizde bir ilde olmalıdır;
bu ilin de Ordu olması lazımdır. (DSP sıralarından
alkışlar)

Değerli milletvekilleri, Refahyol Hükümeti
altı ayda akaryakıta altı kez zam yaparak
rekor kırmıştır. Bu zamlar halkı
perişan etmiştir. Sıkıntı, her
geçen gün biraz daha artıyor, enflasyon ve
yapılan zamlar vatandaşın belini büktü;
bakkalın, kasabın, manavın yanına
yaklaşılmıyor, fileler eskisi gibi dolmuyor...

(Mikrofon otomatik cihaz tarafından kapatıldı)

BAŞKAN - Sayın Çabuk, konuşmanızı
tamamlayın efendim.

İHSAN ÇABUK (Devamla) -Sayın
milletvekilleri, 6 Ekim 1996'dan bugüne kadar 105 gün
geçtiği halde, fındık paraları
ödenmemiştir. Fiskobirlik yöneticileri, her gün
gidip gelen üretici karşısında ezilmekten,
yalan söylemekten bıkmışlar, makamlarında
oturamıyorlar. Bu yalanı kim söyletiyor?! Seçim
öncesindeki o güzel sözler, o güzel vaatler
nerede kaldı?!

Değerli arkadaşlar, siyasetçinin,
söylediğiyle yaptığı birbirini tutmalıdır.
Yalan sözlerle bu Meclisin itibarını zedelemeye
-Başbakan dahi olsa- kimsenin hakkı yoktur. Vatandaş,
ürün bedellerinin tümünün bir an önce
ödenmesini bekliyor. Döviz kaynağımız
olan fındığı siyasete alet etmeyin. 7
milyon insanın geçim kaynağıyla oynamayın.
Şu mübarek ramazan gününde çiftçiyi
tefecinin eline düşürmeyin.

Ramazan ayının, milletimize ve İslam
âlemine hayırlı olmasını diler,
Yüce Meclise saygılar sunarım. (DSP ve CHP
sıralarından alkışlar)

BAŞKAN - Sayın İhsan Çabuk'a
teşekkür ediyorum.

SANAYİ VE TİCARET BAKANI E. YALIM EREZ
(Muğla) - Sayın Başkan, söz istiyorum. 

BAŞKAN - Sayın Erez, sataşmadan
mı söz istiyorsunuz, Hükümet adına
mı efendim?

SANAYİ VE TİCARET BAKANI E. YALIM EREZ
(Muğla) - Hükümet adına efendim.

BAŞKAN - Buyurun Sayın Erez.

SANAYİ VE TİCARET BAKANI E. YALIM EREZ
(Muğla) - Sayın Başkan, değerli milletvekilleri;
sözlerime başlarken, hepinizi saygıyla selamlıyorum.

Değerli arkadaşlarım, bildiğiniz
gibi, fındık, Türkiye'nin çok önemli
bir ihraç ürünü; çok önemli
bir ürün olmakla beraber, üzerinde en çok
konuşulan ve en çok spekülasyon yapılan
bir ürün; âdeta spekülatif bir ürün.


1994 yılına gelinceye kadar destekleme
kapsamında olan fındık, 1994 yılında
destekleme kapsamından çıkarılmış.


Fındıkta bugüne kadar ne yapılmış;
Fiskobirlik her yıl bir fiyat ilan etmiş, o fiyatla
piyasaya girmiş, parasını zamanında
ödeyememiş, yeteri kadar fındık alamamış,
daha sonra tüccar devreye girmiş ve Fiskobirlik'in
ilan ettiği fiyatın altında fındık
alarak Avrupalıya ucuz fındık yedirmişiz.


53 üncü Koalisyon Hükümetinde
Sanayi ve Ticaret Bakanlığının, Doğru
Yol Partisine bırakılmasıyla beraber, ben,
Sanayi ve Ticaret Bakanı oldum. Yani, mart ayında,
Sanayi ve Ticaret Bakanı olduğumda, fındığın
kentali 210 dolardı ve Fiskobirlik, eylül ayında
aldığı fındığın parasını
ödememişti. Aslında, bu, yalnız 1994
yılında, 1995 yılında olan bir olay
değil. Fiskobirlik, yıllardır böyle yapmış,
ürünü almış, parasını
on ayda, oniki ayda ancak ödemiş.

NECMİ HOŞVER (Bolu) - Sabit fiyatla.

SANAYİ VE TİCARET BAKANI E. YALIM EREZ
(Devamla) - 210 dolara aldığımız fındık
bugün ne olmuş;  başta onu söyleyeyim. Kentalini
210 dolara aldığımız fındık,
Hükümetimizin uyguladığı politika
sonucunda, bugün, 510 dolar olmuş. (DYP ve RP sıralarından
alkışlar) Basit bir hesap yaparsak, Türkiye,
her yıl 200 bin ton iç fındık ihraç
eder. 210 dolar yerine 510 dolara fındık ihraç
ederse, demek ki, Türkiye'ye, yılda 600 milyon dolar
daha fazla döviz girer. 

Bu sene, Hükümetimiz, fındığa
2 dolar fiyat açıklamıştır ve
fındığın arkasında durmuştur
ve öyle bir durmuştur ki, geçmiş yıllara
nazaran farklı bir uygulama daha yapmıştır:
Açıkladığı fiyatla aldığı
fındığın parasını, ödediği
günkü dolar üzerinden hesaplayarak vermiştir;
yani, 166 bin lirayla başladık, her ay fındığın
dolar karşısındaki değerini göz önüne
alarak, ilk önce 172 bin liraya, daha sonra 185 bin liraya,
daha sonra 205 bin liraya, ocak ayında da 225 bin liraya
çıkardık; yani, bize, fındığını
166 bin liraya satıp da parasını almayan
kalmadı, 172 bin liraya satıp almayan da kalmadı;
çünkü, Fiskobirlik 105 bin ton fındık
aldı ki, Fiskobirlik'in bu yıl aldığı
fındık, geçmiş üç yılda
aldığı fındıktan daha fazladır.
Bu yıl aldığı fındığın
bedeli 20 trilyon 200 milyar liradır. Fiskobirlik'in bugüne
kadar ödediği para 15 trilyon 200 milyar liradır.
DFİF'ten, Fiskobirlik'e 13 trilyon lira kaynak aktarılmıştır.
Geçen yıl aktarılan kaynak 1,2 trilyon liradır.
Yani, 185 bin liraya aldığımız fındığın
parasını eğer bugün ödersek, 270 bin
liradan ödüyoruz. 

Fiskobirlik'in 5 trilyon lira borcu kalmıştır
ve gecikme süresi maksimum birbuçuk iki aydır.
Geçmiş hükümetler dönemiyle; yani,
on onbeş yıllık hükümetler dönemiyle
mukayese edersek, oniki ayda ödenen parada şu an gecikme
maksimum iki ikibuçuk aydır ki, bu da bayrama kadar
ödenecektir.

Hükümetimiz, fındık üreticisini
sahipsiz bırakmamıştır. Bakın,
cumhuriyet tarihinde, fındık, zaman zaman 400, 450,
480 dolara gelmiştir; hangi aylarda gelmiştir; ağustos
ayında gelmiştir. Cumhuriyet tarihinde, ilk defa,
ocak ayında fındık 510 dolar olmuştur.
Bugün, serbest piyasada fındık -buraya gelmeden
evvel aldığım bilgi- 260 bin liradır.
Bundan herkesin memnuniyet duyması lazım. 

Karadenizlinin alınteri olan fındığın
değerini verdik; parasını ödedik. Bundan
sonra da fındığın değerini vereceğiz;
parasını ödeyeceğiz. Karadenizli bizden
de memnundur, sizden de memnundur.

Hepinizi saygıyla selamlıyorum. (Alkışlar)

BAŞKAN - Gündemdışı
konuşmayı cevaplayan Sanayi ve Ticaret Bakanı
Sayın Yalım Erez'e teşekkür ediyorum.

4. - Şırnak Milletvekili Mehmet Salih
Yıldırım'ın, Diyarbakır'da
bir işadamının yaptığı yardımlar
sırasında yaşanan olaylara ve yerel yönetimlerle
ilgili olarak alınması gereken tedbirlere ilişkin
gündemdışı konuşması

BAŞKAN - Gündemdışı
ikinci konuşmayı, Şırnak Milletvekili
Sayın Mehmet Salih Yıldırım yapacak.


Sayın Yıldırım, Şırnak'ta
bir kamu kuruluşuna alınan personel ve Diyarbakır'da
bir işadamının yaptığı yardımlar
sırasında yaşananlarla ilgili olarak, gündemdışı
söz talebinde bulunmuşlardır.

Sayın Yıldırım, buyurun.
(ANAP sıralarından alkışlar)

Konuşma süreniz 5 dakikadır. 

MEHMET SALİH YILDIRIM (Şırnak)
- Teşekkür ederim Sayın Başkan.

Sayın Başkan, değerli milletvekilleri;
konunun önemine binaen, evvela, Diyarbakır'daki olayları
huzurunuza taşımak istiyorum.

Hepinizin bildiği gibi, 13 Ocak 1997 tarihinde,
Diyarbakırlı bir işadamının
dağıtmak durumunda kaldığı gıda
maddelerinin dağıtımı sırasında
çıkan düzensizliğin oluşturduğu
insanlık dramı ve bunun görüntüleri,
bunun uzantıları, herkesin gündemini işgal
etti. 

Başlangıçta, sadece Diyarbakır'la
ilgili olacağı zannedilen bu tür sorunların,
idareciler tarafından çok güzel örtbas
edildiği bilinen bu hususta, yine, işgüzarlığı
medya yaptı. Medya, sorunu, sadece Diyarbakır'la
inhisarlı olmaktan çıkardı, tüm
ülkenin gündemine soktu. Medya bununla da yetinmedi,
sorunu, dünyanın gündemine soktu. “Bir musibet,
bin nasihattan yeğdir” olgusunun bir örneğini
de burada yaşadık. 

Çok büyük uğraşlar ve
harcanımlara karşın, güneydoğuda,
Doğu Anadolu'da, Diyarbakır'da yaşanan yoksulluğu,
açlığı, insanlık dramını
bu denli çarpıcı şekilde gündeme
taşımak mümkün değildi. Bunun becerisini,
Diyarbakır'ın Bağlar semtinde, çamur
deryası içerisindeki yollarda lastiği patlayan
kamyona borçluyuz. Ne yazıktır ki, Türkiye'de
bazı şeylerin olabilmesi için kamyonların
devreye girmesi gerekiyor. İşte, ikinci kamyon olayı
da, maalesef budur.

Değerli milletvekilleri, bundan bir yıl
kadar önce yine ramazan ayında, Hakkâri'de buna
benzer olaylar olmuştu. Hakkâri'deki olaylardan sonra
da ilgililer beyanatlar vermişler, üzüntülerini
dile getirmişler, en kısa süre içerisinde
radikal çözüm arayacaklarını, insanlık
onuruna yakışır tedbirleri yaşama geçireceklerini
söylemişlerdi. Aradan geçen süre içerisinde
yapılan hiçbir şey olmadığı
yine hepimizin bilgisi dahilinde oldu. 

Yöneticilerin konuya gösterdikleri duyarlılık,
açlık, sefalet, Diyarbakırlının
ve insanlarımızın kırılan onuru
değildi; yöneticilerin hassasiyetine neden olan temel
hadise, ayıbımızın yabancılar
tarafından görülmesi ve bilinmesiydi.

Değerli milletvekilleri, Diyarbakır'da
sorunlar, tahmin edilenden çok ama çok büyük
boyutlardadır. Diyarbakır İlinin nüfusu,
başlangıçta, 1990 yıllarında
380 bin iken, bugün, birdenbire 1 milyonu aşmış
durumdadır. Yörede göç olgusunu bütün
boyutlarıyla ortaya koymadıktan, sağlıklı
tedbirler almadıktan sonra, orası için alacağım
hiçbir tedbirin sağlıklı çözüm
olmayacağını bilmemiz gerekmektedir. 

Diyarbakır İlinin yerel yönetiminin
olanakları, bu denli büyük bir kitleye hizmet
vermekten çok uzaktır; altyapı yetersizdir,
olanak yetersizdir, kadro yetersizdir. Bu duruma, bütün
bu olanaksızlıklara karşın -çok
sayıda- başlangıçta kendi konumlarında
üretken olan ve göçe maruz kalan takriben 600
bin insan, tüketici olmak konumunda, yük olmak konumunda
Diyarbakır'da yaşamaktadır. 

Diyarbakır'da göçmen olarak kalan
bu insanların yüzde 90'ının yaşamı,
bir önceki gününden, çok, ama çok
kötüdür; bunların yüzde 81'i işsizdir;
bunların yüzde 50'si ciddî hastalıklıdır;
bunların yüzde 41'i çocuklarını
okula gönderememektedir; bunların yüzde 40'ı
çocuklarını gelişme geriliği konumuyla
karşı karşıya görmektedir ve Diyarbakır'da
göçmen konumunda olan, göç eden bu insanların
takriben 400 bini yoksulluk sınırındadır,
bunların 250-300 bini ise, açlık sınırındadır.
Göç etme durumunda kalıp, bu olumsuzluklara
maruz kalan insanların sadece yüzde 4'ü bir önceki
gününü aramamaktadır; durumu nispî
olarak iyidir. 

İnsanlık dramının sonucu
belki hayırlı olacak diye düşünüyoruz
ve şunu özellikle vurgulamak istiyoruz: Sadece Diyarbakır'da
değil, tüm güneydoğuda, hatta tüm ülkede
çok sıkıntılı sonuçlarla
karşılaşmak istemiyorsanız, çok
büyük sosyal çöküntülerle karşılaşmak
istemiyorsanız, sosyal anarşi ile karşılaşmak
istemiyorsanız, aklın gereği, vicdanın
gereği, sorunun gereği olan radikal tedbirleri, öncelikle
birlikte alalım. 

Yaşanan ekonomik, eğitsel, sosyal, kültürel
ve sağlık çöküntülerinin gerçek
anatomisini görme zamanı artık gelmiştir.


Terör bitmeli, mutlaka bitirilmelidir; ancak,
aklın gereği olarak bu yapılmalıdır...

(Mikrofon otomatik cihaz tarafından kapatıldı)

BAŞKAN - Sayın Yıldırım,
konuşmanızı tamamlayın lütfen.

MEHMET SALİH YILDIRIM (Devamla) - Tamamlamaya
çalışayım efendim.

Yeniden iskâna açılması
beklenen alanlarla ilgili, ciddî, somut tedbirler alınmalıdır.


Kırsal alanlardan şehirlere göç
eden kişilerle alakalı, mutlaka, yaşamlarına
pratik çözümler getirecek tedbirler alınmalıdır.

İstihdam alanları yaratılmalıdır.


Eğitim, yöre gerçeklerine uygun olarak,
yeniden gözden geçirilmelidir. 

Yörenin sosyal, ekonomik yaşantısına
katkı sağlayacak yarım kalmış işletmelerin
yaşama geçirilmesi mutlak sağlanmalıdır.
Geçen yönetimin taahhüt ettiği 17 trilyonlardan,
4,5 trilyonlardan arta kalan, sadece ve sadece, oradaki bir sanayi
sitesindeki vatandaşın müracaatının
karşılığı olan 1,5 milyar liralık
bir teşvik kredisinin tasdiki olmuştur. Maalesef,
631 milyar lira gerektiren 8 tesisin yaşama geçmesiyle
alakalı hiçbir işlem yapılmamıştır.

Sınır ticareti mutlaka rasyonel hale
getirilmelidir. Uzun vadede GAP ilgi görmelidir. Hayvancılık
ciddî olarak ele alınmalıdır. Sulu
tarıma geçiş programı mutlaka sağlanmalıdır.
Gübre sübvanse edilmeli, yerel Kalkınma Bankası
ve Teşvik Fonuna işlerlik kazandırılmalıdır.
Yörenin çok kolay çözümlenebilecek
enerji sorunu mutlaka halledilmelidir.

Sayın Başkan, yerel yönetimle ilgili
bir iki kelime söyleyip sözlerimi tamamlamak istiyorum.
Yerel yönetimlerin yetki, olanak ve sorumlulukları
yeniden belirlenmeli, hizmet, mutlaka, merkeziyetçilikten
kurtarılmalıdır. Nüfus hareketlerine
yoğun olarak maruz kalmış yörelerde pratik
yöntemlerle nüfus tahmini yapılmalı, Hazineden
belediyelere verilecek olan katkı mutlaka artırılmalıdır.
Belediyelerin borçları bir defaya mahsus olarak
affedilmeli veya koşulları ödenir hale getirilmeye
çalışılmalıdır. Belediyelerin
şahsında, halk, Hükümet tarafından
cezalandırılmamalıdır. 

Aklın gereği olan bu tedbirlerin ivedi
olarak alınacağını tahmin ediyor, Yüce
Meclise saygılar sunuyorum. (ANAP sıralarından
alkışlar)

BAŞKAN - Gündemdışı
konuşan Şırnak Milletvekili Sayın Salih
Yıldırım'a teşekkür ediyorum.


5. - Amasya Milletvekili Haydar Oymak'ın,
Amasya İline bağlı Yassıçal Belediye
Başkanının görevden alınmasına
ilişkin gündemdışı konuşması

BAŞKAN - Gündemdışı
son konuşmayı Amasya Milletvekili Sayın Haydar
Oymak yapacaklar.

Sayın Oymak, Amasya İline bağlı
Yassıçal Belediye Başkanının
görevden alınmasıyla ilgili söz talebinde
bulunmuştur. 

Buyurun Sayın Oymak. (CHP sıralarından
alkışlar)

Konuşma süreniz 5 dakikadır. 

HAYDAR OYMAK (Amasya) - Sayın Başkan,
değerli milletvekilleri; İçişleri Bakanlığının
keyfî uygulamalarından birisi olan, Amasya Yassıçal
Belediye Başkanı Sayın Mehti Kanar'ın
görevden alınmasıyla ilgili gündemdışı
söz almış bulunuyorum. Konuşmama başlamadan
önce, bu olanağı verdiği için, Sayın
Başkana yürekten teşekkür ediyor, Yüce
Meclisi saygıyla selamlıyorum.

Değerli milletvekilleri, Belediye Başkanımız,
İçişleri Bakanının 29.11.1996
tarihli oluruyla görevden uzaklaştırılmıştır.
Görevden uzaklaştırma gerekçesi olarak,
12 madde halinde sıralanan suçlamalar yer almıştır.
Bu suçlamalara baktığımızda, hemen
hepsi, bazı bürokratik eksikliklerden ibarettir. Zaman
darlığı nedeniyle, bunları tek tek sıralamak
ve tartışmak istemiyorum. 

Örnek vermek gerekirse, 1991 yılında,
Çevre Müsteşarlığından alınan
traktör, encümen kararıyla, kepçe ve sıyırgı
takılarak iş görebilecek konuma gelmiş;
suçlamalardan birisi bu. 

Yassıçal Belediyesi “Yaylagöl
Tesisleri” adı altında bir sosyal tesis yaptırdı.
Bu sosyal tesisin yapımında, 2886 sayılı
Yasanın hükümleri uygulanmamış,
yani, ihaleye çıkarılmamış,
emanet usulüyle, belediye, belediye çalışanlarını
ve iş makinelerini kullanarak, çok daha ucuza ve
çok daha güzel, kaliteli bir tesis yapmış;
suçlardan birisi de bu. Yani, ihaleye çıkıp,
bazılarına haksız yere menfaat sağlama
olanağı yaratmamış; kendi iş makinelerini
ve kendi gücünü kullanarak, kendisi fiilen çalışarak
yapmış ve şu anda, bu tesis, Amasya İlinin
en güzel sosyal tesislerinden birisidir; hem sulama amaçlı
kullanılmaktadır hem yemek ve mesire yeri amaçlı
olarak kullanılmaktadır; suçlardan bir diğeri
de bu. 

Akıl, mantık ve sağduyu, bunları
yapan bir belediye başkanının cezalandırılmasını
değil, takdir ve ödüllendirilmesini gerektirir.


Bu suçlamalarda önemli bir nokta da,
suçlamaların tamamı, 27 Mart 1994 Belediye
Seçimlerinden önceki döneme aittir. Belediye
Başkanı Sayın Mehti Kanar, 1994 yılında
ikinci kez seçimi kazanmış ve tekrar belediye
başkanı seçilmiştir; yani, o beldede
yaşayan sağduyulu insanlar, bu ödüllendirmeyi
çoktan, resmî görevlilerin dışında,
halk olarak yapmışlardır. Ancak, seçimi
kaybeden adaylar, özellikle, Doğru Yol Partisinden aday
olan ve şu anda, maalesef, bir kamu kurumunda memur olarak
çalışan kişi ve onun dar çevresi,
Doğru Yol Partisi parti örgütünü de ve
yine, maalesef, sayın milletvekilini de, hatta, Sayın
İçişleri Bakanını ve Bakanlığı,
siyasî amaçlarına ulaşmak için
-tabirimi lütfen mazur görün- maşa olarak
kullanmışlardır. 

Eğer, bugüne kadar, Amasya'da ya da Yassıçal
Beldesinde nahoş bir olay olmadıysa, bunu, biliniz
ki, başta, emekli bir öğretmen olan Belediye Başkanımızın
olgun ve sağduyulu davranışına borçluyuz;
ondan sonra da, kasabanın ileri gelen, yine sağduyulu
ve aklı başında insanlarına borçluyuz.
Yoksa, bugüne kadar, hem Yassıçal'da hem Amasya'da
büyük olaylar olabilirdi. 

Diğer taraftan, İktidarın uygulamasına
bakıyoruz: Bir Menemen Belediye Başkanı var;
Doğru Yol Partisine bağlı bir belediye başkanı
olan Sayın İlhami Gürsoy, zimmet ve rüşvet
suçlarından, Karşıyaka Ağır
Ceza Mahkemesince, 18.10.1996 tarihinde, 3 yıl 6 ay ağır
hapsi cezasıyla, 1 milyar 48 milyonun üzerinde ağır
para cezasıyla ve sürekli olarak kamu hizmetlerinden
mahrumiyet cezasıyla cezalandırılmıştır.


(Mikrofon otomatik cihaz tarafından kapatıldı)


BAŞKAN - Sayın Oymak, konuşmanızı
tamamlayın efendim.

HAYDAR OYMAK (Devamla) - Bitiriyorum efendim.

Ancak, buna rağmen, Bakanlık, bu Belediye
Başkanı hakkında, bu ana kadar kılını
bile kıpırdatmamıştır. Türkiye'de,
iktidar partisinden olmak veya Doğru Yol Partili olmak, her
türlü kanunsuzluğu yapma hakkını kimseye
vermez. Bu, çifte standarttır ve bu çifte
standardın kimse tarafından yapılması
ne doğrudur ne de mümkündür. 

Bütün ısrarlı takibimize
rağmen, Sayın Bakanla, ancak bugün, saat 13.00'te
görüşme olanağı bulduk; bu görüşmemizde
İzmir Milletvekilimiz Sayın Ali Rıza Bodur
da vardı. Sayın Bakana, Yassıçal'ın
durumunu aktardık. Menemen Halkınca imzalanan dilekçeyle
-ki, bu halkın sayısı 11 625 kişiyi
buluyor- Menemen Belediye Başkanının görevden
alınmasını talep ediyorlar. Menemen'i ziyareti
sırasında Genel Başkanımıza
verilen bu dilekçeyi Sayın Bakana sunduk. Sayın
Bakan, hem Yassıçal'ın durumunu düzelteceğine;
yani, görevden uzaklaştırmayı ortadan
kaldıracağına ilişkin söz verdiler
hem de Menemen'deki olayı en kısa sürede takip
edip, sonuçlandıracağı yolunda söz
verdiler.

Sayın Akşener'in, bu sözlerini
en kısa zamanda yerine getirileceğine inanıyorum.

Yüce Meclisi saygıyla selamlıyorum.
(CHP sıralarından alkışlar)

BAŞKAN - Sayın Haydar Oymak'a teşekkür
ediyorum.

Böylece, gündemdışı
konuşmalar tamamlanmıştır.

Meclis araştırması önergesi
vardır, okutuyorum:

D) GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Diyarbakır Milletvekili Sebgetullah
Seydaoğlu ve 23 arkadaşının, Diyarbakır
İlinin ekonomik ve sosyal sorunlarının araştırılarak
alınması gereken tedbirlerin belirlenmesi amacıyla
Meclis araştırması açılmasına
ilişkin önergesi (10/141)

 Türkiye Büyük Millet Meclisi
Başkanlığına

Son günlerde görüntülü ve
yazılı medya vasıtasıyla Diyarbakır
İlimizdeki açlık, göç ve sefalet
sorununun ciddî boyutlara ulaştığı
gözler önüne serilmiştir.

Diyarbakır İlimizin bugün içinde
bulunduğu durumu tespit etmek, araştırmak ve
alınacak çok yönlü tedbirleri ortaya koymak
için Anayasanın 98 inci, İçtüzüğün
104 ve 105 inci maddeleri uyarınca Meclis araştırmasını
arz ve teklif ederiz. 

Sebgetullah Seydaoğlu (Diyarbakır)

Muzaffer Arslan (Diyarbakır)

Akın Gönen (Niğde) 

Zeki Çakan (Bartın)

Ali Er (İçel)

Rüştü Kâzım Yücelen
(İçel)

Halil İbrahim Özsoy (Afyon)

Miraç Akdoğan (Malatya)

Tevfik Diker (Manisa)

Avni Kabaoğlu (Rize)

Ersin Taranoğlu (Sakarya)

Yaşar Eryılmaz (Ağrı)

Adem Yıldız (Samsun)

Abbas İnceayan (Bolu)

Mahmut Oltan Sungurlu (Gümüşhane)

Sümer Oral (Manisa)

 Bülent Atasayan (Kocaeli)

Aslan Ali Hatipoğlu (Amasya)

Sadi Somuncuoğlu (Aksaray)

Süleyman Çelebi (Mardin)

Metin Gürdere (Tokat)

Yücel Seçkiner (Ankara)

Cemil Çiçek (Ankara)

Recep Mızrak (Kırıkkale)

Gerekçe:

Diyarbakır tarihinin millattan önce 5000
yılllarına kadar uzandığı yapılan
kazılardan anlaşılmıştır.
Mezopotamya uygarlığının yüzyıllardan
beri merkezi konumunda olan ve günümüz söylemlerinde
Doğu ve Güneydoğu'nun Paris'i olarak bilinmektedir.


Yüzyıllar boyunca 26 medeniyete beşiklik
etmiş olan Diyarbakır'da her devrin ayrı bir
izini görmek mümkündür. Osmanlı döneminde
merkezî durumda olan Diyarbakır, rekor uzunluğuyla
dünyada Çin Seddinden sonra ikinci gelen surlarıyla
şehri çevrelemiştir. Eski şehir bu surlardan
dört kapıyla ulaşıma açıktır.


Anadolu'nun ilk üniversitesi olan Mesudiye Medresesi
bir kültür merkezidir. Yüzölçümü
15 354 kilometrekaredir. Şehrin merkezinde Dicle Nehri bulunmakta
olup, toprakları Fırat'a kadar uzanmaktadır.


Diyarbakır, tarih boyunca, Güneydoğu
ve Ortadoğu'nun ilim, kültür, sanat ve ticaret merkezi
olmuştur. Kuzeyden Erzurum ve serhat bölgesine, güneyden
Suriye ve Irak'a bir vadi gibi açılır. 

Diyarbakır, onbeş yıldır
bölgede devam eden terör ve etkinliklerinden dolayı
gerek bölgede gerekse Türkiye'de rekor seviyede göç
alan ilimizdir. Kentin nüfusu 1990 sayımında
380 bin iken, bugün 2 milyonu aşmış bulunmaktadır.
380 binlik kapasite ve altyapıya sahip olan Diyarbakır,
sosyal, ekonomik ve yerel yönden birden 2 milyon insanı
barındırma ve günümüz koşullarında
patlak veren krize mahkûm bırakıldı.


Diyarbakır İlinde KİT kuruluşu
olan üç dört tesis dışında
istihdam ve üretim amaçlı hiçbir tesis
ve fabrika bulunmamaktadır. 

Et ve Balık, Süt Endüstrisi, yem
fabrikası, iplik fabrikası gibi üç dört
müessese de özelleştirme kapsamında özelleştirilip,
çalışan ve istihdam edilen personel sayısı
yüzde 50 azalmıştır. 

Diyarbakır'da 1985-1990 yılları
arasında devlet teşvikli atıl durumda 100-150
tesis yarım kalmış ve çürümeye
terk edilmiştir. 

Diyarbakır İlimizin GAP kapsamında
Dicle üzerinde Dicle ve Kralkızı Barajlarının
bitişiyle, ekonomik alanda refah seviyesine ulaşacağı
bir gerçektir. 

Son günlerde medya ve basına yansıdığı
gibi, yılların birikimi ve ihmaliyle göç
ve göçün getirdiği potansiyel sebeplerden
kent patlama sınırına dayanmıştır.
Açlık, işsizlik, sefalet, sorunlar yumağı
şekline dönüşmüş olup, bütün
bu gerçeklere karşı duyarsız kalınmıştır.
Belli miktarlarda maddî kaynak göndermek sunî
ve kısa vadeli ucuz bir yaklaşımdır
ve var olan sorunlara çözüm getirmez. 

Diyarbakır İli bu gerçeğiyle,
tam bir terörzede ve hükümet mağdurudur. İnsan
hakları önplana alınmadıkça göç
eden insanlar eski yerleşik düzenine geçmesi
ve ekonomiye eskiden olduğu gibi değer yaratması
kaçınılmazdır. Var olan sosyal, ekonomik
ve insan hakları ihlaliyle ilgili sorunları objektif
tespit ve araştırmak için Anayasanın
98 ve İçtüzüğün 104 ve 105 inci
maddeleri gereğince Meclis araştırması
açılmasını acil ve ivedilikli görmekteyiz.


Ülke için hayırlı olur
düşüncesiyle saygılarımızla.

BAŞKAN - Bilgilerinize sunulmuştur.

Önerge gündemde yerini alacak ve Meclis
araştırması açılıp açılmaması
konusundaki öngörüşme, sırasında
yapılacaktır.

Sayın milletvekilleri, çalışma
süremizin bitimine çok az bir zaman kalmıştır;
yeni bir işe başlasak onu tamamlama imkânımız
bu süre içinde yok. O sebeple, birleşime, saat
18.30'da toplanmak ve gündemimizde sırada bulunan
konuları görüşmek üzere, ara veriyorum.



Kapanma Saati : 15.58 
























ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












