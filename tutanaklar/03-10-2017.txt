



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 2’nci
Birleşim
 3
Ekim 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden Ürdün Temsilciler Meclisi
Başkan Vekili Atef Tarawneh ve beraberindeki heyete “Hoş geldiniz.” denilmesi

B) Tezkereler
1.- Türkiye Büyük Millet Meclisi Başkanlığının, Samsun Milletvekili
Ahmet Demircan’ın bakan olması nedeniyle Karadeniz Ekonomik İşbirliği
Parlamenter Asamblesi’ndeki boşalan üyelik için Adalet ve Kalkınma Partisi Grup
Başkanlığınca aday gösterilen İstanbul Milletvekili Tülay Kaynarca’nın
üyeliğine ilişkin tezkeresi (3/1189)
2.- Türkiye Büyük Millet Meclisi Başkanlığının, TBMM Dışişleri Komisyonu
Başkanı Taha Özhan ve Başkan Vekili Cemalettin Kani Torun’un, ABD, Katar ve
İsviçre ziyaretlerinin Türkiye Büyük Millet Meclisi Başkanlık Divanının
20/7/2017 tarih ve 41 sayılı Kararı’yla uygun bulunduğuna ilişkin tezkeresi
(3/1191)
3.- Başbakanlığın, Siirt Milletvekili Besime Konca’nın, terör örgütü
propagandası yapmak suçundan cezalandırılmasına ilişkin Batman 2. Ağır Ceza
Mahkemesinin 31/05/2017 tarihli ve E: 2017/43 ve K: 2017/125 sayılı kararının,
Gaziantep Bölge Adliye Mahkemesi 4. Ceza Dairesinin 04/07/2017 tarihli ve E:
2017/1143 ve K: 2017/1121 sayılı ilamı ile istinaf başvurusunun esastan reddine
karar verilmek suretiyle kesinleşmesi nedeniyle, Türkiye Cumhuriyeti
Anayasası’nın 84’üncü maddesinin ikinci fıkrası uyarınca milletvekilliğinin
düşürülmesine ilişkin tezkeresi (3/1190)
4.- Türkiye Büyük Millet Meclisi Başkanlığının, Türkiye Büyük Millet
Meclisi Başkanı İsmail Kahraman başkanlığındaki bir heyetin, Rusya Federal
Meclisi Federasyon Konseyi Başkanı Valentina Matvıenko’nun vaki davetine
icabeten Parlamentolar Arası Birlik (PAB) 137. Genel Kurulu Toplantısı’na
katılmak üzere Rusya’ya resmî ziyarette bulunmasına ilişkin tezkeresi (3/1192)
5.- Türkiye Büyük Millet Meclisi Başkanlığının, Türkiye Büyük Millet
Meclisi Başkanlık Divanının 20 Temmuz 2017 tarihli toplantısında aldığı bazı
milletvekillerinin izin talepleri ile ödenek ve yolluk verilmesiyle ilgili
kararlarına ilişkin tezkeresi (3/1193)
6.- Türkiye Büyük Millet Meclisi Başkanlığının, Başkanlık Divanının 12
Eylül 2017 tarihli toplantısında milletvekili izin taleplerine ilişkin olarak
Ağrı Milletvekili Dirayet Taşdemir ve Şırnak Milletvekili Leyla Birlik’in
ardışık on günü aşan izin taleplerinin, bu milletvekillerinin sair süreçte
yasama faaliyetine katılımı ve izin taleplerinin zamanında yapılması dikkate
alınarak kabulünün ayrı ayrı Genel Kurulun onayına sunulmasına ilişkin
tezkeresi (3/1194)

C) Önergeler
1.- İstanbul Milletvekili Mustafa Sezgin Tanrıkulu’nun, (2/269) esas
numaralı Toplumsal Barış ve Demokrasinin Tesisi Amacıyla Bazı Kanunlarda
Değişiklik Yapılması Hakkında Kanun Teklifi’nin doğrudan gündeme alınmasına
ilişkin önergesi (4/105)

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur Bahçekapılı’nın, 15
Temmuz gecesi halkın en büyük gücün kendisi olduğunu gösterdiğine, Gaziantep
Milletvekili Abdulkadir Yüksel’i sevgiyle andığına, 26’ncı Dönem Üçüncü Yasama
Yılının ülkemize ve milletimize hayırlı olmasını ve yeni hicri yıl ile muharrem
ayının huzur ve bereket getirmesini dilediğine ilişkin konuşması 
2.- Oturum Başkanı TBMM Başkan Vekili Ayşe Nur Bahçekapılı’nın,
Başkanlık Divanı olarak Gaziantep Milletvekili Abdulkadir Yüksel’e Allah’tan
rahmet dilediklerine ilişkin konuşması 
3.- Oturum Başkanı TBMM Başkan Vekili Ayşe Nur Bahçekapılı’nın,
Başkanlık Divanı olarak Fransa’daki elim kazada ve Las Vegas’daki katliam
sonucunda hayatını kaybedenlere Allah’tan rahmet dilediklerine ilişkin konuşması


VI.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adıyaman Milletvekili Behçet Yıldırım’ın, Adıyaman’daki tütün
sorununa ilişkin gündem dışı konuşması
2.- İstanbul Milletvekili Mahmut Tanal’ın, Kerbelâ olayına ilişkin
gündem dışı konuşması
3.- Iğdır Milletvekili Nurettin Aras’ın, Hazreti Hüseyin’in şehadeti ve
aşure olayının yıl dönümüne ilişkin gündem dışı konuşması

VII.- AÇIKLAMALAR
1.- Adıyaman Milletvekili Adnan Boynukara’nın, Adıyaman Milletvekili
Behçet Yıldırım’ın yaptığı gündem dışı konuşmasındaki bazı ifadelerine ilişkin
açıklaması
2.- İstanbul Milletvekili Sibel Özdemir’in, 26’ncı Dönem Üçüncü Yasama
Yılında vatandaşların huzur ve refahını artıran politikaların hayata
geçirilmesini dilediğine ve ülkeye kötü bir tablo yaşatan bu iktidara hep
birlikte “Dur.” diyeceklerine ilişkin açıklaması

3.- İstanbul Milletvekili Mahmut Tanal’ın, Üsküdar’ın Kirazlıtepe
Mahallesi’ndeki kentsel dönüşümle ilgili sorunların bir an önce halledilmesini
beklediğine ilişkin açıklaması
4.- Bursa Milletvekili Nurhayat Altaca Kayışoğlu’nun, Bursa Karacabey
Canbolu Deresi’nde yaşanan toplu balık ölümleri konusunda yetkilileri göreve
davet ettiğine ilişkin açıklaması
5.- İstanbul Milletvekili Onursal Adıgüzel’in, tek kişinin aldığı bir
kararla TEOG’un kaldırılmasına ve İstanbul Büyükşehir Belediye Başkanı Kadir
Topbaş’ın istifa etmesine ilişkin açıklaması
6.- Bursa Milletvekili Erkan Aydın’ın, yeni yasama döneminin hayırlı
olmasını dilediğine ve Hükûmetin bütçe harcamaları konusunda açıklama yapmasını
talep ettiğine ilişkin açıklaması
7.- İstanbul Milletvekili Didem Engin’in, Uluslararası Çalışma Örgütü
ILO’nun İstanbul’da yapılan 10’uncu Avrupa Bölge Toplantısı’nın boykot
edilmesine ilişkin açıklaması
8.- Mersin Milletvekili Aytuğ Atıcı’nın, atama bekleyen hekimlerin
atamalarının bir an önce yapılması gerektiğine ilişkin açıklaması
9.- Mersin Milletvekili Ali Cumhur Taşkın’ın, Gaziantep Milletvekili
Abdulkadir Yüksel’e Allah’tan rahmet ve 26’ncı Dönem Üçüncü Yasama Yılının
hayırlı olmasını dilediğine ilişkin açıklaması
10.- Denizli Milletvekili Kazım Arslan’ın, Millî Eğitim Bakanından yeni
eğitim ve öğretim müfredatı, imam-hatip okulları ve taşımalı eğitim konularıyla
ilgili bazı sorularına cevap istediğine ilişkin açıklaması
11.- Balıkesir Milletvekili Mehmet Tüm’ün, “OHAL’den zarar gören kimse
olmamıştır.” ifadesinin doğru olmadığına ilişkin açıklaması
12.- Niğde Milletvekili Ömer Fethi Gürer’in, Hükûmetin hayvancılık
politikalarının yetersiz ve yanlış olduğuna ve getirilen yöntemlerle etin
ucuzlamasının mümkün olmadığına ilişkin açıklaması
13.- Sivas Milletvekili Ali Akyıldız’ın, muharrem ayına ve bu ülkede
sessiz sedasız oruç tutulduğuna, ibadetlerin yapıldığına ilişkin açıklaması
14.- İstanbul Milletvekili Selina Doğan’ın, bu yasama yılında da
demokrasiyi ve etkin parlamentoyu savunmaya devam edeceklerine ilişkin
açıklaması
15.- Mersin Milletvekili Hüseyin Çamak’ın, yeni yasama yılının hayırlı
olmasını dilediğine ve Mersin’de yaş meyve üreticilerinin sorunlarıyla ilgili
Hükûmetten taleplerine ilişkin açıklaması
16.- Giresun Milletvekili Bülent Yener Bektaşoğlu’nun, 26’ncı Dönemin
Üçüncü Yasama Yılının hayırlı olmasını dilediğine ilişkin açıklaması
17.- Kayseri Milletvekili Çetin Arık’ın, Genel Kurulu ziyaret eden Talas
Belediye Başkanı ve muhtarlara “Hoş geldiniz.” dediğine ve Kayseri Büyükşehir
Belediyesinin toplu taşıma ücretlerine zam kararından bir an önce vazgeçmesini
istediğine ilişkin açıklaması
18.- Gaziantep Milletvekili Mehmet Erdoğan’ın, Gaziantep Milletvekili
Abdulkadir Yüksel’e Allah’tan rahmet dilediğine ilişkin açıklaması
19.- Gaziantep Milletvekili Abdullah Nejat Koçer’in, Gaziantep
Milletvekili Abdulkadir Yüksel’e Allah’tan rahmet dilediğine ilişkin açıklaması
20.- Gaziantep Milletvekili Ahmet Uzer’in, Gaziantep Milletvekili
Abdulkadir Yüksel’e Allah’tan rahmet dilediğine ilişkin açıklaması
21.- Gaziantep Milletvekili Mahmut Toğrul’un, Gaziantep Milletvekili
Abdulkadir Yüksel’e Allah’tan rahmet dilediğine ve Üçüncü Yasama Yılının da
vekiller açısından sıkıntılı geçeceğini düşündüğüne ilişkin açıklaması



22.- Gaziantep Milletvekili Canan Candemir Çelik’in, Gaziantep
Milletvekili Abdulkadir Yüksel’e Allah’tan rahmet dilediğine ilişkin açıklaması
23.- Gaziantep Milletvekili Mehmet Gökdağ’ın, Gaziantep Milletvekili
Abdulkadir Yüksel’e Allah’tan rahmet dilediğine ve muharrem ayının insanlığa
barış, kardeşlik, huzur getirmesini dilediğine ilişkin açıklaması
24.- Kayseri Milletvekili Mustafa Elitaş’ın, Gaziantep Milletvekili
Abdulkadir Yüksel’e Allah’tan rahmet dilediğine ve Genel Kurulu ziyaret eden
Talas Belediye Başkanı ile muhtarlara AK PARTİ Grubu adına “Hoş Geldiniz.”
dediğine ilişkin açıklaması
25.- Manisa Milletvekili Erkan Akçay’ın, 26’ncı Dönem milletvekilleri
olarak Üçüncü Yasama Yılında da Türk milletinin ümitlerini ve beklentilerini
karşılamak için çalışma azminde olduklarına ve Gaziantep Milletvekili
Abdulkadir Yüksel’e Allah’tan rahmet dilediğine ilişkin açıklaması
26.- Muş Milletvekili Ahmet Yıldırım’ın, 26’ncı Dönem Üçüncü Yasama
Yılının hayırlı olmasını dilediğine, Fransa’da ırkçı bir saldırı sonucu çıkan
yangında yaşamını yitiren 3 yurttaşımıza Allah’tan rahmet dilediğine, Las
Vegas’ta 58 kişinin ölümüyle sonuçlanan katliamı kınadığına, HDP eş genel
başkanları başta olmak üzere belediye eş başkanı veya parti yöneticilerine
dönük siyasi soykırım operasyonlarını bir kez daha kınadığına ve Katalonya
halkının iradesini saygıyla selamladığına ilişkin açıklaması
27.- Manisa Milletvekili Özgür Özel’in, Gaziantep Milletvekili
Abdulkadir Yüksel’i şahsı ve CHP Grubu adına rahmetle andığına ilişkin
açıklaması
28.- Ankara Milletvekili Levent Gök’ün, 26’ncı Dönem Üçüncü Yasama Yılının
ve muharrem ayının hayırlı olmasını ve Gaziantep Milletvekili Abdulkadir
Yüksel’e Allah’tan rahmet dilediğine ilişkin açıklaması
29.- Çanakkale Milletvekili Bülent Turan’ın, 26’ncı Dönem Üçüncü Yasama
Yılının hayırlı olmasını dilediğine, Gaziantep Milletvekili Abdulkadir
Yüksel’in ailesine ve Meclise baş sağlığı dilediğine, Las Vegas kentinde yaşanan
terör saldırısını şiddetle kınadığına, Fransa’daki kundaklamada hayatını
kaybeden 3 yurttaşımıza Allah’tan rahmet dilediğine ve muharrem ayına ilişkin
açıklaması
30.- Muş Milletvekili Ahmet Yıldırım’ın, siyasallaştırdığı yargı
marifetiyle halk iradesine saldırı düzenleyen ve bir sömürge hukuku işleten
siyasi iktidardan er geç demokratik yollardan hesap sorulacağına ilişkin
açıklaması
31.- Ankara Milletvekili Levent Gök’ün, Meclisin en önemli denetim
mekanizmalarından olan sözlü soruların Anayasa değişikliğiyle 2019’dan sonra
artık uygulanmayacak olmasına ilişkin açıklaması

VIII.- ÖNERİLER
A) Siyasi Parti Grubu Önerileri
1.- HDP Grubunun, Adana Milletvekili Meral Danış Beştaş ve arkadaşları
tarafından, SEGBİS sisteminin yargılamada yetersiz kalması, yüz yüzelik
ilkesinin bertaraf edilmiş olması ve savunma hakkının etkin kullanılmamasının
yol açtığı sorunların giderilmesi amacıyla 3/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 3 Ekim 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi


B) Danışma Kurulu Önerileri
1.- Danışma Kurulunun, Genel Kurulun 3/10/2017 Salı günkü birleşiminde
bir saat sözlü soruların görüşülmesini müteakip 12/10/2016 tarihinde dağıtılan
399 sıra sayılı Aile Bütünlüğünü Olumsuz Etkileyen Unsurlar ile Boşanma
Olaylarının Araştırılması ve Aile Kurumunun Güçlendirilmesi İçin Alınması
Gereken Önlemlerin Belirlenmesi Amacıyla Kurulan Meclis Araştırması Komisyonu
Raporu’nun gündemin "Özel Gündemde Yer Alacak İşler” kısmına alınmasına ve
rapor üzerindeki genel görüşmenin Genel Kurulun 3/10/2017 Salı günkü
birleşiminde yapılmasına, bu raporun görüşmelerinin tamamlanmasına kadar
çalışmalarını sürdürmesine; 4/10/2017 Çarşamba günkü birleşiminde sözlü
soruların görüşülmemesine ilişkin önerisi

IX.- SÖZLÜ SORULAR VE CEVAPLARI 
1.- İstanbul Milletvekili Erkan Kandemir’in, telekomünikasyon, internet
ve bilişim sektöründe kaydedilen gelişmelere ilişkin Ulaştırma, Denizcilik ve
Haberleşme Bakanından sözlü soru önergesi (6/47) ve Çevre ve Şehircilik Bakanı
Mehmet Özhaseki’nin cevabı
2.- Trabzon Milletvekili Haluk Pekşen’in, HES inşaatları kapsamında
yapılması gereken peyzaj çalışmalarına ilişkin sözlü soru önergesi (6/59) ve
Çevre ve Şehircilik Bakanı Mehmet Özhaseki’nin cevabı
3.- Trabzon Milletvekili Haluk Pekşen’in, çimento fabrikalarında lastik
yakılmasına ve oluşan çevre kirliliğine ilişkin sözlü soru önergesi (6/76) ve
Çevre ve Şehircilik Bakanı Mehmet Özhaseki’nin cevabı
4.- Trabzon Milletvekili Haluk Pekşen’in, Karadeniz Bölgesi’ndeki
HES’lere ve doğaya etkilerine ilişkin sözlü soru önergesi (6/95) ve Çevre ve
Şehircilik Bakanı Mehmet Özhaseki’nin cevabı
5.- Balıkesir Milletvekili İsmail Ok’un, Balıkesir’de kurulan bir
tesisin çevreye olası etkilerine ilişkin sözlü soru önergesi (6/104) ve Çevre
ve Şehircilik Bakanı Mehmet Özhaseki’nin cevabı
6.- Antalya Milletvekili Çetin Osman Budak’ın, Antalya’da kış aylarında
yaşanan hava kirliliğine ilişkin sözlü soru önergesi (6/122) ve Çevre ve
Şehircilik Bakanı Mehmet Özhaseki’nin cevabı
7.- Niğde Milletvekili Ömer Fethi Gürer’in, Niğde’ye bağlı bir
mahalledeki kentsel dönüşüm çalışmalarına ve tarihi yapılar ile ilgili
incelemelere ilişkin sözlü soru önergesi (6/144) ve Çevre ve Şehircilik Bakanı
Mehmet Özhaseki’nin cevabı
8.- Niğde Milletvekili Ömer Fethi Gürer’in, Tuz Gölü’nün dip temizliği
ile atıklardan arındırılmasına ilişkin sözlü soru önergesi (6/166) ve Çevre ve
Şehircilik Bakanı Mehmet Özhaseki’nin cevabı
9.- Niğde Milletvekili Ömer Fethi Gürer’in, tapu çalışanlarının
sorunlarına ilişkin sözlü soru önergesi (6/173) ve Çevre ve Şehircilik Bakanı
Mehmet Özhaseki’nin cevabı
10.- Trabzon Milletvekili Haluk Pekşen’in, Trabzon’un Sürmene
ilçesindeki katı atık arıtma tesisine ilişkin sözlü soru önergesi (6/265) ve
Çevre ve Şehircilik Bakanı Mehmet Özhaseki’nin cevabı
11.- Trabzon Milletvekili Haluk Pekşen’in, Trabzon’un Sürmene
ilçesindeki katı atık arıtma tesisine ilişkin sözlü soru önergesi (6/266) ve
Çevre ve Şehircilik Bakanı Mehmet Özhaseki’nin cevabı
12.- Trabzon Milletvekili Haluk Pekşen’in, Trabzon’un Sürmene
ilçesindeki katı atık depolama sahasına ilişkin sözlü soru önergesi (6/267) ve
Çevre ve Şehircilik Bakanı Mehmet Özhaseki’nin cevabı
13.- Trabzon Milletvekili Haluk Pekşen’in, Doğu Karadeniz Bölgesi’ndeki
ÇED uygulamalarına ilişkin sözlü soru önergesi (6/272) ve Çevre ve Şehircilik
Bakanı Mehmet Özhaseki’nin cevabı
14.- Trabzon Milletvekili Haluk Pekşen’in, Bakanlık ile bağlı kurum ve
kuruluşların hizmet binalarına ilişkin sözlü soru önergesi (6/317) ve Çevre ve
Şehircilik Bakanı Mehmet Özhaseki’nin cevabı
15.- Trabzon Milletvekili Haluk Pekşen’in, Trabzon’un Uzungöl bölgesi
ile ilgili imar çalışmalarına ilişkin sözlü soru önergesi (6/325) ve Çevre ve
Şehircilik Bakanı Mehmet Özhaseki’nin cevabı
16.- Niğde Milletvekili Ömer Fethi Gürer’in, küresel ısınmanın
etkilerine ve alınacak önlemlere ilişkin sözlü soru önergesi (6/348) ve Çevre
ve Şehircilik Bakanı Mehmet Özhaseki’nin cevabı
17.- Adana Milletvekili Elif Doğan Türkmen’in, Adana’nın Ceyhan
ilçesindeki atık su arıtma tesisinin yaydığı kokuya ilişkin sözlü soru önergesi
(6/351) ve Çevre ve Şehircilik Bakanı Mehmet Özhaseki’nin cevabı
18.- Adana Milletvekili Elif Doğan Türkmen’in, Adıyaman’ın Kahta
ilçesindeki atık su arıtma tesisinin çalışmamasına ilişkin sözlü soru önergesi
(6/352) ve Çevre ve Şehircilik Bakanı Mehmet Özhaseki’nin cevabı
19.- Trabzon Milletvekili Haluk Pekşen’in, Sürmene Çamburnu Kutlular
Düzenli Katı Atık Depolama Sahası’na ilişkin sözlü soru önergesi (6/393) ve
Çevre ve Şehircilik Bakanı Mehmet Özhaseki’nin cevabı
20.- Niğde Milletvekili Ömer Fethi Gürer’in, nişasta bazlı şeker üretim
kotasının artırılmasına ilişkin Başbakandan sözlü soru önergesi (6/436) ve
Çevre ve Şehircilik Bakanı Mehmet Özhaseki’nin cevabı
21.- Niğde Milletvekili Ömer Fethi Gürer’in, kentsel dönüşüm alanlarında
yer alan tarihî yapılara ilişkin sözlü soru önergesi (6/476) ve Çevre ve
Şehircilik Bakanı Mehmet Özhaseki’nin cevabı
22.- Niğde Milletvekili Ömer Fethi Gürer’in, koruma altına alınan
alanlara ve denetimlerine ilişkin sözlü soru önergesi (6/484) ve Çevre ve
Şehircilik Bakanı Mehmet Özhaseki’nin cevabı
23.- Niğde Milletvekili Ömer Fethi Gürer’in, şans oyunlarına ilişkin
Başbakandan sözlü soru önergesi (6/495) ve Çevre ve Şehircilik Bakanı Mehmet
Özhaseki’nin cevabı
24.- Niğde Milletvekili Ömer Fethi Gürer’in, sivil memurların özlük
haklarının iyileştirilmesine yönelik çalışmalara ilişkin Başbakandan sözlü soru
önergesi (6/501) ve Çevre ve Şehircilik Bakanı Mehmet Özhaseki’nin cevabı
25.- Niğde Milletvekili Ömer Fethi Gürer’in, Niğde ilindeki Kızılca
Deresi’ne dökülen atığa ve alınan önlemlere ilişkin sözlü soru önergesi (6/504)
ve Çevre ve Şehircilik Bakanı Mehmet Özhaseki’nin cevabı
26.- Niğde Milletvekili Ömer Fethi Gürer’in, engellilerin
erişebilirliklerinin sağlanmasına yönelik kamu kuruluşları ve belediyeler
tarafından yapılan çalışmalara ilişkin sözlü soru önergesi (6/608) ve Çevre ve
Şehircilik Bakanı Mehmet Özhaseki’nin cevabı
27.- Niğde Milletvekili Ömer Fethi Gürer’in, KPSS-2016/1 yerleştirme
işlemleri kapsamında Bakanlığa yerleştirilen mimar ve mühendislerin
atamalarının yapılmamasına ilişkin sözlü soru önergesi (6/665) ve Çevre ve
Şehircilik Bakanı Mehmet Özhaseki’nin cevabı
28.- Niğde Milletvekili Ömer Fethi Gürer’in, Niğde Kızılca Deresi Islah
Projesi’ne ilişkin sözlü soru önergesi (6/682) ve Çevre ve Şehircilik Bakanı
Mehmet Özhaseki’nin cevabı
29.- Niğde Milletvekili Ömer Fethi Gürer’in, küresel ısınma ve iklim
değişikliği konusunda yürütülen çalışmalara ilişkin sözlü soru önergesi (6/693)
ve Çevre ve Şehircilik Bakanı Mehmet Özhaseki’nin cevabı
30.- Niğde Milletvekili Ömer Fethi Gürer’in, Niğde’de taşra teşkilatı
bulunmayan kamu kurum ve kuruluşlarına ilişkin Başbakandan sözlü soru önergesi
(6/715) ve Çevre ve Şehircilik Bakanı Mehmet Özhaseki’nin cevabı
31.- Adana Milletvekili Zülfikar İnönü Tümer’in, kentsel dönüşüm
çalışmalarına ilişkin sözlü soru önergesi (6/722) ve Çevre ve Şehircilik Bakanı
Mehmet Özhaseki’nin cevabı
32.- Niğde Milletvekili Ömer Fethi Gürer’in, Niğde’nin Aladağlar Milli
Parkı’nda ve Bor ilçesinde bazı ağaç türlerinde görülen kurumaların önlenmesine
yönelik çalışmalara ilişkin sözlü soru önergesi (6/749) ve Çevre ve Şehircilik
Bakanı Mehmet Özhaseki’nin cevabı
33.- Niğde Milletvekili Ömer Fethi Gürer’in, 2000 yılından itibaren
özelleştirilen şeker fabrikalarına ilişkin Başbakandan sözlü soru önergesi
(6/754) ve Çevre ve Şehircilik Bakanı Mehmet Özhaseki’nin cevabı
34.- Niğde Milletvekili Ömer Fethi Gürer’in, mülteciler için yapılan
harcamalara ve bu harcamaların denetimine ilişkin Başbakandan sözlü soru
önergesi (6/775) ve Çevre ve Şehircilik Bakanı Mehmet Özhaseki’nin cevabı
35.- Niğde Milletvekili Ömer Fethi Gürer’in, asbestli ürünlerin
kullanıldığı binaların yıkımında ek önlem alınıp alınmadığına ilişkin sözlü
soru önergesi (6/786) ve Çevre ve Şehircilik Bakanı Mehmet Özhaseki’nin cevabı
36.- Niğde Milletvekili Ömer Fethi Gürer’in, ÇED sürecinden muaf tutulan
projelere ilişkin sözlü soru önergesi (6/793) ve Çevre ve Şehircilik Bakanı
Mehmet Özhaseki’nin cevabı
37.- Niğde Milletvekili Ömer Fethi Gürer’in, Dünya Sağlık Örgütü
verilerine göre 2016 yılında havası temiz il kapsamına alınan illere ve hava
kirliliğiyle mücadeleye ilişkin sözlü soru önergesi (6/795) ve Çevre ve
Şehircilik Bakanı Mehmet Özhaseki’nin cevabı
38.- Niğde Milletvekili Ömer Fethi Gürer’in, yerel basının
desteklenmesine yönelik çalışmalara ve resmî ilan alan yerel basın kuruluşlarına
ilişkin Başbakandan sözlü soru önergesi (6/807) ve Çevre ve Şehircilik Bakanı
Mehmet Özhaseki’nin cevabı
39.- Niğde Milletvekili Ömer Fethi Gürer’in, kentlerdeki çok katlı
yapılara sınırlama getirilmemesine ilişkin sözlü soru önergesi (6/821) ve Çevre
ve Şehircilik Bakanı Mehmet Özhaseki’nin cevabı
40.- Niğde Milletvekili Ömer Fethi Gürer’in, ülkemizde faaliyet gösteren
çok uluslu şirketlere ilişkin Başbakandan sözlü soru önergesi (6/824) ve Çevre
ve Şehircilik Bakanı Mehmet Özhaseki’nin cevabı

X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Komisyonlardan Gelen Diğer İşler
1.- Aile Bütünlüğünü Olumsuz Etkileyen Unsurlar ile Boşanma Olaylarının
Araştırılması ve Aile Kurumunun Güçlendirilmesi İçin Alınması Gereken Önlemlerin
Belirlenmesi Amacıyla Kurulan Meclis Araştırması Komisyonu Raporu (10/2, 7, 8,
9, 10, 11, 12, 13, 14, 15, 16, 17, 18) (S. Sayısı: 399)

XI.- YAZILI SORULAR VE CEVAPLARI
1.-  Mersin Milletvekili Aytuğ Atıcı’nın, TBMM’de düzenlenen iftar
davetine ilişkin sorusu ve Türkiye Büyük Millet Meclisi Başkan Vekili Ahmet
Aydın’ın cevabı (7/14740)
2.-  İstanbul Milletvekili Mustafa Sezgin Tanrıkulu’nun, 2002-2017
yılları arasında yıllara göre işsizlik oranı, dış ve iç borç miktarı ile
ithalat ve ihracat oranlarına ilişkin Başbakandan sorusu ve Başbakan Yardımcısı
Mehmet Şimşek’in cevabı (7/14938)
3.-  İstanbul Milletvekili Mustafa Sezgin Tanrıkulu’nun, 2017 yılından
itibaren yapılan ihalelere ilişkin sorusu ve Enerji ve Tabii Kaynaklar Bakanı
Berat Albayrak’ın cevabı (7/15014)
4.-  İstanbul Milletvekili Mustafa Sezgin Tanrıkulu’nun, Doğal Afet
Sigortalar Kurulu yöneticilerinin mali ve sosyal haklarına ilişkin Başbakandan
sorusu ve Başbakan Yardımcısı Mehmet Şimşek’in cevabı (7/15303)
5.-  Balıkesir Milletvekili İsmail Ok’un, 26. Yasama Dönemi’nde verilen
soru ve Meclis araştırması önergeleri ile kanun tekliflerine ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/15446)

3 Ekim 2017 Salı
BİRİNCİ OTURUM
Açılma Saati: 15.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Özcan PURÇU (İzmir), İshak GAZEL
(Kütahya)
-----0-----
BAŞKAN – Türkiye Büyük Millet Meclisinin 2’nci
Birleşimini açıyorum.
III.- YOKLAMA
BAŞKAN - Elektronik cihazla yoklama yapacağız.
Yoklama için beş dakika süre veriyorum ve süreyi
başlatıyorum.
(Elektronik cihazla yoklamaya başlandı)
IV.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden Ürdün Temsilciler Meclisi
Başkan Vekili Atef Tarawneh ve beraberindeki heyete “Hoş geldiniz.” denilmesi
BAŞKAN – Sayın milletvekilleri, Türkiye Büyük Millet
Meclisi Başkanı Sayın İsmail Kahraman’ın konuğu olarak ülkemizi ziyaret etmekte
olan Ürdün Temsilciler Meclisi Başkan Vekili Sayın Atef Tarawneh ve
beraberindeki heyet şu anda Meclisimizi teşrif etmiş bulunuyorlar. Kendilerine
yüce Meclisimiz adına “Hoş geldiniz.” diyorum. (Alkışlar)
III.- YOKLAMA (Devam)
(Elektronik cihazla yoklamaya devam edildi)
BAŞKAN – Toplantı yeter sayısı vardır, görüşmelere
başlıyoruz.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur Bahçekapılı’nın, 15
Temmuz gecesi halkın en büyük gücün kendisi olduğunu gösterdiğine, Gaziantep
Milletvekili Abdulkadir Yüksel’i sevgiyle andığına, 26’ncı Dönem Üçüncü Yasama
Yılının ülkemize ve milletimize hayırlı olmasını ve yeni hicri yıl ile muharrem
ayının huzur ve bereket getirmesini dilediğine ilişkin konuşması 
BAŞKAN – Sayın milletvekilleri, bugün yasama yılının
ilk çalışma haftasına başlıyoruz. Bu süreçte, bütün iyi dileklerimle ve
ülkemizi önceleyen yaklaşım ve davranışlarla siyasete, Gazi Meclise yakışan
adımlar atacağımızdan hiç kuşku duymuyorum. 
Sayın milletvekilleri, bu coğrafyada bin yıllık siyasi
tarihe ve devlet geleneğine sahibiz. Asırları aşıp gelen güçlü inanç değerlerimiz
var. Bu birikimin gücüyle her zaman var olmayı başardık. Büyük bedeller
ödeyerek elde ettiğimiz ve Atatürk’ün lideri olduğu cumhuriyetimizle girdiğimiz
kurtuluş ve kuruluşun emanetini taşımak zorundayız. Bu yüzyılın başından
itibaren ülkemizi kontrol etmeye çalışan istismarcı güçler ve onlarla iş
birliği yapanlar, ayaklarının altındaki zeminin kaydığını hissetmeye
başladılar, buna karşı direndiler, önlem almaya çalıştılar, terör üzerinden
oynadıkları oyunda da kaybettiler. Demokratik siyaset, teröre dayanan siyaseti
etkisizleştirdi. Sonra, bürokratik siyaset üzerinden yaptıkları entrikalarla da
başarısız oldular. Devlet içinde güçlenen demokratik merkezin kararlı duruşuyla
dağıldılar. 15 Temmuzdaysa en alçakça kalkışmalarını yaptılar ancak yine
başaramadılar. 15-16 Temmuz gecesi bu halk birlikte, bize en büyük gücün
kendisi olduğunu bir kez daha gösterdi. İnanıyorum ki bu gücün Gazi Meclisteki
temsilcileri olan bizler, yeni yasama yılında yaptığımız tüm çalışmalarda bu
gerçeği unutmayacağız.
Bu vesileyle 15-16 Temmuz gecesi bizlere liderlik yapan
Sayın Cumhurbaşkanımız Recep Tayyip Erdoğan’a da bir kez daha saygılarımı
sunuyorum.
Gerçek şudur ki, 15 Temmuz ve sonrası halkın siyasal
sistem üstündeki gücü artmış, demokratik devlet aklının gelişmesine imkân tanınmış
ve devletin millî ve yerli karakteri güçlenmiştir. Yerli ve millî olmanın
kapsayıcı, kuşatıcı ve 21’inci yüzyılda da tüm küresel emperyal duruşları
tehdit eden bir gücü vardır. Yerli ve millî olmak Batı medeniyeti karşıtı bir
söylem değildir.
Sayın milletvekilleri, Türkiye’nin demokratik bütünlüğü
tek seçeneğimiz ve kurtuluşumuzdur. Ülke bütünlüğünü korumak, terörle ve
FETÖ’yle mücadele etmek ve devleti demokratik yoldan güçlendirmek kırmızı
çizgilerimizdir. Bu aziz milletimizin yüz yıllarca süren adalet ve hakkaniyet
mücadelesi bundan sonra da yüzyılımızı belirleyen dinamik olacaktır. Dünyayı ve
bölgemizi sahte özgürlük söylemleriyle yeni bir kaos ve düşmanlık sürecine
götürmek isteyenler, elbet ve elbet milletin çelik iradesinde eriyip
gidecektir. Evet, dünya 5’ten büyüktür.
Sayın milletvekilleri, Meclisimizin ilk Başkanı Gazi
Mustafa Kemal Atatürk başta olmak üzere tüm başkanlarımızı saygıyla anıyorum. 
Meclisimizde görev yapan devlet ve siyaset adamlarını
saygıyla selamlıyorum.
Gaziantep Milletvekilimiz Sayın Abdulkadir Yüksel’i
sevgiyle anıyorum.
Yüce Meclisimizin Üçüncü Yasama Yılının ülkemize,
milletimize, tüm milletvekillerimize ve tüm çalışanlarımıza hayırlı ve uğurlu
olmasını diliyorum. 
Ayrıca sayın milletvekilleri, yeni hicri yılın ve
muharrrem ayının ülkemize, devletimize ve milletimize huzur ve bereket
getirmesini diliyorum. 
Sayın milletvekilleri, şimdi, gündem dışı konuşmalara
geçeceğiz. Daha sonra, önceden olduğu gibi on beş dakika, 15 milletvekiline
yerlerinden birer dakika olmak üzere söz vereceğim. Yalnız, sevgili
milletvekili arkadaşımız Sayın Abdulkadir Yüksel için söz almak isteyen
Gaziantep milletvekillerimize de ayrıca yerlerinden birer dakika süreyle söz
vermek düşüncesindeyim. 
Şimdi, gündeme geçmeden önce üç sayın milletvekiline
gündem dışı söz vereceğim. 
Gündem dışı ilk söz, Adıyaman’daki tütün sorunu
hakkında söz isteyen Adıyaman Milletvekili Behçet Yıldırım’a aittir. 
Üçüncü Yasama Yılının ilk gündem dışı konuşması size
nasip oldu. 
Buyurun Sayın Yıldırım. (HDP sıralarından alkışlar) 
VI.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adıyaman Milletvekili Behçet Yıldırım’ın, Adıyaman’daki tütün
sorununa ilişkin gündem dışı konuşması
BEHÇET YILDIRIM (Adıyaman) – Teşekkürler Başkanım. 
Sözlerime başlamadan, canların yasımuharrem ayında
tuttukları orucun Hak nezdinde kabulünü, ayrıca yeni yasama yılının Türkiye
halklarına onurlu bir barış getirmesini diliyorum. 
Bu yasama yılında aramızda bulunması gerekirken haksız,
hukuksuz bir şekilde cezaevlerinde tutulan, başta eş genel başkanlarım olmak
üzere tüm vekil arkadaşlarımın en kısa zamanda aramızda olmalarını temenni
ediyorum. 
Bu yasama yılında, önümüzdeki günlerde 130 maddelik
torba yasa geliyor. Bu torbayla da Adıyaman tütününe yasak geliyor ve bu, şimdiden
Adıyaman’ın gündemine bomba gibi düştü. Adıyaman halkı, üreticisi tütüne yasal
güvence beklerken yabancı sigara fabrikalarına, firmalarına güvence, Adıyaman
tütününe yasak geliyor. Bu bir yasa tasarısı değil, açıkça Adıyaman’ın ölüm
fermanıdır. Adıyamanlının sadece tütünü yasaklanmıyor, yaşamı, ekonomisi
çökertiliyor, âdeta nefessiz bırakılıyor. Adıyaman için olmazsa olmaz olan, tek
geçim kaynağı diyebileceğimiz tütün için üretiminden, nakliyesinden,
satışından, içimine kadar kabul edilemez yasaklamalar, cezalar veya yaptırımlar
söz konusu. Bu konuyu Adıyaman halkı iki gün önce sosyal medyada yayarak deyim
yerindeyse sokaklara döküldü, dün sabah saatlerinden itibaren demokratik
tepkilerini dile getirdiler. Tütün, Adıyaman için siyasetüstü bir konudur;
sağcısıyla solcusuyla, köylüsüyle memuruyla, Sünni’siyle Alevi’siyle, Meclise
getirilmesi beklenen torba yasaya karşı olduklarını haykırdılar. 
Bu kabul edilemez yasa tasarısının gündeme geleceğini
şubat ayında yine bu kürsüden dile getirmiştim. AKP’nin Adıyaman’ın tütününü
yasaklayacağını daha önce söylemiştim ki maalesef haklı çıkıyorum. Bakanlar,
özellikle İçişleri Bakanı, Maliye Bakanı tütün için yasaklamalar
getireceklerinin işaretlerini ta o zaman vermişlerdi. Hatta tütüne terör suçu
kapsamında yaklaşımlar göstermiş, havuz medyası da tütünü âdeta terörist ilan
etmişti. 
Adıyaman’ın bu önemli sorunu bugün çok daha ciddi
boyutlara varmıştır. Sadır ekiminden içimine kadar çeşitli zorluklar ve cezalar
içeren torba yasa tasarısının 68’inci ve 69’uncu maddelerini kabul etmek,
sessiz kalmak mümkün değildir. Bu torba yasa tasarısı komisyona ve Meclise
gelmeden halkımız tepkisini göstermeye başlamıştır; aynı duyarlılığı bizlerden
yani Meclisten ve Meclisteki Adıyamanlı vekillerden beklemektedir. AKP’nin
cevval vekilleri gazete haberlerine tepki koyarken çok cesurdular. Şimdi kendi
partileri tütüne yasak getiriyor. Aynı cesareti yine Adıyaman halkı,
Adıyamanlılar için göstermeleri gerekiyor. Adıyaman milletvekillerinin bu yasa
tasarısına karşı açık tutum almaları ve “Biz bu yasa tasarısını kabul
etmeyeceğiz.” demeleri gerekiyor. Öyle, “Görüşeceğiz.” “Görüşüyoruz” “Toplantı
hâlindeyiz.” demesinler, net bir şey söylesinler.
Dün Adıyaman’da yapılan, 5 bin kişinin katıldığı
onurlu, haklı yürüyüşü istismar, provokasyon ve siyasi rant sağlama
düşüncesiyle yapılmış olarak değerlendiren AKP milletvekillerine buradan
sesleniyorum: Sizler makam, mevki, koltuk derdinde olabilirsiniz ama Adıyaman
halkı emeğinin, ekmeğinin, rızkının derdinde. Onların haklı taleplerini ve yürüyüşlerini
anlamlı buluyor, emeği geçenleri kutluyorum; Mecliste de sorunlarının takipçisi
olacağımı belirtiyorum. Eğer bu yasa geçerse değil 5 bin, yüz binler
yürüyecektir.
İktidar vekilleri, söz verebilecek misiniz? Şimdi, bu
tütüne getirilmesi düşünülen yasakları torbadan çıkarabilecek misiniz? Niye
susuyorsunuz? En azından bugünlük, çıkıp bu kürsüden taahhütte bulunmanızı
istiyorum. AKP milletvekilleri yasağı engellemezse halka ne diyecekler?
Adıyaman halkı sizden net bir taahhüt bekliyor, haberiniz olsun. 
Bu problemin çözümü, küçük çiftçiye, üreticiye yasak
değil, mevcut üretim şeklini yasal hâle getirmektir. Üreticiyle, esnafla
görüşülsün, ilgili STK’larla, odalarla görüşülüp ortak bir çözüm bulunabilir.
Makul bir vergilendirme yapılıp denetimi… Kimsenin denetimden, vergiden kaçtığı
yok. Küçük üreticiyi destekler tarzda yasal düzenlemeler yapılabilir. Her türlü
teşvik ve desteği sermaye şirketlerinin yerine kendi bölgesinde, kendi yaşam
alanında istihdam yaratmış, geçimini sağlayan tütün üreticisine vermek
gerektiği kanaatindeyim. Bu nedenle, Hükûmeti, bu konuda Adıyaman’ın tütün
üreticisinin sesini duymaya ve gelenek hâline gelmiş, binlerce ailenin geçim
kaynağı olmuş küçük üreticileri dinlemeye davet ediyorum. Hükûmete ve
yasaklamanın öncülüğünü yapan Karadenizli bakanlara buradan sesleniyorum:
Adıyaman’ın özellikle dağ köylerinin, Çelikhan ilçemizin ana gelir kaynağı olan
tütünden elinizi çekin. Giresun için fındık ne demekse, Rize için çay ne
demekse Adıyaman’ın Çelikhan ilçesi için de tütün o demektir.
Genel Kurulu saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Yıldırım.
ADNAN BOYNUKARA (Adıyaman) – Sayın Başkan…
BAŞKAN – Sayın Boynukara…
ADNAN BOYNUKARA (Adıyaman) – İzin verirseniz kısa bir
açıklama yapmak istiyorum 60’a göre.
BAŞKAN – Adıyaman milletvekili olarak…
ADNAN BOYNUKARA (Adıyaman) – Evet.
BAŞKAN – Buyurun, bir dakika…
LEVENT GÖK (Ankara) – Başkanım, gündem dışı
konuşmalarda Hükûmet cevap verir. Yani burada böyle bir usul yok Sayın Başkan.
VII.- AÇIKLAMALAR
1.- Adıyaman Milletvekili Adnan Boynukara’nın, Adıyaman Milletvekili
Behçet Yıldırım’ın yaptığı gündem dışı konuşmasındaki bazı ifadelerine ilişkin
açıklaması
ADNAN BOYNUKARA (Adıyaman) – Teşekkür ederim Başkanım.
Bu konu gündeme geldiği andan itibaren, AK PARTİ
Adıyaman milletvekilleri olarak Sayın Başbakanımızla, Sayın Maliye Bakanımızla,
Sayın İçişleri Bakanımızla, Sayın Tarım Bakanımızla, Sayın Gümrük ve Ticaret
Bakanımızla ayrı ayrı görüştük. Bu görüşmeleri, pazar günü, yeni yasama yılının
açılışı sırasında yaptık. Hükûmetimiz konuyu dün Bakanlar Kurulunda da görüştü.
Sayın Başbakanımızın talimatlarıyla çiftçiler açısından mevcut durumun
korunması, nakil işlemleri açısından yine mevcut durumun korunması ve 50 kilo
için mevcut durumun korunması konularında, mevcut tasarının ilgili maddelerinin
revize edilmesine ilişkin…
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
ADNAN BOYNUKARA (Adıyaman) – …mevcut tasarıdaki
maddelerin değiştirilmesine ilişkin Sayın Başbakanımızın talimatı vardır,
Maliye Bakanımız buna ilişkin çalışmaları yapmaktadır. Komisyona gelmeden
bunların çözüleceğini bekliyoruz. O şekilde bize açıklama yapıldı, söz verildi.
Bizim derdimiz çiftçinin korunması, buna özen
gösteriyoruz. Adıyamanlı çiftçiler, ziraat odalarının yöneticileri ve
Adıyamanlı milletvekilleri birlikte hareket ederek bu sonuca ulaşmışlardır, bu
tutumlarıyla da Adıyaman’ı karıştırmak isteyen istismarcılara izin
vermemişlerdir. İstismarcıları ciddiye almayan Adıyamanlıların hepsine teşekkür
ediyorum.
BAŞKAN – Teşekkür ederim Sayın Boynukara. 
LEVENT GÖK (Ankara) – Sayın Başkan…
BAŞKAN – Buyurun Sayın Gök.
LEVENT GÖK (Ankara) – Sayın Başkan, siz Sayın
Boynukara’ya söz verdiğiniz zaman ifade ettim ama belki siz duymadınız ve o
sırada sayın konuşmacı başladı. Gündem dışı konuşmalarda, gündem dışı
konuşmalara Hükûmet cevap verebilir. Dolayısıyla…
BAŞKAN – Adıyaman milletvekili…
LEVENT GÖK (Ankara) – Olabilir, ama şimdi… 
BAŞKAN – Şimdi, Sayın Gök…
LEVENT GÖK (Ankara) – Bakın, Sayın Başkanım…
BAŞKAN – Bakın, burası Genel Kurul, Adıyaman’la ilgili
bir problem var, hepimiz izliyoruz…
LEVENT GÖK (Ankara) – Sayın Başkanım, şimdi şunu rica
ediyoruz…
BAŞKAN – Ben bitireyim sözümü, sonra size vereceğim
sözü.
Sayın Behçet Yıldırım konuyu gündeme getirdi, Sayın Boynukara
da bir açıklama yapmak istedi, sadece bunu yerine getirdim. 
LEVENT GÖK (Ankara) – Tabii, elbette...
BAŞKAN – Bu önemli değil, hangi partiden olursa olsun
bu davranışı gösteririm, bundan da emin olun lütfen.
LEVENT GÖK (Ankara) – Şöyle, şundan dolayı ifade etmek
istiyorum: Yani İç Tüzük’e göre yöneteceğiz elbette Meclisimizi ama
Meclisimizin de uyması gereken kurallar var, konular var. Yani sayın konuşmacı
konuştuğu zaman Hükûmetten bir kişi eğer bu konuya cevap vermek isteseydi o
dediğiniz olabilirdi ama sayın konuşmacı Hükûmeti temsil etmiyor. İç Tüzük’ümüz
de “Gündem dışı konuşmalara…”
BAŞKAN – Çok yaptık bunun örneğini Sayın Gök.
LEVENT GÖK (Ankara) – “…Hükûmet cevap verebilir.”
diyor. Ben bunu hatırlatıyorum.
BAŞKAN – Bunun örneğini, bu tarz çalışmanın örneğini
çok yaptık. Daha ilk günden, ilk saatten birbirimizin sözüne, ifadesine saygı
duymayı siz de benim kadar istersiniz, buna eminim. 
LEVENT GÖK (Ankara) – Bir daha dikkatli olunması
kaydıyla hatırlatıyorum Sayın Başkan. Ama önemli olan şu: Yani gündem dışı
konuşmaları Hükûmetin de izlemesi gerekir. 
BAŞKAN – O da Hükûmetin sorumluluğunda olan bir şey,
evet. 
LEVENT GÖK (Ankara) – Yani söyleyecek sözü olan bir
Hükûmetin burada ifadesi etmesinde bence daha yarar vardır. İç Tüzük bunu
amirdir, ancak Hükûmet cevap verebilir. 
BAŞKAN – Çok örneğini yaptık Sayın Gök. 
Peki, teşekkür ederim. 
BEHÇET YILDIRIM (Adıyaman) – Başkanım…
SALİH FIRAT (Adıyaman) – Başkanım…
BAŞKAN – Tamam, bu konuyu kapatıyorum. 
VI.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- İstanbul Milletvekili Mahmut Tanal’ın, Kerbelâ olayına ilişkin
gündem dışı konuşması
BAŞKAN - Gündem dışı ikinci söz, ortak acımız,
matemimiz Kerbelâ olayı hakkında söz isteyen İstanbul Milletvekili Mahmut Tanal’a
aittir. 
Buyurun Sayın Tanal. (CHP sıralarından alkışlar)
MAHMUT TANAL (İstanbul) – Değerli Başkanım, değerli
milletvekilleri; hepinizi saygıyla, hürmetle selamlıyorum. 
AK PARTİ Gaziantep Milletvekili Sayın hemşehrim Birecik
Belediye Başkanımız Abdulkadir Yüksel’e Allah’tan rahmet diliyorum, ailesine ve
sevenlerine sabır diliyorum. 
Değerli Başkan, değerli milletvekilleri; Kerbelâ hak
aramanın ve özgürlüğün destanıdır. Kerbelâ sabrın, teslimiyetin ve adanmışlığın
azametidir. Kerbelâ’yı uzaklarda arama. Kerbelâ, kötü ile zalimin, mazlum ile
lanetlinin, kutsal ile karanlığın, karanlık ile aydınlığın hesaplaşmasıdır.
İmam Hüseyin burada kutsallığı, mazlumun aydınlığını temsil etmektedir.
Zalimlere seslenmek lazım: “Aç kalmak, alçalmaktan hayırlıdır.” 
Kerbelâ sadece bir iktidar mücadelesi olarak görülemez
ve değerlendirilemez. Hak gelince zail olması gereken batılın yeniden
uyandırılmasıdır Kerbelâ’da olan. O nedenledir ki günümüzün dünyasının en kanlı
coğrafyası yani Orta Doğu coğrafyasında akan kan, aslında Hazreti Hüseyin’in
dinmeyen kanıdır. Bu kan, zulmedenlerin, hakka, hukuka ve adalete
inanmayanların akıttığı kandır. Oysa Hazreti Hüseyin “Ben zulme karşı adaletin
savaşını verirken zalim olan birisinin bu harekâta katılmasını istemiyorum.”
demiştir. Ne zaman? Şehadetinden çok kısa bir süre önce, üstelik şehit
olacağını bilerek. Böylece zalimlerin kendisiyle birlikte olamayacağını
şehadetinden önce söyleyerek bir vasiyeti tarihe bırakmış oldu.
Dolayısıyla, bizim, Hazreti Hüseyin’in yaşamına ve
nefes verdiği Kerbelâ’nın kumuna düşen kanına baktığımızda görmemiz gereken
husus, kin ve nefret olmamalıdır. Hazreti Hüseyin’in dilinde, fikrinde,
irfanında kin ve nefret yoktur. Babası Hazreti Ali gibi ve babasının bildiği
her şeyi öğrendiği dedesi Sevgili Peygamberimiz gibi Hazreti Hüseyin de mutlak
adalet savaşçısıdır. “Ali’den başka yiğit, Zülfikar’dan keskin kılıç yoktur.”
denilirken aslında kastedilen, bir savaş aracı olarak kılıcın keskinliği
değildir, Hazreti Ali ve evlatlarının adaletli olduğudur, Hazreti Ali ve
evlatlarının tüm kararlarının hakkaniyetten ve adaletten yana olmasıdır yani
İslam’dan ve onun Peygamberi Hazreti Muhammed’in ilminden yana olmasıdır. Elde
tutulan Zülfikar, doğruluk, dürüstlük, yüksek ahlak ve adalet demektir.
Zülfikar’da kindarlık, düşmanlık, ötekileştirme, “sen-ben” ayrımı
bulunmamaktadır. Zülfikar’da “biz” vardır, eşitlik vardır, kardeşlik vardır,
mutlak bir adalet vardır.
Biz de adaletin savaşını verirken şehit düşen Hazreti
Hüseyin gibi olmalıyız. Eğer biz adilsek adalet mücadelemizin bir anlamı
vardır. Biz Sünni’siyle, Şii’siyle, Alevi’siyle tüm İslam dünyası olarak bunu
şu ana kadar başaramadık ama tüm amalarımızı, lakinlerimizi, ancaklarımızı
geride bırakıp İslam dünyasının sosyal, ekonomik, siyasi ve kültürel geri
kalmışlığının ortak çözümlerini üretmeliyiz. Barış, adalet, kardeşlik dini olan
İslam’ın hüküm sürdüğü coğrafyadaki kanın, gözyaşının, eşitsizliğin karşısında
çaresizliğimizin nedenleri üzerine soğukkanlılıkla düşünmeli, akılcı bir yol
bulmalıyız. 
İnsanlık tarihinin en acı katliamlarından birisi olan
Kerbelâ, haksızlığa karşı göstereceğimiz cesaretin, zulme karşı kuracağımız
umudun adıdır. Unutulmamalıdır ki günümüzün yezitleri karşısında sessiz
kalanları, tiranlar karşısında susmayı kabul edenleri, zulüm sahipleriyle bir
olanları tarih yazmayacaktır. Tarih, haksızlığa karşı dilsiz şeytan olmayanları
yazmıştır ve yazmaya da devam edecektir. Allah’ın bizleri zulmün karşısında
susturmamasını, Allah’ın bizi adaletten yana olanlardan eylemesini, dilsiz
şeytan kılmamasını diliyorum. Allah yasımızı ve matemimizi kabul eylesin. 
Müslümanların etnik kimlik ve inanç farklılıkları
gerekçesiyle birbirlerine uyguladıkları zulme ve zulümden faydalanan kimi
çevrelere karşı, Ulu Önder Gazi Mustafa Kemal Atatürk’ün, Türkiye Cumhuriyeti’mizin
demokratik, laik, sosyal hukuk devleti kimliğinin tüm İslam dünyasına rehber
olmaya devam edeceğine inanıyorum. 
Hepinizi saygı ve hürmetle selamlıyorum. (CHP
sıralarından alkışlar) 
BAŞKAN – Teşekkür ederim Sayın Tanal. 
Gündem dışı üçüncü söz, Sevgili Peygamberimizin torunu
Hazreti Hüseyin’in şehadeti, âşûrâ olayının yıl dönümü münasebetiyle söz
isteyen Iğdır Milletvekili Nurettin Aras’a aittir. 
Buyurun Sayın Aras. (AK PARTİ sıralarından alkışlar) 
3.- Iğdır Milletvekili Nurettin Aras’ın, Hazreti Hüseyin’in şehadeti ve
aşure olayının yıl dönümüne ilişkin gündem dışı konuşması
NURETTİN ARAS (Iğdır) – Sayın Başkan, değerli
milletvekilleri; Kerbelâ olayının 1.378’inci yıl dönümünü anıyoruz. 
Şam’ı, garibanı geride bıraktık. Vahiy ailesinin Rum
esirler gibi şehir şehir dolaştırıldığı günleri yaşıyoruz. Bir müddet sonra,
Hazreti Hüseyin ve esirler Şam’a, Yezid’in sarayına getirilecek. Hazreti
Hüseyin’in kesik başı Yezid’in önüne bırakılacak, Yezid de elindeki çubukla
Hazreti Hüseyin’in dudaklarına vuracak, dudaklarıyla oynayacak ve şöyle
söyleyecektir: “Bedir’de Huneyn’deki atalarım sağ olsaydı, bunu görselerdi
‘Oğlumuz Yezid çok büyük bir iş başardı.’ derlerdi.” Bundan da anlaşılıyor ki
Hazreti Resulullah’ın getirdiği ahlaki faziletler Emevilerin yüreklerindeki
çirkinliği ve Bedir’deki, Huneyn’deki kinlerini kıl kadar temizlememiştir.
Hilafetin ve velayetin yetkin mahzarı Hazreti Hüseyin’e düşmanlık eden binlerce
insan cenneti kazanmak maksadıyla Kerbelâ’ya gelmişlerdi. Hazreti Hüseyin’in
kanını dökerek Allah’a yakınlaşmak istiyorlardı. Bu oyunu ve düzeni kuran ise
meşum Emevi saltanatının öncü siyasetçileriydi. 
Peki, buraya nasıl gelinmişti? Hazreti Ali’nin
şehadetinden sonra, Şam beldesi hariç diğer bütün İslam beldeleri Hazreti
Hasan’a biat etmişlerdi. Muaviye’nin biat etmeyi bırakın bu esnada Hazreti
Hasan’a tazyiklerini görüyoruz. Hazreti Hasan’ın hilafeti kendisine terk
etmesini istiyordu. Bu konuda mektuplar yazıyor, bu konuda elçiler gönderiyor,
bu konuda Hazreti Hasan’ın etrafındaki güçleri para gücüyle boşaltmaya
çalışıyordu ve bunda da önemli ölçüde muvaffak olmuştur. Zaten Muaviye, zekâsı
ve şeytani düşünceleriyle saltanat yönetimini bir İslami yönetim gibi halka
kabul ettirmişti. Hazreti Resulullah’ın dediği gibi Allah’ın dinini insanları aldatma
kaynağı, Allah’ın kullarını kulağı küpeli köleler hâline getirmişti, Allah’ın
malını da kendi malı hâline getirmişti. Değerli milletvekilleri, hak ile batıl
birbirine karışmıştı. 
Hazreti Hasan şunu anlamıştı: Çok Müslüman kanı
dökülecekti. Bu yüzden hilafetten imtina ederek iktidarı Muaviye’ye bıraktı.
Tabii, Hazreti Hasan’ın sulhunda ibret alınacak çok şey var. Hem İslam kanının
dökülmesini önledi hem de batıl olarak çok önemli bir güce kavuşan Muaviye’nin
halk tarafından sınanmasını istedi. Eğer Muaviye’nin tek hedefi iktidarı ele
geçirmek olsaydı Hazreti Hasan’ın kenara çekilmesiyle birlikte bu emeline
kavuşmuştu. Demek ki Muaviye’nin başka emelleri de vardı. Zira, hem Hazreti
Hasan’ın dostlarını idam ettiriyor, sürgünlere gönderiyor, zindanlara atıyordu
hem de sonunda Hazreti Hasan’ı da zehirleterek öldürttü. Nihayetinde de oğlu
Yezid’i başa geçirerek biat almaya başladı. Yezid’e de vasiyetinde “Hazreti
Hüseyin’den mutlaka biat almalısın.” dedi. 
Tabii ki Hazreti Hüseyin, aynı zamanda nübüvvet aracılığıyla
kişiliğine nakşedilen eşsiz karakterin, paha biçilmez seciyenin, vahyin
memesinden emdiği terbiyenin, yine Kur’an’ın indiği mekândan aldığı yüksek
eğitimin sayesinde bu tür bir rezalete, dünyanın aldatıcı lezzetlerine asla
izin vermezdi ve kıyam etme kararı aldı. Kıyam ederken de dedi ki: “Ben,
zalimlerle birlikte…” 
(Mikrofon otomatik cihaz tarafından kapatıldı) 
BÜLENT TURAN (Çanakkale) – Bir dakika daha verelim
Sayın Başkan eğer arkadaşlar da razı olurlarsa.
BAŞKAN – Peki.
Bir dakika daha ek süre veriyorum.
Tamamlayın lütfen Sayın Aras.
NURETTİN ARAS (Devamla) – Tarihte tabii ki bu türden
gaddarca gerçekleşen savaşlar, cinayetler olmuştur. Bu cinayetlerin tümü,
savaşların tümü tarihin derinliklerine gömülüp gitmiştir. Birinin sırf mazlum
olarak öldürülmesi onun tarihin hafızasında kalıcı olmasını gerektirmez ancak
Hazreti Hüseyin için durum çok farklıdır. Çünkü tarihin yüzüğünde yüzük taşı
gibi parlayan cihat ve içtihat, kıyam ve ikdam kadrinin ilk örneği tabii ki
âşûrâ vakasıdır. Zira Hazreti Hüseyin, Allah’ın dinini ihya etmek için kıyam
etmiştir. Allah indinde de, ilahide de ölümü olmayan diri olduğuna göre Hazreti
Hüseyin de Allah’ın dinini ihya eden birisi olarak asla ölmeyecektir, âlem
levhasında adı daima kayıtlı kalacaktır.
Ben de kardeşimiz Abdulkadir Yüksel’in ölümü nedeniyle
ailesine sabırlar diliyorum. Bana hususen Antep’te ehlibeytle ilgili yardım
etmişti. Allah bugünlerin şehidi Hazreti Hüseyin’e Abdulkadir Yüksel
kardeşimizi komşu etsin.
Genel Kurulu saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Aras.
Sayın milletvekilleri, şimdi talepte bulunan sayın
milletvekillerine birer dakika yerlerinden söz vereceğim. Söz vereceğim sayın
milletvekillerinin isimlerini okuyorum: Sayın Özdemir -sizinle başlıyoruz-
Sayın Tanal, Sayın Kayışoğlu, Sayın Adıgüzel, Sayın Aydın, Sayın Engin, Sayın
Atıcı, Sayın Taşkın, Sayın Arslan, Sayın Tüm, Sayın Gürer, Sayın Akyıldız,
Sayın Doğan, Sayın Çamak, Sayın Bektaşoğlu ve Sayın Arık.
Sayın Özdemir, buyurun.
VII.- AÇIKLAMALAR (Devam)
2.- İstanbul Milletvekili Sibel Özdemir’in, 26’ncı Dönem Üçüncü Yasama
Yılında vatandaşların huzur ve refahını artıran politikaların hayata
geçirilmesini dilediğine ve ülkeye kötü bir tablo yaşatan bu iktidara hep
birlikte “Dur.” diyeceklerine ilişkin açıklaması
SİBEL ÖZDEMİR (İstanbul) – Sayın Başkan, 26’ncı Dönem
Üçüncü Yasama Yılında ülkemizin içinde bulunduğu sorunlara çözüm üretilmesini,
vatandaşımızın huzur ve refahını artıran politikaların hayata geçirilmesini
diliyorum. Ancak eğitim başta olmak üzere, ekonomi, dış politika ve kalkınma
politikalarında iktidar partisinin ülkemizi getirdiği kötü tabloyu hep birlikte
yaşıyoruz: İşte Millî Eğitim Bakanının okullar açılırken eğitim sisteminde
değişikliğe gidileceğini öğrenmesi, Aile ve Sosyal Politikalar Bakanının kadın
sorunlarına karşı ilgisizliği, Ekonomiden sorumlu Bakanın vergi ve gelirler
konusunda tutarsızlığı ve kendisinin yok sayılması… Motorlu taşıtlar vergisi
sorulduğunda “MTV müzik televizyonu mu?” diyerek dalga geçen bir Başbakanın ve
partisinin ülkemizi yönetecek bir iradesi kalmamıştır. Hukuksuz, kuralsız,
liyakatsiz bir yönetim anlayışının faturasını öğrencilerimize, gençlerimize,
emekçilerimize, üreticilerimize ödeten bu iktidara hep birlikte dur diyeceğiz. 
BAŞKAN – Sayın Tanal...
3.- İstanbul Milletvekili Mahmut Tanal’ın, Üsküdar’ın Kirazlıtepe
Mahallesi’ndeki kentsel dönüşümle ilgili sorunların bir an önce halledilmesini
beklediğine ilişkin açıklaması
MAHMUT TANAL (İstanbul) – Teşekkür ediyorum Sayın
Başkan.
Efendim, Genel Kurulda Sayın Çevre ve Şehircilik Bakanı
da var, kendisi Üsküdar ilçemizin Kirazlıtepe Mahallesi’ndeki kentsel dönüşümle
ilgili sorunları yerinde incelemek için gitmişti. Ancak TOKİ Fikirtepe’de
vatandaşın arsasını metrekaresini 11 bin TL’ye alırken Boğaz manzaralı olan
Kirazlıtepe’de metrekaresini 3.000-3.500 liraya almaktadır. Bu zulme ne zaman
son vereceksiniz? Tabii ki her planlamanın bir kâr getirisi olur ama kâr
getirisinin Kirazlıpete’de oturan vatandaşımıza verilmesi gerekirken üçüncü
şahıslara dağıtılması hak, nesafet ve adaletle bağdaşmamaktadır.
Kirazlıtepe’nin tapu, imar sorununun bir an önce halledilmesini bekliyorum. 
Saygı ve hürmetlerimi sunarım. 
BAŞKAN – Teşekkür ederim. 
Sayın Kayışoğlu...
4.- Bursa Milletvekili Nurhayat Altaca Kayışoğlu’nun, Bursa Karacabey
Canbolu Deresi’nde yaşanan toplu balık ölümleri konusunda yetkilileri göreve
davet ettiğine ilişkin açıklaması
NURHAYAT ALTACA KAYIŞOĞLU (Bursa) – Teşekkürler. 
Bu yıl Bursa Karacabey Canbolu Deresi’nde 3 kez toplu
balık ölümleri yaşandı. Aslında toplu balık ölümleri Bursa’nın kronik bir
sorunu hâline dönüştü. Bursa’da her yıl Yenişehir Kocasu, İznik Gölü ve
Karacabey Canbolu’da balık ölümleri yaşanıyor. Her olaydan sonra yetkililer
sorularımıza açıklayıcı cevap vermedikleri gibi, bugüne kadar bu katliamlara
karşı önlem almıyor, denetim yapmıyor, sorumluları da açıklamıyorlar.
Balıkların dili yok diye bu zulüm niye? Bir daha Bursa’da toplu balık ölümü
yaşanmasın diyor, yetkilileri göreve davet ediyoruz. 
BAŞKAN – Sayın Adıgüzel...
5.- İstanbul Milletvekili Onursal Adıgüzel’in, tek kişinin aldığı bir
kararla TEOG’un kaldırılmasına ve İstanbul Büyükşehir Belediye Başkanı Kadir
Topbaş’ın istifa etmesine ilişkin açıklaması
ONURSAL ADIGÜZEL (İstanbul) – Teşekkürler Sayın Başkan.
80 milyon vatandaşın kaderi, bir partinin genel
başkanının iki dudağı arasında. Akşamdan sabaha tek kişinin aldığı bir kararla
TEOG kaldırıldı. Yeni eğitim öğretim yılı başlamasına rağmen bugün hâlâ 1
milyonu aşkın öğrencinin liselere nasıl yerleşeceği belirsiz. YÖK Başkanı,
üniversite sınavları için değişiklik konusunda “Bu yıl öngörmüyoruz.” dedi. Bir
hafta geçmedi, öğrendik ki yapılan değişiklik bu yıldan itibaren geçerli
olacak. 4 milyondan fazla oy alan İstanbul Büyükşehir Belediye Başkanı istifa
etti. Sağlık sorunları bahanesini yalanlayan Kadir Topbaş “İnsan her şeyi
affeder, adam yerine koyulmamayı affetmez.” demişti. Bu ülkenin vatandaşları,
bizler bu istifanın hangi pazarlıklar sonucu gerçekleştiğini bilmiyoruz. 
Ben buradan bir kez daha sesleniyorum: Tek bir kişinin
“Her şeyi ben bilirim.” kibrinin bedelini 80 milyona ödetmekten vazgeçin; ortak
akla, vicdana ses verin. 
Teşekkür ediyorum. 
BAŞKAN – Teşekkür ederim ben de. 
Sayın Aydın…
6.- Bursa Milletvekili Erkan Aydın’ın, yeni yasama döneminin hayırlı
olmasını dilediğine ve Hükûmetin bütçe harcamaları konusunda açıklama yapmasını
talep ettiğine ilişkin açıklaması
ERKAN AYDIN (Bursa) – Teşekkür ederim Sayın Başkan. 
Yeni yasama döneminin hayırlı olmasını diliyorum ancak
bu yasama döneminin halkımız için pek de hayırlı olacağını düşünmüyorum. Belli
ki Hükûmet har vurup harman savurduğu 2017 yılı bütçesinin faturasını halkımıza
çıkaracak. Açıklamalara göre, Hükûmet, zamları yola çıkardı bile. Yılbaşında
45,2 milyar TL olarak planlanan 2017 bütçe açığı 89,2 milyar TL’ye uzanıyor. Bu
para nerelere harcandı? Hükûmetin bunu halkımıza açıklaması gerekiyor ama
açıklamıyor. Ayrıca, bütçe dışı verdiği garantilerle imza attığı sözleşmeleri
ticari sır gerekçesiyle de açıklamıyor çünkü açıklarsa hangi şirkete döviz kuru
üzerinden ne ödeyeceği ortaya çıkacak. Biz, Hükûmetin, zamdan önce bütçeyi
nerede harcadığını, bizim de halk adına yaptığımız bu bütçeden hesap sormamız
gerektiğini düşünüyor, bunun açıklanmasını talep ediyoruz. 
Saygılarımla. 
BAŞKAN – Teşekkür ederim.
Sayın Engin…
7.- İstanbul Milletvekili Didem Engin’in, Uluslararası Çalışma Örgütü
ILO’nun İstanbul’da yapılan 10’uncu Avrupa Bölge Toplantısı’nın boykot
edilmesine ilişkin açıklaması
DİDEM ENGİN (İstanbul) – Sayın Başkan, sayın
milletvekilleri; Uluslararası Çalışma Örgütü ILO’nun 10’uncu Avrupa Bölge
Toplantısı İstanbul’da yapılıyor. Bu toplantı Uluslararası Sendikalar
Konfederasyonu ve Avrupa Sendikalar Konfederasyonunun ortak girişimiyle
boykotla başladı. Boykotun nedeni olarak ise Türkiye’de demokratik hak ve özgürlüklerin,
hukukun üstünlüğünün yok edilmesi gibi gerekçeler gösterildi. Toplantıya 51 üye
ülkeden sadece Bosna-Hersek, Azerbaycan, Kazakistan ve kısmi olarak Rusya
katılıyor. 
Buradan AKP yöneticilerine sesleniyorum: Şimdi, siz “Bu
boykotun kıymetiharbiyesi yoktur.” diyebilirsiniz, Türkiye'nin uluslararası
arenada nasıl itibar ve prestij kaybettiğini, politikalarınızın ülkemize ve
halkımıza nasıl ağır bedeller ödettiğini görmezden gelip toplantıda kendiniz
çalıp kendiniz oynayabilirsiniz. Ama unutmayınız ki sizler kendiniz çalıp
kendiniz oynadıkça bütün dünya AKP Türkiyesindeki demokrasinin sefaletini daha
iyi görüyor ve daha iyi anlıyor. 
BAŞKAN – Sayın Atıcı…
8.- Mersin Milletvekili Aytuğ Atıcı’nın, atama bekleyen hekimlerin
atamalarının bir an önce yapılması gerektiğine ilişkin açıklaması
AYTUĞ ATICI (Mersin) – Teşekkürler Sayın Başkan.
Değerli arkadaşlar, hastaların doktor beklediği, doktor
olmadığı için öldüğü veya sakat kaldığı bir ortamda yaklaşık 2.500 yeni mezun
hekim atama beklemektedir. Güvenlik soruşturması bahane edilerek hekimler dört
beş aydır bekletiliyor. Uçan sinekten haberi olması gereken devletimizi
yönetenlerin, bir güvenlik soruşturmasını dört beş ayda tamamlayamaması ya
âcizliktir ya da kasıtlıdır.
AKP Hükûmeti kendine muhalif olan hekimleri atamayarak
halka âdeta zulüm yapmaktadır. Güvenlik soruşturmalarının adil, tarafsız ve
süratle yapılarak genç hekimlerimizin bir an önce atanması gerekmektedir.
AKP’nin hekimler arasında bile ayrım yapması üzücü ve düşündürücüdür. Genç
hekimler bir an önce atanmalı ve hastalarla buluşturulmalıdır.
Teşekkür ederim.
BAŞKAN – Teşekkür ederim ben de.
Sayın Taşkın…
9.- Mersin Milletvekili Ali Cumhur Taşkın’ın, Gaziantep Milletvekili
Abdulkadir Yüksel’e Allah’tan rahmet ve 26’ncı Dönem Üçüncü Yasama Yılının hayırlı
olmasını dilediğine ilişkin açıklaması
ALİ CUMHUR TAŞKIN (Mersin) – Teşekkür ederim Sayın
Başkan.
Her kalbin çarpıntısı kendi ecelinin ayak sesidir. Ölüm
eski bir şeydir ama başa gelince yeni görünür. Hepimiz ölümle nişanlıyız ve her
insan ölecek yaştadır. Öleceğimizi bildiğimiz hâlde ondan gaflet etmemiz akla
ziyandır. Şair Cahit Sıtkı Tarancı’nın dediği gibi “Neylersin ölüm herkesin
başında. Uyudun uyanmadın olacak. Kim bilir nerede, nasıl, kaç yaşında? Bir
namazlık saltanatın olacak. Taht misali o musalla taşında.” 
Geçen hafta aramızdan ayrılan Gaziantep Milletvekilimiz
Çok Değerli Abdulkadir Yüksel’e Allah’tan rahmet diliyorum, kederli ailesine ve
yakınlarına bir kez daha başsağlığı ve sabırlar diliyorum. 
Bu vesileyle, 26’ncı Dönem Üçüncü Yasama Yılının
Meclisimize, ülkemize ve aziz milletimize hayırlı olmasını diliyorum.
BAŞKAN – Sayın Arslan…
10.- Denizli Milletvekili Kazım Arslan’ın, Millî Eğitim Bakanından yeni
eğitim ve öğretim müfredatı, imam-hatip okulları ve taşımalı eğitim konularıyla
ilgili bazı sorularına cevap istediğine ilişkin açıklaması
KAZIM ARSLAN (Denizli) – Millî Eğitim Bakanına
soruyorum:
1) Yeni eğitim ve öğretim müfredatının içinden Büyük
Önderimiz Atatürk’ün ismini çıkardınız. Bundaki amacınız nedir?
2) Bu yılki eğitim ve öğretim döneminde fen ve
matematik ağırlıklı bir eğitim yerine daha çok imam-hatip ağırlıklı bir eğitim
sistemi oluşturdunuz. Bu değişikliğe neden ihtiyaç duydunuz?
3) Ülkemizde milyonlarca imam-hatip mezunu var. Bunları
nerede çalıştırmayı düşünüyorsunuz?
4) Fen, matematik, teknik ve meslek okullarını
öncelikle açmak yerine neden hep imam-hatip okulları açıyorsunuz?
5) Yeni eğitim müfredatında dinî motiflerin öne
çıkarıldığı görülmektedir. Buna neden gerek duydunuz?
6) Taşımalı eğitimin faydalı olmadığı bir gerçektir.
Eğitim ve öğretimin verimini ve kalitesini düşürdüğü hâlde bundan ne zaman
vazgeçeceksiniz?
Teşekkür ederim.
BAŞKAN – Teşekkür ederim ben de.
Sayın Tüm…
11.- Balıkesir Milletvekili Mehmet Tüm’ün, “OHAL’den zarar gören kimse
olmamıştır.” ifadesinin doğru olmadığına ilişkin açıklaması
MEHMET TÜM (Balıkesir) – Teşekkür ederim Sayın Başkan.
“OHAL’den zarar gören kimse olmamıştır.” diyenlere
sesleniyorum: Yüz bini aşkın kamu görevlisini tek gecelik kararlarla ihraç
ettiniz; yetmedi, hak arama yollarını kapattınız. Milletvekillerini cezaevine
attınız. “Bir komisyon kurulacak.” dediniz, altı ay sonra ancak kurabildiğiniz
komisyonun etkili bir hak arama yolu olmadığını kendiniz itiraf ettiniz.
Grevlere müdahale ettiniz, mitingleri yasakladınız, televizyon kanallarını
kapattınız, üniversitelerde akademisyen avına çıktınız; yetmedi, heykelleri
ablukaya aldınız, türküleri bile yasakladınız. OHAL sürecinde işinden,
ekmeğinden edilen 30’u aşkın insanı intihara sürüklediniz. Siz unutturmaya
çalışsanız da 2 gencecik insan, Nuriye ve Semih aylardır işleri, ekmekleri,
onurları için direniyorlar. Bunlara rağmen siz hâlâ “OHAL’den kimse zarar
görmedi.” diyorsunuz. Gelin, o cümleyi “OHAL’den zarar gören hiçbir yandaşımız
olmamıştır.” diye düzeltin de bir kerecik olsun dürüst olun. (CHP sıralarından
alkışlar)
BAŞKAN – Sayın Gürer…
12.- Niğde Milletvekili Ömer Fethi Gürer’in, Hükûmetin hayvancılık
politikalarının yetersiz ve yanlış olduğuna ve getirilen yöntemlerle etin
ucuzlamasının mümkün olmadığına ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Sayın Bakan Eşref Fakıbaba et fiyatlarının
ucuzlayacağını, Et ve Süt Kurumunun marketlerde reyon açacağını söyledi; önceki
bakan “Et ucuzlayacak.” dedikçe zam geldi. Et ve Süt Kurumu on üç yıl
özelleştirme kapsamında kaldı, içi boşaltıldı, 2014 yılında özelleştirme
kapsamından çıkarıldı. Kurum, satış noktaları açtı, et yetiştiremedi;
marketlere reyon açarsa kısa sürede talebi karşılayamayacak, raflar boş
kalacaktır, marketlere kira bedeli ödeyecektir. Önce, et sağlamak gerekir.
İthal et çözüm değildir. Hükûmetin hayvancılıkta politikaları yetersiz ve
yanlıştır. Yoksulun kısa vadede ucuz ete erişmesi mucizedir. Çözüm, sözleşmeli
ve aile tipi besiciliği desteklemek, girdi fiyatlarını düşürmek, hibe ve teşviki
gerçek ihtiyacı olana vermektir. Hayvancılıkta köyü ve üreticiyi desteklemek
gerekir. Getirilen yöntemlerle etin ucuzlaması mümkün olmadığı gibi halkın da
ucuz ete erişmesi mümkün değildir.
Teşekkür ederim.
BAŞKAN – Teşekkür ederim ben de.
Sayın Akyıldız…
13.- Sivas Milletvekili Ali Akyıldız’ın, muharrem ayına ve bu ülkede
sessiz sedasız oruç tutulduğuna, ibadetlerin yapıldığına ilişkin açıklaması
ALİ AKYILDIZ (Sivas) – Teşekkür ediyorum Sayın Başkan.
Bildiğiniz gibi, muharrem ayındayız ve bu ülkede sessiz
sedasız bir oruç tutuldu, ibadetler yapıldı, ne sokak iftarları ne davul
zurnayla milletin birbirini rahatsız etmesi ne mesailerin aksaması. “Allah’tan
ve adaletten başkasına boyun eğmemek, zalime ve zulmüne biat etmemek, hürriyet
ve hakkaniyet yolunda can korkusuna düşmemek, işte budur benim yolum. Selam
olsun yolumun yolcularına, selam olsun Hakk’a teslim olup ona gönülden
inananlara. Ne mutlu benim için matem tutanlara, ne mutlu fikrimi çerağ gibi
rehber edip gerçeğe yürüyenlere. Kerbelâ meydanında Hak için kendini kurban
eyleyen Şahı Merdan oğlu İmam Hüseyin’im ben.” Zalimin ve zulmünün karşısında
dik duruşu, mazlumların sessiz ve ölümcül bir çığlığına dönüşen direnişi,
davası uğruna kanını sebil eden, davası uğruna canını feda eden İmam Hüseyin’in
ve ehlibeytin yanındayız biz; Yezid’in ve günümüz Yezidlerinin yanında değiliz.
BAŞKAN – Bizden de selam olsun Sayın Akyıldız.
Sayın Doğan…
14.- İstanbul Milletvekili Selina Doğan’ın, bu yasama yılında da
demokrasiyi ve etkin parlamentoyu savunmaya devam edeceklerine ilişkin
açıklaması
SELİNA DOĞAN (İstanbul) – Sayın Başkan, Parlamentonun
itibarsızlaştırılmaya çalışıldığı, fiilî ve hukuki olarak etkisizleştirildiği
bir dönemin ardından yeni yasama yılını açtık. Biliyoruz ki demokrasilerin
olmazsa olmazı etkin bir parlamentodur. Biz bu yasama yılında da demokrasiyi ve
etkin parlamentoyu savunmaya devam edeceğiz; çocuklarımıza, kadınlarımıza yine
sahip çıkacağız; laikliği, bilimsel ve laik eğitimi yine bu kürsüden
savunacağız; işçilerin, KHK’yla haksız bir şekilde ihraç edilenlerin sesi
olmaya devam edeceğiz; cezaevlerindeki gazetecilerle, aydınlarla, halkın
oylarıyla seçilen milletvekilleriyle dayanışma içinde olacağız; onları yalnız
bırakmayacağız; Avrupa Birliğini ve demokratik değerleri sonuna kadar sahiplenmeye
devam edeceğiz; doğayı yağmalayanlara, şehirleri kimliklerinden kopararak yaşam
alanlarını betonlaştıranlara Mecliste yine karşı duracağız; yeni yasama yılında
ırkçılığın ve cinsiyetçiliğin karşısında durmayı sürdüreceğiz; sorunları
görülmeyen azınlıkların ve tüm ötekilerin seslerini Parlamentoya yine
taşıyacağız.
BAŞKAN – Sayın Çamak…
15.- Mersin Milletvekili Hüseyin Çamak’ın, yeni yasama yılının hayırlı
olmasını dilediğine ve Mersin’de yaş meyve üreticilerinin sorunlarıyla ilgili
Hükûmetten taleplerine ilişkin açıklaması
HÜSEYİN ÇAMAK (Mersin) – Sayın Başkan ve değerli
milletvekilleri; yeni yasama yılının hayırlı olmasını dilerim.
İki hafta önce Mersin’de şeftali üretiminin en fazla
yapıldığı Tepeköy, Sarılar ve Kocayer köylerini ziyaret ettim. Buradaki
üreticilerimiz isyan etmektedir. Meyve suyuna 30 kuruştan, sofralık şeftali ise
40 kuruştan satılmış. Üreticilerimiz bunu tamamen tekelleşmeye bağlıyor. Bu
anlamda, zor durumda olan çiftçilerimizin Hükûmetten talepleri var: 
1) Tekelleşmenin önüne geçmek için tedbirler alınmalı.
2) Üreticilerimizin banka borçları faizsiz olarak
ertelenmeli.
3) Bu yörenin özellikle iki yıldır belası olan Akdeniz
meyve sineğiyle topyekûn ve etkin bir mücadele yürütülmeli.
4) Konsantre meyve suyu ithalatına son verilmeli.
5) Yaş meyvede kesinlikle taban fiyat belirlenmeli ve
üreticilere teşvik verilmeli…
(Mikrofon otomatik cihaz tarafından kapatıldı)
BAŞKAN – Sayın Bektaşoğlu…
16.- Giresun Milletvekili Bülent Yener Bektaşoğlu’nun, 26’ncı Dönemin
Üçüncü Yasama Yılının hayırlı olmasını dilediğine ilişkin açıklaması
BÜLENT YENER BEKTAŞOĞLU (Giresun) – Sayın Başkan,
değerli arkadaşlar; bugün ilk çalışma günümüz. Bugün ettiğimiz yeminde de yer
alan devletin varlığı ve bağımsızlığını, vatanın bölünmez bütünlüğünü
koruyacağımıza, Atatürk devrimlerine, laik demokratik cumhuriyete, parlamenter
sisteme bağlılığımıza dair verdiğimiz sözleri ve diğer cümleleri bir kez daha
hatırlatıyor ve millî iradenin tecelligâhı olan yüce Meclisin çatısı altında
yer alan bütün arkadaşlarımın da bir kez daha hatırlamasını istiyoruz. Çünkü
ülkemizin, milletimizin var ya da yok olması bu sözlerin gereğini yapıp
yapmamamıza bağlı. Ülkemiz bu değer ve erdemlerden uzaklaştıkça neler olduğunu
hep birlikte görüyor ve yaşıyoruz. Bu kaos ortamından çıkışın tek yolu
cumhuriyet ve demokrasiye sıkı sıkıya sarılmaktır, bunu yapacağız ve yapmak
zorundayız. Bu dönemde de halkımızdan aldığımız güçle, azim, kararlılık, inanç
ve haklılıkla güzel ülkemizin hak ve menfaatlerini koruyacağımıza, milletimize
hizmet edeceğimize söz veriyoruz.
Bu duygularla 26’ncı Dönemin Üçüncü Yasama Yılını
temsil ettiğimiz aziz milletimize ve Giresun’umuza hayırlar getirmesini
diliyorum.
Teşekkür ediyorum.
BAŞKAN – Teşekkür ederim.
Son olarak Sayın Arık, buyurun…
17.- Kayseri Milletvekili Çetin Arık’ın, Genel Kurulu ziyaret eden Talas
Belediye Başkanı ve muhtarlara “Hoş geldiniz.” dediğine ve Kayseri Büyükşehir
Belediyesinin toplu taşıma ücretlerine zam kararından bir an önce vazgeçmesini
istediğine ilişkin açıklaması
ÇETİN ARIK (Kayseri) – Teşekkür ederim Sayın Başkan.
Kayseri’den gelen Talas Belediye Başkanımız ve
Talas’tan gelen muhtarlarımız Genel Kurulumuzu izliyorlar. Kendilerine
öncelikle hoş geldiniz diliyorum.
Kayseri Büyükşehir Belediyesi, memleketim Kayseri’de
toplu taşıma ücretlerine yüzde 25 oranında zam yaptı. Oysaki Kayseri Büyükşehir
Belediye Başkanı “2017 yılı ulaşım yılı olacak.” demişti, meğerse zam yılı
olacakmış. Son yaptıkları zamla gösterdiler ki ulaşım yılındaki amaçları halkın
cebindeki üç kuruşa göz dikmekmiş. AKP’liler işçiye, memura, emekliye yüzde 3’ü
çok görüp kaşıkla verdiğini kepçeyle almaya devam ediyorlar, sonra da halkın
aklıyla alay edercesine “Zam değil, düzenleme.” diyerek halkı kandırmaya
çalışıyorlar. Kayserili hemşehrilerim adına alınan bu zam kararından bir an
önce vazgeçilmesini istiyorum.
Teşekkür ediyorum.
BAŞKAN – Teşekkür ederim Sayın Arık.
Sayın milletvekilleri, şimdi, sevgili arkadaşımız
Abdulkadir Yüksel’i anmak adına sisteme giren Gaziantep milletvekillerine söz
vereceğim.
Sayın Erdoğan buyurun. 
18.- Gaziantep Milletvekili Mehmet Erdoğan’ın, Gaziantep Milletvekili
Abdulkadir Yüksel’e Allah’tan rahmet dilediğine ilişkin açıklaması
MEHMET ERDOĞAN (Gaziantep) – Teşekkür ederim Sayın
Başkanım.
Çok değerli arkadaşlar, Parlamentomuzun çok değerli bir
üyesini, Meclis tatilde olmasına rağmen 25 Eylül Pazartesi günü odasında
çalışırken fenalaşması üzerine kaybettik, Allah rahmet eylesin. Çok değerli bir
kardeşimizdi. 
Bütün parti gruplarına, bütün milletvekillerine çok
teşekkür ediyorum. Ailesi hepinize selam ediyor, hepinize çok teşekkür ediyor.
Eşi ve 3 çocuğu sizlere minnet borçlu olduklarını ifade ettiler; bunu
bildirmemi özellikle istediler çünkü telefonla aramayan vekilimiz kalmamış, her
parti grubundan arkadaşları aramış. Ben Levent Gök’e de ayrıca teşekkür
ediyorum, bizimle beraber cenazeye katıldı, Birecik’e kadar geldi. Tüm katılan,
taziye bildiren, cüz okuyan, hatim indiren, bizleri arayan, iyi dileklerini
ileten tüm Parlamento heyetine teşekkür ediyorum, herkes sağ olsun. Vekilimize
de Allah’tan rahmet diliyorum.
BAŞKAN – Teşekkür ederiz Sayın Erdoğan.
Sayın Koçer…
19.- Gaziantep Milletvekili Abdullah Nejat Koçer’in, Gaziantep
Milletvekili Abdulkadir Yüksel’e Allah’tan rahmet dilediğine ilişkin açıklaması
ABDULLAH NEJAT KOÇER (Gaziantep) – Sayın Başkan,
değerli milletvekilleri; Gaziantep Milletvekili, değerli insan Abdulkadir
Yüksel kardeşimizi Mecliste çalıştığı sırada görev başında kaybetmenin derin
üzüntüsü içerisindeyiz. Abdulkadir Yüksel kardeşimize Allah’tan rahmet,
ailesine, yakınlarına başsağlığı diliyorum, mekânı cennet olsun. Gaziantep’e ve
ülkemize yaptığı hizmetler hiçbir zaman unutulmayacaktır. 
Abdulkadir Yüksel kardeşimizi görev yaptığı Türkiye
Büyük Millet Meclisinde bugün bir kez daha saygıyla, rahmetle anıyor, yüce
heyetinizi saygıyla selamlıyorum.
BAŞKAN – Teşekkür ederim.
Sayın Uzer…
20.- Gaziantep Milletvekili Ahmet Uzer’in, Gaziantep Milletvekili
Abdulkadir Yüksel’e Allah’tan rahmet dilediğine ilişkin açıklaması
AHMET UZER (Gaziantep) – Sayın Başkanım teşekkür
ediyorum.
Çok değerli bir milletvekilimizi kaybettik. İyi bir
baba, iyi bir eş, iyi bir arkadaş, gerçekten mükemmel bir insandı; ruhu şad
olsun, mekânı cennet olsun. On yıllık belediye başkanlığından sonra iki yıldan
beri Mecliste beraber mesai yaptık. Gerçekten de çok deneyimi olan çok değerli
bir arkadaşımızdı. Kendisini rahmetle yâd ediyoruz. Ben, bizleri arayarak
taziyelerini ileten bütün milletvekili arkadaşlarımıza –tüm gruplardan-
teşekkür ediyorum. Allah mekânını cennet etsin diyorum. 
BAŞKAN – Amin. 
Sayın Toğrul…
21.- Gaziantep Milletvekili Mahmut Toğrul’un, Gaziantep Milletvekili
Abdulkadir Yüksel’e Allah’tan rahmet dilediğine ve Üçüncü Yasama Yılının da
vekiller açısından sıkıntılı geçeceğini düşündüğüne ilişkin açıklaması
MAHMUT TOĞRUL (Gaziantep) – Teşekkürler Sayın Başkan. 
Ben de Gaziantep Milletvekili Sayın Abdulkadir
Yüksel’in vefatından derin üzüntü duyduğumuzu ifade ediyorum. Kendisine rahmet,
yakınlarına, ailesine sabır ve metanet diliyorum. 
Sayın Başkan, bugün 26’ncı Dönem Üçüncü Yasama Yılı.
Üçüncü Yasama Yılının da İkinci Yasama Yılı gibi vekiller açısından sıkıntılı
geçeceğini, vekillerin rehin alınacağı ya da vekilliklerinin düşürüleceği ve
bunun da sizler aracılığıyla olacağını görüyoruz. Bundan büyük üzüntü duyduğumu
ifade ediyorum, bu durumu kınadığımı, kabul etmeyeceğimizi ifade ediyorum. 
Teşekkürler. 
BAŞKAN – Teşekkür ederim. 
Sayın Candemir Çelik…
22.- Gaziantep Milletvekili Canan Candemir Çelik’in, Gaziantep
Milletvekili Abdulkadir Yüksel’e Allah’tan rahmet dilediğine ilişkin açıklaması
CANAN CANDEMİR ÇELİK (Gaziantep) – Sayın Başkanım,
değerli milletvekillerim; geçtiğimiz hafta içerisinde geçirmiş olduğu kalp
krizi sonucu hayatını kaybeden Abdulkadir Yüksel kardeşimize, dava arkadaşımıza
Allah’tan rahmet diliyorum. 
Bu süreç içerisinde bizleri ve aileyi yalnız bırakmayan
Sayın Cumhurbaşkanımıza, Başbakanımıza, Meclis Başkanımıza ve bütün
gruplarımıza, milletvekillerimize yürekten teşekkür ediyorum. 
Üstat Necip Fazıl’ın dediği gibi “Ölüm güzel şey, budur
perde ardından haber… Hiç güzel olmasaydı ölür müydü Peygamber?” diyerek sayın
vekilimize tekrar Allah’tan rahmet diliyor, hepinize şükranlarımı sunuyorum. 
BAŞKAN – Teşekkür ederiz. 
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe Nur Bahçekapılı’nın, Başkanlık
Divanı olarak Gaziantep Milletvekili Abdulkadir Yüksel’e Allah’tan rahmet
dilediklerine ilişkin konuşması 
BAŞKAN - Bizler de Divan olarak bir kez daha Abdulkadir
kardeşimize, arkadaşımıza Allah’tan rahmet diliyoruz. 
MEHMET GÖKDAĞ (Gaziantep) – Sayın Başkan, söz talebim
vardı.
LEVENT GÖK (Ankara) – Sayın Başkan, Mehmet Gökdağ var
efendim. Mehmet Bey de Antep Milletvekilimizdir. 
BAŞKAN – Özür dilerim. 
Şu cümlemi bitireyim, size de söz vereyim. 
Mekânı cennet olsun, ailesine sabırlar diliyoruz. 
Tekrar özür dilerim. 
Sayın Gökdağ, buyurun. 
VII.- AÇIKLAMALAR (Devam)
23.- Gaziantep Milletvekili Mehmet Gökdağ’ın, Gaziantep Milletvekili
Abdulkadir Yüksel’e Allah’tan rahmet dilediğine ve muharrem ayının insanlığa
barış, kardeşlik, huzur getirmesini dilediğine ilişkin açıklaması
MEHMET GÖKDAĞ (Gaziantep) - Evet, biz de değerli
milletvekili arkadaşımız Abdulkadir Yüksel’in ölümünden gerçekten büyük üzüntü
duyduk. Ben kendisine Allah’tan rahmet diliyorum, ailesine ve yakınlarına
başsağlığı ve sabır diliyorum.
Ayrıca mazlumların zalime direncinin tarihsel sembolü
muharrem ayının, bir daha bu tür acıların yaşanmaması dileğiyle insanlığa
barış, kardeşlik, huzur getirmesini yürekten diliyorum.
Teşekkür ederim.
BAŞKAN – Teşekkür ederim.
Sayın Elitaş siz grup adına mı konuşacaksınız yoksa
şahsınız adına mı?
MUSTAFA ELİTAŞ (Kayseri) – Şahsım adına konuşacağım
izin verirseniz.
BAŞKAN – Buyurun.
24.- Kayseri Milletvekili Mustafa Elitaş’ın, Gaziantep Milletvekili
Abdulkadir Yüksel’e Allah’tan rahmet dilediğine ve Genel Kurulu ziyaret eden
Talas Belediye Başkanı ile muhtarlara AK PARTİ Grubu adına “Hoş Geldiniz.”
dediğine ilişkin açıklaması
MUSTAFA ELİTAŞ (Kayseri) – Teşekkür ediyorum Sayın
Başkan.
Gaziantep Milletvekilimiz Abdulkadir Yüksel geçen hafta
Hakk’ın rahmetine kavuştu, ebediyete uğurladık. Allah’tan rahmet diliyorum.
Genç bir arkadaşımızdı, çalışkan bir kardeşimizdi. 
Buradan tüm siyasi parti gruplarına ve değerli
milletvekillerine acımızı paylaştıkları için teşekkür ediyorum. Milliyetçi
Hareket Partisi, Halkların Demokrasi Partisi grup başkan vekilleri ve
milletvekili arkadaşlarımız doğrudan arayarak başsağlığı dileklerini ilettiler.
Cumhuriyet Halk Partisi Grup Başkan Vekili Sayın Gök ve Gaziantep
Milletvekilimiz Mehmet Bey, değerli milletvekilimizi uğurlamak için bizimle
birlikte orada bulundular. Tüm milletvekili arkadaşlarımıza teşekkür ediyorum. 
Talas Belediye Başkanımızla birlikte buraya gelen
değerli muhtarlarımıza da AK PARTİ Grubu adına hoş geldiniz dileklerimi
iletiyorum.
Teşekkür ederim.
BAŞKAN – Teşekkür ederim.
Tekrar Allah rahmet eylesin.
Şimdi, söz talebinde bulunan grup başkan vekillerine
söz vereceğim.
Sayın Akçay, buyurun.
25.- Manisa Milletvekili Erkan Akçay’ın, 26’ncı Dönem milletvekilleri
olarak Üçüncü Yasama Yılında da Türk milletinin ümitlerini ve beklentilerini
karşılamak için çalışma azminde olduklarına ve Gaziantep Milletvekili
Abdulkadir Yüksel’e Allah’tan rahmet dilediğine ilişkin açıklaması
ERKAN AKÇAY (Manisa) – Teşekkür ederim Sayın Başkan.
Çatısı altında bulunmaktan büyük kıvanç duyduğumuz Gazi
Meclisimiz tarihî varlığını, bugününü ve geleceğini büyük bir başarı ve
mücadele azmiyle tescil etmiştir. Bu vizyonla 26’ncı Dönem Türkiye Büyük Millet
Meclisi mensubu milletvekilleri olarak Üçüncü Yasama Yılında da büyük Türk
milletinin ümitlerini ve beklentilerini karşılamak için gecemizi gündüzümüze
katarak çalışma azmindeyiz. Bu yasama döneminde zorluklarla dolu ekonomik,
sosyal, güvenlik, terörle mücadele ve dış politika gündemleriyle karşı
karşıyayız. Bu mukaddes çatı altında milletimizin birliği, devletimizin
dirliği, vatanımızın bütünlüğü için samimiyetle çalışarak sorunlara kalıcı
çözümler üreteceğimize inanıyoruz. Gazi Mustafa Kemal Atatürk’ün ifade ettiği
üzere “Hâkimiyet kayıtsız şartsız milletindir.” 
Coğrafya alın yazısıdır. Dünyanın en zor
coğrafyasındayız. Bu coğrafyayı şehit kanlarıyla sulayıp vatan yaptık. Gazi
Meclisin mensubu milletvekilleri günü geldiğinde canı pahasına müdafaadan
kaçınmayacaktır. Millî Mücadele yıllarında zalimlere karşı Türk milletinin
zafer kılıcı olan Meclisimiz olarak, demokrasi düşmanlarına, Türkiye’ye kefen
biçme hevesinde olanlara en güçlü mesajı buradan birlik ve beraberlik
içerisinde vermeliyiz. Oyalanacak vaktimiz de yoktur, israf edilecek değerimiz
de yoktur. Bir taraftan ülkemizin ve milletimizin tarihî hak ve çıkarlarına tek
yürek hâlinde sahip çıkmalı, diğer taraftan milletimizin sorunlarına ve
beklentilerine dair düzenlemeleri hayata geçirmeliyiz. 
(Mikrofon otomatik cihaz tarafından kapatıldı)
BAŞKAN – Tamamlayın lütfen Sayın Akçay. 
ERKAN AKÇAY (Manisa) - Bu çerçevede, faaliyetlerini
millî bir bilinçle sürdüren tüm milletvekillerimize yeni yasama yılında
başarılar diliyorum, Cenab-ı Allah hepimizin yardımcısı olsun.
Ayrıca, geçtiğimiz günlerde hayatını kaybeden Adalet ve
Kalkınma Partisi Gaziantep Milletvekili arkadaşımız, güzide ve munis şahsiyet
Abdulkadir Yüksel’e Allah’tan rahmet; ailesine, Adalet ve Kalkınma Partisine ,
Gaziantep’e ve aziz milletimize başsağlığı diliyorum.
Teşekkür ederim Sayın Başkan.
BAŞKAN – Teşekkür ederim Sayın Akçay.
Sayın Yıldırım…
26.- Muş Milletvekili Ahmet Yıldırım’ın, 26’ncı Dönem Üçüncü Yasama
Yılının hayırlı olmasını dilediğine, Fransa’da ırkçı bir saldırı sonucu çıkan
yangında yaşamını yitiren 3 yurttaşımıza Allah’tan rahmet dilediğine, Las
Vegas’ta 58 kişinin ölümüyle sonuçlanan katliamı kınadığına, HDP eş genel
başkanları başta olmak üzere belediye eş başkanı veya parti yöneticilerine
dönük siyasi soykırım operasyonlarını bir kez daha kınadığına ve Katalonya
halkının iradesini saygıyla selamladığına ilişkin açıklaması
AHMET YILDIRIM (Muş) – Teşekkür ederim Sayın Başkan. 
Ben de öncelikle 26’ncı Dönem Üçüncü Yasama Yılının
bütün ülkemize hayırlı, uğurlu olmasını temenni ediyorum. 
Yine, Fransa’da ırkçı bir saldırı sonucu -kundaklama
olduğu iddia edilen- çıkan yangında 3 yurttaşımız yaşamını yitirdi. Kendilerine
Allah’tan rahmet diliyorum, bütün Türkiye’ye ve ailelerine de başsağlığı
diliyorum.
Aynı şekilde, dün Amerika Birleşik Devletleri Las
Vegas’ta bir saldırıda şimdiye kadar 58 kişinin ölümüyle sonuçlanan katliamı da
kınadığımızı belirtiyorum. 
Sayın Başkan, bugün 26’ncı Dönem Üçüncü Yasama Yılını
açmış olduk. Ancak unutulmamalıdır ki eksik toplanıyor ve halk iradesinin
yansıma mekânı olan burada halk iradesinin önemli bir bölümünün oyuna veya
desteğine, vekâletine mazhar olmuş olan partimizin 2 eş genel başkanı, 2 grup
başkan vekiliyle birlikte 9 milletvekili tutukludur. Bunu sıklıkla dile
getirdik, yine söyleyeceğiz, bu Meclisin utancıdır. Çünkü 1990’lı yıllarda bile
1990’lı yıllardaki o faşist yöntemleri uygulayan siyasi zihniyetce bir defa
vekillik düşmeden, ki vekillik düşürülürken de herkese ayrı ayrı söz hakkı,
savunma hakkı vermeden böyle bir pespaye yönteme meyledilmemişti. Düşünün,
Parlamentonun 3’üncü büyük partisi, 2’nci büyük muhalefet partisinin eş başkanları,
grup başkanlarıyla birlikte 9 milletvekili, bir de ana muhalefet partisinin
milletvekiliyle birlikte 10 milletvekili tutukludur; bu, Parlamentonun alnına
çalınmış bir kara lekedir.
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Yıldırım. 
AHMET YILDIRIM (Muş) – Teşekkür ederim.
Bunun karşısında durduk, bunun mücadelesini verdik.
Biz, Eş Genel Başkanımız Sayın Selahattin Demirtaş ve Figen Yüksekdağ başta
olmak üzere, bütün söylemlerinin ve yaptıkları etkinliklerin arkasındayız; aynı
söylem ve etkinliğin sadece destekleyicisi ya da arkasında olanı değil,
sahibiyiz. Onların bütün etkinlikleri bizim de etkinliğimizdir. Bu anlamda eş
genel başkanlarımız başta olmak üzere bütün siyasi tutsaklara, belediye eş
başkanı veya partimizin diğer yöneticilerine dönük geliştirilmiş siyasi
soykırım operasyonlarını bir kez daha yasama yılının açılışında kınayarak
özellikle konuşmamı bitirmek istiyorum. 
Bir de, önceki gün Katalonya’da yapılan referandumda
Katalonya halkının açığa çıkarmış olduğu iradeyi de saygıyla selamlıyorum.
Teşekkür ederim.
BAŞKAN – Teşekkür ederim.
Sayın Özel...
27.- Manisa Milletvekili Özgür Özel’in, Gaziantep Milletvekili
Abdulkadir Yüksel’i şahsı ve CHP Grubu adına rahmetle andığına ilişkin
açıklaması
ÖZGÜR ÖZEL (Manisa) – Teşekkür ederim Sayın Başkan.
Gaziantep Milletvekilimiz rahmetli Abdulkadir Yüksel’i
bir kez daha buradan hem şahsım adına hem grubumuz adına rahmetle anıyoruz.
Kendisi eczacı meslektaşımdır. Siyaset sırasında,
Birecik’teki Belediye Başkanlığı görevi sırasında eczacı meslektaşları için,
siyasi parti ayrımı olmaksızın hepimizin son derece takdir ettiği çalışmaları
olmuştur. Parlamento çatısı altında buluştuk ve eczacı milletvekilleri olarak
bir araya gelebildiğimiz kısıtlı birkaç toplantıda da meslek adına koyduğu
tavrı, uzlaşmacı kişiliği, vefatından sonra hem eczacılık camiasında hem
siyaset camiasında kendisiyle ilgili yapılan değerlendirmelerin tamamı tertemiz
ve kocaman bir kalbe işaret ediyor. Allah gani gani rahmet eylesin. Ben böyle
bir meslektaşımı ve Parlamento böyle bir milletvekilini bu kadar zamansız
kaybettiği için derin bir üzüntü içinde olduğumuzu bir kez daha tekrarlıyorum.
Teşekkür ediyorum Sayın Başkanım.
BAŞKAN – Teşekkür ederim.
Sayın Gök, buyurun.
28.- Ankara Milletvekili Levent Gök’ün, 26’ncı Dönem Üçüncü Yasama
Yılının ve muharrem ayının hayırlı olmasını ve Gaziantep Milletvekili
Abdulkadir Yüksel’e Allah’tan rahmet dilediğine ilişkin açıklaması
LEVENT GÖK (Ankara) – Sayın Başkan, değerli
milletvekilleri; içte ve dışta çok yoğun sorunlar yaşadığımız bir süreçte
26’ncı Dönem Üçüncü Yasama Yılına başlıyoruz. Yasama yılımızın Parlamentomuza,
ülkemize hayırlı olmasını diliyorum. 
Elbette bugün hepimizi üzen bir açılış
gerçekleştiriyoruz. AK PARTİ Grubu bir eksikle bugün toplandı. Geçtiğimiz hafta
içerisinde çok zamansız bir şekilde aramızdan ayrılan, hepimizin çok sevdiği,
nezaketiyle, karşılıklı ilişkilerimizde bir saygınlığı beraber yürüttüğümüz
değerli kardeşimiz Abdulkadir Yüksel’in vefatı hepimizi derinden üzdü. Hele bir
de çalışma yaparken böyle bir rahatsızlığı aniden geçirerek hayatını kaybetmesi
hepimizin ne denli yorucu ve stresli bir işle uğraştığının bir göstergesi.
Abdulkadir Yüksel gövdesini ortaya koydu, bedenini ortaya koydu, görevini en
iyi şekilde yapmaya çalıştı, maalesef hayatını kaybetti. Tüm sevenlerine, AK
PARTİ Grubuna, ailesine bir kez daha başsağlığı diliyoruz ve kendisine
Allah’tan rahmet diliyorum.
Bu arada muharrem ayı içerisindeyiz. Muharrem ayı,
acıların azaltıldığı, güçlüklerin üstesinden gelindiği, haksızlığa karşı
mücadelenin yükseldiği bir sürecin bize müjdecisi. Muharrem ayının tüm İslam
âlemine ve ülkemize hayırlı olmasını dileyerek tekrar yasama yılımızın başarılı
geçmesini diliyorum.
Teşekkür ederim.
BAŞKAN – Teşekkür ederim Sayın Gök.
Sayın Turan…
29.- Çanakkale Milletvekili Bülent Turan’ın, 26’ncı Dönem Üçüncü Yasama
Yılının hayırlı olmasını dilediğine, Gaziantep Milletvekili Abdulkadir
Yüksel’in ailesine ve Meclise baş sağlığı dilediğine, Las Vegas kentinde
yaşanan terör saldırısını şiddetle kınadığına, Fransa’daki kundaklamada
hayatını kaybeden 3 yurttaşımıza Allah’tan rahmet dilediğine ve muharrem ayına
ilişkin açıklaması
BÜLENT TURAN (Çanakkale) – Sayın Başkan, değerli
milletvekilleri; 26’ncı Dönem Üçüncü Yasama Yılının ülkemize, milletimize ve
çatısı altında görev yapmaktan onur duyduğumuz Gazi Meclisimize hayırlı
olmasını ümit ediyorum. Umarım bu yeni dönem, millî birlik ve beraberlik
içerisinde bu ruhla beraber milletimize hizmet etmekten bizi geri koymaz, daha
yoğun, daha beraber çalışma imkânı bulabiliriz.
Sayın Başkan, değerli milletvekili arkadaşlarım; yeni
yasama yılına ne yazık ki değerli bir kardeşimizin, vekilimizin, dostumuzun
eksikliğiyle başlıyoruz. Geçtiğimiz hafta Antep Milletvekilimiz Abdulkadir
Yüksel Hakk’ın rahmetine kavuştu. Birecik’te on yıl belediye başkanlığı yapan,
halkın kalbinde yer edinmiş Sayın Yüksel deneyimli bir siyasetçiydi. Yüksel
gibi bir ismin vefatı Meclisimiz için de bir kayıptır.
Bu vesileyle vekilimizin ailesine, seçmenlerine,
Gaziantep’e ve Meclisimize başsağlığı diliyorum. Bu arada, o süreçte bizi hiç
yalnız bırakmayan tüm milletvekillerimize, tüm gruplarımıza da teşekkür etmek
istiyorum.
Sayın Başkan, değerli arkadaşlar; Amerika’nın Las Vegas
kentinde bir konserde, malumunuz, bir saldırı oldu ve 59 Amerikan vatandaşı
hayatını kaybetti. Bu terör saldırısını şiddetle kınıyoruz. Saldırıda hayatını
kaybeden insanlar için Amerikan halkına başsağlığı diliyoruz.
Fransa’daki kundaklamayı da yakından hep beraber takip
ettik. Burada da hayatını kaybeden 3 vatandaşımız var. Bununla ilgili de
ölenlere Allah'tan rahmet diliyoruz, tüm ailelerine sabırlar niyaz ediyoruz ve
Hükûmetimizin bu konuda süreci yakından takip ettiğini beyan etmek istiyorum
sizlere. 
Sayın Başkan, değerli milletvekilleri; ayrıca muharrem
ayının içerisindeyiz malumunuz. Muharrem ayı, biz Müslümanlar için çok özel bir
ay; ders alacağımız, hüzne boğulacağımız, çok farklı hatıraların, acı
hatıraların yaşandığı bir ay. Ben bu vesileyle muharrem ayının hüzünden öte,
ders alınarak, ibret alınarak yeni fotoğraflara vesile olmasını, yeni sonuçlara
vesile olmasını ümit ediyorum, tekrar anmak istiyorum. 
Teşekkür ediyorum. 
BAŞKAN – Teşekkür ederim.
V.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Ayşe Nur Bahçekapılı’nın, Başkanlık
Divanı olarak Fransa’daki elim kazada ve Las Vegas’daki katliam sonucunda
hayatını kaybedenlere Allah’tan rahmet dilediklerine ilişkin konuşması 
BAŞKAN – Biz de Divan olarak hem Fransa’daki elim
kazada hayatını kaybeden vatandaşlarımıza hem de Las Vegas’daki bir katliam
sonucunda hayatını kaybedenlere Allah’tan rahmet diliyoruz. Amerikan halkına da
başsağlığı dileklerimizi sunuyoruz.
Sayın milletvekilleri, gündeme geçiyoruz.
Başkanlığın Genel Kurula sunuşları vardır. 
Çevre ve Şehircilik Bakanı Sayın Mehmet Özhaseki,
gündemin “Sözlü Sorular” kısmının 1, 2, 12, 15, 16, 24, 33, 42, 44, 98, 99,
100, 104, 125, 132, 140, 143, 144, 162, 180, 192, 195, 199, 203, 205, 285, 309,
320, 327, 334, 335, 352, 355, 369, 380, 387, 389, 401, 415 ve 418’inci sıralarında
yer alan önergeleri birlikte cevaplandırmak istemişlerdir. Sayın Bakanın bu
istemini sırası geldiğinde yerine getireceğim. 
Türkiye Büyük Millet Meclisi Başkanlığının iki
tezkeresi vardır, okutup bilgilerinize sunacağım. 
IV.- BAŞKANLIĞIN GENEL KURULA SUNUŞLARI (Devam)
B) Tezkereler
1.- Türkiye Büyük Millet Meclisi Başkanlığının, Samsun Milletvekili
Ahmet Demircan’ın bakan olması nedeniyle Karadeniz Ekonomik İşbirliği
Parlamenter Asamblesi’ndeki boşalan üyelik için Adalet ve Kalkınma Partisi Grup
Başkanlığınca aday gösterilen İstanbul Milletvekili Tülay Kaynarca’nın
üyeliğine ilişkin tezkeresi (3/1189)
3/8/2017
Türkiye Büyük Millet Meclisi Genel Kuruluna
Samsun Milletvekili Ahmet Demircan’ın bakan olması
nedeniyle, Karadeniz Ekonomik İşbirliği Parlamenter Asamblesi’ndeki boşalan
üyelik için Adalet ve Kalkınma Partisi Grup Başkanlığınca aday gösterilen
İstanbul Milletvekili Tülay Kaynarca’nın üyeliği, Türkiye Büyük Millet
Meclisinin Dış İlişkilerinin Düzenlenmesi Hakkında 3620 sayılı Kanun’un 2’nci
maddesinin (a) fıkrası uyarınca Genel Kurulun bilgisine sunulur.
 İsmail
Kahraman 
 Türkiye
Büyük Millet Meclisi
 Başkanı
2.- Türkiye Büyük Millet Meclisi Başkanlığının, TBMM Dışişleri Komisyonu
Başkanı Taha Özhan ve Başkan Vekili Cemalettin Kani Torun’un, ABD, Katar ve
İsviçre ziyaretlerinin Türkiye Büyük Millet Meclisi Başkanlık Divanının
20/7/2017 tarih ve 41 sayılı Kararı’yla uygun bulunduğuna ilişkin tezkeresi
(3/1191)
11/8/2017
Türkiye Büyük Millet Meclisi Genel Kuruluna
TBMM Dışişleri Komisyonu Başkanı Taha Özhan ve Başkan
Vekili Cemalettin Kani Torun'un ABD, Katar ve İsviçre ziyaretleri Türkiye Büyük
Millet Meclisi Başkanlık Divanının 20/7/2017 tarih ve 41 sayılı kararıyla uygun
bulunmuştur.
Söz konusu ziyaretler, Türkiye Büyük Millet Meclisinin
Dış İlişkilerinin Düzenlenmesi Hakkında 3620 sayılı Kanun’un 10’uncu maddesi
gereğince Genel Kurulun bilgilerine sunulur.
 İsmail
Kahraman 
 Türkiye
Büyük Millet Meclisi
 Başkanı
BAŞKAN – Sayın milletvekilleri, Başbakanlığın
Anayasa’nın 84’üncü maddesine göre Siirt Milletvekili Besime Konca’nın kesin
hüküm giydiğine dair kesinleşen mahkeme kararı hakkında bir tezkeresi vardır,
okutup bilgilerinize sunuyorum:
3.- Başbakanlığın, Siirt Milletvekili Besime Konca’nın, terör örgütü
propagandası yapmak suçundan cezalandırılmasına ilişkin Batman 2. Ağır Ceza
Mahkemesinin 31/05/2017 tarihli ve E: 2017/43 ve K: 2017/125 sayılı kararının,
Gaziantep Bölge Adliye Mahkemesi 4. Ceza Dairesinin 04/07/2017 tarihli ve E:
2017/1143 ve K: 2017/1121 sayılı ilamı ile istinaf başvurusunun esastan reddine
karar verilmek suretiyle kesinleşmesi nedeniyle, Türkiye Cumhuriyeti
Anayasası’nın 84’üncü maddesinin ikinci fıkrası uyarınca milletvekilliğinin
düşürülmesine ilişkin tezkeresi (3/1190)
3 Ağustos 2017
Türkiye Büyük Millet Meclisi Başkanlığına
Siirt Milletvekili Besime Konca'nın terör örgütü
propagandası yapmak suçundan cezalandırılmasına ilişkin Batman 2. Ağır Ceza
Mahkemesinin 31/5/2017 tarihli ve E: 2017/43 ve K: 2017/125 sayılı kararının,
Gaziantep Bölge Adliye Mahkemesi 4. Ceza Dairesinin 4/7/2017 tarihli ve E:
2017/1143 ve K: 2017/1121 sayılı ilamı ile istinaf başvurusunun esastan reddine
karar verilmek suretiyle kesinleşmesi nedeniyle; Türkiye Cumhuriyeti
Anayasası’nın 84'üncü maddesinin ikinci fıkrası uyarınca milletvekilliğinin
düşürülmesine dair Adalet Bakanlığından alınan ilgi yazı sureti ve eki dosya
ilişikte gönderilmiştir.
Gereğini arz ederim.
 Bekir
Bozdağ
 Başbakan
Yardımcısı 
(HDP sıralarından sıra kapaklarına vurmalar)
BAŞKAN – Böylece, Anayasa’nın 76’ncı maddesi kapsamında
milletvekili seçilmeye engel bir suça ilişkin olan ve Anayasa’nın 84’üncü
maddesinin ikinci fıkrası gereğince bilgiye sunulan kesinleşmiş mahkeme kararı
doğrultusunda Siirt Milletvekili Besime Konca’nın milletvekilliği düşmüştür.
Bilgilerinize sunulur. (HDP sıralarından sıra
kapaklarına vurmalar)
Türkiye Büyük Millet Meclisi Başkanlığının bir
tezkeresi daha vardır, okutup oylarınıza sunacağım…
MERAL DANIŞ BEŞTAŞ (Adana) – Sayın Başkan…
SİBEL YİĞİTALP (Diyarbakır) – Sayın Başkan,
milletvekili arkadaşımızın vekilliği düşürülüyor, her birimiz birer dakika söz
almak istiyoruz.
BAŞKAN – Ben takdir edersem söz veririm size. 
Evet, okutuyorum:
4.- Türkiye Büyük Millet Meclisi Başkanlığının, Türkiye Büyük Millet
Meclisi Başkanı İsmail Kahraman başkanlığındaki bir heyetin, Rusya Federal
Meclisi Federasyon Konseyi Başkanı Valentina Matvıenko’nun vaki davetine
icabeten Parlamentolar Arası Birlik (PAB) 137. Genel Kurulu Toplantısı’na
katılmak üzere Rusya’ya resmî ziyarette bulunmasına ilişkin tezkeresi (3/1192)
25/9/2017
Türkiye Büyük Millet Meclisi Genel Kuruluna
Türkiye Büyük Millet Meclisi Başkanı İsmail Kahraman
başkanlığındaki heyetin Rusya Federal Meclisi Federasyon Konseyi Başkanı
Valentina Matvienko'nun vaki davetine icabeten Parlamentolar Arası Birlik (PAB)
137. Genel Kurulu toplantısına katılmak üzere Rusya'ya resmî ziyarette
bulunması hususu, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 9’uncu maddesi
uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN – Kabul edenler… Kabul etmeyenler… Kabul
edilmiştir.
AHMET YILDIRIM (Muş) – Sayın Başkan, İç Tüzük 60’a göre
bir söz talebim var.
BAŞKAN – Sayın Yıldırım, sizi dinliyorum.
Buyurun.
VII.- AÇIKLAMALAR (Devam)
30.- Muş Milletvekili Ahmet Yıldırım’ın, siyasallaştırdığı yargı
marifetiyle halk iradesine saldırı düzenleyen ve bir sömürge hukuku işleten
siyasi iktidardan er geç demokratik yollardan hesap sorulacağına ilişkin
açıklaması
AHMET YILDIRIM (Muş) – Teşekkür ederim Sayın Başkan.
Şimdi, Sayın Başkan, maalesef, yine bir kadın
milletvekilinin vekilliğinin düşürülme tezkeresini okutma işi size düştü. Sizin
açınızdan gerçekten üzüntü verici bir durum, bir kadının bir kadın için böyle
pespaye bir kararla vekilliğinin düşürülmesine sebep olacak tezkereyi çok
alelade bir işmiş gibi okutması. 
BAŞKAN – “Pespaye iş” derken hangisini kastediyorsunuz?

AHMET YILDIRIM (Muş) – Mahkeme kararı için söylüyorum. 
BAŞKAN – Evet, buyurun. 
AHMET YILDIRIM (Muş) – Siz açılış konuşmasında değerli
bir konuşma yaptınız, dediniz ki: “15-16 Temmuz gecesi bu halk en büyük gücün
kendi gücünün olduğunu bütün ülkeye, dosta, düşmana göstermiştir.” Aynen
bugünkü iktidarın halkın gücünü nasıl derdest ettiğini, halk iradesine nasıl saldırdığını,
siyasallaştırdığı yargı marifetiyle muhalefet partisi milletvekillerine nasıl
yargı saldırısı gerçekleştirdiğini ibretle izliyoruz. Çünkü bunun adı yargı
falan değil. Bakın, bu karar açıklanmadan bir buçuk ay önce Batman AKP
Milletvekili o mahkemenin başkanıyla poz vermiştir. Hem de makamında poz
vermiştir, mahkemede poz vermiştir; adliyede mahkeme başkanının odasında. Böyle
siyasallaşmış bir yargının kararı bizim için esas alınabilecek bir karar
değildir. Eğer hukuktan söz edilecekse ancak bunun adı “Kürde karşı, siyasi
iktidarın sömürge hukukudur.” Halk iradesini çiğneyen, halk iradesini hiçe
sayan, siyasallaştırdığı yargı marifetiyle halk iradesine saldırı düzenleyen ve
bir sömürge hukuku işleten siyasi iktidardan er geç, demokratik yollardan,
bunların hesabı sorulacaktır diyorum.
Teşekkür ederim. 
BAŞKAN – Teşekkür ederim. 
Siz de gayet iyi biliyorsunuz ki ben görevimi
yapıyorum. 
MERAL DANIŞ BEŞTAŞ (Adana) – Sayın Başkan, 60’a göre
söz istiyorum. 
SİBEL YİĞİTALP (Diyarbakır) – Sayın Başkan…
BAŞKAN – Lütfen, işlemlerim var, bitirip söz veririm;
takdir ederim söz verip vermemeyi. 
Türkiye Büyük Millet Meclisi Başkanlığının,
milletvekillerinin izin talepleri ile ödenek ve yolluklarına ilişkin iki
tezkeresi vardır, okutuyorum: 
IV.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
5.- Türkiye Büyük Millet Meclisi Başkanlığının, Türkiye Büyük Millet
Meclisi Başkanlık Divanının 20 Temmuz 2017 tarihli toplantısında aldığı bazı
milletvekillerinin izin talepleri ile ödenek ve yolluk verilmesiyle ilgili
kararlarına ilişkin tezkeresi (3/1193)
24/7/2017
Türkiye Büyük Millet Meclisi Genel Kuruluna
Türkiye Büyük Millet Meclisi Başkanlık Divanının 20
Temmuz 2017 tarihli toplantısında milletvekili izin talepleri ile ödenek ve
yolluklarına ilişkin olarak ekli hususlar kararlaştırılmıştır.
Genel Kurulun onayına ayrı ayrı sunulur. 
Saygılarımla.
 İsmail
Kahraman
 Türkiye
Büyük Millet Meclisi
 Başkanı
6.- Türkiye Büyük Millet Meclisi Başkanlığının, Başkanlık Divanının 12
Eylül 2017 tarihli toplantısında milletvekili izin taleplerine ilişkin olarak
Ağrı Milletvekili Dirayet Taşdemir ve Şırnak Milletvekili Leyla Birlik’in
ardışık on günü aşan izin taleplerinin, bu milletvekillerinin sair süreçte
yasama faaliyetine katılımı ve izin taleplerinin zamanında yapılması dikkate
alınarak kabulünün ayrı ayrı Genel Kurulun onayına sunulmasına ilişkin
tezkeresi (3/1194)
22/9/2017
Türkiye Büyük Millet Meclisi Genel Kuruluna
Türkiye Büyük Millet Meclisi Başkanlık Divanının 12
Eylül 2017 tarihli toplantısında milletvekili izin taleplerine ilişkin olarak;
Ağrı Milletvekili Dirayet Taşdemir ve Şırnak Milletvekili Leyla Birlik'in
ardışık on günü aşan izin taleplerinin, bu milletvekillerinin sair süreçte
yasama faaliyetine katılımı ve izin taleplerinin zamanında yapılması dikkate
alınarak kabulünün ayrı ayrı Genel Kurulun onayına sunulmasına karar
verilmiştir. 
Saygılarımla. 
 İsmail
Kahraman
 Türkiye
Büyük Millet Meclisi
 Başkanı
BAŞKAN – Sayın milletvekilleri, şimdi Başkanlığın
okunan tezkerelerine konu Başkanlık Divanı kararlarını ayrı ayrı okutup
oylarınıza sunacağım:
Türkiye Büyük Millet Meclisi Genel Kuruluna
“Başkanlık Divanının Genel Kurula sunulacak izin
talepleri ile ödenek ve yolluklara ilişkin 20/7/2017 tarihli kararlarının
ilgili kısmı.
1- Ağrı Milletvekili Leyla Zana'nın Anayasa'ya uygun
ant içmeyerek milletvekilliği görevine başlamaması ve aralıksız iki ayı aşan
(212 birleşim) devamsızlığı sebebiyle İç Tüzük’ün 154'üncü maddesi hükmü
kapsamında 17/11/2015 ila 30/4/2017 dönemine ilişkin ödenek ve yolluğunun verilmemesinin
Genel Kurula teklif edilmesine,”
BAŞKAN – Kabul edenler… Kabul etmeyenler… Kabul
edilmiştir.
“2- Aşağıda belirtilen milletvekillerinin ardışık on
günü aşan izin taleplerinin bu milletvekillerinin sair süreçte yasama
faaliyetine katılımı ve izin taleplerinin zamanında yapılması dikkate alınarak
kabulünün İç Tüzük’ün 151'inci maddesine göre ayrı ayrı Genel Kurulun onayına
sunulmasına, bu kapsamda; 
a) Bursa Milletvekili Cemalettin Kani Torun'un, kızının
rahatsızlığı nedeniyle 8/6/2017 tarihi itibarıyla ardışık on üç gün süreli izin
taleplerinin kabulüne,”
BAŞKAN – Kabul edenler… Kabul etmeyenler… Kabul
edilmiştir.
“b) İstanbul Milletvekili Erdal Ataş'ın, seçim
bölgesinde yapacağı siyasi çalışmalar ve katılacağı bir dizi etkinlik nedeniyle
6/6/2017 tarihi itibarıyla ardışık on üç gün süreli izin taleplerinin
kabulüne,”
BAŞKAN – Kabul edenler… Kabul etmeyenler… Kabul
edilmiştir.
“c) İstanbul Milletvekili Hüda Kaya'nın, seçim
bölgesinde yapacağı çalışmalar ve ramazan etkinlikleri nedeniyle 23/5/2017 tarihi
itibarıyla ardışık yirmi üç gün süreli izin taleplerinin kabulüne,”
BAŞKAN – Kabul edenler… Kabul etmeyenler… Kabul
edilmiştir.
“d) Mardin Milletvekili Erol Dora'nın, İsveç'in
Stockholm şehrinde aile ziyareti ve seçim bölgesindeki esnaf toplantılarına
katılması nedeniyle 29/5/2017 tarihi itibarıyla on bir gün süreli izin
taleplerinin kabulüne,”
BAŞKAN – Kabul edenler… Kabul etmeyenler… Kabul
edilmiştir.
“3) Mazeretleri nedeniyle; 
a) Ağrı Milletvekili Dirayet Taşdemir’in 17/7/2017
tarihinden itibaren on bir gün izinli sayılmalarının İç Tüzük’ün 151’inci
maddesi uyarınca Genel Kurulun onayına sunulmasına,”
BAŞKAN – Kabul edenler… Kabul etmeyenler… Kabul
edilmiştir.
“b) Şırnak milletvekili Leyla Birlik’in 17/7/2017
tarihinden itibaren on bir gün izinli sayılmalarının İç Tüzük’ün 151’inci
maddesi uyarınca Genel Kurulun onayına sunulmasına,”
BAŞKAN – Kabul edenler… Kabul etmeyenler… Kabul
edilmiştir.
Birleşime on beş dakika ara veriyorum.
Kapanma Saati: 16.18
İKİNCİ OTURUM
Açılma Saati: 16.34
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma Kaplan HÜRRİYET (Kocaeli),
İshak GAZEL (Kütahya)
----- 0 -----
BAŞKAN – Türkiye Büyük Millet Meclisinin 2’nci
Birleşiminin İkinci Oturumunu açıyorum.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, Adana Milletvekili Meral Danış Beştaş ve arkadaşları
tarafından, SEGBİS sisteminin yargılamada yetersiz kalması, yüz yüzelik
ilkesinin bertaraf edilmiş olması ve savunma hakkının etkin kullanılmamasının
yol açtığı sorunların giderilmesi amacıyla 3/10/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 3 Ekim 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
3/10/2017
Türkiye Büyük Millet Meclisi Başkanlığına
Danışma Kurulu 3/10/2017 Salı günü (bugün) toplanamadığından,
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Ahmet
Yıldırım
 Muş
 Grup
Başkan Vekili
Öneri: 
3 Ekim 2017 tarihinde, Adana Milletvekili Sayın Meral
Danış Beştaş ve arkadaşları tarafından (5495 sıra numaralı) SEGBİS sisteminin
yargılamada yetersiz kalması, yüz yüzelik ilkesinin bertaraf edilmiş olması ve
savunma hakkının etkin kullanılmamasının yol açtığı sorunların giderilmesi
amacıyla Türkiye Büyük Millet Meclisine verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 3/10/2017 Salı günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir. 
BAŞKAN – Halkların Demokratik Partisi grup önerisinin
gerekçesini açıklamak üzere Adana Milletvekili Sayın Meral Danış Beştaş
konuşacak. 
Buyurun Sayın Danış Beştaş. 
Süreniz beş dakika. (HDP sıralarından alkışlar)
HDP GRUBU ADINA MERAL DANIŞ BEŞTAŞ (Adana) – Sayın
Başkan, değerli milletvekilleri; biraz önce halk iradesinin temsiliyeti tekrar
eksiltildi. Siirt Milletvekilimiz Besime Konca’nın milletvekilliğinin, tümüyle
siyasi bir kararla, AKP iktidarının ve AKP Genel Başkanının talimatları
doğrultusunda, Batman Ağır Ceza Mahkemesinde ve istinaf mahkemesinde bir
haftalık bir süreyle kesinleştirildikten sonra Meclisin ilk iş günü
düşürüldüğünü, bunu kınadığımızı, bu kararın meşru olmadığını ve tanımadığımızı
belirterek sözlerime başlamak istiyorum. Besime Konca bizim milletvekilimizdir,
halkın iradesidir. Meclisin bu tutumunun da kesinlikle kabul edilebilir bir
yanı yoktur. 
Değerli milletvekilleri, SEGBİS sistemi şu anda tam
anlamıyla adil yargılamanın önünde ciddi bir engel olarak duruyor. Eş Genel
Başkanlarımız Demirtaş ve Yüksekdağ başta olmak üzere, diğer bütün
milletvekillerimiz ve şu anda cezaevinde tutulan herkes için aslında ortaya
konulan bir sistem. Bunu şöyle tanımlayayım: FaceTime ya da Skype’la bağlanmayı
biliyorsanız SEGBİS sistemi de öyledir -ve yargılamalarda buna ilişkin soru
önergeleri de verdik, tabii ki yanıt alamadık- ve burada yargılama tümüyle
aslında teknolojik bir ortamda ve savunma hakkının kullandırılmaması söz
konusu. 
Demirtaş’ın dosyası özel olarak da saraya bağlı bir
ekip tarafından takip ediliyor ve bu ekibin verdiği talimatlar mahkemeye
iletiliyor, bu çok açık. Bunu nasıl anlıyoruz diyeceksiniz, Demirtaş’a özel
hazırlanan KHK hükümleriyle anlıyoruz. En son olarak, mahkemelerin atıf yaptığı
694 sayılı KHK’nin 147’nci maddesinde SEGBİS uygulaması genişletildi ve
“Sanıklar -onlar “sanık” diyor ama biz “rehinler” diyoruz- Demirtaş ve tüm
milletvekilleri SEGBİS’e çıkmazsa susma hakkını kullanmış olacak.” deniyor.
Şimdi, bir kere, bu “Adil yargılamayı yapmıyoruz. Biz
seni yargılamıyoruz, yargılayamıyoruz.” demektir çünkü susma hakkını
kullandırmak “Sen konuşmasan da ben sana ceza vereceğim…” Çünkü Demirtaş
konuştukça, vekiller konuştukça iktidarın suçları ortaya çıkacak, açığa çıkacak
ve bunları kapatmaya yönelik bir sistem olarak önümüzde duruyor.
Demirtaş -biz de Şırnak’taki davasını izledik- ısrarla,
mahkemelere çıkıp konuşma isteğini ifade etmesine rağmen mahkemeler SEGBİS’e
zorla getirme kararı verecek kadar büyük bir garabete imza attılar. Türkiye
tarihinde ilk kez, Demirtaş’la ilgili, SEGBİS’e zorla getirilme ve zorlaması
yapılıyor. Peki, SEGBİS’e gerçekten… Öyle tuhaf ki “Sen duruşmaya gelme,
konuşma, düşüncelerini söyleme, suçlamalara cevap verme, SEGBİS’e bağlan,
bağlanmıyorsan da seni susmuş kabul ediyoruz.” diyorlar ve bu, bütün tutuklulara
şu anda dayatılan bir sistem aynı zamanda. 
Bunun adı “Biz seni konuşmasan da yargılarız, ceza
veririz.” demektir, bunun adı şantajdır. Yargı bir şantajın aracı olmaktadır.
Savunma hakkının olmadığı bir yerde asla adil yargılama yoktur. Ortada bir suç
olduğu iddiası da boş bir safsatadır. 
Demirtaş susma hakkını kullanmak istemiyor, Demirtaş
konuşmak istiyor. Demirtaş zaten susmadığı için, susturulamadığı için şu anda o
ve milletvekillerimiz cezaevinde rehin olarak tutuluyor. Siz Demirtaş’ı
susturamayacaksınız. Şu anda bütün çabalarınıza rağmen halkın sevgisi de ilgisi
de desteği de artarak devam ediyor. 
Siz yüz yüze savunmayı ortadan kaldırıyorsunuz
SEGBİS’le ve bu KHK’yle Anayasa ve Ceza Muhakemeleri Usulü Kanunu tümüyle
yürürlükten kaldırılıyor çünkü burada… Şunu özellikle söylemek isteyelim: Ne
Demirtaş ne hiçbir milletvekilimiz ve diğer siyasiler bu zorbalık karşısında
-bunun adı zorbalıktır- susmayacak ve bunu teşhire devam edecektir diyorum. 
Yani son olarak -tabii beş dakikada ne anlatılır bilmiyoruz
ama- şu safsatayı halka anlatanlara da bütün Türkiye halkına söylüyorum:
Demirtaş’ın mahkemedeki sözleriyle yargılanmaktan korkuyorlar. Bu, Demirtaş’ın
yargılanmadığının ilanıdır, bir yıldır -4 Kasımda bir yıl dolacak- tutuklu
olduğu mahkemenin daha duruşma günü belli değil. Ona özel bir mahkeme heyeti
tahsis edilmiş ve bu mahkeme heyeti yargılamamak için dosyayı sürüncemede
bırakmaya devam ediyor.
Sayın Başkan, bir dakika toparlamam için…
BAŞKAN – Buyurun bir dakika.
MERAL DANIŞ BEŞTAŞ (Devamla) – Şöyle özetleyeyim
değerli arkadaşlar: Şu ana kadar tutuklu olduğu duruşmadan çıkmadı mahkemeye,
diğer milletvekilleri de çıkarılmıyor, SEGBİS’e zorlanıyorlar. Bunun adı şudur
genel olarak: “Biz milletvekillerini kendi çizdiğimiz rotaya göre,
konuşturmadan, SEGBİS’e zorlayarak, mahkemeye getirmeden…” “Paramız yok.”
diyorlar zaten. Bu büyük bir ayıp zaten, parayı biz veririz, siz rahat olun.
Siz cezaevine götürürken özel uçaklarla götürdünüz, şimdi mahkemeye getirmek
için bir de “Para yok.” gibi trajikomik bir gerekçeye sığınıyorsunuz. 6-6,5
milyon ve totalde 20 milyon insanın iradesini şu anda cezaevinde tutuyorsunuz
ve üstüne üstlük konuşmasına da izin vermiyorsunuz. Bütün dünyaya ve Türkiye
yurttaşlarına şunu söylemek istiyorum: Şu anda Demirtaş’ın, Yüksekdağ’ın ve 9
milletvekilimizin cezaevinde olmasının talimatı AKP Genel Başkanı ve AKP
Hükûmeti tarafından verilmiştir. Siyasi rakiplerini cezaevine kapatarak meydanı
boşaltmaya çalışıyorlar ama biz tek bir kişi kalsak bile bu meydan size
kalmayacak, bu meydan her zaman dolu olacak.
Teşekkür ediyorum. (HDP sıralarından alkışlar)
BAŞKAN – Teşekkür ederim.
Halkların Demokratik Partisi grup önerisinde Cumhuriyet
Halk Partisi Grubu adına Ankara Milletvekili Sayın Levent Gök konuşacak.
Buyurun Sayın Gök.
Süreniz üç dakika.
CHP GRUBU ADINA LEVENT GÖK (Ankara) - Sayın Başkan,
değerli milletvekilleri; geçtiğimiz aylar içerisinde buradan apar topar
geçirilen İç Tüzük değişikliğinin ilk uygulamasını yapıyoruz. Türkiye'nin en
önemli sorunlarının görüşülmesine ve muhalefetin sesinin çıkmasına olanak
sağlayan grup önerilerini, her partiden onar dakika konuşma imkânının toplamda
kırk dakikayla olduğu grup önerilerini toplamda on dört dakikaya indiren bir
uygulamanın ilk, birinci dakikasındayız, şu hâlimize bakın.
Sayın Başkan, değerli milletvekilleri; Meclis konuşmak
için vardır, Meclis söz söylemek için vardır. Sözü olan, iddiası olan,
konuşacağı konusu olan gelir, buradan konuşur. 
Şimdi, çok önemli bir konuda, SEGBİS gibi, Ses ve
Görüntü Bilişim Sistemi’nin yargılamada yarattığı sorunların görüşülmesi gibi
bir konuda biz üç dakikada görüşlerimizi ifade edeceğiz. Ya bu kadar ucuz mu
değerli arkadaşlar? Türkiye’yi bu kadar ucuz mu görüyorsunuz? Türkiye bu kadar
bedava mı yönetiliyor? Yani Türkiye’nin en önemli sorunları buraya gelecek,
gerekçesini açıklamak isteyen, grup önerisini veren beş dakika; diğer partiler
üç dakika… Değerli arkadaşlarım, şu anda yaşadığımız, Meclisimiz açısından bir
utanç vesilesidir, utanç. Konuşulacak konular burada konuşulacak, sokakta değil
burada konuşulacak. Bu olanağın yitirildiği bir tablo iyi bir tablo değildir.
Bundan eminim ki iktidar partisi ve bu İç Tüzük değişikliğini destekleyen
Milliyetçi Hareket Partisi, bir an önce bu uygulamadan vazgeçilmesi konusunda
bir irade, tavır geliştirirler. Şu ana kadar konuştuk, kaldı süremiz bir dakika
ve biz bir dakikada da bu önerge üzerinde görüşlerimizi açıklayacağız. Nasıl
olacak bu? Yeterli mi? Değil. 
İlgilinin yüz ifadesini göreceksiniz SEGBİS sisteminde,
vücut hareketlerini, tavır ve davranışlarını gözlemleyeceksiniz. İlgilinin
duygularını anlamaya ve söylediklerini dinlemeye çalışacaksınız. Değerli
arkadaşlarım, ceza yargılamasında ve bütün yargılamalarda en önemli usul,
hâkimin sanıkla ya da davanın taraflarıyla yüz yüze gelmesi ilkesidir. Hâkim, orada
vücut dilini görecektir, tıpkı sizin beni gördüğünüz gibi. Bakacaktır sanığa ya
da davanın taraflarına, vücut dili söylediklerinin dışında da bir şey anlatıyor
mu anlatmıyor mu? Hâkim bunları nasıl değerlendirecek? Televizyon kanalından
kendisine yansıyan bir görüntüyle bunları izleyecek, mekanik bir görüntü yani
biz işin inceliğini kaldırıyoruz, bir mekanik görüntüyle hâkime “Sen bunları
yorumla.” diyoruz. Böyle bir tablo dünyanın hiçbir yerinde olmadı değerli
arkadaşlarım, hiçbir yerinde olmadı. Giderek ağırlaşan, adil yargılama hakkını
etkileyen bu hususların tümü adil yargılama hakkının ihlalidir.
(Mikrofon otomatik cihaz tarafından kapatıldı) 
LEVENT GÖK (Devamla) – Sayın Başkan, konuşmak
istiyoruz.
BAŞKAN – Peki, bir dakika daha süre vereyim size.
Tamamlayın lütfen.
LEVENT GÖK (Devamla) – Yani, bunlar konuşulmazsa
değerli arkadaşlarım, biz nelerde buluşacağız?
Şimdi, burada şu konuştuğumuz dahi meramımızı anlatmaya
yetmiyor değerli arkadaşlarım. Şimdi, bu bakımdan, tekrar bu İç Tüzük
değişikliğinin, her partinin onar dakika ifadesini bulduğu grup önerilerinin
düzenlenmesi zorunlu değerli arkadaşlarım, İç Tüzük değişikliğinde yaptığınız
diğer antidemokratik uygulamalar gibi.
Buradan bir şey çıkmaz, hayırlı sonuçlar çıkmaz.
Yaşayarak göreceğiz. Bu İç Tüzük değişikliği, ayrıca, bir anda size süratli bir
çalışma olanağı da sağlamayacak. Uluslararası anlaşmalarda göreceğiz, başka
diğer anlaşmalarda göreceğiz yani bu muhalefetin sesini oradan kıs, buradan
kıs; bir şey konuşulmasın, o duyulmasın, bu duyulmasın. Bunların tümü yanlıştır
değerli arkadaşlarım. 
Bu önerge haklı bir önergedir, gerçekçi bir önergedir.
Yargılamada karşılaşılan usulsüzlükleri, hataları, bunları araştırmaktan niye
kaçınalım değerli arkadaşlarım? Bunu AK PARTİ de verebilir, MHP de verebilir,
biz de verebiliriz.
(Mikrofon otomatik cihaz tarafından kapatıldı)
LEVENT GÖK (Devamla) – Yani, bunları araştıralım.
Meclis zaten bunları araştırma yeri değil midir? Meclis bunların konuşulacağı
yer değil midir? Mecliste bu sesler çıkmayacaksa nerede konuşulacak değerli
arkadaşlarım? 
Ben bir sayfa not hazırladım, daha iki cümlesini
sizlerle paylaşamadım; bundan büyük üzüntü duyuyorum.
BAŞKAN – Sayın Gök, teşekkür ederim.
LEVENT GÖK (Devamla) – İktidar partisinin bu yapıcı
söylemlere, haklı uyarılara ihtiyacı yok mudur?
Ülke dökülüyor; eğitimde dökülüyor, dış politikada
dökülüyor. 
BAŞKAN – Sayın Gök...
LEVENT GÖK (Devamla) – Bütün kurumlarımız çökmüş
durumda. Başbakan ayrı telden, bakan ayrı telden, Cumhurbaşkanı ayrı telden... 
Değerli arkadaşlar, bu gidişat iyi bir gidişat değil.
BAŞKAN – Sayın Gök, teşekkür ederim.
BÜLENT TURAN (Çanakkale) – Konuya geçelim.
BAŞKAN – Artı bir dakika daha süre verdim size. 
Lütfen...
LEVENT GÖK (Devamla) – Bakın, yasama yılının bu ilk
gününde ben sizlere tarihî bir çağrıda bulunuyorum: Gelin, bu yapılan
antidemokratik değişiklikleri tekrar baştan görüşelim ve Parlamentomuza,
ülkemize yakışır bir İç Tüzük’ü beraber hazırlayalım. 
BÜLENT TURAN (Çanakkale) – İnşallah. 
BAŞKAN – Sayın Gök…
LEVENT GÖK (Devamla) – Bu anlamda verilen önergeyi
desteklediğimizi ifade ediyorum. 
Hepinize saygılar sunarım. (CHP sıralarından alkışlar) 
BAŞKAN – Teşekkür ederim. 
Adalet ve Kalkınma Partisi Grubu adına Bolu
Milletvekili Sayın Ali Ercoşkun konuşacak. 
Buyurun Sayın Ercoşkun. (AK PARTİ sıralarından
alkışlar) 
Süreniz üç dakika. 
AK PARTİ GRUBU ADINA ALİ ERCOŞKUN (Bolu) – Teşekkür
ediyorum Sayın Başkan. 
Değerli milletvekilleri, HDP grup önerisi aleyhine söz
almış bulunuyorum. Bu vesileyle yüce heyetinizi saygıyla selamlıyorum. 
Sözlerimin başında Gaziantep Milletvekilimiz Abdulkadir
Yüksel ağabeyi rahmetle, minnetle bir kez daha anıyorum, mekânı cennet olsun,
Cenab-ı Hak geride kalanlara sabırlar versin. 
Evet, Ses ve Görüntü Bilişim Sistemi yani kısaca SEGBİS
olarak tanımlanan bu sistem, aslında 21’inci yüzyılın gerektirdiği teknolojik
imkânları kullanarak vatandaşların daha hızlı ve daha etkin bir şekilde hukuk
sisteminden faydalanmasını sağlamak amacıyla oluşturuldu, 21 Eylül 2011’de
Resmî Gazete’de yayınlanan yönetmelikle birlikte de kullanılmaya başlandı,
tabii akabinde de bir genelge söz konusu. SEGBİS yargı çevresi dışında bulunan
ya da mahkemede hazır bulunamayan kişilerin video konferansıyla dinlenmesi ve
ifadelerinin kayıt altına alınmasını sağlamakta, SEGBİS’le hem ifade alma ve sorgu
işlemleri hem de duruşmalar videoyla kayıt altına alınabilmektedir. 
Anayasa’mızın yani Türkiye Cumhuriyeti Anayasası’nın
141’inci maddesinin son fıkrasında yargılanmanın en az giderle ve mümkün olan
süratle sonuçlandırılması…
MERAL DANIŞ BEŞTAŞ (Adana) – Hatta hiç yapılmasın ya,
gerek yok, ceza verilmiş zaten. 
ALİ ERCOŞKUN (Devamla) – …yargı organlarının görevi
olarak belirlenmiş olup SEGBİS kullanımıyla bu görevin daha etkin olarak yerine
getirilmesi amaçlanmakta. 
ZİYA PİR (Diyarbakır) – Masraf… Doğrudan saray, mahkeme
kararlarını versin, hiçbir masrafınız olmaz o zaman. 
ALİ ERCOŞKUN (Devamla) – Ülkemizin de taraf olduğu
Avrupa İnsan Hakları Sözleşmesi’nin 5’inci maddesinin 3’üncü fıkrasında
belirtilen makul sürede hâkim önüne çıkarılma…
MERAL DANIŞ BEŞTAŞ (Adana) – Kanun dışında bir şey
söyleyin ya, bunları biz biliyoruz. 
ZİYA PİR (Diyarbakır) – Mahkemeleri de kaldırın. 
ALİ ERCOŞKUN (Devamla) – …6’ncı maddesinin 1’inci
fıkrasında belirtilen kendisine yöneltilen suçlamalar konusunda karar verecek
mahkeme önünde makul sürede yargılanma ilkeleri doğrultusunda insan hakları
ihlalleri önlenmekte, dolayısıyla ülkemizin imza attığı sözleşmelere bu manada
bağlılık oluşmaktadır.
MERAL DANIŞ BEŞTAŞ (Adana) – Asla bir bağlılık yoktur.
Bütün ihlalleri yapıyorsunuz.
ALİ ERCOŞKUN (Devamla) – Tabii, çıkarılan yönetmelik
-bu yönetmeliğin dayanak noktası- 2004 yılındaki 5271 sayılı Ceza Muhakemesi
Kanunu, aynı şekilde, 2005 tarihli 5395 sayılı Çocuk Koruma Kanunu ve 2007
tarihli 5726 sayılı Tanık Koruma Kanunu’na dayanılarak hazırlanmıştır. 
SEGBİS içerisinde görüntü ve sesin aynı anda, güvenli
bir şekilde iletilebilmesi ve kaydedilmesi gerekmekte. Tabii, görüntünün de
ilgilinin yüz ifadelerini, vücut hareketlerini, tavır ve davranışlarını
gözlemlemeye, ses ve ilgili duygularını anlamaya ve söylediklerinin anlaşılır
şekilde dinlenmesine imkân verecek nitelikte olması gerekiyor.
MERAL DANIŞ BEŞTAŞ (Adana) – Öyle bir niteliği yok.
ALİ ERCOŞKUN (Devamla) – Yani, buradaki maksat kişinin
bu devirde, bu yüzyılda mahkemede kendisini ifade edebilecek ortamı oluşturmayı
içermek. Bunun SEGBİS’te sağlanabildiğini düşünüyoruz ve bu çerçevede HDP’nin
vermiş olduğu grup önerisinin aleyhinde olduğumuzu bildirir, yüce heyetinizi
saygıyla selamlarım. (AK PARTİ sıralarından alkışlar) 
BAŞKAN – Teşekkür ederim Sayın Ercoşkun. 
Halkların Demokratik Partisi grup önerisini oylarınıza
sunacağım… 
MERAL DANIŞ BEŞTAŞ (Adana) – 60’a göre bir söz talebim
vardı Başkan, rica etsem.
BAŞKAN – Şimdi bu işleme başladım, sizin söz talebiniz
bir önceki birleşimdeydi. 
MERAL DANIŞ BEŞTAŞ (Adana) – Ben yine istedim de
dikkatinizi çekemedim.
BAŞKAN – O birleşimde kaldı. 
Evet, Halkların Demokratik Partisi grup… 
ERTUĞRUL KÜRKCÜ (İzmir) – Karar yeter sayısı istiyoruz
Başkan.
BAŞKAN – Halkların Demokratik Partisi grup önerisini
oylarınıza sunacağım, karar yeter sayısı arayacağım. 
Kabul edenler… Kabul etmeyenler… Karar yeter sayısı
yoktur, birleşime on dakika ara veriyorum. 
Kapanma Saati:16:51
ÜÇÜNCÜ OTURUM
Açılma Saati: 17.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma KAPLAN HÜRRİYET (Kocaeli),
İshak GAZEL (Kütahya)
----- 0 -----
BAŞKAN – Türkiye Büyük Millet Meclisinin 2’nci
Birleşiminin Üçüncü Oturumunu açıyorum.
Halkların Demokratik Partisi grup önerisinin
oylamasında karar yeter sayısı bulunamamıştı. Şimdi öneriyi tekrar oylarınıza
sunacağım ve karar yeter sayısı arayacağım.
Kabul edenler… Kabul etmeyenler… Grup önerisi kabul
edilmemiştir, karar yeter sayısı vardır. 
Sayın milletvekilleri, şimdi bir Danışma Kurulu önerisi
vardır, okutup oylarınıza sunacağım. 
B) Danışma Kurulu Önerileri
1.- Danışma Kurulunun, Genel Kurulun 3/10/2017 Salı günkü birleşiminde
bir saat sözlü soruların görüşülmesini müteakip 12/10/2016 tarihinde dağıtılan
399 sıra sayılı Aile Bütünlüğünü Olumsuz Etkileyen Unsurlar ile Boşanma
Olaylarının Araştırılması ve Aile Kurumunun Güçlendirilmesi İçin Alınması
Gereken Önlemlerin Belirlenmesi Amacıyla Kurulan Meclis Araştırması Komisyonu
Raporu’nun gündemin "Özel Gündemde Yer Alacak İşler” kısmına alınmasına ve
rapor üzerindeki genel görüşmenin Genel Kurulun 3/10/2017 Salı günkü
birleşiminde yapılmasına, bu raporun görüşmelerinin tamamlanmasına kadar
çalışmalarını sürdürmesine; 4/10/2017 Çarşamba günkü birleşiminde sözlü
soruların görüşülmemesine ilişkin önerisi
Danışma Kurulu Önerisi
Danışma Kurulunun 3/10/2017 Salı günü yaptığı
toplantıda, aşağıdaki önerinin Genel Kurulun onayına sunulması uygun
görülmüştür.
 İsmail
Kahraman 
 Türkiye Büyük
Millet Meclisi Başkanı

 Bülent Turan Levent Gök
 Adalet ve Kalkınma Partisi  Cumhuriyet Halk
Partisi 
 Grubu Başkan Vekili Grubu Başkan Vekili

 Ahmet Yıldırım Erkan Akçay 
 Halkların Demokratik Partisi  Milliyetçi Hareket
Partisi 
 Grubu Başkan Vekili Grubu Başkan Vekili
Öneri:
Genel Kurulun;
3/10/2017 Salı günkü (bugün) birleşiminde bir saat
sözlü soruların görüşülmesini müteakip 12/10/2016 tarihinde dağıtılan 399 sıra
sayılı Aile Bütünlüğünü Olumsuz Etkileyen Unsurlar ile Boşanma Olaylarının
Araştırılması ve Aile Kurumunun Güçlendirilmesi İçin Alınması Gereken
Önlemlerin Belirlenmesi Amacıyla Kurulan Meclis Araştırması Komisyonu
Raporu’nun, gündemin "Özel Gündemde Yer Alacak İşler” kısmına alınması ve
rapor üzerindeki genel görüşmenin Genel Kurulun 3/10/2017 Salı günkü (bugün)
birleşiminde yapılması, bu raporun görüşmelerinin tamamlanmasına kadar
çalışmalarını sürdürmesi;
4/10/2017 Çarşamba günkü birleşiminde sözlü soruların
görüşülmemesi;
önerilmiştir.
BAŞKAN – Kabul edenler… Kabul etmeyenler… Danışma
Kurulu önerisi kabul edilmiştir. 
Sayın milletvekilleri, İç Tüzük’ün 37’nci maddesine
göre verilmiş bir doğrudan gündeme alınma önergesi vardır, okutup işleme
alacağım ve oylarınıza sunacağım. 
IV.- BAŞKANLIĞIN GENEL KURULA SUNUŞLARI (Devam)
C) Önergeler
1.- İstanbul Milletvekili Mustafa Sezgin Tanrıkulu’nun, (2/269) esas
numaralı Toplumsal Barış ve Demokrasinin Tesisi Amacıyla Bazı Kanunlarda
Değişiklik Yapılması Hakkında Kanun Teklifi’nin doğrudan gündeme alınmasına
ilişkin önergesi (4/105)
Türkiye Büyük Millet Meclisi Başkanlığına
2/269 esas numaralı Kanun Teklifi’min İç Tüzük’ün
37’nci maddesine göre doğrudan Genel Kurul gündemine alınmasını arz ederim. 
Saygılarımla 
 Mustafa
Sezgin Tanrıkulu 
 İstanbul
BAŞKAN – Teklif sahibi olarak İstanbul Milletvekili
Sayın Mustafa Sezgin Tanrıkulu konuşacak. 
Buyurun Sayın Tanrıkulu, süreniz beş dakika. 
MUSTAFA SEZGİN TANRIKULU (İstanbul) – Sayın Başkan,
değerli milletvekilleri; hepinizi saygıyla selamlıyorum. Yeni yasama yılının da
Türkiye’ye hayırlar getirmesini diliyorum. 
Öncelikle, geçtiğimiz günlerde kaybettiğimiz
milletvekili dostumuz Abdulkadir Yüksel’i rahmetle anıyorum. Ailesine ve AK
PARTİ camiasına da baş sağlığı diliyorum ama Sayın Başkan, bugün başka bir
milletvekili de siyaseten öldü. Bir kadın milletvekili ve size denk düştü ama
nedense onunla ilgili konuşmaya kimseye izin vermediniz. 
Bu arada, Kürdistan Yurtseverler Birliği Başkanı, Genel
Sekreteri, Irak Cumhuriyeti’nin önceki Cumhurbaşkanı Celal Talabani’nin, biraz
önce, rahmete gittiğini öğrendim. 
BAŞKAN – Sayın milletvekilleri…
MUSTAFA SEZGİN TANRIKULU (Devamla) – O, Kürtlerin “Mam
Celal”iydi. Anısı önünde saygıyla eğiliyorum ve tüm Kürtlere, tüm halkına, tüm
yurttaşlarımıza, dünya halklarına da başsağlığı diliyorum.
Sayın Başkan, evet, benimle ilgili bir İç Tüzük
değişikliği oldu. Bundan sonra konuşamayacağım bir yıl boyunca bu madde
bağlamında çünkü her milletvekili bir kez konuşacak. (2/269) esas numaralı
Teklif’im üzerine söz aldım ama bu teklifle ilgili olarak… Zaten eklerde var,
mutlaka okursunuz. Biraz sonra reddedeceksiniz zaten ama beni yaralayan bir
meseleye burada değinmek istiyorum.
Mehmed Uzun belki AK PARTİ sıralarına bir şey ifade
etmiyordur ama Kürt dilinin en önemli yazarlarından bir tanesiydi. Çok kısa
yaşamında 20’ye yakın roman, deneme eseri bıraktı. Çok genç yaşta yaşamını
yitirdi. Yurt dışında sürgündeydi. Kanser olduğunu öğrenince Diyarbakır’a
geldi. Üç ay ömrü kalmıştı ve Diyarbakır’da doktorlar, sevenleri onu daha
sonra, daha uzun yaşattılar Diyarbakır’da ve Diyarbakır’a defnedildi, Dicle
Nehri’ne nazır bir mezarlıkta şimdi yatıyor. Kendisine Allah’tan rahmet
diliyorum. Ama dün, benim içimi yaralayan çok önemli bir hadise oldu değerli
arkadaşlar. Şu, Diyarbakır’da Mehmed Uzun Parkı’nın açılışındaki fotoğraf, şu
da aynı fotoğraf -Diyarbakır Yenişehir Belediyesinde kayyum var- bu da dün
çekilmiş fotoğraf değerli arkadaşlar. Bu da açılışta Mehmed Uzun’un anısına
dikilen anıt, harflerden oluşuyor. Onun dile, ana dile yaptığı vurgu nedeniyle
böyle bir anıt yapılmıştı. Evet, şu anda isim yok parkta, biraz önce de
baktırdım ve bu anıt da sökülmüş, gelmeden önce bir daha teyit ettim. Yenişehir
Belediyesi bir açıklama yapmış “Bizimle alakalı değil.” diye. Yarım saat önce
-bende kayıtları var- tekrar oraya gittiler, aynen bu şekilde, önceki gün var
ama yok şu anda.
Değerli arkadaşlar, bakın, eğer bölücülükse,
bölücülükse, gerçek anlamda bölücülükse bu kayyumların yaptığı bölücülüktür.
Mehmed Uzun’un adından ne istiyorsunuz, ne istiyorsunuz? Bütün Kürtlerin
neredeyse ortak duygusuna hitap eden Kürtçenin en önemli yazarından ne
istiyorsunuz, adından ne istiyorsunuz? Nedir sizlerin bu adla alıp
veremediğiniz, nedir? Nedir bu kayyumların yaptığı, nedir?
Değerli arkadaşlar, bakın, size Ceylan Önkol’u da
söyleyeceğim. Bakın, Ceylan Önkol’un Lice’de bir parka adı verilmişti, adını
kaldırdılar; benim çok yakından tanıdığım, ailesini çok iyi bildiğim ve
hunharca öldürülen Fırat Sımpil’in adı koyuldu. Yahu kayyum; ne yapacaksan yap,
Fırat’ın adını da koy bir parka ama Ceylan’ın adını niye kaldırıyorsun, neden
kaldırıyorsun Ceylan’ın adını? Bunun Kürtlerde hangi duyguya yer açacağını bilmiyor
musunuz? 
(Mikrofon otomatik cihaz tarafından kapatıldı)
MUSTAFA SEZGİN TANRIKULU (Devamla) – Değerli
arkadaşlarım, bakın, sizin sonuçta geldiğiniz nokta bu. Kayyumlar sizin
vicdanınızı aldı götürdü, vicdanınızı.
ZEKİ AYGÜN (Kocaeli) – Hadi git oradan be!
MUSTAFA SEZGİN TANRIKULU (Devamla) – Vicdanınızı aldı,
götürdü.
ZEKİ AYGÜN (Kocaeli) – Hadi git oradan be!
BAŞKAN – Sayın milletvekilleri…
MUSTAFA SEZGİN TANRIKULU (Devamla) – Bunu söyleyen
kimdir, biliyor musunuz? Muhsin Kızılkaya’dır. Sen git oradan, sen git, tamam
mı?
BAŞKAN – Teşekkür ederiz Sayın Tanrıkulu. 
MUSTAFA SEZGİN TANRIKULU (Devamla) - Bu sözleri
söyleyeceğim.
BÜLENT TURAN (Çanakkale) – Sayın Başkan, ilk günden
böyle bir üslup olmaz ki ya!
MUSTAFA SEZGİN TANRIKULU (Devamla) – Sen git oradan,
sen git!
BAŞKAN – Sayın Tanrıkulu…
MUSTAFA SEZGİN TANRIKULU (Devamla) – Eğer vicdanı olan
-Kürt söylemiyorum- bir milletvekili varsa bu kürsüden, buradan Mehmed Uzun’un
adının silinmesine benden daha fazla karşı çıkar, vicdan varsa eğer çıkar, bu kürsüden,
varsa. 
BAŞKAN – Sayın Tanrıkulu, teşekkür ederim. 
MUSTAFA SEZGİN TANRIKULU (Devamla) – Ben, burada
bunları kayıt altına alınması için söylüyorum…
BÜLENT TURAN (Çanakkale) – Söylemiyorsunuz
bağırıyorsunuz Sayın Tanrıkulu. 
MUSTAFA SEZGİN TANRIKULU (Devamla) – Ama vicdanınızı
kaybetmişsiniz, bunu bilin. Vicdanınızı kaybetmişsiniz. 
Kalkın bir şey söyleyin, hepinize sataşıyorum, gelin
söyleyin. 
BAŞKAN – Sayın Tanrıkulu, müsaade ederseniz ben idare
edeyim Genel Kurulu. 
BÜLENT TURAN (Çanakkale) - Cevap verilir de tazminat
doğuyor sonra işte. 
EJDER AÇIKKAPI (Elâzığ) – Otur yerine.
MUSTAFA SEZGİN TANRIKULU (Devamla) – Utanmazlık yapma! 
EJDER AÇIKKAPI (Elâzığ) – Konuşma! Terbiyesizlik yapma!
MUSTAFA SEZGİN TANRIKULU (Devamla) – Yapma utanmazlık. 
BAŞKAN – Sayın milletvekilleri…
EJDER AÇIKKAPI (Elâzığ) – Konuşma oradan!
MUSTAFA SEZGİN TANRIKULU (Devamla) – Yapma utanmazlık!
EJDER AÇIKKAPI (Elâzığ) – Terbiyesiz sensin. 
BAŞKAN – Sayın milletvekilleri, lütfen… 
MUSTAFA SEZGİN TANRIKULU (Devamla) – Utanmazlık yapma!
EJDER AÇIKKAPI (Elâzığ) – Sensin utanmaz. 
MUSTAFA SEZGİN TANRIKULU (Devamla) – Utanmazlık yapma
diyorum sana. 
EJDER AÇIKKAPI (Elâzığ) – Terbiyesizlik yapma utanmaz!
BÜLENT TURAN (Çanakkale) – Sayın Başkan, ilk günden bu
olur mu? 
BAŞKAN – Sayın milletvekilleri, lütfen, ilk gün böyle
bir şeye muhatap olmayalım. 
MUSTAFA SEZGİN TANRIKULU (Devamla) – Terbiyesiz!
EJDER AÇIKKAPI (Elâzığ) – Sen terbiyesizsin!
MUSTAFA SEZGİN TANRIKULU (Devamla) – Ben Mehmet
Uzun’dan bahsediyorum. 
BAŞKAN – Sayın Tanrıkulu, lütfen yerinize geçer
misiniz, süreniz bitti. 
MUSTAFA SEZGİN TANRIKULU (Devamla) – Terbiyesiz sensin!
EJDER AÇIKKAPI (Elâzığ) – Sensiz terbiyesiz!
MUSTAFA SEZGİN TANRIKULU (Devamla) – Utanmaz! 
EJDER AÇIKKAPI (Elazığ) - Ahlaksız herif!
BAŞKAN – Sayın Tanrıkulu…
BÜLENT TURAN (Çanakkale) – Sayın Başkan, yerine geçer
mi artık? 
MUSTAFA SEZGİN TANRIKULU (Devamla) – Ne yapacaksın! 
EJDER AÇIKKAPI (Elâzığ) – Sen ne yapacaksın? Sen ne
yapacaksın?
BAŞKAN – Sayın Tanrıkulu…
Birleşime beş dakika ara veriyorum. 
Kapanma Saati: 17.11
DÖRDÜNCÜ OTURUM
Açılma Saati: 17.17
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fatma Kaplan HÜRRİYET (Kocaeli),
İshak GAZEL (Kütahya)
----- 0 -----
BAŞKAN – Türkiye Büyük Millet Meclisinin 2’nci
Birleşiminin Dördüncü Oturumunu açıyorum.
İstanbul Milletvekili Mustafa Sezgin Tanrıkulu’nun İç
Tüzük'ün 37’nci maddesine göre vermiş olduğu kanun teklifinin doğrudan gündeme
alınması önergesini oylarınıza sunuyorum: Kabul edenler... Kabul etmeyenler...
Kabul edilmemiştir.
Sayın milletvekilleri, gündemin “Sözlü Sorular” kısmına
geçiyoruz.
IX.- SÖZLÜ SORULAR VE CEVAPLARI (x)
1.- İstanbul Milletvekili Erkan Kandemir’in, telekomünikasyon, internet
ve bilişim sektöründe kaydedilen gelişmelere ilişkin Ulaştırma, Denizcilik ve
Haberleşme Bakanından sözlü soru önergesi (6/47) ve Çevre ve Şehircilik Bakanı
Mehmet Özhaseki’nin cevabı
2.- Trabzon Milletvekili Haluk Pekşen’in, HES inşaatları kapsamında
yapılması gereken peyzaj çalışmalarına ilişkin sözlü soru önergesi (6/59) ve
Çevre ve Şehircilik Bakanı Mehmet Özhaseki’nin cevabı
3.- Trabzon Milletvekili Haluk Pekşen’in, çimento fabrikalarında lastik
yakılmasına ve oluşan çevre kirliliğine ilişkin sözlü soru önergesi (6/76) ve
Çevre ve Şehircilik Bakanı Mehmet Özhaseki’nin cevabı
4.- Trabzon Milletvekili Haluk Pekşen’in, Karadeniz Bölgesi’ndeki
HES’lere ve doğaya etkilerine ilişkin sözlü soru önergesi (6/95) ve Çevre ve
Şehircilik Bakanı Mehmet Özhaseki’nin cevabı
5.- Balıkesir Milletvekili İsmail Ok’un, Balıkesir’de kurulan bir
tesisin çevreye olası etkilerine ilişkin sözlü soru önergesi (6/104) ve Çevre
ve Şehircilik Bakanı Mehmet Özhaseki’nin cevabı
6.- Antalya Milletvekili Çetin Osman Budak’ın, Antalya’da kış aylarında
yaşanan hava kirliliğine ilişkin sözlü soru önergesi (6/122) ve Çevre ve
Şehircilik Bakanı Mehmet Özhaseki’nin cevabı
7.- Niğde Milletvekili Ömer Fethi Gürer’in, Niğde’ye bağlı bir
mahalledeki kentsel dönüşüm çalışmalarına ve tarihi yapılar ile ilgili
incelemelere ilişkin sözlü soru önergesi (6/144) ve Çevre ve Şehircilik Bakanı
Mehmet Özhaseki’nin cevabı
8.- Niğde Milletvekili Ömer Fethi Gürer’in, Tuz Gölü’nün dip temizliği
ile atıklardan arındırılmasına ilişkin sözlü soru önergesi (6/166) ve Çevre ve
Şehircilik Bakanı Mehmet Özhaseki’nin cevabı
9.- Niğde Milletvekili Ömer Fethi Gürer’in, tapu çalışanlarının
sorunlarına ilişkin sözlü soru önergesi (6/173) ve Çevre ve Şehircilik Bakanı
Mehmet Özhaseki’nin cevabı
10.- Trabzon Milletvekili Haluk Pekşen’in, Trabzon’un Sürmene
ilçesindeki katı atık arıtma tesisine ilişkin sözlü soru önergesi (6/265) ve
Çevre ve Şehircilik Bakanı Mehmet Özhaseki’nin cevabı
11.- Trabzon Milletvekili Haluk Pekşen’in, Trabzon’un Sürmene
ilçesindeki katı atık arıtma tesisine ilişkin sözlü soru önergesi (6/266) ve
Çevre ve Şehircilik Bakanı Mehmet Özhaseki’nin cevabı
12.- Trabzon Milletvekili Haluk Pekşen’in, Trabzon’un Sürmene
ilçesindeki katı atık depolama sahasına ilişkin sözlü soru önergesi (6/267) ve
Çevre ve Şehircilik Bakanı Mehmet Özhaseki’nin cevabı
13.- Trabzon Milletvekili Haluk Pekşen’in, Doğu Karadeniz Bölgesi’ndeki
ÇED uygulamalarına ilişkin sözlü soru önergesi (6/272) ve Çevre ve Şehircilik
Bakanı Mehmet Özhaseki’nin cevabı
14.- Trabzon Milletvekili Haluk Pekşen’in, Bakanlık ile bağlı kurum ve
kuruluşların hizmet binalarına ilişkin sözlü soru önergesi (6/317) ve Çevre ve
Şehircilik Bakanı Mehmet Özhaseki’nin cevabı
15.- Trabzon Milletvekili Haluk Pekşen’in, Trabzon’un Uzungöl bölgesi
ile ilgili imar çalışmalarına ilişkin sözlü soru önergesi (6/325) ve Çevre ve
Şehircilik Bakanı Mehmet Özhaseki’nin cevabı
16.- Niğde Milletvekili Ömer Fethi Gürer’in, küresel ısınmanın
etkilerine ve alınacak önlemlere ilişkin sözlü soru önergesi (6/348) ve Çevre
ve Şehircilik Bakanı Mehmet Özhaseki’nin cevabı
17.- Adana Milletvekili Elif Doğan Türkmen’in, Adana’nın Ceyhan
ilçesindeki atık su arıtma tesisinin yaydığı kokuya ilişkin sözlü soru önergesi
(6/351) ve Çevre ve Şehircilik Bakanı Mehmet Özhaseki’nin cevabı
18.- Adana Milletvekili Elif Doğan Türkmen’in, Adıyaman’ın Kahta
ilçesindeki atık su arıtma tesisinin çalışmamasına ilişkin sözlü soru önergesi
(6/352) ve Çevre ve Şehircilik Bakanı Mehmet Özhaseki’nin cevabı
19.- Trabzon Milletvekili Haluk Pekşen’in, Sürmene Çamburnu Kutlular
Düzenli Katı Atık Depolama Sahası’na ilişkin sözlü soru önergesi (6/393) ve
Çevre ve Şehircilik Bakanı Mehmet Özhaseki’nin cevabı
20.- Niğde Milletvekili Ömer Fethi Gürer’in, nişasta bazlı şeker üretim
kotasının artırılmasına ilişkin Başbakandan sözlü soru önergesi (6/436) ve
Çevre ve Şehircilik Bakanı Mehmet Özhaseki’nin cevabı
21.- Niğde Milletvekili Ömer Fethi Gürer’in, kentsel dönüşüm alanlarında
yer alan tarihî yapılara ilişkin sözlü soru önergesi (6/476) ve Çevre ve
Şehircilik Bakanı Mehmet Özhaseki’nin cevabı
22.- Niğde Milletvekili Ömer Fethi Gürer’in, koruma altına alınan alanlara
ve denetimlerine ilişkin sözlü soru önergesi (6/484) ve Çevre ve Şehircilik
Bakanı Mehmet Özhaseki’nin cevabı
23.- Niğde Milletvekili Ömer Fethi Gürer’in, şans oyunlarına ilişkin
Başbakandan sözlü soru önergesi (6/495) ve Çevre ve Şehircilik Bakanı Mehmet
Özhaseki’nin cevabı
24.- Niğde Milletvekili Ömer Fethi Gürer’in, sivil memurların özlük
haklarının iyileştirilmesine yönelik çalışmalara ilişkin Başbakandan sözlü soru
önergesi (6/501) ve Çevre ve Şehircilik Bakanı Mehmet Özhaseki’nin cevabı
25.- Niğde Milletvekili Ömer Fethi Gürer’in, Niğde ilindeki Kızılca
Deresi’ne dökülen atığa ve alınan önlemlere ilişkin sözlü soru önergesi (6/504)
ve Çevre ve Şehircilik Bakanı Mehmet Özhaseki’nin cevabı
26.- Niğde Milletvekili Ömer Fethi Gürer’in, engellilerin erişebilirliklerinin
sağlanmasına yönelik kamu kuruluşları ve belediyeler tarafından yapılan
çalışmalara ilişkin sözlü soru önergesi (6/608) ve Çevre ve Şehircilik Bakanı
Mehmet Özhaseki’nin cevabı
27.- Niğde Milletvekili Ömer Fethi Gürer’in, KPSS-2016/1 yerleştirme
işlemleri kapsamında Bakanlığa yerleştirilen mimar ve mühendislerin
atamalarının yapılmamasına ilişkin sözlü soru önergesi (6/665) ve Çevre ve
Şehircilik Bakanı Mehmet Özhaseki’nin cevabı
28.- Niğde Milletvekili Ömer Fethi Gürer’in, Niğde Kızılca Deresi Islah
Projesi’ne ilişkin sözlü soru önergesi (6/682) ve Çevre ve Şehircilik Bakanı
Mehmet Özhaseki’nin cevabı
29.- Niğde Milletvekili Ömer Fethi Gürer’in, küresel ısınma ve iklim
değişikliği konusunda yürütülen çalışmalara ilişkin sözlü soru önergesi (6/693)
ve Çevre ve Şehircilik Bakanı Mehmet Özhaseki’nin cevabı
30.- Niğde Milletvekili Ömer Fethi Gürer’in, Niğde’de taşra teşkilatı
bulunmayan kamu kurum ve kuruluşlarına ilişkin Başbakandan sözlü soru önergesi
(6/715) ve Çevre ve Şehircilik Bakanı Mehmet Özhaseki’nin cevabı
31.- Adana Milletvekili Zülfikar İnönü Tümer’in, kentsel dönüşüm
çalışmalarına ilişkin sözlü soru önergesi (6/722) ve Çevre ve Şehircilik Bakanı
Mehmet Özhaseki’nin cevabı
32.- Niğde Milletvekili Ömer Fethi Gürer’in, Niğde’nin Aladağlar Milli
Parkı’nda ve Bor ilçesinde bazı ağaç türlerinde görülen kurumaların önlenmesine
yönelik çalışmalara ilişkin sözlü soru önergesi (6/749) ve Çevre ve Şehircilik
Bakanı Mehmet Özhaseki’nin cevabı
33.- Niğde Milletvekili Ömer Fethi Gürer’in, 2000 yılından itibaren
özelleştirilen şeker fabrikalarına ilişkin Başbakandan sözlü soru önergesi
(6/754) ve Çevre ve Şehircilik Bakanı Mehmet Özhaseki’nin cevabı
34.- Niğde Milletvekili Ömer Fethi Gürer’in, mülteciler için yapılan
harcamalara ve bu harcamaların denetimine ilişkin Başbakandan sözlü soru
önergesi (6/775) ve Çevre ve Şehircilik Bakanı Mehmet Özhaseki’nin cevabı
35.- Niğde Milletvekili Ömer Fethi Gürer’in, asbestli ürünlerin
kullanıldığı binaların yıkımında ek önlem alınıp alınmadığına ilişkin sözlü soru
önergesi (6/786) ve Çevre ve Şehircilik Bakanı Mehmet Özhaseki’nin cevabı
36.- Niğde Milletvekili Ömer Fethi Gürer’in, ÇED sürecinden muaf tutulan
projelere ilişkin sözlü soru önergesi (6/793) ve Çevre ve Şehircilik Bakanı
Mehmet Özhaseki’nin cevabı
37.- Niğde Milletvekili Ömer Fethi Gürer’in, Dünya Sağlık Örgütü
verilerine göre 2016 yılında havası temiz il kapsamına alınan illere ve hava
kirliliğiyle mücadeleye ilişkin sözlü soru önergesi (6/795) ve Çevre ve
Şehircilik Bakanı Mehmet Özhaseki’nin cevabı
38.- Niğde Milletvekili Ömer Fethi Gürer’in, yerel basının
desteklenmesine yönelik çalışmalara ve resmî ilan alan yerel basın
kuruluşlarına ilişkin Başbakandan sözlü soru önergesi (6/807) ve Çevre ve
Şehircilik Bakanı Mehmet Özhaseki’nin cevabı
39.- Niğde Milletvekili Ömer Fethi Gürer’in, kentlerdeki çok katlı
yapılara sınırlama getirilmemesine ilişkin sözlü soru önergesi (6/821) ve Çevre
ve Şehircilik Bakanı Mehmet Özhaseki’nin cevabı
40.- Niğde Milletvekili Ömer Fethi Gürer’in, ülkemizde faaliyet gösteren
çok uluslu şirketlere ilişkin Başbakandan sözlü soru önergesi (6/824) ve Çevre
ve Şehircilik Bakanı Mehmet Özhaseki’nin cevabı
BAŞKAN - Soru-cevap işlemine ayrılan süreyi daha
verimli kullanmak için, gruplar arasındaki uzlaşıyı da dikkate alarak, önergelerin
okunma işlemi yapılmayacaktır. Önergeler tam metin hâlinde Tutanak Dergisi’nde
bastırılmaktadır. Ayrıca, cevaplanacağı önceden bildirilen soru önergelerinin
özet bilgilerini içeren liste gruplara dağıtılmıştır. 
“Sunuşlar” bölümünde belirttiğim üzere, birlikte
cevaplandırmak istediği sözlü soru önergelerini cevaplandırması için Çevre ve
Şehircilik Bakanı Sayın Mehmet Özhaseki, kürsüye davet ediyorum sizi. 
Buyurun Sayın Bakan. (AK PARTİ sıralarından alkışlar) 
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Sayın Başkan, değerli milletvekilleri; hepinizi saygıyla selamlıyorum.
Sırayla bendeki sorulara cevap vermek istiyorum. 
1 adet Ulaştırma, Denizcilik ve Haberleşme Bakanlığı, 8
adet Başbakanlık ve 31 adet de Çevre ve Şehircilik Bakanlığına ait soru
önergesi var.
İstanbul Milletvekili Sayın Erkan Kandemir’in (6/47)
esas numaralı sözlü soru önergesinin cevabı: Sabit telekomünikasyon
altyapısının geliştirilmesi temelli fiber altyapı oluşturulmaktadır. Bu konuda
ikinci düzenlemelerimizi yayınladık. Bu çerçevede, yetkilendirilen işletmelere
kullanım onayları vererek altyapı kurmalarını sağlıyoruz. Bu düzenlemelerle
fiber altyapı yatırımlarının önündeki engelleri kaldırdık ve kamu kurumlarının
işletmecilerinden talep ettikleri geçiş hakkı bedellerine üst sınır
getirilmiştir. Yapılan düzenleme ve uygulamalar sonucunda fiber abone sayısı
2010 yılında 71.717 iken 2017 yılının ikinci çeyreği itibarıyla 2.1 milyona
ulaşmıştır. Ayrıca, yapılan düzenlemelerle sektörde tam rekabet sağlanmış ve
işletmecilerin tarife ve uygulamalarına yönelik düzenlemeler tamamlanmıştır.
Niğde Milletvekili Sayın Ömer Fethi Gürer’in (6/436)
esas numaralı sözlü soru önergesinin cevabı: Avrupa Birliğinde nişasta bazlı
şeker türlerinden sadece biri için kota tahsis edilmekte, glikoz ve kristal
fruktoz gibi diğer türler kota uygulamasına tabi olmaksızın üretilip
pazarlanmaktadır. Ayrıca, kotalar ülkemizde olduğu gibi ticari bazda değil,
kuru madde bazında belirlenmektedir. Ülkemizde ise tüm nişasta bazlı şeker
türleri için kota tahsis edilmektedir.
4634 sayılı Şeker Kanunu bunların toplam kotadan
alacağı payı sınırlamış, yeni nişasta bazlı şeker fabrikası kurulması için
Şeker Kurumundan kota temini zorunluluğunu getirmiştir.
Niğde Milletvekili Sayın Ömer Fethi Gürer’in (6/495)
esas numaralı soru önergesine cevap: Millî Piyango İdaresince düzenlenen şans
oyunlarını oynayan kişi sayısının tespiti fiilen mümkün olmamakla birlikte,
2014 yılından bu yana şans oyunlarına ait satılan, oynanan bilet kolon adetleri
2014 yılında 2 milyar 393 milyon 797 bin 113, 2015 yılında 2 milyar 270 milyon
591 bin 703, 2016 yılı 22/7/2016 tarihi itibarıyla 1 milyar 266 milyon 368 bin
229’dur. 
Devlet eliyle oynatılan şans oyunları bağımlılık
yaratacak nitelikte değildir, yazılı ve görsel medyada reklam yapılmamaktadır;
18 yaşın altındaki kişilere bilet satışına ve ikramiye ödenmesine izin
verilmemektedir; okul, yurt, ibadethane, gençlik merkezi gibi yerlerin yakın
çevresine bayilik verilmemektedir.
ÖMER FETHİ GÜRER (Niğde) – Millet evini satıyor İddaa
oynayacağım diye Sayın Bakan, nasıl bağımlılık yaratmıyor? 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Yine, Niğde Milletvekilimiz Sayın Ömer Fethi Gürer’in…
ÖMER FETHİ GÜRER (Niğde) – Şu kumarı kaldıralım devlet…
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Değerli Vekilim, her bir soru-cevapta başlayacaksak işimiz zor yani. 
ÖMER FETHİ GÜRER (Niğde) – Sayın Bakan, sorulara karşı…
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Bakın, şöyle, müsaade ederseniz bu çevre işiyle ilgili de birtakım cevaplar
vereceğim ama işin başında peşinen şunu söyleyeyim: Burada bulunan milletvekili
arkadaşlarımızdan herhangi birisi telefonla çevreyle ilgili benden bir talepte
bulunduğunda, telefonuna çıkmazlık etmediğim gibi, o işi takip etmediğim hiçbir
olay da olmamıştır. Geldiklerinde, orada oturup, çay, kahve içip bire bir
çevreyle ilgili bütün problemlerini takip ediyoruz, bundan emin olun. 
Evet, o cevaplar resmî cevaplardır, bana verilen
kurumların cevaplarını ben size aktarıyorum ama çevreyle ilgili bir şikâyet
olduğunda sizlerden rica ediyorum, lütfen telefon edin ve takip edelim bire
bir. Özellikle de rica ediyorum.
Yine, Sayın Ömer Fethi Gürer’in (6/501) esas numaralı
soru önergesine cevap: Emniyet teşkilatında, Emniyet Hizmetleri Sınıfı Dışındaki
Görevli Personelin Görevde Yükselme ve Unvan Değişikliği Esaslarına Dair
Yönetmelik taslağının yürürlüğe girmesini müteakip, emniyet teşkilatındaki
sivil personelin görevde yükselmesine dair uygulamalar mümkün olacaktır.
Niğde Milletvekili Sayın Ömer Fethi Gürer’in (6/715)
esas numaralı soru önergesinin cevabı: 3046 sayılı Kanun’un 17’nci maddesinde
“Bakanlık ve bağlı kuruluşlarının taşra teşkilatı, bu Kanunla birlikte teşkilat
kanunları, İl İdaresi Kanunu ile belirlenen esas ve usullere göre kurulur.” hükmü
yer almaktadır. Bu çerçevede taşra teşkilatı kurulması, ilgili kamu kurum ve
kuruluşunun teşkilat kanununda taşra teşkilatı kurulabileceğine dair hüküm
bulunması ve bu hususa ihtiyaç duyulması hâlinde mümkün bulunmaktadır. 
Yine, Niğde Milletvekili Sayın Ömer Fethi Gürer’in
(6/754) esas numaralı soru önergesinin cevabı: 2000 yılından bugüne kadar üç
adet şeker fabrikasının farklı oranlardaki kamu hisselerinin özelleştirilmesi
işlemleri gerçekleştirilmiştir. Amasya Şeker Fabrikasında kamu hissesi yüzde 15,
2004 yılında; Baha Esat Tekand Kütahya Şeker Fabrikası, özelleştirilen kamu
payı yüzde 56, 2004 yılında; Adapazarı Şeker Fabrikası Anonim Şirketi
özelleştirilen kamu payı yüzde 95,37 2005 yılında. Özelleştirme sonucu üretim
faaliyeti sona eren herhangi bir şeker fabrikası bulunmamaktadır. 99 depreminde
hasar gören ve yedi yıl atıl durumda kalan Adapazarı Şeker Fabrikasıysa
özelleştirme sonrası faaliyete başlamıştır. 
Niğde Milletvekili Sayın Ömer Fethi Gürer’in (6/775)
esas numaralı soru önergesinin cevabı: 28/4/2011 tarihinden bu yana devam eden
Suriye insani krizinde ülkemize sığınan geçici koruma altındaki Suriyeli
misafirlerimize 6458 sayılı Yabancılar ve Uluslararası Koruma Kanunu uyarınca
yürürlüğe konulan 2014/6883 sayılı Geçici Koruma Yönetmeliği’yle ilgili mevzuat
çerçevesinde bakanlık, valilik ve ilgili kamu kurum ve kuruluşları tarafından
Başbakanlık Afet ve Acil Durum Yönetimi Başkanlığı koordinesinde verilen her
türlü eğitim, sağlık ve benzeri hizmetler hâlihazırda devam etmekte olup
yapılan harcamalar Sayıştay denetimlerine tabidir. 
Niğde Milletvekili Sayın Ömer Fethi Gürer’in (6/807)
esas numaralı soru önergesinin cevabı: 2016 yılı sonu itibarıyla basın ilan
kurumunda görev alanında 616 ve valiliklerin görev alanında 540 olmak üzere
resmî ilan yayınıyla alakalı gazetelerin Türkiye genelindeyse sayısı 1.156’dır.
Türkiye İstatistik Kurumunun yazdığı medya istatistiklerine göre 2016 yılı sonu
itibarıyla yurt genelindeki gazete ve dergi sayısı toplamı 6.265 adettir.
Dolayısıyla resmî ilan ve reklam yayınlamaksızın yayın hayatını sürdüren gazete
ve dergi sayısı 2016 yılı itibarıyla 4.358’dir. Yerel basının desteklenmesi
kapsamında Basın İlan Kurumu tarafından KOSGEB’le birlikte Yazılı Basının
Dijital Reklam Piyasalarına Entegrasyonu Projesi ve muhtelif kalkınma
ajanslarıyla birlikte yazılı basın işletmelerine yönelik eğitim projesi
yürütülmüştür. Ayrıca gazete işletmelerinde KOSGEB yatırım ve destek
programlarının tanıtımı bölge toplantıları ve İstanbul’daki yerel gazetelerin
mevcut durumu ve değer zinciri göstergelerinin araştırılmasına dair çalışmalar
yapılmıştır. 
Niğde Milletvekili Sayın Ömer Fethi Gürer’in (6/824)
numaralı esas soru önergesi: Ülkemizde faaliyet gösteren yabancı sermayeli
şirketlerin faaliyet alanları toptan ve perakende ticaret, gayrimenkul, imalat
sanayi, ulaştırma, haberleşme ve depolama hizmetleri, inşaat, otel, lokanta,
elektrik, gaz ve su; tarım ve avcılık, ormancılık, madencilik ve taş
ocakçılığı; sağlık işleri, eğitim ve sosyal hizmetler, kiralama, mali aracı
kuruluşların faaliyetleri ile diğer toplumsal, sosyal ve kişisel hizmetler gibi
alanlardır. 4875 sayılı Doğrudan Yabancı Yatırımlar Kanunu’nun 3’üncü maddesi
kapsamında, yabancı yatırımcılar tarafından Türkiye’de doğrudan yatırım
yapılması serbest olup söz konusu yatırımcılar yerli yatırımcılarla aynı hak ve
yükümlülüklere tabidir. Yabancı sermayeli şirketlere denetim ve çevre
yetkilerinin izlenmesi konusunda yerli firmalardan farklı bir uygulama yoktur.
Trabzon Milletvekili Sayın Haluk Pekşen’in (6/59) esas
numaralı soru önergesine cevap: HES projelerinin inşaat çalışmaları sürecinde
tahrip olan ve zarar gören doğayla ilgili çevreye uyum sağlayan bir arazi
morfolojisinin tasarlanması ve tahrip edilen yüzeylerin bitkilendirilmesi
amacıyla HES projelerinin ÇED süreci içerisinde eş zamanlı bir peyzaj çalışması
yapılması da istenmektedir. Peyzaj onarım çalışmaları, inşaat süresi öncesi,
inşaat sırası ve inşaat sonrası dönemde olmak üzere üç aşamada
değerlendirilmekte ve raporlanmaktadır. Söz konusu raporlar, HES projelerinin
ÇED inceleme değerlendirme komisyonlarında görev alan Orman ve Su İşleri
Bakanlığı tarafından onaylanmaktadır. İlgili rapor, peyzaj onarım planı ya da
peyzajı eski hâline getirme planı olarak proje başlamadan hazırlatılmakta ve
ÇED raporunun ekinde de yer alması sağlanmaktadır. ÇED, bir izin hükmü
taşımadığından HES projeleri hakkında verilen ÇED kararları da inşaat izni
yerine geçmemektedir. HES projelerinin inşaat ve işletme aşamalarında ortaya
çıkabilecek etkiler değerlendirilerek gerek proje tanıtım dosyalarında gerekse
ÇED raporlarında projeden kaynaklı meydana gelebilecek olumsuz etkilerin
önlenmesi, alınabilecek tedbirlerin belirlenmesi ve muhtemel zararların
karşılanması amacıyla gerekli çalışmalar yaptırılarak taahhütler alınmaktadır.
Bununla birlikte, Bakanlığımız, hem taşra teşkilatı hem de merkezinde bulunan
izleme ve kontrol birimleri “ÇED Olumlu” ve “ÇED Gerekli Değildir” kararları
verilen projeler için gerek inşaat gerekse işletme dönemlerinde izleme ve
kontrol çalışmaları yapmaktadır. Bu kontrol faaliyetleri sonucunda taahhütlere
uymadığının tespit edilmesi hâlinde meri mevzuat uyarınca gerekli ceza ve
müeyyideler ve idari yaptırımlar uygulanmaktadır. 
Trabzon Milletvekili Sayın Haluk Pekşen’in (6/76) esas
numaralı soru önergesinin cevabı: Bakanlığımızca yayınlanan Çevre İzin ve
Lisans Yönetmeliği kapsamında atık geri kazanımı ya da bertarafı faaliyetinde
bulunmak isteyen ve yönetmelik kapsamında yer alan işletmelere başvuruların
uygun bulunması hâlinde Çevre İzin ve Lisans Belgesi düzenlenmektedir. 
Ayrıca, çimento fabrikalarının emisyon kaynakları,
Sanayi Kaynaklı Hava Kirliliği Kontrolü Yönetmeliği gereğince her iki yılda bir
akredite kuruluşlar tarafından ölçülerek raporlanmak zorundadır. Bakanlığımızca
yapılan denetimlerde bu raporlar incelenir, limit değerlerin aşılması durumunda
söz konusu tesislere idari yaptırım uygulanır. Ayrıca, hâlihazırda ülkemizde
bulunan tüm çimento fabrikalarının bacalarındaki emisyon değerleri anlık olarak
sürekli izlenmekte ve ölçüm sonuçları Bakanlık merkez ağından takip
edilmektedir. Limit aşımı olması durumunda söz konusu tesise müdahale
edilmektedir. Bakanlığımız tarafından çevrimiçi izlenmesi yapılan atık yakan ya
da yakmayan tüm çimento fabrikalarına ve geçici faaliyet belgesiyle Çevre İzin
ve Lisans Belgesi verilmiş çimento fabrikalarına ilişkin listeler, talep
edilmesi hâlinde, sayın milletvekiline de takdim edilecektir. 
Trabzon Milletvekili Sayın Haluk Pekşen’in (6/95) esas
numaralı soru önergesinin cevabı: Bakanlığımız, gerçekleştirilmesi planlanan
projelerin çevreye olabilecek olumlu ve olumsuz etkilerinin belirlenmesinde,
olumsuz yöndeki etkilerin önlenmesi ya da çevreye zarar vermeyecek ölçüde en
aza indirilmesiyle ilgili alınacak önlemlerin seçilen yer ile teknoloji
alternatiflerinin belirlenerek değerlendirilmesinde ve projelerin
uygulanmasının izlenmesi ve kontrolü sürdürerek çalışmaları yürütmekle
yükümlüdür. 
ÇED bir izin hükmü taşımadığından HES projeleri
hakkında verilen ÇED kararları da inşaat izni yerine geçmemektedir. Bu
bağlamda, diğer bütün projelerde olduğu gibi, HES projelerinde de söz konusu
çevreye bırakılması muhtemel atık, emisyon ve deşarjların ilgili kriterleri
sağlayacağı garanti edilir. Bu durum da yapılan modelleme çalışmalarıyla
gösterilir. Her modelleme çalışması için mutlaka en kötü durum senaryosu
öngörülür ve bu durumun sonuçlarına göre varsayımlar ve değerlendirmeler
yapılmaktadır. Faaliyet sırasında yapılan izleme çalışmalarıyla da yönetmelikle
belirlenen sınırlar içerisinde deşarj yapıldığı kontrol edilir. Bu sayede, faaliyete
bağlı çevresel etkilerin makul seviyelerde kalacağından emin olunur. 
Balıkesir Milletvekili Sayın İsmail Ok’un (6/104) esas
numaralı soru önergesinin cevabı: Balıkesir ili Dumanca mevkisinde Varaka Kâğıt
Sanayi AŞ tarafından yapılması planlanan Kâğıt Üretim Tesisi ve Enerji Santrali
Projesi’ne ilişkin, ÇED yönetmeliği kapsamında, 1/4/2015 tarihinde
Bakanlığımıza başvuru yapılmıştır. Projenin kurulacağı alan ve projenin türü
dikkate alınarak ilgili kamu kurum ve kuruşlarından inceleme, değerlendirme komisyonu
oluşturulmuştur. Proje alanı 1/100.000 ölçekli çevre düzeni planında sanayi ve
depolama bölgesinde, 1/5.000 ve 1/1.000 ölçekli imar planında sanayi
alanlarında, enerji santrali olarak planlanan alan da trafo ve enerji üretim
tesis alanlarında, kömür stok sahası olarak planlanan alan da sanayi depolama
alanında kalmaktadır. 
Projeye ilişkin hazırlanan ÇED raporu, ilgili
mevzuatlar kapsamında, inceleme, değerlendirme komisyonu üyesi kurumlar ve
Bakanlığımızca değerlendirilmiş, yeterli bulunmuş, Bakanlığımızca 9/10/2015
tarihinde ÇED olumlu kararı verilmiştir. ÇED olumlu kararı, Balıkesir İdare
Mahkemesi tarafından 2016/713 no.lu kararla iptal edildiğinden, iptal
gerekçeleri doğrultusunda revize edilmek suretiyle yeniden hazırlanan ÇED
raporu da Bakanlığımıza sunulmuştur.
Balıkesir İdare Mahkemesinin 2016/713 sayılı kararı
dikkate alınarak komisyon üyesi kurum, kuruluşlar arasına Sivil Havacılık Genel
Müdürlüğü, Hava Kuvvetleri Komutanlığı, Devlet Hava Meydanları İşletmesi Genel
Müdürlüğü de eklenmiştir. 
Proje kapsamında oluşturulacak emisyonların Balıkesir
Havaalanına ve Havalimanına iniş-kalkış yapacak uçaklara etkisinin
değerlendirilmesine yönelik olarak Hacettepe Üniversitesi Çevre Mühendisliği
Bölümüne Hava Kalitesi Kümülatif Etki Değerlendirme Raporu hazırlatılmıştır.
Bahse konu projeye ilişkin 2/9/2016 tarihinde verilen ÇED olumlu kararının
iptali ve yürütmenin durdurulmasına ilişkin Balıkesir İdare Mahkemesinde
Bakanlığımız aleyhine açılmış olan dava süreci de devam etmektedir.
Antalya Milletvekili Sayın Çetin Osman Budak’ın (6/122)
esas numaralı soru önergesinin cevabı: Antalya ilinde özellikle kış aylarında
ısınma amaçlı yakıtlardan kaynaklanan hava kirliliğinin önlenmesi için
kriterler, ilgili yönetmelik doğrultusunda mahallî çevre kurulu kararıyla
belirlenmiştir. Antalya’da uyulmasına karar verilen bu değerler, belirlenmiş
değerlerin iyileştirilmiş hâlidir. 2014 yılında Bakanlığımız tarafından
başlatılan ve 2016 yılında tamamlanan Antalya ili içerisinde “Hava Kalitesi Ön
Değerlendirme Projesi” kapsamında kirletici envanteri oluşturulmuş, emisyon
yükü hesaplanmış, hava kirletici kaynaklar dikkate alınarak belirlenen
noktalarda ölçümler gerçekleştirilmiş ve hava kalitesi modellemesi yapılmıştır.
Proje çıktılarına göre Antalya iline ilave 4 adet daha hava kalitesi izleme
istasyonu kurulumu yapılacaktır.
Bakanlığımız, ilgili yönetmelik uygulama yetkisini
Antalya Büyükşehir Belediyesine vermiştir. Her türlü katı yakıtın Antalya
Büyükşehir Belediyesine ait, Bakanlığımız tarafından akredite olmuş yakıt laboratuvarında
analizleri yapılarak standartları sağlayanların girişine izin verilmektedir.
Ayrıca doğal gaz sistemine geçişle ilgili çalışmalar da hız kazanmıştır. 
Niğde Milletvekili Sayın Ömer Fethi Gürer’in (6/144)
esas numaralı soru önergesinin cevabı: Niğde Kentsel Dönüşüm Projesi’nde
tescilli yapılar ve mağaralar ilgili kurumlarla iş birliği hâlinde incelenmiş,
soru önergesine konu olan camiler proje alanında korunmuş ve bu yapılarla
ilgili herhangi bir yıkım faaliyetinde bulunulmamıştır. Ayrıca ilgili
belediyeden istenen görüş yazısında -özetle- Efendibey Mahallesi, kentsel
dönüşüm projesi alan sınırları içerisinde kalan tescilli yapılarla ilgili
gerekli araştırmaların yapıldığı, ilgili kurum olan Nevşehir Kültür
Varlıklarını Koruma Bölge Kurulu Müdürlüğü tarafından söz konusu parsel ve
yapılar etrafında koruma sınırları getirildiği ve bu sınırların (1/1000)
ölçekli uygulama imar planlarına işlendiği, il müze müdürlüğüyle koordinasyon
içerisinde yıkım çalışmalarının sürdürüldüğü, alan içerisinde Fesleğen,
Sürmeli, Dutlu ve Çınarlı camilerinin proje kapsamında korunacak yapılar
arasında yer aldığı belirtilmiştir.
Niğde Milletvekili Sayın Ömer Fethi Gürer’in (6/166)
esas numaralı soru önergesinin cevabı: 2001 yılından itibaren Tuz Gölü Özel
Çevre Koruma Bölgesi’nde yer alan 9 akarsu ve 3 göl olmak üzere 12 noktada
aylık periyotlarla fiziksel, kimyasal ve biyolojik izleme çalışmaları
yürütülmektedir. Bölgedeki Altınekin, Kulu ve Zincirlikuyu arıtma tesisleri
aktif hâlde çalışmakta olup faaliyete geçtikleri yıldan itibaren izleme
çalışmaları da aylık olarak devam etmektedir. 
Ayrıca Tuz Gölü Su Kaynakları İzleme Projesi, Tuz Gölü
Yönetim Planı, Tuz Gölü Biyolojik Çeşitliliğin Tespiti Projesi de
yaptırılmıştır. 
Tuz Gölü’nde Üreyen Flamingo Kolonilerinin Sayımı,
İzlenmesi ve Popülasyonlarının Belirlenmesi Projesi de 2016 yılında
başlatılmıştır. 
Sonuç olarak ortalama 60 santimetre civarında tuzlu
sudan oluşan ve tuz tabakasıyla kaplı olan Tuz Gölü’nde dip çamurunun varlığına
ilişkin herhangi bir tespit bulunmamaktadır. 
ÖMER FETHİ GÜRER (Niğde) – Kanalizasyonlar nereye
gidiyor? Sorayım onu da. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Tamam.
Hakikaten bir sıkıntı varsa gelin orada… Doğrusu, bana
verilen cevapları okuyorum, dürüst olmak lazım.
ÖMER FETHİ GÜRER (Niğde) – Sayın Bakanım, 2000 yılına
kadar Konya kanalizasyonu ve atık sular, fabrikadan deşarj edilen atıklar Tuz
Gölü’ne aktı. 
BAŞKAN – Sayın Bakan, buyurun lütfen.
Karşılıklı konuşmayalım lütfen Sayın Gürer.
Buyurun.
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Ben zaten sayın vekilimizin dediğini anladım, mesajını da aldım. Bunlar,
hakikaten, bana arkadaşlarımızın, teknik elemanların yazdığı bilgiler, ben
bunları size aktarıyorum. Ancak bunlarla ilgili yanlış bilgi varsa, lütfen, bir
telefon açın, buyurun, bir çay kahve içelim, takip edelim. Bu çevre hepimizin
yani. Onun için ben özellikle sizi davet ediyorum bu konuda, bunun özelini
bilen sizsiniz.
Niğde Milletvekili Sayın Ömer Fethi Gürer’in (6/173)
esas numaralı soru önergesinin cevabı: Niğde Tapu Müdürlüğünün hâlihazırdaki
fiziki mekânı, diğer tapu müdürlüklerinde hizmet sunulan alanlara kıyasla daha
dar ve sıkışık durumdadır, valilik konağının bitişiğinde ve merkezî bir yerde
yer aldığından bugüne kadar hizmet sunumu gerçekleştirilmeye çalışılmıştır.
Ancak artık ihtiyaca cevap veremediği için Kırbağları Mahallesi 56 ada, 14
parselde tapu ve kadastro müdürlüklerinin ortak ihtiyacına cevap verebilecek
bir taşınmaz, kurumumuza, tahsis edilmiş ve imar planlarında gerekli değişiklikler
gerçekleştirilmiştir. İnşa edilecek binanın yatırım programına alınmasına
ilişkin, Kalkınma Bakanlığı nezdinde girişimlerde bulunulmuş, süreç hâlen devam
etmektedir. 
Mesleki eleman yetiştirecek okullar da şu aşamada
yeterli olarak değerlendirilmektedir. Hâlihazırda Gazi Üniversitesinin dört
yıllık Tapu Kadastro Yüksekokulu, bu yıl ilk mezunlarını verecek olup iki
yıllık Ankara Gazi Üniversitesi Polatlı Sosyal Bilimler Meslek Yüksekokulu,
Aydın Adnan Menderes Üniversitesi Atça Meslek Yüksekokulu, Manisa Celal Bayar
Üniversitesi Sarıgöl Meslek Yüksekokulu, Kahramanmaraş Sütçü İmam Göksun Meslek
Yüksekokulunda tapu kadastro bölümleri mezun vermeye devam etmektedir.
Okullardan mezun olan öğrencilerimizin büyük çoğunluğu, KPSS puanlarına göre
Tapu ve Kadastro Genel Müdürlüğüne yerleşmektedir. Ayrıca gerek eğitim
müfredatının oluşturulmasına katkı yapılması gerekse mesleki dersler için
eğitici görevlendirme suretiyle bu okullar Tapu ve Kadastro Genel Müdürlüğü
tarafından desteklenmektedir. 
Tapu çalışmalarının sorunlarına Bakanlık olarak her
zaman duyarlılık gösterilmiş ve gösterilmeye de devam edilmektedir. Bu amaca
yönelik olarak 2015 yılı içerisinde, çalışan memnuniyetine yönelik birkaç
etaplı çalışmalar sürdürülmektedir.
Trabzon Milletvekili Sayın Haluk Pekşen’in (6/265) esas
numaralı soru önergesinin cevabı: Sürmene ilçesi Çamburnu Mahallesi Kutlular
mevkisindeki katı atık arıtma tesisine ait havuz duvarları sahanın yapımı
aşamasında mevzuata uygun olarak çizilen projelere istinaden inşa edilmiş olup
söz konusu yapım işinde Çevre ve Şehircilik İl Müdürlüğümüz tarafından gerekli
kontroller yapılmıştır. Söz konusu arıtma tesisi biyolojik arıtma olduğundan
bakteri ve mikroorganizmalar tarafından arıtma işlemi yürütülmekte ve su
içerisindeki bakteri ve mikroorganizmalar, çöp suyu içerisindeki organik
bileşikleri parçalayarak suyun arıtımının zararsız hâle getirilmesini
sağlamaktadır. Dolasıyla havuz duvarının yıkılmasıyla birlikte toksik ve ağır
metallerin toprağa tedavisi mümkün olmayan zararlar verdiği iddiası da doğru
olmamakla birlikte, olayın meydana geldiği gün Sürmene Cumhuriyet Başsavcılığı,
2011/1285 sayılı dosyayla konuyla ilgili soruşturma başlatmıştır. 
Ayrıca söz konusu suyun, çevresindeki tarım arazileri
üzerinde herhangi bir kirliliğe yol açıp açmadığının araştırılması hususunda
Trabzon Tarım İl Müdürlüğü tarafından yapılan analizler sonucunda ise havuzdan
akan suyun tarım arazileri üzerinde herhangi bir kirlilik oluşturmadığı ve
yalnızca bakır oranının tüm numunelerde yüksek çıktığı belirtilmiştir. Depolama
alanının daha önceden bakır madeni olduğu düşünüldüğünde bu oranın yüksek
çıkması da normal sayılmaktadır. 
Trabzon Milletvekili Sayın Haluk Pekşen’in (6/266) esas
numaralı soru önergesinin cevabı: Sürmene Çamburnu Kutlular Düzenli Depolama
Sahası, 2005 yılında ÇED olumlu belgesi almıştır. Saha ömrü yaklaşık olarak 1,5
milyon metreküp olarak planlanmış olup sahanın konik şeklinde coğrafi
konumundan ötürü kademeli olarak çöp doldurdukça yukarıya doğru inşası devam
ettirilerek depolama işlemlerine devam edilmektedir. Söz konusu alan içerisinde
Ek 1 Lot Projesi planlanmış olup bu kapsamda 6/1/2017 tarihinde valilik oluru
ile “Ek lot projesi için ÇED gerekli değildir.” kararı verilmiştir. 
Söz konusu tesis, ikinci sınıf düzenli depolama alanı
olup evsel atıklar dışında sahaya başka hiçbir atık kabul edilmemektedir. Bu
nedenle oluşan sızıntı sularının karakteristiği de evsel niteliklidir. Depolama
sahasının bulunduğu bölgenin, coğrafi konumundan ötürü fazla yağış aldığı
bilinen bir gerçektir. Sahaya yağan aşırı yağış miktarındaki yağmurdan ötürü
oluşan sızıntı suları, arıtma tesisi kapasitesinin yetersiz kaldığı durumlarda
tankerlerle derin deşarj sistemine taşınmaktadır. Yönetmelik gereğince derin
deniz deşarj sistemleri de atık su arıtma tesisleri gibi bir arıtma yöntemidir.
Bu itibarla çöp sızıntı suları, derin deniz deşarj sistemleri vasıtasıyla bir
arıtma işlemine tabi tutularak deşarj edilmektedir. 
Trabzon Milletvekili Sayın Haluk Pekşen’in (6/267) ve
(6/393) esas numaralı soru önergesinin cevabı: Düzenli depolama sahasında
oluşan metal gazının değerlendirilmesi için Trabzon ve Rize İlleri Yerel
Yönetimleri Katı Atık Tesisleri Yapmaveİşletme Birliği tarafından
metan gazından elektrik üretilmesi işi 14/8/2014 tarihinde ihale edilerek 2,8
MVA kapasiteyle tesis kurulmuştur. Metan gazından elektrik üretim işini alan
Zarif Enerji AŞ tarafından EPDK’den gerekli işletme izni alınarak Eylül 2015
tarihinde tesis üretime başlamıştır. Gerek tesis kurulmadan önce gerekse
kurulumundan sonra depolama sahasındaki metan ölçümleri düzenli olarak
yapılmakta ve elektrik üretimi gerçekleştirilmektedir. Elektrik üretim tesisi
kurulmadan önce, sahada oluşan metan gazı, gaz toplama bacalarıyla toplanmakta
ve “flare”le yakılarak atmosfere bırakılmaktaydı. Depolama tesisiyle birlikte,
ilgili olarak, tesisin ÇED yönetmeliğindeki eşik değerleri altında kalması
nedeniyle “kapsam dışı” yazısı alınmış olup EPDK’den de işletme izni
alınmıştır. 
Depolama sahasına yakın yerleşim yerleri konusu, tesise
ait ÇED sürecinde değerlendirilmiş olup bu sürecin sonucunda işletmeyle ilgili
ÇED olumlu kararı da verilmiştir. 
Trabzon Milletvekili Sayın Haluk Pekşen’in (6/272) esas
numaralı soru önergesi: Çevresel etki değerlendirmesi gerçekleştirilmesi
planlanan projelerin çevreye olabilecek olumlu ve olumsuz etkilerinin
belirlenmesinde olumsuz yöndeki etkilerin önlenmesi ya da çevreye zarar
vermeyecek ölçüde en aza indirilmesi için alınacak önlemlerin ve seçilen yer
ile teknoloji alternatiflerinin belirlenerek değerlendirilmesinde ve projelerin
uygulanmasının izlenmesi ve kontrolü sürdürülebilecek çalışmaları
kapsamaktadır. Bakanlığımızca yeterlilik verilmiş kurum ve kuruluşlar, ÇED
başvuru dosyası, ÇED raporu, proje tanıtım dosyası hazırlamak ve sunmak, ÇED
olumlu kararı alınan projelerin başlangıç ve inşaat dönemine ilişkin süreçte
komisyonca belirlenecek periyotlarda yatırım sürecinde kaydedilen gelişmelerle
ilgili bilgilendirmeyi yapmakla sorumludurlar. Söz konusu kurum ve kuruluşlar,
proje sahibi tarafından yetkilendirildiğine dair vekâletnameyle Bakanlığımızda
ÇED sürecini yürütürler. Bakanlığımızca yeterlilik verilmiş kurum ve
kuruluşlar tarafından hazırlanıp sunulan ÇED raporları, projeler konusu,
yapılacağı yer ve etki alanı dikkate alınarak ilgili kamu kurum ve kuruluş
temsilcileri, Bakanlık yetkilileri, proje sahibi ve Bakanlıkça yeterlilik
verilmiş kurum ve kuruluşlardan oluşan bir komisyon tarafından inceleme,
değerlendirme sürecinden geçirilerek karar aşamasına gelir. Dolayısıyla
kamuoyunda çıkan, Doğu Karadeniz’de HES’lere ait ÇED raporlarının gerçeği
yansıtmayarak ekolojik dengeyi gözetmediği yönündeki iddialar asılsızdır. Söz
konusu projelere ÇED yönetmeliği raporu kapsamında “ÇED olumlu” veya “ÇED
gerekli değildir.” kararı verilmektedir. Yalnız şu uyarıyı yapmam lazım: “ÇED
gerekli değildir.” cümlesi, aslında “ÇED raporuna gerek yoktur.” değil,
Bakanlıkça değil, ilinde verilecektir manasına gelmektedir yani ilinde müracaat
edilip oradan verilenlere “ÇED gerekli değildir.” raporu veriliyor. 
Trabzon Milletvekili Sayın Haluk Pekşen’in (6/317) esas
numaralı soru önergesinin cevabı: Bakanlığımız merkez teşkilatı önceki yıllarda
kiralık binalarda hizmet vermiştir. Aynı şekilde Çevre ve Şehircilik il
müdürlükleri ve Tapu Kadastro taşra birimleri bütçe imkânları dâhilinde yatırım
programına alınmak suretiyle kendi binalarına kavuşmaktadırlar. Bina
kiralamaları, metrekare maliyetleri de belirtilmek suretiyle Başbakanlıktan
izin alınarak yapılmaktadır. 
Sayın Vekilimiz istedikleri takdirde, listenin tamamı
kendilerine kira bilgileriyle birlikte ulaştırılacaktır. 
Trabzon Milletvekili Sayın Haluk Pekşen’in (6/325) esas
numaralı soru önergesinin cevabı: Uzungöl Özel Çevre Koruma Bölgesi’ni
kapsayan, İller Bankası anonim şirketi tarafından hazırlanan Trabzon ili
Çaykara ilçesi Uzungöl 1/5.000 ölçekli koruma amaçlı nazım imar planı ve
1/1.000 ölçekli koruma amaçlı uygulama imar planı Bakanlığımızca onaylanmıştır.
Söz konusu koruma amaçlı imar planının tamamı, Uzungöl Özel Çevre Koruma
Bölgesi ve üçüncü derecede doğal sit alanının ve bir kısmı da Uzungöl Tabiat
Parkı varlıkları sınırları içerisinde kalmaktadır. Bununla birlikte, söz konusu
alanda tescilli yapılar ve koruma alanları bulunmaktadır. Bu planla, tabiat ve
kültür varlıklarını korurken aynı zamanda turizmi sürdürülebilir hâle getirmek
amaçlanmıştır. Bu amaçla, planlama aşamasında birçok araştırma yapılmış, tüm
kurum ve kuruluşlardan gelen görüşler dikkate alınmıştır. Yapılan Uzungöl
koruma amaçlı imar planında mevcut tarihî doku mümkün olduğunca korunmuştur. Bu
amaçla yol genişlikleri, kat adetleri, imar ada şekilleri ve benzeri planlama
koşulları mevcut, hâlihazır doku göz önünde bulundurularak planlanmıştır. Ancak
Trabzon İdare Mahkemesinin 11/8/2016 sayılı Kararı’yla söz konusu planın
yürütülmesinin durdurulmasına karar verilmiştir. 
Niğde Milletvekili Sayın Ömer Fethi Gürer’in (6/348)
esas numaralı soru önergesinin cevabı: Ulusal İklim Değişikliği Uyum Stratejisi
ve Eylem Planı su kaynakları yönetimi, tarım gıda güvencesi, ekosistem
hizmetleri, biyolojik çeşitlilik ve ormancılık afet yönetimi ve insan sağlığı
konularına odaklanılmış olup eylemlerin hayata geçirilmesine yönelik olarak
ilgili kurum ve kuruluşlar tarafından çalışmalar yürütülmektedir. Bu çerçevede,
2012-2013 yılları arasında TÜBİTAK iş birliğiyle İklim Değişikliğinin Etkileri
ve Uyum Konusunda Farkındalığın Geliştirilmesi Projesi yürütülmüştür. Ülkemiz,
Paris Anlaşması kapsamında, küresel iklim değişikliğiyle mücadele için 2030 yol
haritasını belirlemiştir. Ülkemiz, hızla gelişen bir ekonomi olarak sera gazı
emisyonlarını 2030 yılında yüzde 21’e kadar, artıştan azaltmayı
hedeflemektedir. Ulusal katkımıza göre 2030 yılında 246 milyon ton, 2012-2030
yıllarında ise toplam 1 milyar 920 milyon ton sera gazı emisyonu önlenmiş
olacaktır. 
Adana Milletvekilimiz Sayın Elif Doğan Türkmen’in (6/351)
esas numaralı soru önergesinin cevabı: Kozan ilçesi kentsel atık sularının
arıtıldığı atık su arıtma tesisi, stabilizasyon havuzu prensibinde çalışan bir
doğal arıtmadır. Stabilizasyon havuzları, organik madde giderme, alg üretimi ve
oksijen temini, koliform giderme ve nitrik asit madde giderme amaçlı biyolojik
arıtma ünitesi olarak dünyada yaygın bir şekilde kullanılmaktadır. 1996 yılında
işletmeye alınan Kozan Atık Su Arıtma Tesisi, 100 bin eş değer nüfusa göre
planlanmış 22 bin metreküp gün kapasitelidir. Adana Çevre ve Şehircilik İl
Müdürlüğümüz ve Adana Büyükşehir Belediyesi tarafından Bakanlığımızca akredite
edilmiş laboratuvarlara yaptırılan analizlerde, deşarj suyunun, Su Kirliliği
Kontrol Yönetmeliği sınır değerlerini sağladığı görülmektedir. Ayrıca, deşarj
suyu direkt olarak sulamada kullanılmamaktadır. Deşarj, en yakın alıcı ortam
olan Tabak Deresi’ne yapılmaktadır. Tabak Deresi, Mercimek beldesine yakın bir
noktadan Ceyhan Nehri’ne bağlanmaktadır. 
Yine, Adana Milletvekili Sayın Elif Doğan Türkmen’in
(6/352) esas numaralı soru önergesinin cevabı: Başbakanlık Güneydoğu Anadolu
Projesi Bölge Kalkınma İdaresi Başkanlığı tarafından Adıyaman ili Kâhta ilçesi
Belediye Başkanlığına yüzde 100 hibeyle 1992 yılında ihale edilen Kâhta
Kanalizasyon Arıtma Tesisi Projesi ve kanalizasyon inşaatı için 23/12/1992
yılında GAP İdaresi ile ihaleyi kazanan MEGASAN İnşaat Sanayii Ticaret AŞ’yle
sözleşme yapılarak işe başlanılmıştır. 2009 tarihli, Başbakanlık GAP İdaresi
Başkanlığınca çeşitli sebeplerden dolayı sözleşmenin tasfiye edilmesi ve
projenin yeniden ihaleye çıkarılması yönünde karar alınmıştır. Gelinen noktada,
Bakanlığımız ile Selçuk Üniversitesi arasında imzalanan protokol çerçevesinde
yürütülen Ülke Genelinde Evsel/Kentsel Atıksu Arıtma Tesislerinin Mevcut
Durumunun Tespiti, Revizyon İhtiyacının Belirlenmesi Projesi kapsamında Kâhta
Belediyesi atık su arıtma tesisiyle ilgili durum belirlenmiş olup, atık su
arıtma tesisinin mevcut hâliyle gereken deşarj standartlarını sağlayamayacağı
belirtilmiş olup 18 milyon 279 bin 121 TL proje bedelli yeni bir atık su arıtma
tesisinin yapılması için çalışmalar başlamıştır.
Niğde Milletvekili Sayın Ömer Fethi Gürer’in (6/476)
esas numaralı soru önergesinin cevabı: 6306 sayılı Kanun kapsamındaki alanlarda
kalan yapılar ile riskli yapıların 2863 sayılı Kanun kapsamında olması
durumunda ilgili kültür varlıklarını koruma bölge kurulunun görüşü alınarak
uygulama yapılır. 6306 sayılı Kanun kapsamında Niğde ilinde “riskli alan” ilanı
gerçekleştirilmiş olup söz konusu alanda yer alan tescilli ve Cumhuriyet Dönemi
yapılara ilişkin herhangi bir yıkım kararı bulunmamaktadır; bununla birlikte,
alan içerisindeki yapıların tahliye ve yıktırma işlemlerinin yapılması
hususlarında Niğde Belediyesine de geçici olarak yetkilendirme verilmiştir. 
Niğde Milletvekili Sayın Ömer Fethi Gürer’in (6/484)
esas numaralı soru önergesinin cevabı: Ülkemizde bulunan doğal sit alanlarının
yeniden değerlendirme sürecinde ekolojik temelli bilimsel araştırma projeleri
gerçekleştirilmekte, söz konusu proje sonuçlarına ilişkin idari işlemlerin
tamamlanmasının ardından doğal sit alanlarının yeni kategorileri
belirlenmektedir. Millî parklar, tabiat varlıkları, parkları, tabiat anıtları,
tabiatı koruma alanları, sulak alanlar ve benzeri koruma statüsü bulunan diğer
alanların tescil, onay ve ilanına ilişkin iş ve işlemler Bakanlığımızca
yürütülmektedir. Doğal mağaraların ve doğal sit özelliği taşıyan jeolojik
alanların tespiti, tescili ve korunmasına ilişkin araştırma yapılması,
envanterinin oluşturulması, yönetilmesi ve korunması amacıyla Bakanlığımız ile
Enerji ve Tabii Kaynaklar Bakanlığı arasında protokol yapılmıştır. Mutlak
korunması gerekli hassas “zone” kullanımının yanı sıra yerleşim, sanayi, turizm
gibi sektörleri kapsayabilen özel çevre koruma bölgelerinde bahsedilen
sektörlerin hassas “zone” alanlarına etkilerini minimize etmek üzere her tür ve
ölçekte plan onama ve denetim yetkisi Bakanlığımıza aittir. 
Niğde Milletvekili Sayın Ömer Fethi Gürer’in (6/504)
esas numaralı soru önergesinin cevabı: Söz konusu olay, 27/6/2016 tarihinde
Kızılca Deresi’ne, akış olmayan kısmına yapılan illegal deşarj neticesinde
meydana gelmiştir. Dere içerisine deşarj edilen sıvı atıkların Niğde Çevre ve
Şehircilik İl Müdürlüğümüzce derhâl numune alınarak aynı gün Bakanlığımız çevre
referans laboratuvarına gönderilerek karşılaştırma analizlerinin yapılması
istenmiştir. Yapılan analiz sonucunda, deşarjı yapılan sıvı atığın uçucu
organik bileşikler, petrol türevi maddeler, organik türde kimyasal maddeler
olduğu tespit edilmiştir. Numunelerin yapılan analiz sonuçlarına göre Niğde’nin
merkez ilçesi Kızılca Deresi’nden alınan numune ile Özbak Geri Dönüşüm Sanayii
ve Ticaret Limited Şirketinden alınan numunelerin sonuçlarının örtüştüğü tespit
edilmiştir. Emniyet Müdürlüğünce yapılan tahkikat neticesinde de deşarjı
gerçekleştiren kişiler belirlenmiş olup söz konusu kişilerin, adı geçen firmada
çalıştıkları tespit edilmiştir. Yapılan bu tespitler uyarınca, adı geçen
firmaya Çevre Kanunu’na göre 2 milyon 148 bin 132 TL idari yaptırım cezası uygulanmış,
ayrıca Türk Ceza Kanunu kapsamında da kovuşturma yapılması için cumhuriyet
başsavcılığına suç duyurusunda bulunulmuştur. 
Niğde Milletvekili Sayın Ömer Fethi Gürer’in (6/608)
esas numaralı soru önergesinin cevabı: Bakanlığımızca yapım çalışmaları
yürütülen kamu kurum ve kuruluşlarına ait yeni binalarda yürürlükteki
engellilere yönelik mevzuata uygun projelendirme yapılmakta olup mevcut kamu
kurum ve kuruluşlarına ait binalarda talep edilmesi durumunda mevzuatı
kapsamında gerekli incelemeler yapılarak yapılması gereken düzenlemeler ile
ilgili proje ve yapım süreçleri il müdürlüğümüzle koordineli yürütülmektedir.
Fiziksel çevre koşullarına ilgili idarelerce plan ve yapılaşma aşamasında engellilerin
erişilebilirliğinin sağlanması gerekmektedir. Sadece 2016 yılı içerisinde
şikâyete konu 382 adet yapı veya inşaatta mevzuat hükümleri kapsamında ilgili
idarelerce imar denetimi yapılması talimatlandırılmıştır. Diğer taraftan yol,
kaldırım gibi umuma açık mahallerde her türlü ulaşımı ve erişimi zorlaştıran
unsurların giderilmesi için bütün valilik ve belediyeler de
talimatlandırılmıştır. 
Niğde Milletvekili Sayın Ömer Fethi Gürer’in (6/665)
esas numaralı soru önergesinin cevabı: KPSS 2016/1 yerleştirme sonucuna göre
Bakanlığımız emrine yerleştirilenlerden 2/10/2017 tarihi itibarıyla güvenlik
soruşturması ve arşiv araştırması işlemleri sonuçlananlardan 56 kişinin
atamaları yapılmış olup 1 kişinin güvenlik soruşturması işlemleri devam
etmektedir. Başka kurumlarda çalışan 2 kişinin, kurumlarınca muvafakat
verilmediğinden atamaları yapılamamıştır, 5 kişi, atanma hakkından feragat
etmiştir, 3 kişi de müracaatta bulunmamıştır.
Niğde Milletvekili Sayın Ömer Fethi Gürer’in (6/682)
esas numaralı soru önergesinin cevabı: Devlet Su İşleri 4. Bölge Müdürlüğü
tarafından dâhilinde yapımı devam eden Niğde İl Merkezi Taşkın Koruma
İkmal İnşaatı işi 5/8/2016 tarihinde ihale edilmiş olup sözleşme 18 milyon 860
bin TL bedelli olarak 9/1/2017 tarihinde imzalanmıştır. İş yeri teslimi ve işe
başlanması 10/1/2017 olan mevzubahis işin bitim süresi de 26/12/2017’dir. 
2/10/2017 tarihi itibarıyla Kızılca Tabakhane
Deresi’nde 2.377 metre çift taraflı kârgir duvar inşaatları ile 2.105 metre
çift taraflı beton duvar imalatları tamamlanmıştır. Blokaj ve taban betonu
çalışmaları eş güdümlü olarak devam ettirilmekte olup korkuluk imalatları devam
etmektedir. 6 adet prefabrik menfezin de yapımına başlanmıştır. Kaya Deresi
inşaatının 430 metre çift taraflı kârgir duvar imalatları, taban betonu ve
korkuluk imalatları tamamlanmış olup 2 adet prefabrik menfez yapımı
tamamlanmıştır. Söz konusu iş, süresinde tamamlanacak olup fiziksel gerçekleşme
yüzde 85’tir. Tesis tamamlandığında, Kızılca Deresi’nde Niğde-Bor kara yolundan
tarihî Sarıköprü’ye kadar olan kısım, taşkın risklerinden korunmuş olacaktır. 
Niğde Milletvekili Sayın Ömer Fethi Gürer’in (6/693)
esas numaralı soru önergesinin cevabı: Ülkemiz, çok önemli çevre anlaşmalarına
imza atarak çevrenin korunması ve iklim değişikliğiyle mücadele kapsamında
küresel sorunlara hiçbir zaman sessiz kalmayacağını göstermiştir. 2004 yılında
Birleşmiş Milletler İklim Değişikliği Çerçeve Sözleşmesi’ne, 2009 yılında Kyoto
Protokolü’ne taraf olmuştur. 2010 yılında Ulusal İklim Değişikliği
Stratejisi’ne, 2011 yılında Ulusal İklim Değişikliği Eylem Planı’nı ve İklim
Değişikliğine Uyum Stratejisi ve Eylem Planı’nı yayımlamıştır. 21 Nisan 2016
tarihinde Paris Anlaşması’na imza atmıştır. Ülkemiz, küresel iklim
değişikliğiyle mücadele için Paris Anlaşması kapsamında 2030 haritasını da
belirlemiştir. 
Ülkemiz, hızla gelişen bir ekonomi olarak, sera gazı
emisyonlarını 2030 yılında yüzde 21’e kadar, artıştan azaltmayı
hedeflemektedir. Ulusal katkımıza göre 2030 yılında 246 milyon ton, 2012-2030
arasında ise toplam 1 milyar 920 milyon ton sera gazı emisyonu önlenmiş
olacaktır.
Adana Milletvekili Sayın Zülfikar İnönü Tümer’in
(6/722) esas numaralı soru önergesinin cevabı: 81 ilimizin tamamında kentsel
dönüşüm uygulamaları yapılmaktadır. 6306 sayılı Kanun kapsamında 52 ilimizde
216 adet riskli alan, yine, 6306 sayılı Kanun kapsamında 25 ilimizde 76 adet
rezerv yapı alanı, 5393 sayılı Kanun kapsamında 28 ilimizde 116 adet kentsel
dönüşüm, gelişim proje alanı, 5366 sayılı Kanun kapsamında 5 ilimizde de 9 adet
yenileme alanı ilan edilmiştir. Toplamda arkadaşlar, değişik adlarla da olsa
dönüşüm alanları sayısı Türkiye’de 417’dir yani. 
Adana ilimizde 6306 sayılı Afet Riski Altındaki
Alanların Dönüştürülmesi Hakkındaki Kanun kapsamında Ceyhan ilçesi Türlübaş,
Konakoğlu, Kaltakiye, Aydemiroğlu, Civantayak mahallelerinde 1 adet alan;
Çukurova ilçesi Belediye Evleri Mahallesinde 1 adet alan; Seyhan ilçesi Fatih,
2000 Evler, İsmetpaşa mahallelerinde 3 adet alan; Yüreğir ilçesi Cumhuriyet,
Koza ve Yeşilbağlar, Köprülü mahallelerinde 3 adet alan riskli alan olarak ilan
edilmiştir. Riskli alanlarda dönüşüm çalışmalarını gerçekleştirmek üzere Adana
Büyükşehir Belediye Başkanlığı, Ceyhan, Çukurova, Seyhan ve Yüreğir belediye
başkanlıkları geçici olarak yetkilendirilmiştir. Dönüşüm kapsamındaki iş ve
işlemler, geçici olarak yetkilendirilen belediye başkanlıkları tarafından
yürütülmektedir. Ayrıca, Seyhan ilçesi Fatih mahallesinde 1 adet alan; Yüreğir
ilçesi Karşıyaka, Koza, Yeşilbağlar mahallelerinde 2 adet alan rezerv yapı
alanı olarak belirlenmiştir. Rezerv yapı alanlarında uygulama çalışmaları
gerçekleştirmek için Adana Büyükşehir Belediye Başkanlığı ve Yüreğir Belediye
Başkanlığı geçici olarak yetkilendirilmiştir. Bu kapsamdaki iş ve işlemler,
geçici olarak yetkilendirilen belediye başkanlığı tarafından yürütülmektedir. 
Diğer taraftan, 5393 sayılı Belediye Kanunu uyarınca
ilgili idarelerce Bakanlar Kuruluna sunulmak üzere Bakanlığımıza iletilen Kozan
ilçesi Mahmutlu ve Yarımoğlu mahallesinde 1 adet; Seyhan ilçesi Barbaros, Bey,
Döşeme, Mestanzade, Şehit Duran ve Yenibey mahallelerinde 3 adet alan, kentsel
dönüşüm ve gelişim alanı olarak ilan edilmiştir; söz konusu alanlarda ilgili
belediye başkanlıkları da uygulamayı yürütmektedirler. 
Niğde Milletvekili Sayın Ömer Fethi Gürer’in (6/749) esas
numaralı sözlü soru önergesinin cevabı: Aladağlar Millî Parkı sınırları
içerisinde göknar ağaçlarında meydana gelen kurumalar için Kayseri Orman Bölge
Müdürlüğüyle Orman ve Su İşleri Bakanlığı 7. Bölge Müdürlüğü arasında imzalanan
protokol çerçevesinde ağaçların zayıflamasına sebep olan ökse otu
toplattırılmış ve 30 adet feromon tuzağı asılarak ağaçların kurumasına sebep
olan göknar kabuk böceğiyle mücadele edilmektedir. Bu mücadeleler iki yıldan
beri uygulanmakta olup kurumalar tamamen bitene kadar da artırılarak devam
edecektir. 
Özel mülkiyete konu alanlarda bulunan karaağaçlar,
mikroskobik boyuttaki bir mantarın yol açtığı “karaağaç hastalığı” denilen
ölümcül bir hastalıktan çok etkilenmekte olup mücadele edilmesine rağmen
hastalık tüm dünyada olduğu gibi ülkemizde de tam olarak önlenememiştir. 
Niğde Milletvekili Sayın Ömer Fethi Gürer’in (6/786)
esas numaralı sözlü soru önergesinin cevabı: Yönetmeliğe göre, yıkım
çalışmasına başlanılmadan önce yıkım faaliyetini gerçekleştirecek kişi, kuruluş
veya firmaların mücavir alan sınırları içerisinde ilgili belediyeye, dışında
ise mahallin en büyük mülki amirine başvurarak yıkım izni almaları zorunludur. 
Yıkımı yapılacak yapıların içlerindeki geri
kazanılabilir malzemelerin öncelikle ayrıştırılması ve geri kazanılması
esastır. Bu çerçevede kapı, pencere, dolap, taban ve duvar kaplamaları,
döşemeleri ve yalıtım malzemeleri gibi inşaat malzemeleri ile tehlikeli atıklar
yıkımı yapılacak yapılardan ayıklanır ve ayrı toplanması; yıkım işlemleri
sırasında gürültü, toz ve görüntü kirliliğiyle ilgili olarak yönetmelikte
ayrıca belirtilen tedbirlerin alınması zorunludur. 
Çalışanların sağlığını ve güvenliğini korumak amacıyla,
asbest içeren malzemelerin kullanıldığı binaların yıkımı, sökümü, tamiratı ve
tadilatı sırasında Çalışma ve Sosyal Güvenlik Bakanlığı tarafından hazırlanan
mevzuata uyulması da gerekmektedir. 
Ayrıca, Bakanlığımız, 1993 yılından itibaren çevre ve
insan sağlığının korunması amacıyla asbest kullanımıyla ilgili yasaklama ve
kısıtlama çalışmalarını yürütmektedir. Bu çalışmalar, aşamalı olarak tüm asbest
içeren ürünlerin üretimine ve bu ürünlerin piyasaya arzının yasaklanmasına ve
kısıtlanmasına yönelik olarak yapılmıştır.
Son olarak, 2010 yılında asbest lifleri ve kasıtlı
olarak eklenen bu lifleri içeren eşyaların imalatı, piyasaya arzı ve kullanımı
da tamamen yasaklanmıştır.
ÖMER FETHİ GÜRER (Niğde) – Sayın Bakan, asbestli
borularla içme suyu gidiyor hâlâ. Çoğu yerde asbestli borular kaldırılmadı. 
MELİKE BASMACI (Denizli) – Hâlâ, Denizli dâhil. Denizli,
Acıpayam, Yazır dâhil. 
ÖMER FETHİ GÜRER (Niğde) – İller Bankasına sordum,
“var” dedi.
MELİKE BASMACI (Denizli) – Yeni döşeniyor, geçen hafta
gördüm daha. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Şöyle Değerli Başkanım, değerli milletvekilleri; ilçelerde, illerde ve
beldelerde altyapı yapma işi, bir taraftan SUKAP projesi kapsamında belli
nüfusun altındakilerin yüzde 50’si hazineden bağış, hibe olarak, diğer taraftan
İller Bankasından kredilendirilerek yapılmaktadır. Ancak bütün belediye başkanı
arkadaşlarımızın aynı duyarlılıkta olup, başka türlü işleri bırakarak önce eğer
hakikaten asbestli su borusu varsa…
MELİKE BASMACI (Denizli) – Var.
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
…insan olarak, sorumluluk taşıyan bir adam olarak önce koşup buraya gelmesi
lazım. Öyle bir adam varsa lütfen gelsin. 
MELİKE BASMACI (Denizli) – Size gönderelim mi Sayın
Bakan?
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Yani geriden yuvarlak bir şekilde söylemenin bir manası kimseye yok.
ÖMER FETHİ GÜRER (Niğde) – Hükûmet de müdahale etsin. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Asbestli su borusu hâlâ bir belediye başkanının beldesinde var ve insanlara su
veriyorsa o belediye başkanını Allah ıslah etsin.
MELİKE BASMACI (Denizli) – Ya geçen hafta döşendiyse… 
BAŞKAN – Sayın milletvekilleri…
MELİKE BASMACI (Denizli) – Geçen hafta döşendiyse size
gönderelim mi Sayın Bakan? 
BAŞKAN - Sayın milletvekilleri, karşılıklı konuşmayalım
lütfen. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Gönderin, hakikaten, kimse o arkadaş gelsin ben yardımcı olayım ona. (AK PARTİ
sıralarından alkışlar) 
MELİKE BASMACI (Denizli) – Denizli Acıpayam Yazır
kasabası…
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Ona ben yardımcı olacağım, söz veriyorum herkesin huzurunda. Şu anda zaten
İller Bankasında krediler bir tek su, kanal vesaireye veriliyor. O yüzden,
arkadaşlarımızdan kimin varsa sıkıntısı gelsin, ben bekliyorum. 
Niğde Milletvekili Sayın Ömer Fethi Gürer’in (6/793)
esas numaralı sözlü soru önergesinin cevabı: Bakanlığımız görev alanları
dâhilinde değerlendirilen projelerden kamu yararı kararı gerekçesiyle ÇED
raporu aranmayan veya gerekli görülmeyen proje bulunmamaktadır. Bununla
birlikte, kamu yararı kararı alınan projelerde de ÇED Yönetmeliği kapsamında
gerekli iş ve işlemler yerine getirilmektedir. Diğer taraftan, ÇED sürecinin
uygulanmasına ilişkin yasal yükümlülükler ÇED Yönetmeliği kapsamında
düzenlenmiş olup Bakanlığımıza veya çevre ve şehircilik il müdürlüğüne yapılacak
başvuruyla tüm projeler için proje bazında herhangi bir ayrım gözetilmeksizin
yönetmelikle belirlenmiş hükümlere uyulması yasal bir zorunluluktur.
Dolayısıyla hiçbir ÇED raporunun mahkeme kararıyla yok sayılması ve projelerin
bu şekilde faaliyete geçmesi de mümkün değildir. 
Niğde Milletvekili Sayın Ömer Fethi Gürer’in (6/795)
esas numaralı sözlü soru önergesinin cevabı: Türkiye’de hava kalitesi, şu anda
249 sabit, 4 adet mobil hava kalitesi ölçüm aracıyla günde yirmi dört saat
süreyle ve saatlik sonuçlarla izlenmektedir. Isınma kaynaklı başlıca hava
kirleticileri olan partikül madde ve kükürtdioksit 81 ilde 223 noktada
ölçülmektedir. Hava kalitesinin daha az belirsizlik ve daha çok parametrede
ölçülebilmesi açısından hava kalitesi ölçüm istasyonu sayısının 330 olması
hedeflenmektedir. AB direktifleri 2008 yılında ulusal mevzuata aktarılmıştır.
2008 yılından beri hava kalitesi sınır değerleri kademeli olarak
azaltılmaktadır. Partikül madde ve kükürtdioksit parametreleri için AB sınır
değerlerine 2019 yılında ulaşılacaktır. Ayrıca hava kalitesi ölçüm sonuçlarına
göre topoğrafik durumu, meteorolojik koşullar, kirletici kaynaklarda meydana
gelen değişimlere bağlı olarak saatlik, günlük ya da aylık olarak sürekli
değişkenlik göstermektedir. Bu nedenle “en kirli” ya da “en temiz iller”
şeklinde sıralama yapmak söz konusu işin tekniği açısından doğru ve güvenilir
bir yaklaşım olmadığından böyle bir sıralama Bakanlığımızca da
yapılamamaktadır. Ancak Hava Kalitesi Değerlendirme ve Yönetimi Yönetmeliği
çerçevesinde yayımlanan 2013/37 sayılı Bakanlığımız genelgesi kapsamında
illerimizden hava kalitesini iyileştirmeye yönelik eylemlerin yer alacağı temiz
hava eylem planlarını hazırlayarak Bakanlığımıza göndermeleri talep edilmiştir.
Bu kapsamda temiz hava eylem planları Bakanlığımıza ulaştırılmıştır. Eylem
planları kapsamında illerde kirliliğin kaynağında azaltımına ve hava
kalitesinin korunmasına yönelik eylemler belirlenmiş olup süreç Bakanlığımızca
takip edilmekte ve periyodik olarak izlenmektedir. Çalışmalar taşra teşkilatımız
koordinasyonunda hem yerel yönetimler hem de mahalli çevre kurulları
aracılığıyla ilgili kurum ve kuruluşlarla iş birliği hâlinde yürütülmektedir. 
Evet, Niğde Milletvekili Sayın Ömer Fethi Gürer’in
(6/821) esas numaralı sözlü soru önergesinin cevabı: Burada sabırla bizi
dinleyen milletvekillerine müjde olsun, son cevap arkadaşlar. 
MAHMUT TANAL (İstanbul) – Keyifle dinliyoruz Sayın
Bakan.
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Okurum, bir daha baştan başlarım Mahmut Bey.
Kentlerde yapılan kat yükseklikleri imar planı
kararıyla belirlenmektedir. Çevre düzeni planlarında yerleşmenin gelecekteki
nüfus projeksiyonu öngörülmektedir. Çevre düzeni planlarına uygun olarak
yapılan nazım imar planlarında ise nüfus yoğunlukları belirlenmektedir.
Planlarda nüfus yoğunluğu, alanın ve bölgenin özelliğine, coğrafyasına,
ekonomik ve sosyal gelişimine, dokusuna, risklere ve diğer özelliklerine göre
oluşmaktadır. Bunun için bölge veya alan kapsamında araştırma, etüt ve veriler
elde edilmektedir. Uygulama imar planlarında da belirlenen nüfus yoğunluğuna
göre kat yükseklikleriyle ilgili kararlar alınmaktadır. Uygulama imar
planlarında alanın özelliğine göre bazı yerler az katlı, bazı yerler de çok
katlı öngörülmektedir. Uygulama imar planlarının bazılarında ise emsal
verilerek, yüksekliği serbest bırakılmak koşuluyla, kat yüksekliği ruhsat
aşamasında belirlenmektedir. Yapıların yüksekliklerine genel olarak herhangi
bir kısıtlama getirmek yerine, yukarıda belirtildiği gibi imar planlarıyla yapı
yüksekliklerinin belirlenmesi alanın özelliği açısından daha uygun olacaktır.
Ancak Bakanlığımızca yayınlanan yönetmeliklerde yatay yapılaşmayı özendiren
hükümler vardır. Mekânsal Planlar Yapım Yönetmeliği’nin “İmar planı
değişiklikleri” başlıklı 26’ncı maddesinde, plan değişikliğiyle plana verilen
kat adedinin veya bina yüksekliğinin artırılması hâlinde karşılıklı bina
cepheleri arasında asgari mesafe koşulu getirilmesi öngörülmektedir. Bu
hükümle, kat yüksekliğini artıran plan değişiklikleri sınırlandırılmıştır. 
GÜLAY YEDEKCİ (İstanbul) – Bir yerde 5 katlı, bir yerde
55 katlı binalar var Sayın Bakanım, özellikle İstanbul’da. 
BAŞKAN – Sayın Yedekci, lütfen…
ÖMER FETHİ GÜRER (Niğde) – Niğde’de bile 16 kat. 
GÜLAY YEDEKCİ (İstanbul) – Kişiye özel imar veriliyor.
Nasıl oluyor bu işler? Hiç bunlara cevap vermiyorsunuz Sayın Bakanım. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Şimdi vereceğim, sürem var. 
GÜLAY YEDEKCİ (İstanbul) – Hadi, bekliyoruz. 
ÖMER FETHİ GÜRER (Niğde) – Niğde’de bile 16 kat oldu
Sayın Bakanım. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Bu hükümle, kat yüksekliğini artıran plan değişiklikleri sınırlandırılmıştır.
Ayrıca, aynı maddede genel olarak, kat adedi veya bina
yüksekliğini artıran imar planı değişikliklerinin, yörenin yerleşim yerleri,
dokusu ve kimliği dikkate alınmak suretiyle, şehrin veya alanın yakın
çevresinin silüeti, yapıların güneşe göre cephesi ve yönlenmesi özelliklerini
olumsuz yönde etkilememesi esas alınarak yapılması öngörülmüştür. 
Değerli Başkanım, benim cevaplarım bunlar ama vaktim
olduğu için sadece arkadaşlarımızın sorduğu bir soruya da burada cevap vererek
huzurlarınızdan ayrılmak istiyorum. 
Şimdi, imar planlarının yapılması hususunda
1/100.000’liklerin yapılması Bakanlığımıza ait. 1/100.000’liklerden kasıt
nedir? Belki de ilgisi olmayan arkadaşların sadece öğrenebilmesi açısından
söylüyorum, planın ana karakterleri, nerenin konut olacağı, nerenin tarım alanı
olduğu, nerenin ticaret alanı olabileceği, nerede ne kadar nüfus yoğunluğunun
yer alabileceği gibi ana plan kriterleri bizim Bakanlığımız tarafından
belirlenir. Bu planlar daha sonra ilgili şehirlerin meclisine gönderilir.
1/5.000’likleri büyük şehirlerde büyükşehirler yapar ama bizim 1/50.000’lik ve
100.000’liklere uygun olarak yaparlar. Yani bizim tarım alanı olarak
belirlediğimiz bir yeri onların konuta açma imkânları yok veyahut da tersini
yapma imkânları da yok. Ana planlamaya karakter olarak aykırı düşecek bir
planlama yapamazlar. Ben kuralları söylüyorum sadece, bunların ara ara
delindiğine de şahit oluyoruz da… 
GÜLAY YEDEKCİ (İstanbul) – Biz uygulamaları soruyoruz
Sayın Bakan.
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Sizin şikâyetçi olduğunuz konulardan ben de şikâyetçiyim. Müsaade ederseniz,
söyleyeyim ben. 
MAHMUT TANAL (İstanbul) – Üsküdar Kirazlıtepe ne olacak
Sayın Bakanım? 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Onu da söyleyeyim, peki. Olur, olur efendim.
MAHMUT TANAL (İstanbul) – Teşekkür ederim. 
GÜLAY YEDEKCİ (İstanbul) – Gaziosmanpaşa’yı da
söylerseniz. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Sonra 1/1.000’likler ilçelere gider. 1/1.000’likler ilçelere gittikten sonra
ilçeler de, 1/1.000’likler yapılırken onlar da 1/5.000’liğe aykırı düşmemek
üzere plan yaparlar. Arada git geller olur, itirazlar olur; nihayetinde, en
sonunda 1/100.000’liklere herkes uymak zorunda kalır. Ancak -Bakanlık olarak-
bir Bakan olarak ben en azından iki senedir herhangi bir şehre gidip de resen
bir plan yapmıyorum, eline tapusunu alıp gelen insanların tapusunu eline
tutuşturup geri gönderiyorum. Sadece riskli alan ilan ettiğimiz yerlerde,
kentsel dönüşüm alanlarında yetki bizde olduğu için, çevrenin imarını aşmayacak
şekilde, oradaki riskli yapıları da dönüştürebilecek şekilde bir planlamaya
gidiyoruz. Çoğu zaman da ilgili belediye başkanı arkadaşlarımızdan emsalleri de
sorarak yapıyoruz. 
Burada yetki kimde? Büyükşehir meclisinde, ilde, ona
bağlı olan ilçelerde. Orada meclis üyeleri, kendi şehirleriyle ilgili, eğer
yüksek katlı yapmak istiyorlarsa ona kendileri karar veriyorlar ama konut
alanları içerisinde karar veriyorlar. 
GÜLAY YEDEKCİ (İstanbul) – 6306 sayılı Kanun’la
belediyeleri baypas ettiniz ya Sayın Bakanım.
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Bunu tek tek incelemek lazım. Yani, bir yerde eğer hakikaten 5 katlılar var da
birisi 15 katlı dikilmişse…
ÖMER FETHİ GÜRER (Niğde) - Öyle dikildi Niğde’ye. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
…oradaki vatandaşın kendi belediyesine dönüp “Ne iş arkadaş?” diye sorması
lazım, çok açık olarak ifade ediyorum ben bunu. 
GÜLAY YEDEKCİ (İstanbul) – Sayın Bakanım, 6306 sayılı
Kanun’la belediyeleri baypas ettiniz. 
BAŞKAN – Sayın Yedekci…
GÜLAY YEDEKCİ (İstanbul) - Bakanlık olarak siz
veriyorsunuz kat yüksekliklerini. 
BAŞKAN – Sayın Yedekci, lütfen… Usule uygun… Bakın,
ikaz ediyorum sizi ama dinlemiyorsunuz ve usule aykırı bir tavır içindesiniz.
Lütfen…
Buyurun Sayın Bakan.
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Bu konularda fikir teatisinde bulunmak üzere değerli arkadaşlarımızı ben her
zaman Bakanlığa bekliyorum. Bir tane bizim Bakanlıktan usule aykırı olarak
gönderilen, hiçbir şekilde kanuni olmayan, rant sağlayan bir yükselti verildiğini
kimse gösteremez; çok net söylüyorum bunu. (AK PARTİ sıralarından alkışlar)
MAHMUT TANAL (İstanbul) – Kirazlıtepe’yi de bir
anlatabilir misiniz Sayın Bakan, Üsküdar Kirazlıtepe…
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Kirazlıtepe, İstanbul’da Fikirtepe, Armutlu, bunun dışında birçok alanda
kentsel dönüşüm projeleri takip ediliyor. Aslında, doğrusu, o ilin büyükşehir
belediyesi ve ilgili ilçe belediyesinin oturarak oradaki vatandaşlarla…
GÜLAY YEDEKCİ (İstanbul) – Bizimki istifa etmiyor. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Gülay Hanım, ne olur ya, durun ya, sohbet ediyoruz ya. Vallahi bir şey
anlamıyorum söylediğinizden, kusura bakmayın da. Cevap vereceğim ama
anlamıyorum ki cevap vereyim. 
GÜLAY YEDEKCİ (İstanbul) – Şöyle diyorum, niye
anlamıyorsunuz Sayın Bakanım…
BAŞKAN – Sayın Bakan…
GÜLAY YEDEKCİ (İstanbul) – İnsanların mülkiyet hakları
gasbediliyor diyorum, niye anlamıyorsunuz? 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Ya, şu Fikirtepe’yi, Kirazlıtepe’yi soruyor Mahmut Bey, onu anlatıyorum. Siz
niye karıştırıyorsunuz ya?
BAŞKAN – Sayın Bakan, bir konuya açıklık getirmek
istiyorum: Şu aşamada eğer sorulara vereceğiniz cevaplar bittiyse size sadece
yazılı soru veren sayın milletvekillerimiz soru sorabilir.
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Sadece iki cümle söyleyip ayrılıyorum efendim, bitti benimki.
MAHMUT TANAL (İstanbul) – Kirazlıtepe önemliydi
Başkanım, özür diliyorum. 
BAŞKAN – Sadece onlar soru sorabilir.
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Evet, İstanbul’un birçok yerinde yapılan dönüşümlerde ve Türkiye’deki
dönüşümlerde benim temel prensibim şu: Dönüşüm esas. Deprem ülkesiyiz, hazırlık
yapmalıyız. Bunun için de ben sanki başımı koydum, her alanda uğraşıyorum,
savaşını da veriyorum. Gidip Bakanlık olarak bire bir proje ortağı olarak,
çözüm ortağı olarak girdiğim yerler oluyor. Bunları niye yaptığımı hepiniz
biliyorsunuz zaten.
Birkaç temel prensibim var; bir: Yerinde dönüşüm esas.
Vatandaşın evini yıkıyorsak eğer oradan vermek esas; iki sokak bu taraftan, iki
sokak öbür taraftan, fark etmez.
İkincisi: Orada bir vatandaşın eğer evi varsa her
birini ev sahibi yapabilmek için çırpınıyorum. Ufak tefek borçlandırmalar
olabilir, ufak tefek, yerine göre, arsasına göre, üstündeki binaya göre
değerlendirmelerde borçlandıracağımız alan bulunabilir ama benim şahsi olarak
ve temsil ettiğim Bakanlığın da şu andaki temel prensibi, ikinci prensibi de,
evi yıkılan herkesi ev sahibi yapmak prensibi. 
Kirazlıtepe’yi de yakından takip ediyorum. Daha önceden
gelişmiş bir ortam var. Oradaki insanların bir kısmının arsası olmadan 3 katlı,
4 katlı ev yaptıklarına şahidiz. Hiç arsa yok kendinde. Bakın, arsa hazinenin,
mülkiyet hazinenin, 4 katlı ev yapmış, 4 kardeş oturuyor. Veyahut da zeminde 30
metre yeri var ama 100 metreden 3 kat ev yapmışlar, oturuyorlar. Veyahut da bir
vatandaş gelmiş, 500 metre arsası var, üzerine bir tane ev yapmış, oturuyor.
Şimdi, bu adamlara hangi kriterlere göre ev vereceksiniz? Birisi işgalci, 4
katlı; birisi 30 metrenin yerine 100 metre yapmış, işgalci, 4 kat evi var;
birisi, 500 metre arsası var, üzerinde bir tane evi var. 
MAHMUT TANAL (İstanbul) – Sorun ne biliyor musunuz?
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Bunların bütün kriterlerinin tek tek belirlenip doğru ve adaletli şekilde
şahıslara evlerini verebilme hususunda büyük bir gayret var. Oradaki en çok
niza çıkaran grup… Vatandaşı suçlamak için söylemiyorum, onlarla ben oturdum,
görüştüm, yine gidip görüşeceğim, biraz önceki söylediğim prensipleri de
uygulamaya çalışacağım, yani kimin evi yıkılıyorsa oradan ev sahibi etmeye
çalışacağım, ayrı bir şey. Ancak vatandaş diyor ki: “Ben hazineye de yapsam,
burada 4 katım var benim. İşgalciyim ama evimi vereceksin.” En çok niza da
oradan çıkıyor.
MAHMUT TANAL (İstanbul) – Onu demiyor. Sayın Bakanım,
diyor ki: “Fikirtepe’de sen metrekaresine 11 bin TL veriyorsan, benim
Kirazlıtepe Boğaz manzarası, deniz görüyor, bundan daha fazla vermen lazım.
Fikirtepe deniz görmüyor.” Çünkü Kirazlıtepe’de 3.500 TL veriyor. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Mahmut Bey, şöyle, oradaki gelişmeleri yakından takip ediyorum. 
MAHMUT TANAL (İstanbul) – Peki, birlikte toplantıya
gidebiliriz, bakın, ona da varım.
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Herkesi ev sahibi yapmaya gayret ediyorum. Gelin, özel sohbette görüşelim.
Meclisin huzurunu fazla işgal etmeyelim.
Hepinizi saygıyla selamlıyorum efendim. (AK PARTİ
sıralarından alkışlar)
BAŞKAN – Çok teşekkür ederiz Sayın Bakan, sağ olun.
Birleşime beş dakika ara veriyorum. 
Kapanma Saati: 18.11
BEŞİNCİ OTURUM
Açılma Saati: 18.19
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Özcan PURÇU (İzmir), İshak GAZEL
(Kütahya)
----- 0 -----
BAŞKAN – Türkiye Büyük Millet Meclisinin 2’nci
Birleşiminin Beşinci Oturumunu açıyorum.
Sözlü soru önergelerinin cevaplandırılmasına ayrılan
bir saatlik süreden yedi dakika kalmıştı.
Şimdi kalan sürede kısa açıklama talebinde bulunan
sözlü soru önergesi sahiplerine yerlerinden söz vereceğim. 
Sayın Gürer… 
ÖMER FETHİ GÜRER (Niğde) – Teşekkürler Sayın Başkan.
Sayın Bakanın verdiği yanıtlardan dolayı teşekkür
ederim ama sorularımızın tamamına içerik olarak istediğimiz yanıtları verdiğini
söyleyemem. Ülkemizde küresel ısınma etkisi mevsimlik değişimlerle
dengesizliklere yol açmaktadır; dolu, don, sel olarak ciddi zarar vermektedir.
Su kaynakları doğru kullanılmamaktadır, doğa yeterince korunmamaktadır, çevre
kirliliği gerektiği gibi önlenmemektedir. Küresel ısınmaya karşı katı
önlemlerin alınması gereklidir. ÇED raporları dikkate alınmamaktadır. Niğde
ilinde Akkaya Barajı çok ciddi bir çevre felaketidir. On yıldır yalnız
konuşulmakta ve ne yazık ki çözüm üretilmediğinden koku Niğde ve Bor’u
sarmıştır, suyun içinde canlı yaşamaz durumdadır, kent de risk altındadır.
Niğde Belediyesinin yapacağı arıtma, sorunu çözemeyecektir. 
Ayrıca, şans oyunları, nişasta bazlı tatlandırıcılarla
ilgili Bakanın yanıtlarını da yetersiz buluyorum. Ülkemizde şans oyunları artık
insanların yuvasını yıkacak biçimde yokluk ve yoksullukla yöneldikleri bir alan
olmuştur. Bunun daraltılması ve önlenmesi gerektiğini düşünüyorum. 
Teşekkür ederim. 
BAŞKAN – Sayın Pekşen…
HALUK PEKŞEN (Trabzon) – Sayın Bakan, açıklamalarınıza
çok teşekkür ediyorum. 
Bilmiyorum, Bakanlığınız döneminde hiç Trabzon’a
gittiniz mi ama lütfeder Trabzon’a gelirseniz -gerçekten gelmenizi de çok isterim;
eğer kabul ederseniz ben de sizin yanınızda refakat ederim, rehberlik de
yaparım- bu, size verilen bilgilerin ne derece gerçek dışı olduğunu bizzat
gözünüzle görürsünüz. Hatta Sayın Bakan, bence lütfedin bir Trabzon’a gelin,
hiçbir söylemeyeyim, bir Uzungöl’ü görün, bir Çamburnu’nu görün, bir Yomra
ilçesini görün, bir Trabzon merkezi görün.
Bir de 18’inci madde uygulamasının bir kamulaştırma
bedeli ödememek için nasıl kötü niyetli kullanıldığını bizzat yerinde görmenizi
tavsiye ederim. Sayın Bakan, sizi Trabzon’a bekliyoruz, bu söylediklerinizi, bu
anlattıklarınızı yerinde görmenizi tavsiye ediyoruz.
Teşekkür ediyoruz.
BAŞKAN – Teşekkür ederim ben de.
Sayın Tümer…
ZÜLFİKAR İNÖNÜ TÜMER (Adana) - Sayın Bakan, kentsel
dönüşüm projelerinde plan yapma ve uygulama yetkisi Bakanlığınızda tabii.
Bunları geçici olarak belediyelere verdiğinizi ifade ettiniz. Örneğin Adana
Köprülü Mahallesi’nde Bakanlığa sunulan proje iki yıl sonra onaylanabildi.
Kentsel dönüşüm projelerinin bir an evvel hayata geçmesi adına bu yetkileri
büyükşehir belediyelerine vermeniz gerektiğini düşünüyorum. 
Kimisi Bakanlığınızca kimisi TOKİ ve ilçe belediyeleri
eliyle hayata geçirilmeye çalışılan Adana Yüreğir Sinanpaşa, 2016 yılından bu
yana metruk binalarla dolmaktadır. Onun yanı sıra Göl Mahallesi, Gürselpaşa,
İsmetpaşa, Kışlak, Başak, Karacaoğlan, Yavuzlar, Akıncılar, Serinevler
Mahallesi kentsel dönüşüm alanları da gelişim adına bir süreç beklemektedir ama
maalesef bir ilerleme kaydedilmemektedir. Bu konuda ilginizi bekliyoruz.
Teşekkür ediyorum.
BAŞKAN – Teşekkür ederim.
Sayın Budak...
ÇETİN OSMAN BUDAK (Antalya) – Sayın Bakan, verdiğiniz
cevaplar için çok teşekkür ederim.
Antalya’nın hava kirliliğiyle ilgili yaptığınız
açıklamalara da teşekkür ediyorum ama çözüm o açıklamalarınızın içinde maalesef
yok. 4 hava ölçüm istasyonu daha kurulacağı söyleniyor. Antalya’nın iklimini
biliyorsunuz. Bütün günün ortalamasını alan sonuçlar gerçek hava kirliliğini
göstermiyor. Antalya’daki iklim, ancak akşamdan itibaren yakılan kalitesiz katı
yakacaklardan dolayı nefes alınamaz durumda, astım hastalıkları çok arttı.
Sadece hava kirliliğinden dolayı önemli sağlık problemlerinin olduğu
Antalyalılar tarafından bilinmekte. O yüzden Antalya’ya yapılabilecek en önemli
destek, Antalya’da bir an önce doğal gaz hatlarının tamamlanması. Antalya’nın
sınırlarına kadar gelen doğal gaz, mahallerine maalesef inemedi. Antalya’nın
özellikle kenar mahallelerinde doğal gaz yatırımını yapabilecek bir güce sahip
olmayan, ekonomik anlamda güce sahip olmayanlar var; birincisi bu.
(Mikrofon otomatik cihaz tarafından kapatıldı) 
ÇETİN OSMAN BUDAK (Antalya) – Efendim, çok kısa kaldı.
BAŞKAN – Buyurun.
ÇETİN OSMAN BUDAK (Antalya) – İkincisi de Antalya’ya
yapılacak kömür yardımlarının da 5.500 kalorinin altında değil, minimum 7.500 kalorinin
üstünde olması gerekiyor. Sizin bir talimat vermeniz yeterli. Bu denetimler
sıklaştırılırsa nispeten bu konuyla ilgili sıkıntıyı ortadan kaldırırız.
Yine bir konu var Antalya’da: Özellikle taş ocaklarıyla
ilgili bütün Türkiye’den çok ciddi sorunların size de iletildiğini biliyorum.
Antalya’da Kayabaş köyünde, Korkuteli sınırlarında, Fethiye yoluna sıfır, kara
yoluna sıfır bir taş ocağı var ve bu taş ocağında patlamalı çalışmalar
yapılıyor. Bu çalışmayla yoldan geçen araçlara ve yakınında bulunan köye taş
yağmuru oluyor. Patlama esnasında köylüler boşaltılıyor, köyler boşaltılıyor,
patlama yapılıyor. Yolun sınırındaki olan yerde tarım, özellikle de sera tarımı
söz konusu ve buradaki insanlar son derece mağdur ve çözüm üretilemedi
maalesef.
Çok vahşi bir şekilde yapılan taş ocağı konusunu da
bizzat size buradan iletmek istedim. Bu konularla ilgili sizin de görüşlerinizi
almak isterim. 
Teşekkür ediyorum. 
BAŞKAN – Teşekkür ederim. 
Sayın Bakan, buyurun.
Kürsüden de cevaplayabilirsiniz, yerinizden de, tercih
sizin. 
GÜLAY YEDEKCİ (İstanbul) – Ben de söz istemiştim Sayın
Başkan ama. 
BAŞKAN – Siz sözlü soru önergesi vermediğiniz için…
GÜLAY YEDEKCİ (İstanbul) – Verdim. 
ÇEVRE VE ŞEHİRCİLİK BAKANI MEHMET ÖZHASEKİ (Kayseri) –
Yoktu, Gülay Hanım’ın sorusu yoktu. 
BAŞKAN - Bu birleşimde cevaplandırılacak soru
listesinde sizin sorunuz yok Sayın Yedekci. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Birkaç tane soru verirseniz Gülay Hanım, kesin konuşursunuz. 
GÜLAY YEDEKCİ (İstanbul) – Çok verdim. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Bende yoktu. 
Efendim, Niğde Atık Su Arıtma Tesisini dedi herhâlde
milletvekilimiz, orada arkadaşlarla sohbet ederken…
ÖMER FETHİ GÜRER (Niğde) – Akkaya Barajı. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Akkaya Barajı, tamam. 
ÖMER FETHİ GÜRER (Niğde) – Çevre felaketi. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Buradaki bilgilerin bir kısmıyla ilgili benim malumatım olan konular var, bir
kısmıyla da bana verilen bilgileri burada aktardım ben. Arkadaşlarımız
bunlardan tatmin olmamış olabilirler. Eğer mümkünse, kürsüden randevulaşmak
ayıp ama cuma günü burada olan arkadaşlarımızı belli bir saatte bekliyorum.
İlgili uzmanları çağıracağım, sizleri dinleyeceğiz orada, beraberce konuşacağız,
şehirlerimizdeki sıkıntıların ne olduğunu tespit edip yüz yüze konuşacağız.
ÖMER FETHİ GÜRER (Niğde) – Saat kaçta Sayın Bakanım?
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
On bir iyi mi arkadaşlar? Bu konuda sıkıntısı olan arkadaşları cuma günü on
birde bekliyorum. Beraberce, hangi konu olursa olsun, ilgili uzmanları
çağıracağım oraya.
Trabzon’la ilgili de Değerli Vekilim, hakikaten
gelirseniz memnun olurum. Uzungöl’den ben de şikâyetçiyim, onları beraber
konuşalım. 
BÜLENT YENER BEKTAŞOĞLU (Giresun) – Yaylalar…
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Ayder Yaylası’nda mesela bir çalışma başlattık.
BÜLENT YENER BEKTAŞOĞLU (Giresun) – Bütün yaylalar. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Şöyle söylemek istiyorum: Ayder’de başlayan bu çalışmada, oradaki konutlar
nerede olacak, otoparklar nerede olacak, yolların yeni konumu, kaçak yapıların
hâlihazırdaki durumu, bütün bunların yıkılıp yeniden yapılabilmesiyle ilgili
orada yeni bir koruma amaçlı imar planı çıkarıyoruz, çıkmak üzere. Çıktığı
zaman da bire bir uygulayacağımız bu projeler bütün yaylalarda üç aşağı beş
yukarı aynı eksen üzerinde devam edecek. Bu aynısı…
BÜLENT YENER BEKTAŞOĞLU (Giresun) – Yıkım başlamış. 
ÇEVRE VE ŞEHİRCİLİK BAKANI MEHMET ÖZHASEKİ (Devamla) –
Tabii, başka çaremiz yok, başka türlü temizleyemeyiz zaten. 
BÜLENT YENER BEKTAŞOĞLU (Giresun) – Ama izin
vermeseydiniz keşke efendim, hem yapılıyor…
ÇEVRE VE ŞEHİRCİLİK BAKANI MEHMET ÖZHASEKİ (Devamla)
–Bana mı soruyorsunuz? Otuz yıldır, kırk yıldır yapılıyor, orada geleneksel
yapılar var. Yani, şu andaki bina stokundaki çirkinlik için, son üç beş yıllık
birine, belediye başkanına falan hamle etmek doğru değil; bu, bizim kültürümüz,
orada yaşayan insanların kültürü. Kimseyi de suçlamak adına söylemiyorum ama bu
bizim sorunumuz, hep beraber çözüm bulmak doğru diye düşünüyorum. 
Kentsel dönüşüm projelerinde, doğru, yetki bizim
Bakanlığımızda, planlama yetkisi bizde. Büyükşehir belediyeleri bu konuda
istediklerinde kendilerine yetkiyi veriyoruz ama geçici olarak veriyoruz.
Şundan dolayı: Bize getirecekleri evraklarda eğer eksiklik olursa tamamlaması
için yeniden kendilerinden istiyoruz. Bizdeki inceleme süresi taş çatlasa bir
ay sürüyor, öyle iki sene falan sürmez ama herhangi bir şekilde orada zemindeki
sıkıntıyı veya üstteki yapılarla ilgili sıkıntıyı, orada deprem riski olan
yapıları tespit etmeyip bize gelip bir dilekçeyle “Burada kentsel dönüşüm
yapacağım, hadi izin verin.” diyorsa öyle bir şey yok, on sene de olsa bekler o
ama evrakları tamamlaması için mecburen süreler veriyoruz, geldikten sonra da
işin planlaması geliyor. Mesela, İstanbul’da gelen kentsel dönüşümlerle ilgili
1 milimetre yoğunluk vermemek adına çırpınıyorum âdeta, vermiyorum da. Ancak,
bazen öyle şeyler var ki vatandaşın ev sahibi olabilmesi için ufak tefek
artışlar yapıyoruz, kurtarabilmesi için, adamın orada ev sahibi olabilmesi
için; çok ufak tefek. Şimdi, Adana gibi, Kayseri gibi -kendi şehrimi de
söyleyeyim- yerlerde bazen belediye başkanı arkadaşlarımız bizden yetkiyi istiyorlar,
geçici değil de devamlı verirsek hiç ummadığınız şekilde gökdelenler
dikiyorlar. Bazı belediye başkanı arkadaşlar, “Ya, burada kentsel dönüşüm
yapacağım, şehrimi geleceğe hazırlayacağım, hem mimari açıdan çok güzel bir şey
olacak hem de aynı zamanda depremsellik açısından şehrim burada çok daha rahat
bir ortama kavuşacak.” diye düşünmesi gerekirken “Buradaki dönüşümden ben kaç
para kazanırım? Üstten ne kadar daha alırım? Belediyeme ne gelir?” Kendisine
demiyorum. Bu çirkinlikler başlayınca imar rezaletleri ortaya çıkıyor. O zaman
diyoruz ki: “Kardeşim, dosyanı hazırla getir, bak geçici olarak sana yetkiyi
verdik, sen buradaki imar planlarını yap, getir bir göreyim.” Emin olun, tek
tek -nihayetinde yirmi bir yıl belediye başkanlığı yapmış arkadaşınızım- başına
geçiyorum, belediye başkanını da çağırıyorum “Şu doğru olmuş mu ya?” diyorum.
Hangi partili olursa olsun, hiç önemli değil “Şu olmaz kardeşim, vallahi
olmaz.” diyorum, iyilikle gönderiyorum, yeniden yapmasını istiyorum. Gece
gündüz bununla uğraşıyoruz, geçici yetki vermemizin tek sebebi bu, başka bir
sebebi de yok arkadaşlar.
Antalya’daki hava kirliliğiyle ilgili hakikaten sizin
tespitiniz doğru Sayın Vekilim. Buraya eğer doğal gaz gelmezse -aynı şekilde
başka Anadolu şehirlerinde bunu çok yaşadık- o kirlilikten kurtulmak çok kolay
değil. Hava kirliliğini önleyebilmenin birinci yolu yakıtlar, ikincisi toplu
ulaşım araçlarının -bizim bildiğimiz gibi- raylı sistemlere, elektrikli
araçlara dönmesi, yapılacak kontroller, sonra evlerde yakılan yakıtlar, sırayla
geliyor bu iş. Bunların yetkisini biz Antalya Büyükşehir Belediyesine
devrettik, daha önceden devredilmiş bir yetkiden bahsediyorum. Orada kontroller
yapılıyor ama daha da sıklaştırılmasında fayda var diye düşünüyorum.
Bunun dışındaki özellerle ilgili cuma günü saat
11.00’de Bakanlığımıza arkadaşları bekliyorum. Bire bir bu konuları konuşalım,
yerinde tespit yapalım.
Hepinizi saygıyla selamlıyorum efendim. (AK PARTİ
sıralarından alkışlar) 
BAŞKAN – Çok teşekkür ederim.
Soru önergeleri cevaplandırılmıştır.
Sayın Gök, söz talebiniz var.
VII.- AÇIKLAMALAR (Devam)
31.- Ankara Milletvekili Levent Gök’ün, Meclisin en önemli denetim
mekanizmalarından olan sözlü soruların Anayasa değişikliğiyle 2019’dan sonra
artık uygulanmayacak olmasına ilişkin açıklaması
LEVENT GÖK (Ankara) – Teşekkür ederim Sayın Başkan.
Sayın Başkan, görüldü ki sözlü soruların
cevaplandırılması ve bunun Meclis açısından bir denetim olarak kullanılması ne
kadar yararlı oluyor. Milletvekilleri yöreleriyle ilgili sorunları bakana
iletiyorlar, bakanla da karşılıklı görüşerek bir anlamda sorunların gündeme
gelmesini temin ediyorlar. Meclisin en önemli denetim mekanizmalarından olan
sözlü sorular, bildiğiniz gibi, Anayasa değişikliğiyle artık 2019’dan sonra
uygulanmayacak. Doğal olarak bunu kayda geçirmek açısından ifade ettim.
Mecliste en önemli denetim mekanizmalarından bir tanesinin ne kadar yararlı
olduğunu bugün bir kez daha tespit etmiş olduk. Bunu da bu Anayasa
değişikliğini gerçekleştirenlere ithaf ediyorum. (CHP sıralarından alkışlar) 
BAŞKAN – Yazılı önergeler var, başka denetim yolları
var, onlar denenebilir Sayın Gök. 
ÖMER FETHİ GÜRER (Niğde) – Yazılıya yanıt çok gelmiyor.
BAŞKAN – Gündemin “Özel Gündemde Yer Alacak İşler”
kısmına geçiyoruz. 
Bu kısmın 1’inci sırasında yer alan, Aile Bütünlüğünü
Olumsuz Etkileyen Unsurlar ile Boşanma Olaylarının Araştırılması ve Aile
Kurumunun Güçlendirilmesi İçin Alınması Gereken Önlemlerin Belirlenmesi
Amacıyla -Anayasa'nın 98’inci, İç Tüzük’ün 104 ve 105’inci maddeleri uyarınca-
Kurulan (10/2, 7, 8, 9, 10, 11, 12, 13, 14, 15, 16, 17, 18) esas numaralı
Meclis Araştırması Komisyonunun 399 sıra sayılı Rapor’u üzerinde genel
görüşmelere başlıyoruz.
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Komisyonlardan Gelen Diğer İşler
1.- Aile Bütünlüğünü Olumsuz Etkileyen Unsurlar ile Boşanma Olaylarının
Araştırılması ve Aile Kurumunun Güçlendirilmesi İçin Alınması Gereken
Önlemlerin Belirlenmesi Amacıyla Kurulan Meclis Araştırması Komisyonu Raporu
(10/2, 7, 8, 9, 10, 11, 12, 13, 14, 15, 16, 17, 18) (S. Sayısı: 399) (x)
BAŞKAN – Komisyon yerinde.
Hükûmet yerinde.
İç Tüzük’ümüze göre Meclis Araştırması Komisyonunun
Raporu üzerindeki genel görüşmede ilk söz hakkı önerge sahiplerine aittir. Daha
sonra, İç Tüzük’ümüzün 72’nci maddesine göre siyasi parti grupları adına birer
üyeye, şahısları adına iki üyeye söz verilecektir. Ayrıca istemleri hâlinde
komisyon ve Hükûmete de söz verilecek. Bu suretle Meclis araştırması komisyonu
raporu üzerindeki genel görüşme tamamlanmış olacaktır. 
Konuşma süreleri komisyon, Hükûmet ve siyasi parti
grupları için yirmişer dakika, önerge sahipleri ve şahıslar için onar
dakikadır. 
Komisyon raporu 399 sıra sayısıyla bastırılıp
dağıtılmıştır. 
Şimdi, rapor üzerinde söz alan sayın milletvekillerinin
isimlerini okuyorum: Önerge sahibi adına Kocaeli Milletvekili Sayın Fatma
Kaplan Hürriyet, Adana Milletvekili Sayın Meral Danış Beştaş konuşacaklar.
Hükûmet adına Aile ve Sosyal Politikalar Bakanı Sayın Fatma Betül Sayan Kaya
konuşacaklar. Siyasi parti grupları adına ise Milliyetçi Hareket Partisi Grubu
adına Aydın Milletvekili Sayın Deniz Depboylu, Halkların Demokratik Partisi
Grubu adına Şırnak Milletvekili Sayın Aycan İrmez, Cumhuriyet Halk Partisi
Grubu adına Tekirdağ Milletvekili Sayın Candan Yüceer, Adalet ve Kalkınma Partisi
Grubu adına Düzce Milletvekili Sayın Ayşe Keşir konuşacaklardır. Şahsı adına
ise Aydın Milletvekili Sayın Deniz Depboylu ile Burdur Milletvekili Sayın
Bayram Özçelik konuşacaklardır.
Şimdi, ilk olarak, önerge sahipleri adına Kocaeli
Milletvekili Sayın Fatma Kaplan Hürriyet’i kürsüye davet ediyorum.
Buyurun Sayın Kaplan Hürriyet. (CHP sıralarından
alkışlar) 
Süreniz on dakika.
FATMA KAPLAN HÜRRİYET (Kocaeli) – Teşekkür ediyorum
Sayın Başkan. 
Sayın Başkan, değerli milletvekilleri; Aile Bütünlüğünü
Olumsuz Etkileyen Unsurlar ile Boşanma Olaylarının Araştırılması ve Aile
Kurumunun Güçlendirilmesi İçin Alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Raporu hakkında görüşlerimizi
bildirmek üzere söz almış bulunmaktayım. Genel Kurulu saygıyla selamlıyorum.
Öncelikle, Komisyonun çalışma usulleriyle ilgili Genel
Kurula bilgi aktarmak istiyorum. Komisyon çalışmaları devam ettiği müddetçe
yurt içi ve yurt dışında, yurt içindeki değişik illerde yapılan birçok
toplantıyı büyük bir özenle ve özveriyle takip ettik. Araştırma konusuyla
ilgili birçok konuda görüşlerimizi ve çözüm önerilerimizi sunmaya gayret
gösterdik. Ancak, bu toplantılarda verdiğimiz katkılar, öneriler, ne yazık ki
Komisyon raporuna gerektiği kadar yansıtılmadı. 
Komisyon çalışmaları kapsamında alınan birçok karar,
AKP’nin çoğunluk sayısına dayalı olarak, muhalefet partisi üyelerinin görüşü
alınmadan hayata geçirildi. Özellikle çalışma planlamaları, dinlenecek uzman
kişilerin seçimi, ziyaret edilecek şehirler ve bu şehirlerdeki dinlenecek
uzmanların kimler olacağı konusunda Komisyon toplantılarında tartışılmadan
kararlar alındı. 
Farklı şehirlerdeki ziyaretlerde çok sayıda uzman ve
alanında sosyal çalışmacılar ile yerel uygulayıcılardan çok kapsamlı bilgiler
alındı. “Bu bilgilerin harmanlanması ve raporda nasıl yer verileceği konusunda
tüm Komisyon üyeleriyle birlikte kafa yoralım ve raporu hepimizin hemfikir
olacağı şekliyle oluşturalım.” dediğimiz hâlde, maalesef, bu taleplerimiz
dikkate alınmadı. 
Kısacası, uzlaşma ve iş birliği konusunda gerekli
hassasiyetin gösterilmediğini üzülerek söylemek zorundayız. Örneğin, bizim
talebimiz doğrultusunda görüşleri alınmak üzere davet edilen hukukçu ve kadın
hakları aktivisti Hülya Gülbahar, Hükûmeti eleştirdiği gerekçesiyle şiddet
yüklü bir dile maruz bırakıldı, hatta toplantıdan kovuldu.
Yine, Komisyonun nisan ayı içinde İstanbul’da
gerçekleştirilen toplantısında, yine Hükûmeti eleştirdiği için, toplantıya
davet edilen çocuk hakları savunucusu bir sivil toplum kuruluşu temsilcisine
bazı Komisyon üyeleri tarafından kullanılan dil ve saldırgan üslup Komisyon
çalışmalarına da gölge düşürmüştür.
Sonuç olarak, görüşlerin özgürce ifade edilemediği ve
buna olanak sağlanmadığı Komisyon toplantılarının sağlıklı sonuçlar
üretebildiğini söyleyebilmek, ne yazık ki olanaksızdır değerli arkadaşlar. 
Raporu detaylı incelediğimizde görülecektir ki raporun
ilk 260 sayfasının yaklaşık 200 sayfası genel olarak Hükûmet programını ve
AKP’nin yerel uygulama ve projelerini anlatmaya, tanıtmaya dönük hâle
gelmiştir. “Biz Hükûmet olarak ne kadar çok çalışıyoruz, kadın ve çocuklara
yönelik çok sayıda projemiz var.” demek adına bu raporda bu kadar geniş yer
ayrılmıştır Hükûmet programına.
Peki bu kadar çok önleyici, koruyucu ve yaptırıma
dayalı Hükûmet programı ve projeleri vardı da neden boşanmalar artıyor? Neden
öldürülen ya da şiddet gören kadın sayısı artıyor? Neden istismara uğrayan
çocuk sayısı artıyor? Demek ki yanlış giden bir şeyler var, demek ki bunların
dışında daha etkin önlemlerin alınması şarttır diye düşünüyoruz. Raporda olumlu
şekilde ifade edilen önemli hususlar da var ancak bunların büyük bir kısmı ne
yazık ki hep eksik bırakılmış.
Sizlere Komisyonda yer alan bazı istatistikleri sunmak
istiyorum. Türkiye'de en düşük kaba evlenme hızı binde 9,84 gösterilirken kaba
boşanma hızı binde 2,77. Avrupa Birliği oranlarına baktığımızda, Türkiye’nin en
çok evlenen ülkeler arasında, boşanma oranları itibarıyla da yine boşanma
sayılarının en az olduğu ülkeler arasında olduğunu rahatlıkla görebiliyoruz.
Komisyonda sunum yapan araştırma şirketlerinin verdiği bilgiler ışığında da
boşanma oranlarının gelecekte de düşük olacağı anlaşılmaktadır. Yani bizim bu
Komisyonda asıl olarak konuşmamız gereken konu boşanma değildir değerli
arkadaşlar, çünkü Türkiye'nin boşanmayla ilgili aslında çok da sorunu yoktur.
Türkiye'de asıl mesele boşanamama sorunudur. Evlenme kadar boşanma da normal
bir süreçtir, boşanma bir tabu değildir; aile bireylerinin mutsuz ve huzursuz
olduğu hâlde evliliklerini her koşulda sürdürmelerini beklemek sağlıklı aile
açısından doğru bir yaklaşım asla değildir. Asıl tartışmamız gereken ve çözüm
bulmamız gereken konular kadını ve erkeği boşanmaya iten nedenlerdir, boşanma
süreçlerinin bizim ülkemizde ne kadar sancılı olduğudur. Bu sancılı süreçte
zarar gören kadın ve çocukların nasıl korunacağıdır konuşmamız gereken konular.

Türkiye'nin taraf olduğu Kadının Statüsü Komisyonu
60’ıncı Oturum Sonuç Bildirgesi’nde “Ailenin güçlü olması toplumsal cinsiyet
eşitliğinin sağlanmasıyla mümkün olur. Eşitliğin sağlandığı aile kurumunda
bireyler güçlü kişiliklere sahip olur.” denilmektedir. Ancak şu anda
konuştuğumuz bu raporun geneline baktığımızda toplumsal cinsiyet eşitliği
politikalarına yeterince vurgu yapılmadığını görüyoruz. Bu, rapordaki en temel
eksikliktir değerli arkadaşlar. Toplum içerisinde kadının güçlendirilmesiyle
desteklenmemiş aile politikalarının uygulamaya konulması yaşanan sorunları da
elbette ortadan kaldırmayacaktır. Taraf olduğumuz sözleşmeler kadınların
kalıplaşmış rollerin içine sıkıştırılmaması, bu kalıpların değiştirilmesi için
üye ülkelere görevler yüklerken, bu raporda bu konulara yer verilmemiş olması
yine büyük bir eksiklik olarak karşımıza çıkıyor. 
Komisyon raporunda, ailenin güçlendirilmesine eğitim
müfredatında yer verilerek tüm okul hayatının içine yerleştirilecek şekilde
planlanması gerekliliği belirtiliyor. Bu, olumlu bir yaklaşım ancak bu komisyon
raporunun üzerinden on yedi ay geçtikten sonra bakıyoruz ki yeni bir müfredat
hazırlanıyor ve bırakın kadının güçlendirilmesini, ikinci hatta üçüncü plana
atıldığını görüyoruz bu yeni eğitim müfredatında. Yine hatırlayın, bu raporun
açıklanmasının ardından, altı ay sonra, o dönemin Adalet Bakanı Sayın Bekir
Bozdağ Meclisin gece saatlerine kadar süren bir çalışma gününde “cinsel istismar
suçunda mağdur ile failin evlenmesi hâlinde fail hakkında hükmün açıklanmasının
geri bırakılması veya cezanın ertelenmesine imkân veren düzenleme” diye bir
önerge koydu önümüze. Gerekçe olarak da “Bu komisyon çalışmaları kapsamında,
küçük yaşta yapılan evlilikler sonucu oluşan mağduriyetler var, bu
mağduriyetleri gidermeliyiz.” dediler ama önergeyi incelediğimizde ne yazık ki
bu gerekçeyle hiçbir alakası yoktu. Küçük kız çocuklarının tecavüzcüsüyle zorla
evlendirilmesinin önünü açacak facia bir önergeydi. Neyse ki muhalefetin
oluşturduğu dik duruş ve peşinden gelen toplumsal muhalefetle birlikte bu
önergede geri adım atıldı.
Raporun bütününe baktığımızda, değişik kurumlarca
hayata geçirilen ya da uygulanması planlanan eğitim programlarından bahsedilmiştir
ama bu eğitim programlarının, ne hikmetse, hep tek taraflı, sadece kadının
eğitilmesine dönük programlar olduğunu görüyoruz. Hatta, Şanlıurfa’ya benim de
katıldığım bir ziyaret esnasında orada, Şanlıurfa’da bize sunum yapan uzman
arkadaş şöyle bir cümle kurmuştu: “Kadınlara yasal hakları konusunda verdiğimiz
eğitimler neticesinde kadını bilinçlendiriyoruz ama bir süre sonra eşiyle
arasında ufak bir sorun çıktığında ‘Bak, seni boşarım; bak, tazminat haklarım
da var, ben haklarımı öğrendim.’ gibi erkeğin tehdit olarak algıladığı
diyaloglar yaşanıyor ve bundan dolayı da zaman zaman şikâyetler geliyor.” Yani
bu bize gösteriyor ki eğitimler tek taraflı olmamalıdır, tüm bireylerin
eğitilmesi önemlidir. Özellikle tarladaki, kahvedeki, camideki, fabrikadaki erkeğin
eğitimi, bilinç düzeyinin yükseltilmesi bu açıdan daha da önem kazanmaktadır.
Durum böyle olmasına rağmen ne yazık ki raporda bu tür sosyal olgulardan hiç
bahsedilmemiş, hatta raporun bir yerinde “Kadınların haklarını öğrenmeleri
boşanmaları artırıyor.” diye de bir cümle kullanılmış ama detaylandırılmadığı
için ne kastedildiği anlaşılmamış ve yanlış yorumlara da sebep olacak bir
cümledir. Bu örneklerde de gördüğümüz gibi, bu raporun ruhu, sorunların tespiti
ve getirilen öneriler bütünsel bakış açısını ortaya koymaktan uzaktır. Bu rapor
içerisinde belirtilen eğitim müfredatının kadını ötekileştiren bir hâle
dönüştürmesi, kız çocuklarını tecavüzcüsüyle evlendirmenin kıyısına getirmesi
açısından oldukça sakıncalı bir hâl almıştır değerli arkadaşlar.
Ayrıca, raporun “Boşanma Süreci Danışmanlığı Hizmetine
İlişkin Öneriler” başlıklı bölümde, ASP ile Adalet Bakanlığı arasında yapılacak
protokolle, boşanma davası açmak isteyen çiftlere boşanma öncesi danışmanlık
hizmeti zorunlu hâle getirilmesi şeklinde bazı öneriler sunulmaktadır. Bunun da
altyapısı detaylandırılmadığı sürece oldukça sakıncalı sonuçlara sebep
olacağını düşünüyoruz. Aile danışmanlığı hizmetlerinin taraf olduğumuz
sözleşmeler, CEDAW ve İstanbul sözleşmeleri ilkeleri doğrultusunda mutlaka
hükümler ihtiva etmelidir diye düşünüyoruz.
Bir de, ara buluculuk sisteminden bahsedilmektedir.
Hollanda ve Almanya’ya yaptığımız ziyaretlerde boşanma sürecinde ara buluculuk
sisteminden bize bahsetmişlerdi ama bu raporda geçen ara buluculuk ile yurt
dışında bize verilen ara buluculuk birbirinden tamamen farklı uygulamalardır.
Bu konular da mutlaka dikkat edilmesi gereken şeylerdir diye düşünüyorum
değerli arkadaşlar. 
Uzun sözün kısası, her cümlesi farklı bir alana
saptırılan, cinsiyet ayrımını körükleyen, çocuk yaşta evlilikler konusunda
herhangi bir önlemin alınmasına iştirak etmeyen, kadına yönelik şiddetin yok
edilmesine yönelik bir yaptırımı bulunmayan bu rapora asıl düşülecek şerh, bu
raporun toplumsal cinsiyet eşitliğini sağlayacak şekilde yeniden ele alınması,
aksi takdirde kabul edilmemesine yönelik olacaktır. Aile Bakanlığının 2016
yılındaki hiçbir hedefini gerçekleştiremediğini kendi raporuyla açıklamasını da
hatırlatarak bu komisyon raporunun yeniden gözden geçirilmesini istemek de en
doğal hakkımızdır diyorum.
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Kaplan Hürriyet. (CHP
sıralarından alkışlar) 
Önerge sahipleri adına şimdi de Adana Milletvekili
Sayın Meral Danış Beştaş konuşacaklar. 
Buyurunuz Sayın Danış Beştaş. (HDP sıralarından
alkışlar) 
MERAL DANIŞ BEŞTAŞ (Adana) – Sayın Başkan, değerli
milletvekilleri; önerge hakkındaki konuşmamı iktidardaki partinin kadın hak
ihlallerine yönelik karnesiyle ilgili yapmak istiyorum, zaten grubumuz adına
Şırnak Milletvekilimiz Aycan İrmez bizim şerhimiz doğrultusunda rapora ilişkin
düşüncelerimizi ifade edecektir. 
Değerli milletvekilleri, bilmem farkında mısınız ama
bugün bir kadın milletvekilimizin, Siirt Milletvekilimiz Sayın Besime Konca’nın
vekilliği düşürüldü. Oradan başlayalım. Bu, vekilliği düşürülen dördüncü kadın
milletvekilimiz. İlkin, Eş Genel Başkanımız Figen Yüksekdağ’la başladı, sonra
Diyarbakır Milletvekilimiz Nursel Aydoğan, sonra Van Milletvekilimiz Tuğba
Hezer, bugün de Siirt Milletvekilimiz Besime Konca’nın milletvekilliği
düşürüldü, bir de Faysal Sarıyıldız vardı, bir erkek vekilimizin de vekilliği
düşürüldü. 
Aslında, bu düşürme kararı AKP’nin kadın düşmanlığının
ilanıdır, ilanlarından bir tanesidir. Besime Konca’nın yargı sürecini yakından
izleyen biri olarak şunu söyleyeyim: Ceza verilen dosyada ne var biliyor
musunuz? Besime Konca bir cenaze töreninde tek cümle söylüyor: “Sevgili Batman
halkı, hepinizi saygıyla selamlıyorum.” Dosyadaki iddia bu ve bununla ilgili
Besime Konca üç defa gözaltına alındı, iki defa tutuklandı. 
BAŞKAN – Sayın milletvekilleri, lütfen… Bir uğultu var
salonda. 
MERAL DANIŞ BEŞTAŞ (Devamla) - Mahkeme “Ceza verin.”
talimatını aldığı için o kadar büyük bir hızla yargılamayı sürdürdü ki iki üç
ay içinde iki yıl altı aylık bir ceza verdi “Batman halkı, sizi selamlıyorum.”
dediği için ve istinafta ne kadar kaldı biliyor musunuz; bir hafta. Bir hafta
istinat mahkemesi tarafında, bölge adliye mahkemesi tarafından onandı çünkü
emir büyük yerdendi. Daha Batman Ağır Ceza Mahkemesine karar gelmeden Anadolu
Ajansı ve yandaş medya “Besime Konca’nın kararı onandı.” diye haber ilettiler.
Çünkü yine emir büyük yerdendi. İşte, bu, AKP’nin kadın düşmanlığının
alanlarından biridir. Biz, Halkların Demokratik Partisi olarak hem Meclisteki
kadın oranını hem belediye başkanlıklarındaki kadın oranını hem belediye meclis
üyeliklerindeki kadın oranını yükselten bir partiyiz. Biz, demokratik siyasette
hayatın her alanında olduğu gibi kadınların temsilini olmazsa olmaz bir olgu
olarak ve esas olarak görüyoruz. İşte, bu, kadınlara yönelimin, HDP’ye
yönelimin önemli bir parçası olarak görülmesi gereken bir olgu.
Tabii ki, kadına düşmanlık sadece bununla sınırlı
değil. Daha dün Hatun Ana’nın cenazesini gömdürmediler, Ankara’da gömdürülmedi.
“Annelerin gözyaşı akmasın.” diyen iktidar şimdi “Ananızı gömemezsiniz.” diyor.
Irkçılığı, faşizmi, ayrımcılığı öyle bir aşamaya getirdiler ki, artık
annelerimizi gömemez hâle geldik.
Başka bir kadın, Taybet Ana -burada çok söyledik- bir
hafta cenazesi Silopi’de sokakta çocukların gözü önünde bekletildi.
Yine, Cemile Çağırga, 13 yaşında bir çocuk; Cizre’de
öldürüldükten sonra, annesi, “Çocuğumun cenazesi bozulmasın.” diye bir hafta
dipfrizde bekletti. Cemile Çağırga’nın annesi bunu anlatıyor.
Selamet Menteş Nusaybin’de kendi balkonunda Kanaslarla,
büyük silahlarla öldürüldü.
Yine, Erciş’te Hediye Ataman güvenlik güçlerince kendi
evinin içindeyken yakıldı, yakılarak öldürüldü. Bu Meclis gündeminde defalarca
söylenmesine rağmen hiç kimse, iktidar bunu dikkate almadı.
Peki, başka neler var? O kadar uzun ki… Şu anda Ayşe
Öğretmen gündemde. Ayşe Öğretmen “Çocuklar ölmesin.” dediği için bir yıl üç ay
hapis cezası aldı. Ve şu anda hamile, çocuğunu cezaevinde doğuracak. Yine
kadına düşmanlık, yine faşizm her yerde kol geziyor. 
Bizim Muş Milletvekilimiz Burcu Çelik. 3 yaşında Asmin
isminde bir çocuğu var. Bir milletvekili ve şu anda çocuğundan ayrı yaşıyor,
çocuğuna annesi bakıyor ve Asmin, bir hafta cezaevinde kaldıktan sonra
psikolojisi bozuldu, artık kapalı yerlere girmek istemiyor. İşte, bu
politikanın dışa yansıması bu şekilde oluyor değerli arkadaşlar. Kadına yönelik
şiddet yüzde 1.400 artarken, bu, şiddete dâhil edilmiyor. Hâlbuki hayatın her
alanında kadına yönelik şiddet, kesinlikle AKP’nin kadına yaklaşımıyla doğrudan
bağlantılı tesis ediliyor.
Yine, belediye eş başkanlarına kayyum atanması ve kadın
belediye eş başkanlarının tutuklu olması da kadın düşmanlığının başka bir
göstergesidir. Yüzlerce kadın merkezi, belediyelerimize bağlı olan kadın
merkezi, yine AKP iktidarı tarafından kapılarına kilit vuruldu, sığınaklar
kapatıldı. 
Şimdi, gelmişler, diyorlar ki…
BAŞKAN – Sayın Danış Beştaş, bir dakika…
Sayın milletvekilleri, lütfen sessizliğimizi koruyalım,
rica ediyorum.
Buyurun.
MERAL DANIŞ BEŞTAŞ (Devamla) – Süremden gitti ama
herhâlde verirsiniz.
BAŞKAN – On beş saniye veririm.
MERAL DANIŞ BEŞTAŞ (Devamla) – Peki, nedir? Yani bunun
temelinde yatan ne? Aslında, bunu, iktidardaki partinin yetkilileri her
fırsatta söylüyorlar. 
Sadece birkaç örnek: Mehmet Şimşek, “Kadınlar iş aradığı
için işsizlik yüksek.” demişti. 
Yine, Fatma Şahin, “Medya olayları abartıyor, kadına
yönelik şiddet algıda seçicilik.” demişti. 
Melih Gökçek, “Anası tecavüze uğruyorsa neden çocuk
ölsün?” demişti.
AKP’nin Genel Başkanı, Münevver Karabulut cinayetinde
tarihe kara bir not düşmüştü, “Yalnız bırakılan ya davulcuya ya zurnacıya…”
demişti.
Vecdi Gönül, “Türk kadını evinin süsüdür.” demişti. 
Yine, “Kadınsa o da iffetli olacak, mahrem, namahrem
bilecek, herkesin içerisinde kahkaha atmayacak, bütün hareketlerinde cazibedar
olmayacak.” demişti.
Recep Akdağ, dönemin Sağlık Bakanı “Tecavüze uğrayan
doğursun, gerekirse devlet bakar.” demişti. Ne tesadüf, bugün kadına yönelik
şiddeti, istismarı meşrulaştıran bir yasa tasarısı İçişleri Komisyonunda
görüşülürken bir kadın vekilimizin vekilliği talimatla düşürüldü hem de
Meclisin ilk iş gününde. Bu da şu mesajı veriyor: “Biz bu politikalarımızda
devam edeceğiz.” Kadınlar ölmeye devam edecek, kadınlar siyasetten dışlanmaya
devam edecek, kadınlar işsizlikle boğuşmaya devam edecek, kadınlar şiddet
görmeye devam edecek. Bir yandan da “Boşanmayı önleyelim.” adı altında, tıpkı
müftülüklere nikâh kıyma yetkisi verilmesi gibi, alttan alta da asıl ideolojik
yaklaşımı sergilediklerini görüyoruz, biliyoruz, bunu yaşıyoruz ama buna karşı
biz tabii ki susmayacağız, bizi bu alanlardan asla dışlayamayacaklar. Biz
sadece Mecliste temsiliyet yapan bir partinin mensupları değiliz. Bizler evden,
işten, tarladan, fabrikadan geliyoruz; yalnızca Mecliste değiliz, her yerdeyiz.
Bizi Millet Meclisinden atabilirsiniz ama Besime Konca’nın vekilliğini
düşüremezsiniz. Şu anda internete bir göz atın, yüz binlerce insan “Besime
Konca bizim vekilimizdir.” diyor. Evet, bizim vekilimizdir, diğer vekillerin
düşürülmesinde olduğu gibi. AKP iktidarı tarihe, aynı zamanda, en çok vekil
düşüren, faşizmi tahkim ederken bir partiyi tasfiyeye yönelen, kadın
düşmanlığını ayyuka çıkaran ve inanç ayrımını yok sayan, ayrımcılığı körükleyen
bir parti olarak geçecek. 
Peki, gerçekten buna karşın kadınlar susuyor mu? Bizler
susacak mıyız? Hayır. Halkların Demokratik Partisi olarak kadın politikamız
hayatın her alanında devam edecek ve biz kadın oranlarını, kadın temsiliyetini,
kadın-erkek eşitliğini, toplumsal cinsiyet eşitliğini sağlamak için bütün
gücümüzle, bütün inancımızla bu alanda mücadele etmeye devam edeceğiz. Bu
konuda susanların, burada vekillikler düşürülürken bu konuda tek söz
etmeyenlerin de tarih karşısında vebali çok ağır olacak. “Biz oy verdik, oy
vermedik.” tartışmasını tarih dinlemeyecek, tıpkı Deniz Gezmiş idamında oy
verenlerin hâlâ hesabını veremediği gibi. 
Teşekkür ediyorum, saygılar sunuyorum. (HDP
sıralarından alkışlar)
BAŞKAN – Teşekkür ederim.
Şimdi Hükûmet adına Aile ve Sosyal Politikalar Bakanı
Sayın Fatma Betül Sayan Kaya konuşacak.
Buyurun Sayın Sayan Kaya. (AK PARTİ sıralarından
alkışlar)
Süreniz yirmi dakika. 
AİLE VE SOSYAL POLİTİKALAR BAKANI FATMA BETÜL SAYAN
KAYA (İstanbul) – Sayın Başkan, değerli milletvekilleri; yüce Meclisimizi ve
heyetinizi saygıyla selamlıyor, böyle önemli bir konuda hassasiyet göstererek
aramızda bulunan, katkı veren tüm milletvekili arkadaşlarıma teşekkür ediyorum.

Aile bütünlüğünü olumsuz etkileyen unsurlarla ve aile
kurumunun güçlendirilmesiyle ilgili olarak kurulan Meclis araştırması
komisyonumuz ülkemiz adına değerli bir çaba sarf ederek bu raporu hazırladı.
Ben, Komisyon Başkanımıza, Komisyon üyelerimize, ayrıca katkı sunan
akademisyenlere, kamu görevlilerine ve sivil toplum kuruluşlarının
temsilcilerine teşekkür ediyorum. 
Aile kurumunun güçlendirilmesine yönelik her türlü
çaba, esasen ülkemizin sağlam ve aydınlık geleceğini teminat altına almak için
atılmış çok değerli bir adımdır. Biz, güçlü Türkiye'nin yolunun güçlü
ailelerden geçtiğine inanıyoruz ve buna yönelik her türlü tedbiri titizlikle
almaya gayret ediyoruz. Bakanlıkların yeniden yapılandırılması sürecinde
Bakanlığımızın isminin “Aile ve Sosyal Politikalar” olarak belirlenmesi de asla
tesadüfi bir tercih değildir. 
Burada bir hususun altını özellikle çizmek isterim.
Aile kurumunun güçlendirilmesi ve aileye yönelik tehditlerin ortadan
kaldırılması için elbette yasal ve idari olarak alınması gereken önlemler var
ve biz bu önlemleri eksiksiz yerine getirmeye gayret ediyoruz. Ancak şu gerçeği
de unutmamalıyız: Aileyi güçlendirmek, bu kurumu tehdit eden unsurları ortadan
kaldırmak hukuki bir mesele olduğu kadar aynı zamanda da bir zihniyet
meselesidir. Dünyanın en ağır yasalarını, en mükemmel kanunlarını
çıkarabilirsiniz ancak gerekli zihniyet dönüşümünü sağlayamadığınız takdirde bu
yasalar kâğıt üzerinde kalmaktan öteye gitmez. Biz bu bakımdan gerekli
zihinsel, ahlaki ve tarihî kodlara sahip olan bir medeniyet olmakla övünüyor ve
bu medeniyeti sağlam ve güçlü aileler üzerine kurmaya gayret ediyoruz. Sahip
olduğumuz bu geleneğin aksine, zaman zaman karşı karşıya kaldığımız şiddet
olaylarını da büyük bir üzüntüyle karşılıyoruz. Bu olaylara asla bireysel
vakalar olarak bakmıyor, her bir olayın sonuna kadar üzerine gidiyor ve
takipçisi oluyoruz. 
Bu vesileyle, geçtiğimiz günlerde bir magandanın, bir
eşkıyanın saldırısına uğrayan kardeşime ve onunla birlikte şiddete uğrayan tüm
kadınlara geçmiş olsun dileklerimi iletmek istiyorum. Her zaman olduğu gibi bu
konunun da sıkı bir takipçisi olarak bu failin kısa sürede yakalanmasını
sağlayan emniyet güçlerimize teşekkür ediyorum. 
Cumhurbaşkanımız Sayın Recep Tayyip Erdoğan’ın her
fırsatta ifade ettiği gibi kadına şiddet insanlığa ihanettir. Aile kurumunu ele
aldığımız bu önemli oturum vesilesiyle, aile bütünlüğünün önündeki en önemli
engellerden biri olan kadına şiddetle mücadelede Hükûmetimizin, Bakanlığımızın
kararlılığını da vurgulamak ve bu mücadelede herkesin desteğini beklediğimizi
ifade etmek istiyorum. 
Biz kadına karşı şiddeti insanlığa karşı bir suç olarak
görüyoruz ve bu anlayışla da gereken her türlü tedbiri almanın mücadelesi
içindeyiz. Konunun ideolojik ayrıştırmalara, yaşam tarzı tartışmalarına ve
gündelik siyasi kaygılara alet edilmeden ele alınmasının, meselenin çözümü
noktasında elzem gördüğümüz bir husus olduğunun da altını çizmek istiyorum. 
Bugün maalesef Kastamonu’dan üzücü bir haber aldık. Bu
müessif olay sonucunda bir kadın cinayete kurban gitti. Hepimizi derinden
sarsan bu menfur olayla ilgili tüm tahkikatı yapacak ve sonuna kadar takipçisi
olacağız.
Değerli arkadaşlar, başta da ifade ettiğim gibi aile
kurumunun güçlendirilmesini biz ülkemiz için bir gelecek meselesi olarak
görüyoruz. Çünkü bireylerin psikolojik, sosyal ve fiziki ihtiyaçlarının
karşılanması, bunun yanında toplumsal değerlerin aktarılması ve neslin
devamının sağlanması bakımından ailenin önemi çok büyük. Birey ve toplum için
üstlendiği fonksiyonlar bakımından aile, yeri doldurulamayacak bir kurum. Bu
nedenle, aile kurumunun korunması, desteklenmesi ve güçlendirilmesi hayati bir
öneme sahip. Üstelik, dünyada yaşanan hızlı değişim ve bu değişimin sonuçları
aile kurumu üzerinde daha da hassas olmamızı gerektirmekte. 
Raporda aile bütünlüğünü olumsuz etkileyen sorunlu
alanlar olarak ailede yoksulluk, iş gücüne katılım, iş ve aile hayatının
uyumlaştırılması, şiddet, engelli üyenin varlığı ve çocuğun durumu gibi
hususlara dikkat çekildiği görülmekte. Bu nedenle, konuşmamda özellikle bu
hususlarda hükûmetlerimizin sosyal politikaları, geliştirilen ve uygulanan
hizmet modelleri hakkında genel bilgiler verip konuya ilişkin görüşlerimi de
paylaşmak istiyorum. 
Hükûmet olarak on beş yıl evvel çıktığımız yolda temel
ilkemiz “İnsanı yaşat ki devlet yaşasın.” ilkesi oldu. Bu kapsayıcı temel
felsefe, Hükûmetimizin ve Bakanlığımızın bütün çalışmalarında yol haritası
olmuştur ve bu yol haritası doğrultusunda ülkemiz önemli mesafeler katetti. Bu
yol haritasının öncelikli başlıklarından biri, doğal olarak sosyal devlet
ilkesidir. İhtiyaç sahibi tüm vatandaşlarımız için Bakanlık olarak toplumun
tümünü kapsayan sosyal yardım ve sosyal hizmet politikaları geliştirdik. 2016
yılı itibarıyla 32 milyar liralık bir bütçeyi sosyal yardıma ayırdık, bu
kaynağı ihtiyaç sahiplerine dağıttık. 2002 yılında ihtiyaç sahibi ailelerimizin
sadece 4 yardım türünde temel ihtiyaçları karşılanırken 2017 yılı itibarıyla 34
farklı yardım türünde ailelerimizi destekliyoruz. Bu kapsamda, ihtiyaç sahibi
ailelerin gıda, yakacak, barınma, eğitim gibi temel ihtiyaçlarını karşılıyor,
ayrıca eşi vefat etmiş kadınlara, muhtaç asker ailelerine her ay düzenli
yardımlar yapıyoruz. Diğer yandan, 2015 yılının Mayıs ayında Doğum Yardımı
Programı başlatılarak annelere 300 lira ile 600 lira arasında değişen
tutarlarda ödeme yapmaya başladık. Böylece, dinamik nüfus yapısının korunması
yolunda da önemli bir adımı atmış olduk. 
Sosyal yardım programlarımızı Sosyal Yardımlaşma ve
Dayanışmayı Teşvik Fonu kaynaklarıyla ülke genelinde tüm il ve ilçelerde kurulu
bulunan sosyal yardımlaşma ve dayanışma vakıflarımız aracılığıyla yürütüyoruz. 
Sosyal yardım programlarımızı Bakanlığımız tarafından
geliştirilen Bütünleşik Sosyal Yardım Bilgi Sistemi üzerinden takip ediyoruz.
Sistemin diğer ilgili kurumların veri tabanıyla entegrasyonunda teknik
altyapımızı tamamladık. Böylece, sosyal yardım işlemleri daha da hızlanacak,
ayrıca yardımlarda mükerrerliklerin önüne geçeceğiz. Bu sistem altyapımızı
kullanarak artık sosyal yardım artı dönemini başlatıyor, vaka yönetiminin ilk
aşamasına geçiyoruz. Böylece, sosyal yardım için müracaat eden kişilerin sosyal
incelemeleri neticesinde tespit edilen ihtiyaçları karşılanacak, aynı zamanda
da birbiriyle ilişkili ancak farklı kurumlar tarafından müdahale gerektiren
sorunlara ortak müdahaleyi sağlayacak kurumlar arası iş birliğini, yapıyı da
kuracağız. 
Yoksullukla mücadele alanında da çok önemli gelişmeler
kaydettik. Günlük 4,3 doların altında yaşayan nüfusumuz 2002 yılında yüzde 30
iken 2015 yılında bu oran yüzde 1,5’a düşmüştür. 2006 yılından itibaren de kişi
başı günlük harcaması 1 doların altında kalan insanımız kalmamıştır.
Bakanlık olarak sosyal yardım ve istihdam bağlantısının
kurulmasına da özellikle önem veriyoruz. Devletten sosyal yardım alan hanelerde
yaşayan çalışabilir durumdaki bireylerin istihdamı hâlinde bir yıl süreyle
işveren sigorta priminin Bakanlığımız tarafından üstlenildiği düzenlemeyi
gerçekleştirdik. Bu düzenleme, 2018 yılı başında yürürlüğe girecek. Önümüzdeki
dönemde istihdam dostu sosyal yardım modellerine öncelik vereceğiz. 
Sayın Başkan, değerli milletvekilleri; aile
bütünlüğünün korunmasında kadının güçlendirilmesi son derece önemli. Bu
nedenle, geliştirdiğimiz ekonomik destek mekanizmalarında hak sahibi doğrudan
kadınlar olarak belirlendi. Bunun bir sonucu olarak düzenli yardım
sağlananların yüzde 76’sı kadınlardan oluşmakta. Ayrıca, sosyal yardımlar
yıllık proje desteği uygulamasında hak sahibinin kadın olduğu projelere ek kota
uyguluyoruz, düzenli geri ödeme yapanların da son bir yıllık ödeme tutarını
almıyor, onlara hibe ediyoruz. Yine, yoksulluğun önlenmesi kapsamında, kamu,
özel sektör ve sivil toplum kuruluşları iş birliğiyle kadınlara mikro kredi uygulamasıyla
iş yapmaları için mali kaynak sağlıyoruz. 
”Kadın” ve “yoksulluk” asla yan yana gelmesini
istemediğimiz iki kavram. Bu nedenle, kadın istihdamını ve kadınların girişimci
olmasına yönelik her adımı destekliyoruz. Ülkemizde, işveren ve kendi adına
çalışanlar içinde kadınların oranı yüzde 14,6. Bu oranı hiç yeterli bulmuyor ve
hedefi yüzde 50 olarak koyuyoruz. Kadın girişimciler için iş kurma sürecinde
önlerine çıkan engelleri aşmalarına yardımcı olmak üzere kadın iş geliştirme
merkezlerini kurduk. Kredi garanti kurumlarına sağlanacak hazine desteği
konusunda pozitif ayrımcılık içeren düzenlemeler yaptık. KOSGEB Girişimcilik
Destek Programı’ndan daha fazla faydalanabilmelerine yönelik kota getirdik.
Kırsal Kalkınma Yatırımlarının Desteklenmesi Programı kapsamında projelerine
ayrıcalıklar tanıyoruz. Hükûmet programlarımız ve temel politika belgelerimizde
kadının statüsünü güçlendirici eylem planlarını belirledik ve uyguluyoruz. 
Diğer yandan, aile kurumunun korunması ve
güçlendirilmesi amacıyla ülkemizde kadın istihdamının artması, çalışma
hayatında kadınların kalmaya devam etmesi, ayrıca kadının aile ve iş hayatını
uyumlu yürütebilmesine büyük önem veriyoruz. Bu çerçevede, çalışan kadınların
hamilelik, doğum, süt izinlerine yeni düzenlemeler getirdik. Çocuk, mecburi
ilköğretim çağına gelene kadar her iki ebeveynin de yararlanabildiği esnek
çalışma modelini uygulamaya başladık. Kadın istihdamı kapsamında yaptığımız
çalışma ve uygulamalarımız sonunda, 2005 yılında 22,7 olan kadının iş gücüne
katılım oranını Haziran 2017 itibarıyla yüzde 34,1’e yükselttik. Bu artışı da
yeterli bulmuyor ve 2023 vizyonumuzda yer aldığı gibi bu oranı yüzde 41’e
yükseltmek üzere çalışıyoruz. 
Sayın Başkan, değerli üyeler; başta da ifade ettiğim
gibi, şiddet asla kabul edilemez bir insanlık suçudur. Hükûmetlerimiz döneminde
kadına yönelik şiddet ve aile içi şiddetin önlenmesi ve bunlarla mücadele
konusunda yasal düzenlemeler yaptık. Başbakanlık genelgesiyle, kadına karşı
şiddeti izleme komiteleri kurduk. Ayrıca, 81 ilde de bulunan kadına yönelik
şiddetle mücadele il koordinasyon izleme ve değerlendirme komisyonları
çalışmalarını sürdürüyor. 
Kadına Yönelik Şiddetle Mücadele Üçüncü Ulusal Eylem
Planı’mızın çerçevesinde biz de çalışmalarımızı sürdürüyoruz. İlgili kamu kurum
ve kuruluşlarının katılımıyla bir çalışma grubu oluşturduk. Çalışma grubu,
öncelikle 6284 sayılı Kanun gereğince yürürlüğe giren mevzuat ve uygulamaları
değerlendirecek ve bizlere öneriler getirecek. 
Şiddet mağdurlarına yönelik etkin müdahale ve koruma
sağlanması hususu son derece önemlidir. Bunun için bilişim teknolojilerinden de
etkin bir şekilde faydalanıyoruz. Bu çerçevede, Bakanlık olarak Adalet
Bakanlığıyla, UYAP’la teknik entegrasyon çalışmalarımızı tamamladık ve
karşılıklı veri paylaşımına başladık, ilgili diğer kurumlarımızla birlikte
teknik entegrasyon çalışmalarımızı sürdürüyoruz. Bunun yanında, Adalet
Bakanlığıyla imzaladığımız protokolle teknik takip sistemlerini kullanmaya
başladık. İlk aşamada 2 ilde başlayan elektronik kelepçe uygulamamızı Haziran 2017’de
6 ile çıkardık. 
Diğer yandan, istismara ve şiddete uğrayan kadınların
korunması, güçlendirilmesi ve varsa çocuklarıyla birlikte ihtiyaçlarını
karşılamak üzere ülkemiz genelinde 137 kadın konukevimiz hizmet vermekte. Bunun
102’si Bakanlığımıza bağlı ve kadın konukevlerimizde bugüne kadar 120 bin kadın
ve beraberindeki 66 bin çocuk, 186 bin kişiye hizmet verdik. 
Şiddetle mücadelede yirmi dört saat esasıyla hizmet
veren önemli hizmet birimlerimizden biri de şiddet önleme ve izleme merkezleri
olan ŞÖNİM’ler. ŞÖNİM’lerimiz şu anda 68 ilimizde hizmet vermekte, bu illeri
81’e çıkarmak üzere çalışıyoruz. ŞÖNİM’lerde bugüne kadar 148 bin kadın, 37 bin
çocuk olmak üzere 185 bin kişiye hizmet verdik. Bakanlık olarak kadın-erkek
fırsat eşitliğinin güçlendirilmesi ve kadına yönelik şiddetle mücadele
konularında farkındalık ve duyarlılığı artırmak amacıyla eğitim, seminer ve
konferanslarımıza devam ediyoruz ve özellikle altını çizmek istiyorum ki bu
eğitimlerimizi ağırlıklı olarak erkeklere veriyoruz; jandarmalara, erbaşlara ve
bütün savcılıklarda bu eğitimlerimiz devam ediyor. 
Ülkemizdeki istatistiki veriler incelendiğinde erken
yaşta evliliklerin yıllar itibarıyla azalma eğilimine girdiği görülmekte. Erken
yaşta evliliklerin 2002 yılında oranı yüzde 7,3’ken bu oran 2016 yılında yüzde
4,6’ya geriledi. Ancak biz bunu asla yeterli bulmuyoruz, erken yaşta
evlilikleri sıfırlamak üzere kararlılıkla mücadelemizi sürdürüyoruz. Bu sorunun
çözümüne yönelik, ilgili kamu kurum ve kuruluşları, yerel yönetimler,
üniversiteler, sivil toplum kuruluşlarıyla iş birliği içinde Erken Yaşta ve
Zorla Evliliklerle Mücadele Ulusal Eylem Planı ve Strateji Belgemizi
tamamladık. Diğer yandan, özellikle, erken yaşta evliliklerin oranının yüksek
olduğu 8 il için bu yıl içinde ayrı bir saha çalışması yaptık ve her bir ilimiz
için özel bir eylem planımızı hazırladık, uygulamaya soktuk. Bu konudaki
çalışmalarımızın olumlu sonuçlarını inşallah hep birlikte göreceğiz. 
Bu alandaki asıl mücadelenin kız çocuklarının öğrenim
hayatına devam etmesi ve takibi yoluyla olacağını düşünüyoruz. Hükûmetlerimiz
döneminde bu konuda da büyük başarı elde edilmiştir. Nitekim, ülkemizde kız
çocukları için ortaöğretim kademesinde net okullaşma oranı 2002 yılında yüzde
45 iken bu oran 2016-2017 öğretim yılında yüzde 82,4’e yükseldi. Ama biz bu
oranı da yeterli bulmuyoruz; hedefimiz, ortaöğretimde kız çocuklarında
okullaşma oranını yüzde 100’e çıkarmak. Bakanlık olarak yürütülen eğitim
politikalarını desteklemeyi, geleceğimize ışık tutan çocuklarımızın ve
gençlerimizin eğitimli bir birey olarak yetişmesini, güçlü kadın, güçlü aile ve
güçlü toplum için çalışmaya devam edeceğimizi bir kez daha ifade ediyorum.
Değerli milletvekilleri, komisyon raporunda aile
bütünlüğünü olumsuz etkileyen sorunlar arasında ailede engelli bir üyenin
olması durumuna da dikkat çekilmiştir. Toplumumuzun önemli bir kesimini
oluşturan engelliler uzun yıllar yanlış anlayışlar sonucunda âdeta toplumdan
soyutlanmıştı. Bu alanda özellikle son on beş yılda devrim niteliğindeki
gelişmeler kaydedildi. Bunun için önemli yasal ve anayasal düzenlemeler yaptık.
Zira hükûmetlerimiz döneminde engellilere yönelik hizmetlerde paradigma
değişikliğine gidilmiş ve ülkemizin ilk engelliler kanunu çıkarılmıştır.
Yapılan düzenlemelerle yüzde 40 ve üzeri engeli olanlardan 18 yaşını
dolduranlara, ayrıca muhtaç durumda olan ve 18 yaş altı engelli çocukların
yakınlarına düzenli nakdî destek sağlanmakta. Bakanlık olarak engelli ve
yaşlılarımızın en fazla ailelerinin yanında iken mutlu ve huzurlu olduklarına
inanıyoruz. Bu çerçevede, engelli ve yaşlılarımızın aileleriyle birlikte
kalmalarına imkân sağlayan evde bakım aylığı uygulamasını hayata geçirdik.
Bugün itibarıyla yaklaşık 500 bin kişiye evde bakım aylığı desteği veriyoruz.
Bu kapsamda 2016 yılında 5 milyar lira ödeme yaptık.
Diğer yandan, engellilerimizin eğitimine de ayrıca önem
veriyoruz. Özellikle, Engelliler Kanunu’yla yapılan düzenlemelerle özel eğitim
hizmetlerinden yararlanan engelli öğrenci sayısında ciddi bir artış sağladık.
Özel eğitim okullarında, özel eğitim sınıflarında, kaynaştırma sınıflarında
öğrenim gören engelli öğrenci sayısı 2001-2002 öğretim yılında 53 bin iken
bugün sayı yaklaşık 306 bin. 2012 yılında dünyada bir ilk olan Engelli Kamu
Personeli Seçme Sınavı sistemini uygulamaya koyduk. Böylece, 2002 yılı
itibariyle engelli kontenjanında memur olarak çalışan engelli sayısı 5.777 iken
2017 yılı Eylül ayı itibarıyla bu sayıyı 49.873’e yükselttik. Özel sektörde de
engelli istihdamının artırılmasını teşvik etmek için gerekli düzenlemeleri
yaptık. 2017 yılı Haziran ayı itibarıyla istihdam edilen engelli işçi sayısı
kamuda 10.550, özel sektörde ise 93.088’e ulaşmakta. Önümüzdeki dönemde engelli
bireylerin sosyal hayata daha aktif katılımlarını sağlamak için gündüzlü olarak
hizmet verecek olan engelsiz yaşam merkezleri projemizle sosyal politikalar
alanında yeni bir soluk getireceğiz. Bu hizmet aynı zamanda, neredeyse tüm
vaktini engelli bireyine ayırmak durumunda kalan ailelere de dokunacak, onlara
nefes aldıracak. 
Sayın Başkan, değerli üyeler; çocuklara yönelik hizmet
politikalarımız da aile bütünlüğünü koruma merkezlidir. Bunun için, ihtiyacı
olan aileleri destekliyor…
(Mikrofon otomatik cihaz tarafından kapatıldı) 
AİLE VE SOSYAL POLİTİKALAR BAKANI FATMA BETÜL SAYAN
KAYA (Devamla) - Başkanım, ek süre talebim var.
BÜLENT YENER BEKTAŞOĞLU (Giresun) – Bir on dakika
verelim, bir on dakika. 
BAŞKAN – Tamamlayın lütfen Sayın Bakan.
CEYHUN İRGİL (Bursa) – Kadın konusunda dert bitmez, bir
saat bile verebilirsiniz. Bu ülkede kadınların derdi çok o yüzden saatlerce
konuşuruz.
BAŞKAN – Buyurun.
AİLE VE SOSYAL POLİTİKALAR BAKANI FATMA BETÜL SAYAN
KAYA (Devamla) – Sosyal ve ekonomik destekle koruyucu aile ve evlat edinmeye
ağırlık veriyoruz. SED hizmeti kapsamında çocuklarımız kuruluş bakımına
alınmadan aile birliği içinde desteklenmekte. Bu hizmet kapsamında, 2017 yılı
içinde 139.086 çocuğumuzu ailesinin yanında destekledik. Kurumumuzun
gözetiminde bakımlarının sağlanması kapsamında, korunmaya muhtaç çocuklarımızı
koruyucu aile hizmetinden yararlandırıyoruz, böylece çocuklar aile birliği ve
bütünlüğü içinde yetişiyor. Koruyucu aile hizmetinden yararlandırılan çocuk
sayımız ağustos ayı itibarıyla 5.330’a, evlat edinilme işlemi gerçekleştirilen
çocuk sayımız da 15.676’a ulaşmış durumda. 
ÖMER FETHİ GÜRER (Niğde) – Sorun çok, sorun. Bunlar iyi
kısmı, kötü kısmı da var.
CEYHUN İRGİL (Bursa) – Olumlu yanlarını sayıyor.
AİLE VE SOSYAL POLİTİKALAR BAKANI FATMA BETÜL SAYAN
KAYA (Devamla) – Sayın Başkan, değerli milletvekilleri; günümüzde medya ve
internetin aile kurumu üzerindeki etkileri dikkat çekici. Bu alana uygun sosyal
politikalar geliştirmek durumundayız. Esasen, 690 sayılı Kanun Hükmünde
Kararname’yle getirilen düzenleme çerçevesinde Nisan 2017’de çok önemli bir
adım attık. Bu düzenlemeye göre aile ve çocuk dostu yapım ve diziler mali
yönden teşvik edilecek. 
Ülkemizde sosyal medya kullanımının yetişkinlerle
birlikte giderek daha küçük yaş gruplarında da yaygınlaştığını görüyoruz.
Çocukların bu platformlarda duygusal, bilişsel, psikososyal gelişimlerini
olumsuz etkileyecek paylaşımların incelenmesi ve gerekli tedbirlerin alınması
amaçlı çalışmalar yapıyoruz. Nitekim, ekim ayının ortalarında, ilgili kamu
kurum ve kuruluşlarıyla birlikte, uluslararası çocuk ve bilgi güvenliği
etkinlikleri kapsamında dijital oyunlar çalıştayı ve sempozyumunu
gerçekleştireceğiz. 
(Mikrofon otomatik cihaz tarafından kapatıldı) 
AİLE VE SOSYAL POLİTİKALAR BAKANI FATMA BETÜL SAYAN
KAYA (Devamla) – Medya alanında, aile eğitim programı kapsamında aile ve
bireylere bilinçli medya ve internet kullanımı konusunda çalışmalar yapıyoruz. 
Bir hususun daha...
Başkanım, iki dakika istiyorum sizden.
BAŞKAN – Size iki dakika süre verdim, son olarak bir
dakika daha vereyim, lütfen tamamlayın.
AİLE VE SOSYAL POLİTİKALAR BAKANI FATMA BETÜL SAYAN
KAYA (Devamla) – Maalesef, son dönemde, çarpık ilişkilere yönelik haberlerin
medyamızda sık bir şekilde yer aldığına şahit oluyoruz. Konuşmamın başında da
ifade ettim, ailenin korunması konusu her şeyden önce toplumsal bir zihniyet
meselesi. Bu konuda tabii ki en büyük görev bizlere düşüyor. Biz üzerimize
düşen görevleri alıyoruz ancak bu çaba toplumsal bir boyut kazanmıyorsa, sivil
toplum akademi camiası, siyaset kurumu ve medyasıyla bu çabayı eğer
omuzlamıyorsa o zaman bizim attığımız adımlar da hak ettiği karşılığı bulmaz. Bu
da her şeyden önce ailelerimizin birliğini, bütünlüğünü dolayısıyla ülkemizin
geleceğini olumsuz yönde etkiler. 
Ben bu yüzden buradan bir kez daha bütün medya
temsilcilerimize çağrıda bulunmak istiyorum: Gelin, hep birlikte ülkemizin
ratingini yükseltmenin çabasında olalım. Bu çarpık ilişkilere dair haberlere
yer vermenin ne ülkemize ne de milletimize hiçbir faydası yok. Bu konuda
medyamızın gereken duyarlılığı göstereceğine inanıyor ve çalışmalarımıza
verdikleri katkılardan dolayı teşekkür ediyorum. 
ERTUĞRUL KÜRKCÜ (İzmir) – Sonunda sansüre bağladın
yani.
CEYHUN İRGİL (Bursa) – Kanun hükmünde kararnameyle
yasaklanabilir aslında bu tür haberler!
BAŞKAN – Sayın milletvekilleri, lütfen...
AİLE VE SOSYAL POLİTİKALAR BAKANI FATMA BETÜL SAYAN
KAYA (Devamla) – Aileyi merkez alarak, aile değerlerinin korunmasını gözeterek
kadın, genç, yaşlı çocuk, engelli tüm vatandaşlarımızın yaşam kalitesini
artırmak için çalışmalarımızı kararlılıkla sürdüreceğimizin bir kez daha altını
çiziyor, hepinizi sevgiyle saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim. 
Sayın milletvekilleri, gruplar adına ilk olarak
Milliyetçi Hareket Partisi Grubu adına Sayın Deniz Depboylu konuşacak, Aydın
Milletvekili. 
Sayın Depboylu, sizin hem grup adına hem de şahsı adına
bir konuşma talebiniz var. Kısa bir açıklama yapmak zorundayım. Bu tür
birleştirmelerde grup adına son olarak konuşma, şahsı adına ilk olarak konuşma
olduğu zaman olabiliyor ancak arkadaşlarımın bana söylediğine göre gruplar
arasında bir uzlaşı olduğundan, emsal olmamak kaydıyla sizin sürenizi otuz
dakika olarak veriyorum. 
Buyurun. (MHP sıralarından alkışlar)
MHP GRUBU ADINA DENİZ DEPBOYLU (Aydın) – Sayın Başkan,
değerli milletvekilleri, 399 sıra sayılı Aile Bütünlüğünü Olumsuz Etkileyen
Unsurlar ile Boşanma Olaylarının Araştırılması ve Aile Kurumunun
Güçlendirilmesi İçin Alınması Gereken Önlemlerin Belirlenmesi Amacıyla Kurulan
Meclis Araştırması Komisyonu Raporu üzerinde konuşmak üzere Milliyetçi Hareket
Partisi Grubumuz adına söz almış bulunmaktayım. Konuşmama başlamadan önce, aziz
Türk milletini ve sizleri saygıyla selamlıyorum. 
Yine, konuşmama başlamadan önce, Fransa-Almanya
sınırında yer alan Mulhouse'daki bir sosyal konutta çıkan yangında hayatını
kaybeden vatandaşlarımıza da Allah’tan rahmet, yakınlarına da başsağlığı ve
sabır diliyorum.
Değerli milletvekilleri, sağlıklı bir toplumu sağlıklı
aileler oluşturur. Tarihimizi de iyice incelersek Türk ailesinin dirlik ve
düzenlik içinde olduğu devrelerde devletin de dirlik ve düzenlik içinde olduğunu
görürüz. Bu bakımdan, törelerimizde aile, ülke, devlet ve millet kavramları iç
içe bir manzara gösterir. Aile demek bir noktada düzen demektir. 
Son yıllarda hızla yükselen boşanma oranı ve bu sorunun
beraberinde getirdiği diğer sorunlar hakkında çözüm üretebilmek için
Meclisimizde kurulan araştırma komisyonu çalışmalarını tamamladı ve nihayetinde
bize bir rapor olarak iletildi. Tabii ki bu Komisyonun kurulmasında amaç
boşanmaları tamamen engellemek değildi. Nihayetinde boşanmak, bir çözüm
niteliğinde gerçekleşen süreçlerden biridir. Eğer aile kurumu sağlıklı
işlemiyorsa, eşler birbirlerine duyduğu sevgi ve saygıyı tamamen yitirmişse ve
aile kurumu içerisinde yaşayan bireyler bu birliktelikten zarar görmeye
başladıysa ve özellikle de çocuklar zarar görmeye başladıysa tabii ki boşanma
sağlıklı bir sonuç olarak kabul edilebilir. Ancak hızla artan boşanma
oranlarına baktığımızda -bir de bir gerçekle karşılaştık ki- boşanmış çiftlerin
manidar bir kısmının daha sonra ilk eşleriyle tekrar evlendiğini görmekteyiz.
Bu da demek oluyor ki eğer o süreçte kendilerine bir yardım eli uzatılsa veya
sorunlarını çözmede onlara yol gösteren birileri olsa belki de bu yıkım
yaşanmayacak, o acı tecrübe de yaşanmamış olacaktı. 
Bu Komisyon kurulurken bizim de önergemiz vardı. Bu
önergeyi sunmamızın amacı, boşanmalara engel olmaktan öte önlem ve yardım
mekanizmalarının geliştirilmesini sağlamaktı. Kabul edersiniz ki boşanmada ve
aile içi yaşanan sorunlarda en çok etkilenen çocuklar olmakta ve biz, en başta
çocuklarımızı da koruma altına almak için onların yaşadığı her türlü sıkıntıda
ailelerine destek vererek çocuklarımızın da yaşayacağı sorunların, sıkıntıların
önüne geçmek durumundayız.
Yine maalesef, şiddete baktığımızda, özellikle kadına
yönelik şiddete baktığımızda en fazla aile fertlerinden geldiğini görüyoruz.
Belki kadınların da zaman zaman şiddete başvurduğu… Kadınların hiçbirisi hiç
şiddet uygulamamıştır demek belki mümkün değil ama şunu da kabul etmek gerekir
ki kadına yönelik şiddete baktığımızda veya diğer şiddet türlerine baktığımızda
erkeklerin burada daha fazla rol aldığını da görmekteyiz. 
Bu Komisyon çalışmaları boyunca çok detaylı çalışmalar
yapıldı, çok detaylı araştırmalar yapıldı. Toplantı sürecine katılan sivil
toplum kuruluşlarından örgütlerinden yaptığımız gezilere, yaptığımız
multidisipliner çalışmalara katılan katılımcılara şöyle bir baktığımızda,
meslekleri, konumları, hepsini dikkate aldığımızda, gerçekten bir aileyi
ilgilendirebilecek, bir aile içinde sorun yaşanmasına önlem olabilecek veya
sorun yaşayan ailelerin destek alabileceği ya da gidebileceği kurumları da
dikkate aldığımızda gayet verimli bir yelpaze içerisinde çalışıldığını
düşünmekteyim. Ancak tabii ki bütün bu sorunların çözümüne ulaştıracak bir
sonuç çıkarıp çıkarmadığı noktasında biraz temkinli olmak gerekiyor çünkü bazı
eksikliklerin olduğu kanaatindeyim. 
Değerli milletvekilleri, Anayasa’mızın 41’inci
maddesinde, ailenin korunmasıyla ilgili olarak gerekli tedbirleri almak üzere
teşkilat kurmak devletin görevi olarak kabul edilmektedir. Dolayısıyla
ailelerin yaşayabileceği her türlü sorun için önlem almak ve sorun yaşayan
ailelere destek vermek de devletin önemli yükümlülüklerinden biridir. Aile ve
Sosyal Politikalar Bakanlığının görevleri arasına giren bu sorumluluk için
61’inci Hükûmetten bu yana destek projeleri üretilmekte ve bu projelerin
gördüğümüz kadarıyla en önemli, en büyük kısmını kapsayan adıysa Aile Sosyal
Destek Programı. Bu ASDEP diye de kısalttığımız Aile Sosyal Destek Programı
61’inci Hükûmette var, 62’de var, 63’te var, devam ediyor böyle, 65’inci
Hükûmete kadar hep görüyoruz ama bazen tanımları değişmiş, zannediyorum arada
kafalar karışmış biraz ve 2017’ye geldik, Aile Sosyal Destek Programı modelini
hazırlayıcı, uygulayıcı bir rol üstlenmiş olan Bakanlığımızın yaptığı çalışmalar
içerisinde manidar bir şey maalesef göremiyoruz. Neden? Çünkü yapılan
çalışmalar, biz isterdik ki 61’inci Hükûmetten bu yana artık oturmuş olsun, bu
ASDEP projesiyle ihtiyacı olan her bireye, her aileye yardım gidiyor olsun ama
maalesef, pilot uygulamalar dışında yapılmış belli çalışmalar, yaygın bir
çalışma bulunmamakta. 
ASDEP projelerinde çalışmak üzere istihdam edilecek
personelin yetiştirilmesi amacıyla bugüne kadar yapılan uygulamalar da maalesef
hatalarla dolu. En başta, lisansüstü program adı olan “aile danışmanlığı”
unvanının, içeriği ve eğitim uygulamaları yetersiz olan sertifika
programlarıyla bu programlara katılanlara verilmesi büyük bir haksızlık. Zira
siz de hepiniz de biliyorsunuz ki aile danışmanlığıyla ilgili bir lisansüstü
programına giren kişi birçok sınava giriyor, ALES’e giriyor, yabancı dil
sınavına giriyor; hak ediyor, iki yıl çaba harcıyor, tez sunuyor ancak öte
yandan, açılmış bir sertifika programında 465 saatlik bir uygulamayla aynı
unvan aile danışmanlığını yapabilecek alt yapıya sahip olmayanlara veriliyor.
Bu büyük bir haksızlıktır. Bir kere ben de bu eğitimden, sertifika eğitiminden
geçtim ama kesinlikle yeterli olmadığını biliyorum ve bunu büyük bir haksızlık
olarak kabul ediyorum.
Bugüne kadar açılmış olan kurslar kimi zaman ticari
amaçlarla, denetimsiz olarak açıldı, sadece üniversiteler tarafından açılmadı
veya bakanlık tarafından açılmadı ve bu sertifika eğitimlerini veren
eğitimcilerin akademik bilgi ve becerileri sorgulanmadı, yeterince
denetlenmedi. Yani bu sertifikayı alan arkadaşların kimlerden eğitim aldığı
maalesef, hiçbir zaman denetlenmendi, yetersiz kişiler tarafından eğitildiler;
eğitildiğini zannedenler de bu uygulamaları açtıkları aile danışma
merkezlerinde uygulamaya çalıştı. Kurslara katılan kişilerin bir kısmı aldığı
sertifikayla aile danışmanlığı açma yetkisi alarak aile ve evlilik terapileri
yapmaya başladı. Ancak sertifika sahibi olan bazı meslek gruplarının eğitimleri
ise bunlar için yeterli değildi. Sadece aile danışmanlığı da yapmadı bu
kişiler, çocuklara, ergenlere ve yetişkinlere de danışmanlık ve psikolojik
hizmetler sunmaya başladılar. Sunulan raporda bu sorunun dile getirilmesi umut
verici. Ancak bundan sonra istihdam edilecek personelin görev dağılımında aile
danışmanlığı sertifikasına sahip olmaları sebebiyle yanlış istihdam edilmeleri
riski bulunmaktadır. 
Uygulamada ayrıca ASDEP Projesi’yle ilgili bir bilgi
geliyor, inşallah doğru değildir. Bu projede hâlihazırda görev alan
arkadaşların masabaşında çalıştığı ve evrak doldurduğuyla ilgili bir bilgi var.
İnşallah doğru değildir diyorum çünkü böyle bir çalışmada masabaşı çalışması
uygun değildir, sahada çalışılması gerekir, sahada gerekli tespitlerin yapılıp
yardım götürülmesi gerekmektedir. 
Yine raporda üzerinde durmak istediğim bir konu: Ara buluculuk
kavramı ve boşanma danışmanlığı süreci. Her ne kadar “Ara buluculuk hizmeti
barıştırma gibi algılanmamalı.” şeklinde raporda belirtilmiş olsa da toplumda
yerleşmiş algı bu yöndedir. Çünkü bugüne kadar eşinden şiddet gören veya
boşanmak isteyen, birtakım huzursuzluk yaşayan kadınlar veya aileler “Hadi
gelin, ara bulalım, sizi barıştıralım. Hadi, eşinin yanına dön, evine dön;
barış. Eşindir yapar.” şeklinde yanlış yönlendirmelerle kadın cinayetlerine
kadar varan sonuçlarda sorumsuzlukla o sürece sürüklenmişlerdir. O nedenle ara
buluculuk bizim toplumumuzda yanlış bir intibaya sahiptir. Yanlış algıların
önüne geçebilmek için ara buluculuk yerine, bu hizmeti sunmak yerine, bu isim
altında sunmak yerine boşanma danışmanlığı hizmetini yapılandırmak daha doğru
olacaktır. 
Bu sebeple, boşanma süreci danışmanlığı ve ara
buluculuk eğitimi almış ve bu alanda yeterli olan personelin, başvurulması
hâlinde sadece söz konusu hizmet kapsamında görevlendirilmesi gerekmektedir.
Oluşturulacak birimlerde çalışacak meslek grupları; avukatlar, psikologlar,
psikolojik danışmanlar, çocuk gelişimi uzmanı pedagoglar ve sosyal hizmetler
uzmanları olmalıdır ve boşanacak aileler, yaşadıkları sorunlara göre bu
uzmanlardan hangisine ihtiyaç duyuyorlarsa onlardan gidip yardım alabilmelidir.

Kurumlar arası koordinasyon sorununa değinilmiş
raporda. Bu, evet, önemli; zira biz, yaptığımız saha çalışmalarını… Mesela,
Bursa’ya gittik. Bursa’da belediyeler muhteşem aile danışma merkezleri
açmışlar. Ziyaret ettik. Baktık kaç kişi başvurdu? Çok cüzi bir sayı. Daha
sonraki toplantılarda aile hâkimlerine “Böyle bir hizmet var, bugüne kadar hiç
yönlendirdiniz mi?” diye sorduğumuzda “Bizim böyle bir şeyden haberimiz yok.”
dediler ve yine STK’lara sorduğumuzda, “Sizin bilginiz var mı?” dediğimizde,
yine olumsuz cevap aldık. Ee, bu durumda bu çalışmaların, bir şekilde, ihtiyacı
olanlara duyurulması gerekiyor. Raporda bu sorun dikkate alınmış ama Millî
Eğitim Bakanlığıyla kurulacak koordinasyon önerisi eksik kalmış. Okullarda
özellikle çocukların yaşadığı sorunlarla ilgilenen rehber öğretmen, okul
psikolojik danışmanlarıyla yapılacak iş birliği, sorun yaşayan ailelerin bu
kurum ve kuruluşlardan haberdar olmasını ve yararlanmasını kolaylaştıracaktır.
Çünkü, inanın, ailelerin yaşadığı sorunlarla ilgili bilgileri en çok çocuklar
rehber öğretmenlerine anlatıp haberdar etmektedirler. Bu şekilde aileye
ulaşabilecek okul psikolojik danışmanları, rehber öğretmenler aileleri de
yardım almak üzere doğru kurumlara, doğru uzmanlara yönlendirebileceklerdir.
Aile içi şiddet, ihmal, istismarın önlenmesine yönelik
öneriler mevcut raporda. Bu konuda özellikle üzerinde durmak istiyorum ki
ülkemizde ŞÖNİM sayısı çok az. Bu merkezlerin sayısı artırılmalı, lokasyonları
ulaşım açısından stratejik olarak planlanmalı ve hizmetleri konusunda kamuoyu
da bilgilendirilmelidir. 
Aile işi şiddetin engellenmesi şiddet olgusunun her
yönüyle ele alınarak incelenmesi ve mücadelesiyle mümkündür. Geniş kapsamlı
tedbir, eğitim ve propaganda kampanyası başarıyı artıracaktır. Şiddetin
toplumda yaygınlaşarak kanıksanması, aynı zamanda kötülüğün sıradanlaşmasıdır.
O nedenle, toplum içinde yaşanan her türlü şiddet olayıyla mücadele edilmek
üzere kapsamlı çalışmalar yapılmalıdır. 
Şiddetle mücadele etmek her birey, kurum ve kuruluşun
sorumluluğudur. Şiddetin önlenmesine yönelik yapılacak çalışmalar özellikle
küçük yaşta başlamalıdır; okullarda değerler eğitimi, akran ara buluculuğu,
öfke kontrolü, problem ve çatışma çözme becerileri olarak erken yaşlarda
bireylere kazandırılmalıdır. 
Bu konuda dikkat edilmesi gereken en önemli hususlardan
biri, şiddet uygulayanlara ve istismar suçlularına verilen cezaların
caydırıcılık gücüne sahip olmasıdır. Yani, hiçbir şekilde, bu suçu işleyenlere,
o ya da bu sebeple ceza indirimine gidilmemelidir.
Yine, çok önemli, sadece cezayla bunu engellemek,
önlemek mümkün de değil. Hadi eşinden boşandı, bir daha bir araya da gelmediler
ama o kişi gidecek, başka biriyle yaşayacak, evlenecek, çocuğu olacak ama bu
şiddete eğilimli davranışları devam edecek. O zaman bunun da önüne geçmek için
şiddet suçlularının tamamına tedavi ve rehabilitasyonların zorunlu hâle
getirilmesi şarttır, bu çok önemlidir. Bu, suçun tekrarlanmamasını
sağlayacaktır. Sadece burada mağduru korumayacak, aynı zamanda suçluyu da
stabilize edecek, düzeltecek, onun da yaşamına artı bir değer katacaktır.
Yardım talep eden her birey koruma altına alınmalıdır
çünkü bugüne kadar yardım talep edip de ölümle sonuçlanan, yaşamını kaybetmiş
olan birçok kadın mevcuttur.
Yine, acil yardım telefon numaraları -bunu çocuk istismarları
komisyonunda çok dile getirdik- tek bir numara altında toplanmalıdır ve bu
numara öyle kolaylıkta bir numara olmalıdır ki ihtiyaç duyan çocuk, yaşlı, her
yaş grubunda kişinin anında aklına gelip tuşlayabileceği bir rakam olmalı, tek
bir sistem altında birleştirilmelidir.
Tabii ki bir de erken dönem, diğer bir deyişle erken
yaş evlilikleri var. Bu erken yaşta yapılan evliliklerin önlenmesi,
engellenmesiyle ilgili de titizlikle çalışılması gerekmektedir. Nihayetinde
çocukluk çağında gerçekleşmiş evliliklerin içerisinde şiddetin daha fazla
olduğu, bu çocukların şiddete daha çok maruz kaldığı istatistiklerle de bizim
bilgilerimizde de bilinmektedir, mevcuttur. 
Uluslararası Kadın Araştırmaları Merkezinin yaptığı
araştırmaya göre çocuk yaşta evlenen kız çocuklarının diğer yaş gruplarındaki
kadınlara göre fiziksel şiddete 2 kat, cinsel şiddete 3 kat daha fazla maruz
kaldığı tespit edilmiştir. Ayrıca, çocuk yaşta evlenmiş olan kızlarımızın
uğradığı fiziksel şiddetten dolayı eşlerini haklı görme gibi bir durum ortaya
çıkabilir çünkü gelişim çağları daha tamamlanmadığı için onların böyle
düşünmelerine sebep olabilir. Bu da ne demektir? Eşini haklı görürse bunu
anlatmayacaktır. Zaten o yaştaki bir çocuğun korku, utanma duyguları da ön
planda olacağı için nihayetinde bu gizli kalacak ve daha kötü sonuçlara
gidebilecektir, ilerleyen süreçte belki de ölümüyle sonuçlanabilecektir. 
Ayrıca depresif belirtilerin çocukluk çağında
evlenenlerde 18 yaş üstü evliliklere göre daha yaygın olduğu, hatta 15-17
yaşındaki evli olan kızlarımızda evli olmayanlara göre çok daha fazla olduğu
ortaya çıkarılmıştır. 
Unutmamamız gereken bir nokta var: 14/9/1990 tarihinde
imzalanan 9/12/1994 tarihinde 4058 sayılı Kanun’la onaylanmış, 11/12/1994
tarihinde yürürlüğe girmiş olan Çocuk Haklarına Dair Birleşmiş Milletler
Sözleşmesi yani Birleşmiş Milletler Çocuk Hakları Sözleşmesi’ne göre özel
durumlar hariç 18 yaşına kadar herkes çocuk kabul edilmektedir ve biz bunu
imzaladık, yükümlüyüz. 
İstatistikler… Çocuk yaşta evliliklerle ilgili istatistikler,
evet var. Ben 2016 istatistiğini bilmiyorum, 2014’tekini biliyorum. O da 16-17
yaş arasında 1.670 erkek, 34.629 kız çocuğun evlendiğini bildiren TÜİK. Ama
önemli bir nokta var: TÜİK bunu sadece resmî nikâhlara bakarak yapıyor, resmî
nikâh kayıtlarına bakarak yapmış. Oysa çok daha fazla, 180 bin civarında
olduğuna dair de bir bilgiye sahibiz. Maalesef, ülkemizde çok daha erken yaşta
çocuklar resmî olmayan yollarla evlendirilmektedirler. 
Sorunun çözümü için de hukuk sisteminde çocuk
evliliklerinin tekrar ele alınması gerekmektedir. Zira, Türk Medeni Kanunu’na
göre 17 yaşını doldurmamış kızlar, Çocuk Koruma Kanunu’na göre 18 yaşını
doldurmamış kızlar, Türk Ceza Kanunu’na göre de 15 yaşını doldurmamış kızlar
-bu kelimeyi, tabiri kullanmaktan hiç hoşlanmıyorum ama kanunda böyle- “çocuk
gelin” kabul edilmektedirler. Bir kere bunun da -çocuktan gelin olmaz-
değiştirilmesi gerekmektedir. Kanunlar arasındaki bu uyumsuzluk geleneksel
yaşayışa sahip ailelerin kız çocuklarının erken yaşta evlendirilmelerine karşı
verilen tüm mücadeleleri de sonuçsuz bırakmaktadır. Erken yaşta evlenmek kız
çocuğun eğitim hayatını sonlandırmaktadır. Erken evlilik mağdurlarının daha
fazla kız çocukları olduğunu hesaba katarsak erken yaş evliliklerin daha çok
kız çocuklarının eğitimini yarıda kestiğini öne sürebiliriz. Bunun sonucunda
ise toplumda kadın ve erkekler arasında var olan eşitsizlik daha da
derinleşecek; kadının sosyal, kültürel, ekonomik hayattaki gücü buna paralel
olarak zayıflayacaktır ve bunun önüne geçebilmek için, kız çocuklarımızın
eğitimini tamamlayabilmesi için erken yaş evliliklerle ciddi bir şekilde
mücadele etmemiz gerekmektedir. 
Taraflardan her ikisi de 15 yaşın altındaysa -şimdi, bu
çok önemli bir konu, bu raporda çok açıklayıcı bir şey yok bunun için- bu
durumda her iki tarafta çocuktur ve bu durumda her iki tarafta istismar
mağdurudur. Evlenme ailelerin rızasıyla yapılmışsa bu istismar olayında suç
ailelerindir. Bu durumda cezalandırma aileye yönelik olmalıdır çocuklara
yönelik değil, çocuklar koruma altına alınmalıdır. Eğer 18 yaş altında bir
evlilik gerçekleşmişse o çocukların eğitiminin nasıl devam edeceği noktasında
biraz kafa yormamız gerekiyor. 15 yaş altındaki evliliklere yasak diyoruz ama
15 ile 18 yaş arasını ne yapacağız? Şimdi, bu dönemdeki çocukların eğitimi
yarım kaldığında ne olacak? Şöyle bir baktığımızda bugüne kadar oluşmuş
mağduriyetlerin ele alınacağı bir çalışma da yapılmamış. Bu konuyla ilgili de
multidisipliner bir çalışma yapılması gerekiyor. Konuyla ilgili çalışmaların
-bence, bize göre, biz böyle düşünüyoruz- Türk Barolar Birliği, Türk Psikiyatri
Derneği, Türkiye Çocuk ve Genç Psikiyatrisi Derneği, Türk Psikologlar Derneği,
Türk PDR Derneği ve sosyoloji dalında özellikle aile sosyolojisi alanında
uzmanlaşmış akademisyenler tarafından değerlendirilerek uygun ceza
yöntemlerinin geliştirilmesi; tabii bununla birlikte, önlemlerin alınacağı ve
bu çocukların nasıl koruma altına alınacağı, bu kanunların çocukları en iyi
koruma kapsamına alacak şekilde nasıl hazırlanacağı konusunda da bir çalışma
yapılması şarttır. Ayrıca bu çocukların eğitimlerini devlet gözetiminde
tamamlamalarının sağlanması da çok önemlidir.
Yine, çok önemli bir konu var ki erken yaş
evlilikleriyle ilgili. Maalesef bunun raporda tamamen gözden kaçtığını
düşünüyorum, gözden kaçtığına inanıyorum çünkü bu ciddi bir konu. 29 Mayıs 2015
tarihinde Anayasa Mahkemesinin Türk Ceza Kanunu’nun 230’uncu maddesinin resmî
evlenme olmaksızın dinsel törenini yaptırma ve yapma suçlarını düzenleyen (5)
ve (6) numaralı fıkralarının iptaline oy çokluğuyla karar vermiş olması
maalesef erken yaş evliliklerinin ve çok eşliliğin önünü açmıştır. Yani bu
kararla ne olmuştur? O zaman için 12’ye 4 oyla kabul edilmiş bir uygulama yani
dinî nikâh için gidildiğinde eskiden dinî nikâhı kıyacak olan hoca “Resmî
nikâhınız var mı?” diye soruyordu ama artık sormuyor. Bu da özellikle
sosyokültürel olarak biraz daha geride kalmış veya eğitim düzeyi daha düşük
veya kendi geleneklerine göre küçük yaşta çocuklarının evlendirilmesini
yadırgamayan ülkemizin belli kesimlerinde erken yaşta çocukların resmî nikâh
olmadan dinî nikâhla evlendirilmesine sebep olmaktadır. Bir kere bu uygulamanın
da tekrar gözden geçirilmesi gerekmektedir çünkü bu yaşta yasal olmayan
evliliklerle birleşen çocukların kendi çocukları olduktan sonra, aradan belli
bir zaman da geçtikten sonra resmî nikâh için başvurduklarında veya doğum için
hastaneye gittiklerinde mağduriyetlerinin ikinci kez başlaması demek oluyor ki
bununla ilgili birçok sıkıntı yaşayan aileler olduğunu da biliyoruz. Bunun tekrar
gözden geçirilmesi gerekiyor, bu bağlamda Anayasa Mahkemesinin aldığı kararın
tekrar gözden geçirilmesi gerekiyor. Nihayetinde biz biliyoruz ki erken yaş
evlilikleri hiç de öyle bahsedildiği kadar az değil. Kars, Ardahan, Iğdır’a
çocuk istismarını Araştırma Komisyonuyla birlikte gittiğimizde, bu 3 ilden
2’sinde 15-19 yaş arasında doğum yapma oranının yüzde 12,61; bir ilde yüzde
9,7; Türkiye’de de yüzde 5 olduğu valiliklerce bize bildirilmişti. Yani bu
durumda bizim çok ciddi önlemler almamız gerekiyor.
İç ve dış göç sorunlarımız var. Suriye’den 3 milyon
mülteci kabul ettik. Bu aileler şimdi Türkiye’de kendi başlarına, kendi
içlerinde yaşadıkları sorunların yanı sıra; kızlarını evlendirerek, oğullarını
evlendirerek hem Türk ailelerinin hem de Suriye ailelerinin birleştiği
evlilikleri de görüyoruz, böylece aralarındaki kültür farklılıklarından doğan
sorunlar da var. Yine, bu da ileride tabii ki diplomasiye dayalı yaşanabilecek
birtakım sorunlarla karşılaşmamıza sebep olabilir. Bu konuda da bence
çalışmalar yapılmak durumunda. 
Yine, geçici olarak gerçekleşen iç göç hareketleri
beraberinde farklı sorunlar yaşayan ailelerimiz var ki özellikle çocukların
eğitimiyle ilgili sorunlar yaşıyorlar, bunlar da dikkate alınmalı. 
Yine, bir konu daha var ki Suriye’den gelen mülteci
ailelere verilen haklarla ilgili. Şimdi, bu haklarla ilgili olarak dikkat
etmemiz gereken bir şey var: Eşitlik ilkesi. Mesela, bir telefon geldi bugün
bana, dediler ki: “Üniversitede okuyan Türk gençlerine geri ödemeli 425 lira,
Suriyelilere geri ödemesiz 1.200 lira ödeniyor.” Şimdi diyebilirsiniz ki
“Suriyeliye ödenen bu 1.200 lira bizim vergilerimizden değil, Avrupa
Birliğinden gelen katkı paylarıyla…” Eşitlik ilkesini siz görünürde bozduğunuz
zaman bunun nedenini hiçbir şekilde açıklayamazsınız ve bu eşitlik ilkesi
bozulduğu zaman toplum içerisinde nefrete dönüşmeye başlar ki bunun doğuracağı
sonuçlarla da uğraşmak oldukça zordur. 
Yine, anlamadığım bir konu -Sayın Bakanımız da
buradayken- Suriyeli mültecilere verilen bu haklar, mesela ücretsiz sağlık
hizmetleri, Ahıskalı Türklere neden verilmiyor? Bunu da anlamak biraz zor. Bu
konuda da çalışılması, çalışmaların yapılması gerektiği kanaatindeyim; inşallah
yapılır. 
Yine, yurt dışında yaşayan ailelerimizle ilgili ciddi
sorunlar mevcut. Bu sorunlarla da ilgili çalışma yapmak lazım. Gerçi, bu
çalışmaların hem yurt içinde hem yurt dışında yapılması gerekiyor ki onları
şöyle sıralayabiliriz: 
Aile kurmadan önce evlenecek gençlere evlilik öncesi
danışmanlık hizmetlerinin verilmesi lazım. 
Evliliklerinin her aşamasında çiftlere yönelik
danışmanlık ve terapi hizmetlerinin sunulması. 
Ailelerle bütüncül yaklaşımla aile danışmanlığı ve
eğitim hizmetlerinin sunulması. 
Boşanma aşamasında, ailelere yönelik boşanma
danışmanlığı ve ara buluculuk hizmetlerinin verilmesi. 
Boşanma davalarının Türkiye'de tanınmasına ve verilerin
tutulmasına ilişkin çalışmaların yapılması. 
Kültürel bağların ve aidiyetin kuvvetlendirilmesine
yönelik çalışmaların yapılması. 
Suça karışmış ve cezaevine girmiş vatandaşlarımızın
tutukluluk süresince ve ceza süreleri bittiğinde rehabilitasyonla topluma
kazandırılmasına yönelik çalışmaların yapılması çünkü yurt dışında bununla
ilgili epey bir sorun çıkmıştı karşımıza. 
Evlilik yoluyla Türkiye'den farklı ülkelere giden kadın
ve erkeklere gittiklerinde karşılaşacakları zorluklarla ilgili olarak
danışmanlık hizmeti de verilmelidir. Özellikle dil sorunu, yaşayacakları
ülkenin kanun ve ilgili mevzuatı, çalışma ve sosyal güvenlik sorunları, hak ve
görevleriyle ilgili eğitim verilmek durumunda. 
Ayrıca, raporda belirtildiği gibi, koruyucu Türk
ailelerin sayısının artırılması da çok önemli çünkü Türk çocukları ailede bir
sorun hissedildiği anda hiç tanımadıkları yabancı ailelere verilmekte, bu da
hoş değil. 
Yine, ailelerin yapısının bozulmasına sebep olan
bağımlılık yapan madde ve alışkanlıklarla da mücadele edilmesi gerekiyor ki 10
yaşa kadar düştü madde kullanımı, biliyoruz. Bununla ilgili de henüz ülkemizde
tam yerleşmemiş olan bağımlılık danışmanlığı hizmetlerinin olması gerekiyor, bu
çok önemli. 
Aile eğitim programlarının yaygınlaştırılması gerekiyor
ama bunu yaparken neler yapacağız? Çatışma çözme becerileri, yine aileyle
ilgili bilgiler, öfke kontrolü, bunların hepsi verilmeli ama özellikle askerlik
döneminde benzeri eğitimlerin erkeklere de verilebilmesi için Aile ve Sosyal
Politikalar Bakanlığı, Millî Eğitim Bakanlığı ve Türk Silahlı Kuvvetleri
arasında bence bir koordinasyonlu program hazırlanmalı. Zira kadınlar her yerde
eğitim alabiliyor ama erkeklere de özellikle bu konularda destek gerekiyor. 
Özellikle üzerinde durmak istediğimiz bir konu da aile
bütünlüğünde eş durumu tayinleri. Bu konuda çok büyük sıkıntı var. Ailenin
birliğini, bütünlüğünü koruyacaksak eşlerin bir arada, ailelerin bir arada
durmasını sağlamak lazım; bu konudaki engellerin de ortadan kaldırılması
gerekiyor.
Türk kültürümüzün ve dinimizin ahlak, hoşgörü, sağduyu,
şefkat, anlayışla yoğrulmuş kadim öğretilerine dayanarak bilimsel yöntemler
kullanılarak hazırlanmış değerler eğitimi bireylere, ailelere ve çocuklarımıza
mutlaka sunulmalıdır ve bunların da STK'lar tarafından desteklenmesi
sağlanmalıdır.
Teşekkür ediyorum, yüce heyetinizi saygıyla
selamlıyorum. (MHP ve AK PARTİ sıralarından alkışlar) 
BAŞKAN – Teşekkür ediyorum Sayın Depboylu.
Şimdi Halkların Demokratik Partisi Grubu adına Şırnak
Milletvekili Sayın Aycan İrmez konuşacak.
Buyurun Sayın irmez. (HDP sıralarından alkışlar) 
Sizin de süreniz yirmi dakika. 
HDP GRUBU ADINA AYCAN İRMEZ (Şırnak) – Teşekkür ederim
Sayın Başkanım.
Sayın Başkan, değerli milletvekilleri; 399 sıra sayılı
Aile Bütünlüğünü Olumsuz Etkileyen Unsurlar ile Boşanma Olaylarının
Araştırılması ve Aile Kurumunun Güçlendirilmesi İçin Alınması Gereken
Önlemlerin Belirlenmesi Amacıyla Kurulan Meclis Araştırması Komisyonu Raporu
üzerine Halkların Demokratik Partisi Grubu adına söz aldım.
Grubum adına söz almışken 4 Kasımda gözaltına alınan,
tutuklanan ve bir darbenin sonucu olarak hâlâ cezaevinde bulunan Eş Genel
Başkanlarımız Sayın Selahattin Demirtaş, Sayın Figen Yüksekdağ ve Grup Başkan
Vekillerimiz Çağlar Demirel, İdris Baluken ve diğer tüm milletvekillerinin bu
Parlamentonun seçilmiş üyeleri olduklarını ve burada bizimle birlikte olmaları
gerekirken cezaevinde rehin tutulduklarını tekrar hatırlatmak ve bunun bu
Meclisin utancı olduğunu belirtmek isterim.
Ayrıca, konuşmama geçmeden önce, maalesef, bugün yine
bir ilki daha yaşadık: Siirt Milletvekilimiz ve Kadın Meclisi Sözcümüz Sayın
Besime Konca’nın milletvekilliğinin düşürülmesi. Türkiye Büyük Millet Meclisi
çatısı altında gerçekleştirilen bu hukuksuzluk, AKP zihniyetinin ne menem bir
şey olduğunu bir kez daha maalesef gözler önüne sermiştir. Bu Parlamentonun
seçilmiş üyesi olan ve burada bizimle birlikte olması gereken arkadaşlarımızın
cezaevinde rehin tutulmaları yetmezmiş gibi bir de vekillikleri de düşürülüyor.
Hükûmet yetkililerinin dillerinde pelesenk olmuş olan “millî irade” kavramının
kuru bir retorik olduğunu buradan bir kez daha maalesef ortaya koydular. Bu
tarihî hatalar mutlaka tarih ve hukuk önünde mahkûm edilecektir. 
Sayın Başkan, değerli milletvekilleri; öncelikle Ocak
2016’da kurulan ve yaklaşık dört ay çalışma yürüten ve son derece önemli bir
konuyu kendisine konu alan bir Meclis araştırması komisyonunun çalışmalarına
ilişkin raporun aradan yaklaşık bir buçuk yıl geçtikten sonra ancak Meclis
Genel Kuruluna gelebiliyor olması başlı başına bir handikaptır. Öyle ki her an
farklı bir biçimine tanık olduğumuz kadına yönelik şiddet vakalarının hız
kesmeden hatta artarak süregidiyor olması, aslında sorunu çözmek için hemen
hiçbir yapısal adımın atılmadığının da önemli bir kanıtıdır.
Değerli milletvekilleri, elbette öncelikle üzerinde
görüştüğümüz bu raporun hazırlandığı komisyon çalışmalarının biçimine,
yöntemine dair özellikle problemli birkaç noktayı dikkatinize sunmak isterim.
Araştırma Komisyonunun üyelerinin belirlenmesini takiben muhalefet partilerinin
Komisyon çalışmaları süresince görüşlerine başvurulmasını önerdiği kişilerin ve
sivil toplum örgütlerinin büyük bir çoğunluğunun sürece dâhil edilmemesi,
çoğulcu bir katılımcılık ilkesinin esas alınmaması, türlü ısrarlar neticesinde
Komisyon çalışmalarına dâhil edilen kişilerin ve sivil toplum örgütü
temsilcilerinin de Komisyonun çalışmalarına tam olarak katkı vermesine izin
verilmemesi AKP hükûmetleri boyunca alışkanlık hâline getirilmiş tahakkümcü
yasama faaliyetlerinin bir tezahürü ve yeni bir örneği olmuştur. 
Değerli milletvekilleri, toplumun tümünü ilgilendiren
bir konu olması, özellikle kadın hakları savunucusu sivil toplum örgütlerinin
ilgi odağında olduğu aşikâr olan bu Komisyon çalışmalarında söz konusu sivil
toplum örgütlerinin geniş ve nitelikli katılımına izin verilmemesi, bu konuda
özen gösterilmemesi eril devlet anlayışının bir yansıması olarak okunmalıdır. 
“Meclis” dediğimiz kurum, toplumun tüm farklı
kesimlerini çoğulcu karakteriyle barındırması gereken, her kesimin söz söyleme
hakkını güvence altına alan bir zemin olmak durumundadır. Aksi durum, tekçi,
ataerkil ve antidemokratik uygulamaların devamlılığını pekiştirmekten başka
sonuç vermeyecektir. Bir bakıma, bu zihniyet, Komisyonun üzerinde çalıştığı
konu bağlamında değerlendirecek olur isek Meclisin çalışma bütünlüğünü
zedeleyen bir siyasi şiddet biçimi olarak okunmalıdır. 
Değerli milletvekilleri, şimdi, bizim özellikle önemli
şerh koyduğumuz rapor incelendiğinde, özetle “aile” “boşanma” “kadın” “erkek”
“şiddet” ve benzeri kavramlara yüklenen anlamlar, bu kavramların içerisinde
geçtiği toplumsal problemlere dair nitelikli, ufuk açıcı, sorunları ortadan
kaldırmaya dönük anlamlı yapısal değişiklik öngörüleri olan bir bakış açısı göremiyoruz,
maalesef. 
Ne yazık ki bu rapor, içeriği ve çarpık yanları
sorgulanmaksızın, aile kurumunun kuru kuruya yüceltilmesinin bir belgesi
niteliğindedir. Evet, aile kurumu toplumsal yaşamın tarih boyunca ortaya
çıkardığı ve toplumun devamlılığı anlamında önemli fonksiyonları bulunan ender
kurumlardan biridir. Ancak, bugün, 21’inci yüzyıl Türkiyesinde bizim
Parlamentoda yapmamız gereken, ülkemizde eşit haklara sahip, özgür bireylerin
mutlu ve sağlıklı bir kişisel ve toplumsal yaşamı yürütebilmelerinde çağdaş
sosyal devlet ilkesinin neresinde olduğumuzu sorgulamak, bunu özellikle
kadınların insan hakları çerçevesinde sorgulayabilmektir. 
Değerli milletvekilleri, Komisyonun adında ve raporun
kendisinde altı çizilen ve sorun olarak görülen boşanma oranlarının artışı ve
boşanma kurumunun büyük bir sorun olarak görülmesi, aslında gerçek sorunu
görmezden gelen, boşanmaya giden yolları görmezden gelen, üzerini örtmeye
çalışan bir bakışın, bir yaklaşımın ürünüdür. Elbette ki kişiler arasında
kurulan evlilik, birlikte yaşam ilişkilerinin sağlıklı, mutlu, özgür,
demokratik ve güvenli bir atmosferde sürdürülebilmesi istenir olandır. Ancak
asgari demokratik koşulların, asgari özgürlüklerin özellikle de kadının
aleyhine olacak bir biçimde sürdürülmesinin ailenin kutsanmasıyla
başarılamayacağı da orta yerde durmaktadır.
Değerli milletvekilleri, boşanma oranlarının Türkiye'de
çok yüksek olduğuna ilişkin iddiaların bir karşılığı bulunmamaktadır. Bu durum,
Komisyon raporunda da yerini aldığı üzere ilgili araştırmalarca çürütülmüş bir
iddiadır. Kaldı ki boşanmak da evlenmek kadar temel bir insan hakkıdır. Burada
önemli olan nokta, bireylerin, özellikle kadınların boşanmadan önce, boşanırken
ve boşandıktan sonra karşı karşıya kaldıkları hukuki, sosyal, ekonomik,
toplumsal ve psikolojik problemlerin giderilmesi konusunda devletin ve
hükûmetlerin, kısaca yasa ve uygulamaların nerede durduğudur. Soruna kaynaklık
eden önemli noktaların başında burası gelmektedir.
Değerli milletvekilleri, bakınız, maalesef insanlar
sadece savaş zamanlarında şiddet görmüyor. Böyle düşünürsek yanılırız. Eğer
kadınlar ve çocuk yaşındaki genç kızlar evlerde, sokaklarda, okullarda ve iş
yerlerinde sık sık şiddetin her türlüsüne maruz kalıyorsa bu, aslında toplumda
cinsiyet temelli bir nefret söyleminin, nefret suçunun ve aslında bir savaşın
devam etmesidir ve bunun durdurulması gerekmektedir.
Evet, maalesef araştırmalarda ortaya konulan veriler
-oransal olarak değişse de- kadınlara yönelik şiddet içerikli davranışların her
bir ırk, kültür, dil, ulus ve ideolojilerdeki erkekler tarafından yapıldığını
ve kadınların türlü şiddete maruz kaldıklarını göstermektedir. Özellikle
erkeğin kadından üstün görüldüğü ve kadın ve erkek rollerinin katı çizgilerle
birbirinden ayrıldığı toplumlarda kadınların daha çok istismara maruz
kaldıklarına kendi içinde yaşadığımız toplumu baz alırsak sürekli tanık
olmaktayız ve mağdur olmaktayız. Diğer bir deyişle, ciddi kapsamlı ve nitelikli
bir yapısal planlama olmadığı takdirde şiddet babadan oğula geçmeye devam
edecek, mağduriyet de anneden kıza geçmeye devam edecek ve aslında toplum
içerisinde şiddet nesilden nesile taşınmaya devam edecektir.
Değerli milletvekilleri, boşanmalara önemli ölçüde
kaynaklık eden ve bizce asıl üzerinde durulması gereken konu olarak aile içi
şiddet, başka bir nitelemeyle kadına şiddet erkek tarafından uygulanan şiddeti
tarif etmektedir. Tabii, şiddeti, evlilik ilişkisi içerisinde ya da dışında bir
bireyin hayatının, bedeninin, psikolojik bütünlüğünün ya da özgürlüğünün güç ya
da zor kullanılarak tehlikeye uğratılması biçiminde kabaca tanımlayabiliriz.
1992 yılında kabul edilen Birleşmiş Milletler Kadına Karşı Şiddetin
Engellenmesi Bildirgesi’nde, genel anlamda, kadına yönelik şiddet ister özel
ister toplumsal yaşamda olsun tehdit, cebren ya da keyfî olarak özgürlükten
alıkoymak da dâhil olmak üzere kadına fiziksel, cinsel ya da psikolojik zarar
ve acı veren ya da verebilecek cinsiyete dayalı her türlü şiddet hareketi
olarak tanımlanmaktadır. Bu genellemeyi aile içerisinde yaşanan şiddet
çerçevesinde değerlendirecek olursak, erkek tarafından kadına yönelik şiddet,
kadının istemediği hâlde cinsel ilişkiye, ev işlerine zorlanması, aile ve
arkadaşlarıyla görüştürülmemesi, çalışma ve okuma hakkının elinden alınması,
alaya ve hakarete maruz kalması, aşağılanması ve benzeri çerçevesinde
düşünülebilir.
Değerli milletvekilleri, kadınların özellikle aile
içerisinde, evlilik ilişkisinde yaşadığı şiddetin, ihmal edilerek şiddete maruz
kalma; duygusal, psikolojik şiddete maruz kalma; tehdit, aşağılama, küçümseme,
sindirme, bezdirme biçimindeki sözel şiddete maruz kalma; itip kakma,
tokatlama, yaralama, dövme, yakma gibi fiziksel şiddet; bunların yanında
fiziksel şiddetin bir üst boyutu olan ensest, tecavüz ve fuhşa zorlanma gibi
çeşitleri bulunan cinsel şiddet biçiminde çoğaltılabilecek araştırma verilerine
ve kriminal verilere yansımış onlarca türüne maruz kaldıkları bilinmektedir. Ne
yazık ki erkek tarafından kadına yönelik şiddet sadece fiziksel şiddetle
kalmayıp diğer şiddet türleriyle de beraber uygulandığından bu durum birbirini
besleyen ve üreten mekanizmalardan oluşan bir şiddet çemberi oluşturmaktadır.
Aile içi şiddetin ne derece yaygın olduğu söz konusu olduğunda kadının
mağduriyetinin ön plana çıkıyor olmasının elbette ki belirli dayanakları
vardır. Şiddete ilişkin araştırma ve vaka oranlarına bakıldığında erkeğin
kadına uyguladığı şiddetin ezici biçimde yüksek olduğu bilinmektedir. Tabii,
bir noktanın altını özellikle çizmek zorundayız. Aile içi şiddeti ortaya
çıkaran etkenlerin yalnızca aile kaynaklı olmadığını, erkek-kadın ayrımcılığını
meşru kılan toplumsal, ekonomik, politik, hukuksal ve eğitimsel yapıların da
etkili olduğunu söylemek zorundayız. Bunu gözden kaçırmamak zorundayız, bunu
gözden kaçırmaya çalışan zihniyetlerle mücadele etmek zorundayız.
Aile, karşılıklı görev ve sorumluluklara dayanan,
tarihsel olarak ekonomik ve ideolojik koşullarla değişegelmiş bir yapıdır. Ne
var ki aile tarih ötesi, ekonomik ve politik şartlardan bağımsız, mutlak ve
ideal bir yapı gibi tariflenmekte. Bu ideal yapının korunması gereği özellikle
muhafazakâr siyasetçilerce sıkça gündeme getirilmektedir. Bu siyaset anlayışı
aile içindeki iktidar ilişkilerini ve kadın-erkek eşitsizliğini gizleyerek ev
içi şiddet, işsizlik, boşanma, yoksulluk gibi konuları ailenin çözülmesiyle
açıklamakta, ailenin ne şartta olursa olsun korunmasını öncelemektedir.
Neoliberal politikalar sonucu kısıtlanan sosyal
güvenlik ve refah hizmetlerinin aileye, esasen ailedeki kadınlara devredilmesi
de ailenin güçlendirilmesi söylemiyle meşrulaştırılmaya çalışılmaktadır. Bakın,
tüm dünyada kentleşme, kadınların iş gücüne katılımının artması, kadınların
güçlenmesi ve aile içinde yaşadıkları sorunlara karşı çıkabilmeleri sonucu
boşanma oranları artsa da Türkiye, boşanma oranları bakımından OECD ülkeleri
arasında sonlarda, 27’nci sırada yer almaktadır. Bu bilgi, Komisyona görüş
bildiren uzmanların sunumlarında da teyit edilmiştir. 
Değerli milletvekilleri, taciz ve kötü muameleye dayalı
evliliklerde çocuklar da fiziksel ve psikolojik zararlar görmektedir. Şiddet
içeren bir evliliğin devlet tarafından çocukların korunması maksadıyla
sürdürülmesinin teşvik edilmesi, Türkiye'nin imzacısı olduğu ve taraf
devletleri çocukları bedensel veya zihinsel saldırı, şiddet ve suistimale,
ihmal ya da ihmalkâr muameleye -ırza geçme dâhil- her türlü istismar ve kötü
muameleye karşı korumakla yükümlü olan Çocuk Hakları Sözleşmesi’ne de
aykırıdır. 
Aslında Türkiye’deki sorun boşanma oranlarının
yükselmesi değil, taciz ve kötü muamele içeren evlilikler içindeki kadınların
boşanmak istediklerinde eşleri ve aileleri tarafından baskıya ve şiddete maruz
kalmaları ve maalesef öldürülmeleridir. 
Boşanmak isteyen kadınlar yalnızca şiddet görecekleri
korkusuyla değil, sosyal ve ekonomik güvenceden yoksun olacakları için de
evliliklerini sürdürmeye mecbur bırakılmaktadırlar. 
Elbette ki eşitlikçi bir ilişkinin sürdürüldüğü,
kadının çeşitli şiddet biçimlerine maruz kalmadığı demokratik aileler sağlıklı
bir toplumun oluşabilmesinde önemli bir role sahiptir. Ancak hepimiz
bilmekteyiz ki Türkiye’de içinde bulundukları evlilikleri sonlandırmak isteyen
kadınların birçoğu evlilik dışında kendilerini ve hanede birlikte yaşadıkları
kişileri idame ettirebilecek ekonomik olanaklara sahip değildir. 
Kadınların istihdama katılımı Türkiye’de maalesef yüzde
27,1 gibi düşük bir oranda seyrettiğinden kadınların çoğu evlilikleri boyunca
ücretli bir işte çalışamıyorlar. Boşanma durumunda da iş bulmakta güçlük
çekiyor, cinsiyetçi iş bölümü sebebiyle düşük ücretli ve güvencesiz, ailelerini
geçindirmelerine imkân vermeyen işlerde çalışıyorlar. Devlet ve özel iş yerleri
yaygın, ücretsiz ve ulaşılabilir ve nitelikli bir çocuk bakım hizmeti
sunmadığından kazandıklarıyla çocuk bakımı masraflarını dahi karşılayamıyorlar.

Değerli milletvekilleri, ön yargılar, toplumsal roller,
boşanmış kadınlara yönelik çevre baskısı, kadınların tekrar evlenmeye
zorlanmaları sebebiyle, boşanmak, kadınların ancak en son olarak
başvurabildikleri bir durumdur. “Aileyi korumak” adı altında kötü evliliklerin
devamının özendirilmesi, şiddete karşı koruyucu ve güçlendirici önlemler almak
yerine karakollar ve sözüm ona şiddet önleme ve izleme merkezleri aracılığıyla
kadınların şiddet uygulayan erkeklerle bir araya getirilerek ara buluculuk
yapılması, kadınları güçlendirici, kadın dayanışmasını esas alan destek
mekanizmaları bulunmadığından kadınların bir hapishane gibi tarif ettikleri
sığınaklara yerleşmek istememeleri kadına yönelik şiddeti önemli ölçüde
artırmaktadır. Bu yaklaşımla kurgulanan, kadını değil, aileyi korumayı esas
alan politikalar kadınların kötü muameleye maruz kaldıkları evliliklerinin
içinde sıkışmasına sebep olmaya devam etmektedir.
Türkiye'de kadına yönelik şiddet her boyutuyla giderek
daha da artmakta, ülkenin en can alıcı sorunlarından biri olmaya devam
etmektedir. Eril zihniyetin sistematik bir politikası olan kadına yönelik
şiddet toplumsal bir şiddet olarak ortaya çıkmaktadır. AKP döneminde -elde
edilen verilere göre- 8 bine yakın kadın katledilmiştir. Kadına yönelik
şiddetin nedenleri incelendiğinde, erkek şiddetinin üretildiği en büyük
kaynağın aile olduğu görülmektedir. Kadın cinayetlerinin failleri
incelendiğinde, büyük oranının kadınların eşleri, babaları, nişanlıları ya da
erkek kardeşleri olduğu görülmektedir. 
Türkiye'de eşi vefat etmiş kadınlar ile boşanmış
kadınlar benzer yoksulluk koşullarıyla baş etmeye çalışmalarına rağmen, eşi
vefat etmiş kadınlar için sosyal yardım programlarından boşanmış kadınlar
maalesef yararlanamıyorlar. Bu durum, devletin sosyal politika oluştururken hak
ve ihtiyaç saikiyle değil, kendince kadını ikinci sınıf insan gören bir siyasi
anlayışın saikleriyle hareket ettiğini ortaya koymaktadır. Pek çok ülkede
evliliğini sona erdiren kadınlara yönelik sosyal destek programları
oluşturulmuştur. Boşanmış kadınların iş gücüne katılımını kolaylaştıracak önlemlerin
alınması, tüm bireylere tanınması, gereken yaşlı, hasta ve çocuk bakım
hizmetlerinin boşanmış kadınları da kapsayacak şekilde genişletilmesi, maddi,
hukuki ve psikolojik destekler, kadınların devam ettirmek istemedikleri
evliliklerini sonlandırmalarına yardımcı olmaktadır.
Toplumumuzun bir gerçeği olan aile kurumu, âdeta ulus
devlet sisteminin mikro bir prototipi hâline getirilmek istenmektedir ve
iktidarcı, baskıcı yaklaşıma sahip antidemokratik bir kurum hâline
getirilmiştir. Ancak kadın cinayetleri ve ev içi şiddetin bu denli yoğun olarak
üretildiği çarpık aile yapıları, bu gerçekliğiyle ele alınmadığı zaman
kadınların öldürülmesini teşvik eden bir kurum hâline dönüşmektedir.
AKP’nin, iktidara geldiği günden bugüne kadını sadece
ailenin hizmetkârı olarak gören, kadını ikincilleştiren yaklaşımı, aile
içindeki şiddeti daha da görünmez hâle getirmiştir ve kadının aile içinde
giderek güçsüzleşmesine hizmet etmiştir. Oysaki yapılması gereken, kadının aile
içerisinde siyasal, sosyal ve ekonomik tüm açılardan güçlendirilmesi ve sosyal
devletin oluşturacağı kadın politikalarının da buna paralel geliştirilmesidir
diyerek sözlerimi bitiriyorum, Genel Kurulu da saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın İrmez.
Şimdi de Cumhuriyet Halk Partisi Grubu adına Tekirdağ
Milletvekili Sayın Candan Yüceer konuşacak. 
Buyurun Sayın Yüceer. (CHP sıralarından alkışlar)
CHP GRUBU ADINA CANDAN YÜCEER (Tekirdağ) – Sayın
Başkan, değerli milletvekilleri; Aile Bütünlüğünü Olumsuz Etkileyen Unsurlar
ile Boşanma Olaylarının Araştırılması ve Aile Kurumunun Güçlendirilmesi İçin
Kurulan Meclis Araştırması Komisyonu Raporu üzerine söz aldım. Yüce heyetinizi
saygıyla selamlıyorum.
Dün Dünya Çocuk Günü’ydü, mutlulukların hep onların
olması dileğiyle tüm çocukların Dünya Çocuk Günü’nü kutluyorum. Umarım
çocukların yüzünden gülümsemesinin çalınmadığı bir dünya bırakabiliriz onlara,
tüm olumsuzluklara rağmen bu umudun hep diri tutulması çok önemli diye
düşünüyorum.
Değerli milletvekilleri, tüm evlilikler ömür boyu
sürmek ve mutlu olmak amacı taşırlar ama bazı durumlarda aile ilişkileri
arasında sağlıklı bir yapı oluşmayabilir. Bu sorunların çözülememesi, bunların
aşılamaması durumunda da boşanma süreci gerçekleşebilir. Boşanma bir travmadır,
travmatik bir süreçtir. Gerçekten kişinin ruhsal yapısını etkiler, yaşamını
etkiler. Hiç kimse huzursuz olmak için, mutsuz olmak için evlenmez. Daha mutlu,
daha huzurlu bir gelecek ümidiyle evlilik kurumunun kurulması ama sonuçta
boşanma kararının verilmesi ve boşanma sürecinin gerçekleşmesi çiftler arasında
gerçekten çok yıkıcı bir süreç ama daha çok, kadınlar arasında özellikle zorlu
ve yıkıcı bir süreç. Bu denli yıpratıcı bir sürecin neden göze alındığı
sorulması gereken bir soru. Hiç kimsenin “Ben şu kadar zaman sonra
boşanacağım.” diye evlenmediği ve boşanmanın son çare olarak görüldüğü ön
kabulüyle eğer bu soruna yaklaşırsak daha sağlıklı bir sonuç alabiliriz diye
düşünüyorum. 
Şu açık bir tespittir: Boşanmaların kendi başına
toplumsal bir sorun olmasından çok, toplumsal sorunların bir uzantısı olduğu
gerçeği. Boşanma göç, ekonomik sıkıntılar, kentleşme, geleneksel aile
yapılarının çözülmesi, erken evlilik oranlarının yüksekliği ve şiddet gibi
nedenlere bağlı bir sonuçtur. Örneğin, 2013 bütçe görüşmesinde dönemin Bakanı
Sayın Fatma Şahin ekonomik krizlerin ailedeki boşanma oranlarını yükselttiğini
söyleyerek bu tespiti dile getirmiştir. 
Boşanmaların en önemli nedenlerinden biri de aile içi
şiddet, kadının yaşadığı fiziksel, cinsel, ekonomik, psikolojik şiddet. Yani boşanma
oranlarının artmasını eğer biz bir sorun olarak ortaya koyuyorsak başta ekonomi
ve kadına yönelik şiddet olmak üzere bütün sorunları ortada açık bir şekilde
tartışmamız gerekir. 
Bir taraftan, ben Komisyonun kurulmasını da ekonomik ve
sosyal sorunların derinleştiğinin ve uygulanan politikaların iflas ettiğinin
bir itirafı olarak da görüyorum tabii ki. Asıl araştırılması gereken,
boşanmaların artmış olmasından öte, bu kadar sorunun içinde bu boşanma oranları
nasıl bu düzeyde, bu seviyede kalıyor. Bu da bir soru. Aile içi kadına yönelik
şiddetin “Kol kırılır, yen içinde kalır.” atasözünde olduğu gibi saklanması,
toplumun, hatta kadınların bunu olağan görmesi ve kadınların özellikle aşırı
fedakârlıklarıyla evlilikler sürüyor çünkü mevcut sistemde ekonomik ve sosyal
olarak güçsüz kadınların özverisiyle bu evlilikler sürüyor. 
Bakın, bir rapor var. 2016 yılı aile yapısı
araştırmasına göre yüzde 18 civarında 18 yaşında, altında evlilik var. Yüzde 60
oranında görücü usulüyle evlilik yaşandığı, yüzde 23 oranında da hâlâ akraba
evliliklerinin devam ettiği görülüyor. Kendi görüşü sorulmadan, ailesinin
kararıyla evlenen kadın oranı ne kadar biliyor musunuz? Yüzde 15. Bu rakamlar
aslında sadece yansıyanı ama bu rakamlar evliliğin yapısında bir sorunumuz
olduğunu da gösteriyor; boşanmanın köklerinde evlenme aşamasındaki koşulların
olduğu gerçeğiyle de bizi yüz yüze bırakıyor. 
Öte yandan, Türkiye’de boşanmak kadar boşanamamak da
bir sorun. Örneğin, Mart 2011’de, çocuk cinsiyeti nedeniyle kadın üzerinde
oluşturulan psikolojik şiddet, başlık parası ve geleneksel evlilikler
hakkındaki komisyon raporunda, özellikle kadınların mutsuz olsa dahi çevre
baskısı, baba evine dönmenin hoş karşılanmaması ve ekonomik durumunun yetersiz
olması sebebiyle boşanmaya ulaşamadığı ve hatta şiddet gördüğü ifade ediliyor.
Bu tespitin ne kadar doğru olduğunu, cinayetlere kurban giden her 5 kadından
1’inin boşanmak istediğini görüyoruz. Ne hazin ki Sayın Bakan da biraz önce
ifade etti, Kastamonu’da bugün bir olay gerçekleşti; devletin koruması altında
bir kadın… Çoğu zaman bu kadınlar hazin bir şekilde, ya devlet koruması altında
ya da devlet korumasına ulaşma aşamasında katlediliyor ve devlet buna sadece
seyirci kalıyor.
Değerli arkadaşlar, raporda ve devlet yönetimindeki en
büyük açmazı, bütün sorunların çözümüne ailenin kutsallığının vurgulanarak
başlanması oluşturuyor. Aile elbette toplumun temeli, elbette çok önemli bir
kurum. Buna kimsenin itirazı yok, hiçbirimizin ama toplumsal bir kuruma aşırı
bir şekilde kutsiyet atfedilirse, sadece bu perspektiften bakılırsa o zaman
gerçek sorunları, diğer şeyleri ıskalamış oluyorsunuz. Boşanma sorunu da
bireyler yok sayılarak, temelindeki sorunlar görmezden gelinerek, boşanmanın
bir hak olduğu gerçeği ıskalanarak değil, toplumsal cinsiyet eşitliği politikalara
temel alınarak, bireyler ve bireylerin hakları gözetilerek sorunların,
özellikle ekonomik sorunların masaya uzun bir şekilde yatırılarak enine boyuna
incelenmesiyle ele alınmalı. Ama bu raporda da genel uygulamada da yapılan bu
değil. Kafalar yine kuma gömülmekte, diziler, medya vesaire suçlanmaktadır. 
Bu bir yüzleşme gerçeğini bize hatırlatıyor. Kadını
ikinci sınıf gören zihniyetle, kadını yok sayan zihniyetle yüzleşmek
zorundayız. Yalnızca uygulama hatalarıyla da değil, iktidardan ve söylemlerinden
kaynaklı sorunlarla da yüzleşilmeli. Ama bu da yeterli değil, toplumsal algıyla
ve bu zihniyetle de yüzleşmemiz gerekiyor. İşte, bu raporda olmayan budur.
Kolaycılığa kaçılarak tüm sorunlar medya, eğitim gibi belli kaynakların üzerine
yıkılmış. Ben demiyorum ki bunlar etken değil, tabii ki çok önemli, muhakkak ki
etken ama sorunların asıl kaynağı zihniyettir. İster dinsel anlayıştan olsun
ister kültürel farklılıklardan olsun isterse gelenekten olsun, kaynağı ne
olursa olsun şu an toplumda kadın ve erkeğin eşit olmadığına dair çarpık,
yaygın bir anlayış vardır. Bir de bunun üzerine kadınları sadece iyi eş, iyi
anne, iyi ev kadını olarak gören bir yönetim şekli hüküm sürülürse -bunun
üzerine eklenince de- o zaman kadınlar için hayat yaşanmaz bir hâle geliyor.
İşte, kadınların istihdamda yeterince yer alamamalarının, eğitim hakkından
yeterince faydalanamamalarının, toplumsal yaşamda kendilerine yer
bulamamalarının sebepleri bunlar. 
İstediğiniz kadar uluslararası sözleşmelerin altına
imza atın, dilediğiniz kadar kanun yapın, yönetmelik çıkarın; bu anlayışla,
artık betonlaşmış bu zihniyetle mücadele etmediğiniz sürece sorunların sadece
çevresinden dolanmanın ötesine geçemezsiniz. Bakın, hepimiz için gurur vesilesi
olan İstanbul Sözleşmesi’ne Türkiye’de ilk imzayı koymadık mı? Eksiklerine
rağmen 6284 sayılı bir kanunumuz yok mu? Ama İstanbul Sözleşmesi çıktı çıkalı,
6284 sayılı Kanun Meclisten geçti geçeli tüm bakanların ve bürokratların
ifadesi… Uygulamada bu sorunların çözüldüğüne dair olumlu bir gelişme yok. Tüm
STK’lar bu konuda bildiriyor. Peki, uygulamadaki bu isteksizliğin sebebi ne?
Çünkü bu kalıp yargılar sürekli besleniyor. 
Değerli milletvekilleri, bu raporda değerler
eğitiminden bahsediliyor, tanımında da aile içi rollere dönük farkındalıktan
söz ediliyor. Nasıl bir farkındalıktır bu? Nasıl bir değerden söz ediyoruz?
“Kadın ile erkek eşit değildir, fıtrata ters.” anlayışının farkındalığı mı ya
da “Anneliği reddeden, evini çevirmekten imtina eden kadın, iş hayatında ne
kadar başarılı olursa olsun yarımdır, eksiktir.” anlayışı mı; “Kadın evinin
süsüdür.” farkındalığı mı; “Herkes içinde kahkaha atan kadın iffetsizdir.”
farkındalığı mı ve daha sayamadığım yüzlerce, kadını yok sayan, ikinci sınıf
gören bir zihniyetin, anlayışın farkındalığı mı? (CHP sıralarından alkışlar) 
Değerli milletvekilleri, biliyorsunuz, bunların hepsi
AKP kurucularının söylemleri. Bu anlayışı ve bakış açısını temel alarak verilen
değerler eğitiminin kime ne faydası olacak Allah’ınızı seversiniz? Toplumsal
algıyı, bu yanlış algıyı sürekli vurgulayan, olmadı, daha ötesi olumlayan bir
anlayışın kadınlar konusunda, kadın hakları konusunda, eşitlik konusunda
diyeceği ne olabilir? Bireysel olarak eşitliğe inanmayabilirsiniz, bu sizin
eksikliğinizdir, bu sizin yarımlığınızdır ama bunu bir politika hâline
getiriyorsanız artık bu bireysel olmaktan çıkmıştır. Bunun bir yansımasına da
biz Komisyon toplantılarında tanık olduk. Komisyon üyesi bir milletvekili,
sivil toplum kuruluşlarını dinlediğimiz sırada, bir kadın hakları savunucusuna
Hükûmeti eleştirdiği gerekçesiyle had bildirme cüretini kendinde görebildi,
İstanbul Toplantıları’nda da benzer davranışlar görüldü. İşte, yanlış olan bu.
Bu toplumdaki yanlış algıları siz iktidar politikası hâline getirirseniz,
kültürü, geleneği, dini gerekçe göstererek kadınları ikinci sınıf, yok
sayarsanız o zaman bu sorunların çözümünü yapamazsanız, isterseniz bin tane
komisyon kurun, bin tane rapor yazın. Uygulamadaki sorunları çözmezseniz,
ortadan kaldırmazsanız, bu sorunlara neden olan zihniyeti değiştirmezseniz, bu
zihniyeti besleyenlere dönüp bir laf, bir söz söylemezseniz o raporların
kıymetiharbiyesi yoktur. Hakikaten tuğla kalınlığında bir rapor var elimizde
ama neresinde var bu söylemlerin zarar verdiği ben göremedim, gören biri varsa
lütfen haber versin. Ha yoksa, ki yok, o zaman bu raporun değeri tartışmalıdır.

Bakın, 493 sayfalık raporda yalnızca 1,5 sayfa
“Toplumsal Farkındalık ve Zihinsel Dönüşüm” başlığı altında “Toplumsal
farkındalık ve zihinsel dönüşüm sorununun çözümünde başlıca unsur eğitim ve medyadır.”
diyorlar. Kendi içinde eksiklik olmakla beraber bence yanlış bir değerlendirme
değil ama asıl sorun hayata nasıl yansıdığı, bizi ilgilendiren kısmı burası.
İzninizle ben size bir örnek vermek istiyorum: Millî Eğitim Bakanlığının
hazırlattığı ders programında kadının aile reisine itaat etmesi gerektiğine,
iffetin ancak evlenerek korunabileceğine, ateist veya diğer dinlere mensup
kişilerle yapılan evliliklerin kabul edilemez olarak değerlendirildiğine, küçük
yaşta evliliklerin örf gereği olduğuna yönelik ifadeler var. Bu ifadeler Talim
Terbiye Kurulu Başkanı Alpaslan Durmuş tarafından da savunulabilmekte.
SALİH CORA (Trabzon) – Nerede yazıyor? 
CANDAN YÜCEER (Devamla) – Ben size gönderirim Değerli
Milletvekili.
Şimdi, bu ne perhiz bu ne lahana turşusu? Hangi
toplumsal zihniyeti değiştireceksiniz bunlarla? Böyle eğitim vererek nasıl bir
zihniyet değişikliği sağlayacaksınız? Eski Medeni Kanun’da bile “itaat”
kelimesi geçmezken, çocuk evliliklerin, erken yaştaki evliliklerin önünü almak
için uluslararası sözleşmelere imza atmışken ders programlarında böyle bir
müfredatın, böyle ifadelerin konulması ne anlama geliyor sizce, ne anlamı var
bunun?
Bakın, eğitimin cinsiyet eşitliğinin sağlanması için
ders programları, bununla ilgili müfredatlar, kitaplar tek tek ayıklandı; o
günlerden, kadınları ikinci sınıf sayan ayrımcı ifadelerin bilerek, isteyerek
ders müfredatlarına konulduğu bugünlere geldik. Bundan sonra farkındalık
yaratmaktan, zihinleri dönüştürmekten bahsetmenin bir anlamı olmuyor. Bunlar
yalnızca laiklik ilkesine aykırı olduğu için yanlış değil, aynı zamanda imzamız
olan uluslararası sözleşmelere de aykırı çünkü onlarda “toplumsal cinsiyet
eşitliği” denir. Eşlerden birinin ötekine itaat etmesini önerdiğiniz bir
müfredatta bunun artık farkındalığını, eşitliğini sağlayamazsınız. 
Raporda “İnsan merkezli bir eğitim olmadığında
sorunların kendisiyle değil ancak gölgeleriyle uğraşılabilir.” deniyor. Şimdi,
bakın eğitim sistemine: İnsan mı merkezde, yoksa bir ideoloji mi, bir dinsel
yorumun yansıması mı? Söz konusu kadın olunca gölge boksu yaptığınızı
biliyorduk ama bu müfredatla, bu eğitim müfredatıyla gerçekten buna kuş
kondurdunuz açıkçası. 
SALİH CORA (Trabzon) – Ya, bunu eleştireceğinize çözüm
önerin.
CANDAN YÜCEER (Devamla) - Değerli milletvekilleri, 19 Temmuzda
Hükûmette bir değişiklik yaşandı. Yeni Kabinenin ilk icraatı Nüfus Hizmetleri
Kanunu ile Bazı Kanunlarda Değişiklik Yapılmasına Dair Kanun Tasarısı’nın
Meclis Başkanlığına sevki oldu. Ne var bu tasarıda? Müftülere nikâh yetkisi
var. Allah aşkına, ülkede 81 ilde, 921 ilçede evlendirme dairesi yok mu?
Buralarda binlerce evlendirme memuru yok mu? Ya da 18 binin üzerinde muhtar
nikâh kıyamıyor mu da böyle bir keyfî kararın altına imza atılıyor? Bunun,
kadınları, kadın haklarını, Medeni Kanun’u ne kadar olumsuz etkileyeceği
görülmüyor mu bunu imzalayanlar tarafından? Ya da bunun altına imza atanlar
erken yaştaki çocuk evliliklerini meşrulaştıracaklarını görmüyorlar mı? 
SALİH CORA (Trabzon) – Zorunluluk yok, keyfî. 
CANDAN YÜCEER (Devamla) - Evlenme akdinin evlendirme
memuru önünde olmasının kadın ve çocuk hakları açısından, kadın-erkek eşitliği
açısından çok önemli olduğunu görmezden geliyorlar. 
İMRAN KILIÇ (Kahramanmaraş) – Örnek aldığınız çağdaş
Batı’ya bakın, çağdaş Batı’ya, kiliseler var. 
CANDAN YÜCEER (Devamla) - Medeni Kanun’a göre
belirlenmiş yaş sınırı, evlenme ehliyeti, sağlık koşullarının yeterli olması,
yakın hısımlık olmaması gibi tasarıyla öngörülen düzenlemeler, bundan sonra,
artık, dinî yaklaşımla, müftülerin, imamların dünya anlayışına göre
belirlenecek. 
BÜLENT TURAN (Çanakkale) – Yok, tek kayıt var. 
CANDAN YÜCEER (Devamla) - Bundan zararı olan, tabii,
bunun altına imza atan Hükûmet temsilcileri değil, kadınlar. Amaçlanan,
kadınların haklarını korumak da değil, amaçlanan belli; amaçlanan, Medeni
Kanun’la düzenlenen tüm alanların dinî kurallara dayanan bir sisteme
dönüştürülmesi. Laiklikle, cumhuriyetle bitmeyen bir hesap var ama bu arada da
kadınların hayatı zorlaşmış, toplumsal zihniyet daha da güçlenmiş, umurunuzda
değil çünkü kadınlar umurunuzda değil. Kadın hakları denilince, kadın hakları
eşitliği denilince bir alerji ortaya çıkıyor. İsteniyor ki kadınlar sesini
çıkarmasın “Hak, hukuk, eşitlik.” demesin. İsteniyor ki kadınlar “Hayatı
beraber kuruyoruz, nimetleri de eşit paylaşıyoruz.” demesin. İsteniyor ki
kadınlar “Bu benim bedenimdir, benim kararım. Size ne?” demesin ama diyorlar ve
diyecekler. Bakın, günlerdir kadınlar sokaklarda hakları için mücadele
ediyorlar, bu düzenlemeye karşı seslerini çıkarıyorlar çünkü bunun ne getirebileceğini
öngörebiliyorlar. Laikliğin, laik devlet düzeninin tek koruma duvarı olduğunu
biliyorlar. Yalnızca kendileri için…
SALİH CORA (Trabzon) – Kadın grup başkan vekiliniz var
mı Hanımefendi, kadın grup başkan vekiliniz var mı?
CANDAN YÜCEER (Devamla) – Sulandırmayın olanı, ciddi
bir şey konuşuyoruz şurada, çok hayati şeyler konuşuyoruz. Çok ayıptır, çok
ayıptır gerçekten.
SALİH CORA (Trabzon) – Kadın grup başkan vekiliniz var
mı?
CANDAN YÜCEER (Devamla) – Çok ayıptır, çok ayıptır!
BAŞKAN – Karşılıklı konuşmayalım lütfen. Lütfen
karşılıklı konuşmayın.
Buyurun devam edin. 
CANDAN YÜCEER (Devamla) – Kadınlar sadece kendi hakları
için mücadele etmiyorlar; kız çocukları için, onların geleceği için, eşit,
özgür olabilsinler diye mücadele ediyorlar. Siz duymuyor olabiliyorsunuz ama
haklılığın sesi eninde sonunda en sağır kulakta bile yankılanacaktır ve
sizlerin kulaklarınızda da yankılanacaktır. 
Bakın, Türk Ceza Kanunu’nun 103’üncü maddesine ilişkin
bir düzenleme getirdiniz geçtiğimiz yasama döneminde. Çocuk yaştaki evlilikleri
meşrulaştıran, kız çocuklarına tacizi, tecavüzü cezasız bırakan, tecavüze
uğramış kız çocuklarının ceza almış sanıklarına, mahkûmlara af getiren bir
düzenlemeyi oldubittiyle getirmiştiniz. Bu utanç vesikasına kadınlar “Artık
yeter!” demişti, duymak zorunda kaldınız, şimdi de duyacaksınız. 
Değerli milletvekilleri, ülkemizde kız çocukları
nesiller boyunca süren eşitsizliğin gölgesinde büyüyorlar. Gelenek deniliyor,
töre deniliyor, din gerekçe gösteriliyor; yok sayılıyorlar. Ne mirastan ne de eğitim
hakkından yeterince faydalanamıyorlar. Çocuk yaşta evlendiriliyorlar, kendileri
çocukken çocuklarını kucaklarına alıyorlar. Sizler aynı sonuçları doğuracak
düzenlemelerin altına imza atmayın, ısrarla kız çocuklarını, kadınları
dezavantajlı duruma düşürecek uygulamaların altına imza atmayın. 
Artık, bakın, 21’inci yüzyıldayız, devran artık böyle
dönmüyor, suyun akışını tersine çeviremezsiniz, döndüremezsiniz. Ülkenin
yarısını yok sayarak ayakta durabilmiş, varlığını sürdürebilmiş tek bir ülke
yok dünyada. O yüzden, bunun size bir şey anlatması lazım ve bundan sonraki
iktidar politikalarını da buna göre değerlendirmemiz lazım. Bakın, diyoruz ki:
“Aile bütünlüğü, aile bütünlüğü…” E, bir yandan, “aile bütünlüğü, aile
bütünlüğü” diyoruz ama şu an eş durumundan tayin bekleyen, atamasını bekleyen
binlerce öğretmen var gerçekten, on binlerce memur var; bunlara kör, sağırız.
OHAL bahanesiyle binlerce, on binlerce insanı işinden, ekmeğinden ettiniz,
hepsinin yuvası yıkıldı, evlilikleri dağıldı ama bunları umursamıyorsunuz.
BÜLENT TURAN (Çanakkale) – Yapılıyor, yapılıyor. 
CANDAN YÜCEER (Devamla) – Ama muhakkak ki biraz önce de
ifade ettiğim gibi, o sağır kulaklarınız bunları eninde sonunda duyacaktır.
Hepinize saygılarımı sunuyorum. (CHP sıralarından
alkışlar)
BAŞKAN – Teşekkür ederim Sayın Yüceer.
Şimdi, son olarak Adalet ve Kalkınma Partisi Grubu
adına Düzce Milletvekili Sayın Ayşe Keşir konuşacak.
Buyurun Sayın Keşir. (AK PARTİ sıralarından alkışlar)
AK PARTİ GRUBU ADINA AYŞE KEŞİR (Düzce) – Sayın Başkan,
değerli milletvekilleri; Aile Bütünlüğünü Olumsuz Etkileyen Unsurlar ile
Boşanma Olaylarının Araştırılması ve Aile Kurumunun Güçlendirilmesi İçin
Alınması Gereken Önlemlerin Belirlenmesi Amacıyla Kurulan Meclis Araştırma
Komisyonu Raporu üzerine grubum adına söz almış bulunuyorum. Yüce heyetinizi
saygıyla selamlıyorum. 
Sözlerime başlamadan evvel, geçtiğimiz günlerde Hakk’a
yolcu ettiğimiz Abdulkadir Yüksel Milletvekilimizi buradan tekrar rahmetle
anmak istiyorum. 
Değerli milletvekilleri, Komisyonumuz TBMM’de bulunan
dört partinin ortak kararıyla kurulmuş, 14 Ocak 2016 tarihinde çalışmalarına
başlamıştır. Tüm çalışmalarımızı ve önerilerimizi içeren rapor da 16 Mayıs 2016
tarihinde Başkanlık makamına sunulmuştur. 
Değerli milletvekilleri, hiçbir sosyal sorunun diğerinden
ayrı düşünülemeyeceği gibi boşanmalar ve/veya ailenin yaşadığı sorunlar, aile
içi iletişim, ergen iletişimi, medya kullanımı, sağlık sorunları, çatışma
çözümü, ekonomik sebepler, şiddet, bağımlılık ve benzeri başlıklardan ayrı
düşünülemez. Bundan dolayıdır ki Komisyon olarak zor olanı seçtik, kapsamlı,
bütüncül ve disiplinler arası bir çalışmayı verilen süre içinde tamamlamaya
gayret ettik.
Aile, insan ve toplum arasında bir köprüdür hem
etkileşim ağı hem de kurum olarak nitelendirilmektedir. Bu sebeple, sağlıklı ve
güçlü aile, sağlıklı ve güçlü bireyler ve toplum demektir. Mahiyeti ve yapısı
bakımından aile tarih boyunca tüm toplumlarda değişime uğramıştır. Siyasal ve
ekonomik hayatın zamanla gelişimi, sosyokültürel değişimler yapısı ve kapsamı
itibarıyla aile olgusunda da değişimlere yol açmıştır. Otuz yılı aşkındır
alanda çalışan biri olarak şunu öncelikle ifade etmem lazım konuşmamın başında:
Ailenin güçlenmesi ile kadın, erkek, çocuk, yaşlı bireylerin güçlenmesi asla
birbirinin alternatifi değildir; aynı şekilde, kadın ya da çocuk haklarını
savunmak ile aile bütünlüğünü savunmak da birbirinin alternatifi değildir.
Dört aylık görev süresi içinde Komisyon
çalışmalarımızda aile birliğinin korunması ve boşanma olaylarını, aile kurumunu
oluşturan eşler, çocuklar kadar aile büyükleri, kardeşler, yakın akraba
etkileri gibi bütün unsurları bütüncül olarak ele aldık. Ailenin her bir
üyesinin yaşadığı sorunlar, çözüm önerileri, koruyucu, önleyici tedbirler de bu
sebeple çalışmalarımızda ele alınmıştır.
Değerli milletvekilleri, Komisyon çalışmaları
kapsamında araştırma ve incelemeler için 19 toplantı yapılmış, bakanlık birim
ve kamu kurumlarından çok sayıda uzmanın, bürokratın ve sivil toplum kuruluşu
temsilcisinin, akademisyenlerin, mağdur aile bireylerinin, örnek ailelerin,
medya profesyonellerinin görüşüne, tanıklığına ve uzmanlığına başvurulmuştur.
Farklı bölgelerde 9 il ziyareti, 2 yurt dışı programı ile 4 ülke ziyareti
gerçekleştirerek yerinde incelemeler yapılmıştır. Tüm bu toplantılarda
-dikkatinizi çekmek istiyorum- 500’ü aşkın kişi ve kurum dinlenmiştir. Benden
önceki konuşmacılar Komisyon çalışmalarının usulüyle ilgili eleştiri
getirdiğinde şunu ifade etmem lazım: Usul tartışması asla Komisyon
çalışmalarımızda açılmamıştır, eğer böyle bir endişeleri varsa bu tartışmayı
Komisyon çalışmaları sırasında açmış olmalarını beklediğimi ifade etmek
isterim. Tüm konuşmacıların, görüşlerine başvurduğumuz konuşmacı ve uzmanların,
tüm siyasi partilerin yetkilileri söz aldıkları her anda konuşmalarını
yapmışlar ve sözleri asla kesilmemiştir. 
Komisyonumuz araştırma alanına giren hususları yalnızca
olumsuz örnekleriyle değil olumlu rol modellerini de dinleyerek incelemiştir.
Bu kapsamda çalışma ziyaretlerimizde bazı ailelerin evlerine konuk olduk.
Sağlıklı ve güçlü bir aile olma deneyimlerini dinledik. Yurt dışındaki
vatandaşlarımızın bulundukları ülkelerde yaşadıkları deneyimleri de
Komisyonumuza katkı sağladı. Çalışmalarımız esnasında aileyi sorunlarla değil,
çözümlerle gündem yapmak temel gayemiz oldu. Bu alanda aile kurumunun
güçlenmesinin bireyin ve ailenin çözüm üretme kapasitesinin artırılmasıyla
mümkün olabileceğini gördük. 
Değerli milletvekilleri, Komisyon çalışmalarımız üç
temel bölümde değerlendirildi. Birincisi, aile yapısının güçlendirilmesi,
değişim ve dönüşümün zamanın ruhuna uygun olarak yönetilmesi için gerekli araç
ve yöntemler. İkincisi, ailenin karşılaştığı sorunlar ve çözüm önerileri.
Üçüncüsü, boşanma süreci ve boşanma sonrası sürecin çatışma çözümü yaklaşımıyla
sağlıklı yürütülebilmesi. Komisyon çalışmalarımız süresince aile bütünlüğünü
etkileyen unsurlar, ailenin çözüm üretme kapasitesi, iş gücü piyasası, iş ve
aile yaşamının uyumlulaştırılması, medya ve aile, özel gereksinimli bireylerin
ihtiyaçları, aileye destek mekanizmaları, hukuksal uygulamalar, yurt dışında
yaşayan ailelerin sorunları ayrı ayrı başlıklar altında ele alınmıştır.
Değerli milletvekilleri, alanda uzun zamandır çalışan
uzman görüşleri ve yapılan araştırmalar göstermiştir ki Türk aile yapısı
geçirdiği değişim ve dönüşümde bazı sorunlar yaşamakla birlikte dünyada hâlâ
güçlü, sağlıklı yapılardan biridir. Sağlıklı bir ailede haklar kadar görevler
de önemli yer tutar. Kadın, erkek, çocuk, yaşlı tüm aile bireylerinin hakları
kadar durum ve şartlara göre değişse de sorumlulukları vardır. Güçlü bir ailede
aile bireyleri çözüm için ortak gayret gösterirler. Diğer yandan şehirleşme ve
göç başta olmak üzere geniş aile yapımız hızla yerini çekirdek aileye bıraksa
da Türkiye’de Kuzey Avrupa ülkelerindeki gibi atomize bir çekirdek aileden bahsedilememektedir.
Ülkemizde sosyoekonomik yapı ne olursa olsun çekirdek aileler arasında hizmet
alışverişi ne mutlu ki hâlâ devam etmektedir. Uzmanlar bu yapıya “çekirdek
aileler ağı” demektedirler. Aileye ilişkin koruyucu, önleyici tedbirlerin
başında çekirdek aileler arasında oluşan etkileşimi ve iletişimi teşvik eden
öneriler raporumuzda geniş bir şekilde yer almıştır. 
Değerli milletvekilleri, şimdi sizlere Komisyon
çalışmalarımız sırasında ele aldığımız sorun ve çözüm önerilerinden bazı
başlıklar sunmak istiyorum. 
TBMM’de yasama faaliyetlerinde aile politikalarının
bütüncül bir şekilde ele alınması için aile konusunda faaliyet gösteren
müstakil bir ihtisas komisyonu kurulması önerilmektedir raporumuzda. 
Türk aile yapısı araştırmasının sonuçlarına göre ailelerin
en fazla iletişim konusunda sorunlar yaşadığı ortaya çıkmıştır. Bu alanda
yapılması gereken çalışmalara ihtiyaç duyulduğu anlaşılmıştır. Ben bir medya
meslek mensubu olarak “medyanın suçlandığı” ifadesini kabul etmiyorum ama
“medyanın sorumluluğu” ifadesini burada tutanaklara geçirmek istiyorum.
Aile bireyleri sorunlarını konuşarak değil, sessiz
kalarak, küserek ifade etmektedirler. Bu durumda sorunlar çözülememekte, aile
çözümün değil, sorunun merkezi hâline gelmektedir. Aileyi güçlendirmek ve sorun
çözme kapasitesini geliştirmek amacıyla devam eden aile eğitim programlarının
ve aile danışmanlığı hizmetlerinin yaygınlaştırılması önem arz etmektedir. 
Aile bütünlüğünü etkileyen kadına yönelik şiddet
konusunda değişen ihtiyaçlara göre hukuksal düzenlemelerin yapılması gerektiği
anlaşılmaktadır. Türkiye, AK PARTİ hükûmetleri döneminde İstanbul Sözleşmesi’ni
ilk imzalayan ve uyum yasasını Parlamentosundan geçiren ilk ülke olarak 6284
sayılı Kanun’da kadına yönelik şiddetle mücadeleyi kapsamlı bir şekilde ele
almıştır. Okulda, sporda görülen şiddet eğilimini azaltıcı, koruyucu, önleyici
tedbirleri artırmaya yönelik bütüncül çalışmalar yapılmalıdır. Şiddetle
mücadele şiddet kolluk ya da yargıya intikal ettikten sonra yapılacak
cezaimüeyyidelerle sınırlı kalmamalıdır. Bu anlamda, disiplinler arası bir
yaklaşımla, ilgili kurumların eş güdümle çalışması önem arz etmektedir. 
6284 sayılı Kanun’un uygulanması sırasında bazen
sorunlarla karşılaşılmaktadır. Mesela, koruma tedbir kararlarının izleme ve
değerlendirilmesi konusunda bir çalışmaya ihtiyaç olduğu yine Komisyon
çalışmalarımızda ortaya çıkmıştır. Kadın yoksulluğu, kadına yönelik şiddet ve
erken yaşta evliliklerin azaltılmasının en önemli yolu kadının eğitim ve
istihdama erişiminin artırılmasıyla mümkündür. AK PARTİ hükûmetleri döneminde
on iki yıla çıkan zorunlu eğitimle, 81 ilde açılan üniversitelerle kız
çocuklarının okumasında dünyada önemli bir mesafe katedilmiştir. 
Ülkemizde boşanma süreci ve sonrasının çatışmalı
geçtiği göz önünde bulundurularak Komisyon çalışmalarımızda bu konuda bazı
önerilerde bulunulmuştur. Boşanma sürecinde eşlerin, varsa çocukların olumsuz
etkilenmemesi için sürecin çatışma çözümleyici bir perspektifle ele alınması
önemlidir. Komisyon çalışmalarımız sırasında görülmüştür ki boşanma sürecinde
özellikle velayet ve mal paylaşımı konularında çatışma daha da
derinleşmektedir. Eşler boşanmış olsalar dahi çocukları varsa ebeveyn hukukları
ve sorumlulukları devam eder. Çocuğun yüksek yararı gözetilerek boşanma
sürecinin sağlıklı götürülmesi önem arz etmektedir. Şiddet şikâyetleri hariç
hâlen uygulanan ve seçenekli olan boşanma süreci danışmanlığının
yaygınlaştırılması önem arz etmektedir. 
Diğer yandan, dünya örneklerinde olduğu gibi, şiddet
şikâyetleri hariç boşanma sürecinde, velayet ve mal paylaşımında aile ara
buluculuğu konusunun çalışılması da raporumuzda önerilmiştir. Yakın zamanda
Adalet Bakanlığı Arabuluculuk Dairesinin Avrupa Konseyi ve ilgili tüm
taraflarla bu konuyu çalışmaya başlaması ve aldığı mesafe memnuniyet vericidir.

Değerli milletvekilleri, hiçbir çocuk anne veya
babasıyla icra dairesi aracılığıyla görüşmeyi hak etmemektedir. Boşanma süreci
ve sonrasında ebeveynlerin çocukların velayeti konusundaki sorunları, ne yazık
ki çocuk teslimi ve çocukla şahsi ilişki temin etme konusunu icra daireleri
üzerinden yapılmasını sağlamaktadır. Bu, çocuğun ve tarafların manevi olarak
zarar görmesi demektir aynı zamanda. Halk arasında “çocuk icrası” olarak
bilinen bu uygulama icra daireleri görev kapsamından çıkarılmalıdır. Bu konuda
Adalet Bakanlığının üzerinde çalıştığı bir düzenlemeyle mağduriyetlerin
giderileceğine inancımız sonsuzdur. 
Evlilik sona erdikten sonra aile konutu şerhinin
kaldırılmasına ilişkin açılan davanın idari bir işlem sayılmasını da yine
raporumuzda önerdik. Boşanma sonrasındaki süreçte özellikle işsizlik problemi
yaşayan ve herhangi bir mesleki tecrübesi olmayan boşanmış bireyler ve
öncelikle kadınlar için özel politikalar izlenmesini önermekteyiz. İş ve meslek
danışmanlığı hizmetleri hâlâ ŞÖNİM’lerde devam ettiği gibi, bu hizmetlerin
kadın konukevlerinde yaygınlaştırılması önerilerimiz arasında bulunmaktadır.
Bağımlılık, ihmal, istismar ve şiddet aile hayatını
olumsuz etkileyen sorunlar olarak karşımıza çıkmaktadır. Bağımlılık, madde ve
teknoloji, internet bağımlılığı, şans oyunları, kumar, şiddet gibi davranış
bağımlılığı şeklinde ortaya çıkabilmektedir. Bağımlılık tedavisine ilişkin
merkezlerin nitelik ve nicelik olarak yeniden değerlendirilmesini öneriyoruz.
Ancak esas önem arz eden husus, bağımlılıkla mücadelede koruyucu ve önleyici
tedbirlerin yaygınlaştırılmasıdır. 
Ülkemizde yapılan araştırmalar aile üyelerinin en fazla
televizyon karşısında zaman geçirdiğini göstermektedir. İşte biz bu
araştırmalara dayanarak “medya” başlığına geniş yer verdik. Buradan medya suçlama
dilinin çıkartılmış olmasını üzüntüyle karşılıyorum çünkü yapılan araştırmalar
göstermiştir ki ailelerin birlikte en çok vakit geçirdiği araç televizyondur.
Bu nedenle raporda medya-aile etkisi detaylı bir şekilde ele alınmıştır.
Televizyonun yanı sıra sosyal medya aile hayatını etkileyen unsurlardandır.
Sosyal medya bağımlılığı aile içi iletişimi olumsuz etkilemektedir. Aile
bireyleri internette fazla zaman geçirdikçe yüz yüze iletişimde kopukluklar
yaşanmaktadır. Medya ve sosyal medya okuryazarlığının küçük yaşlardan itibaren
kazandırılması bu anlamda önem arz etmektedir. Medya ve aile ilişkilerinde
unutulmaması gereken bir konu da, ister kamu ister özel sektör kuruluşu olsun
tüm medya kurumları kamu hizmeti vermektedir. Ayrıca çok uzun yıllar önce,
1950’lerden itibaren yapılan araştırmalar göstermiştir ki medya bir sosyal
öğrenme aracıdır -bu, tartışılmaya açık da bir konu değildir, araştırma
sonuçlarını ifade ediyorum burada- bundan dolayıdır ki dizi, film, programların
olumsuz rol modellere yer vermesinden ziyade aileye ilişkin olumlu mesajlar
vermesi konusunda sorumlu yayıncılık anlayışını önemsediğimizi ifade ettik.
Değerli milletvekilleri, kamu hizmetlerinin kurgu,
planlama ve uygulamalarında aile dostu politikalar perspektifine geçilmesini
bütüncül bir yaklaşımla, farkındalık, zihniyet dönüşümü yaşanmasına ve
koruyucu, önleyici tedbirlerin alınması ve yaygınlaştırılmasına ihtiyaç
duyulmaktadır. Raporumuzda önerilen bu politikaların bir ayağı olan aile dostu
medya yapımlarının teşvik edilmesi hususunun 690 sayılı KHK’yla düzenlenmesi
sevindirici bir gelişmedir. 
Yapılan araştırmalarda görüldüğü üzere, ülkemizde
doğurganlık oranı düşmekte, ilk doğum yaşı yükselmektedir. İş gücü piyasasında
aile bütünlüğünü etkileyen unsurların azaltılması amacıyla iş ve aile yaşamının
uyumlaştırılması konusunda çalışmalar devam etmelidir. Konuyla ilgili yasal
çalışmaların yanı sıra hem kadınlar hem erkekler hem de toplumun genelinde bir
zihniyet dönüşümüne ihtiyaç vardır. Ekonomik nedenler, eğitim sürecinin tamamlanması
ve kariyer endişesi nedeniyle evlilik süresinin ertelendiği ve evlenme yaşının
yükseldiği bilinmektedir. Bu gerekçelerle evliliğin ertelenmemesi için
yükseköğrenimi sırasında evlenmeyi arzu eden gençlere burs imkânlarının
artırılması ve alternatif barınma imkânlarının sunulmasını da önermekteyiz. 
Değerli milletvekilleri, engelli ve yaşlı bireylere ait
sorunlar bireysel boyutta kalmamaktadır, aileye ve topluma da etki etmektedir.
Engelli bireylerin hakları ilk kez AK PARTİ hükûmetleri döneminde 2005 yılında
yasalaşmıştır. Engelliliğe yönelik hizmetlerde paradigma değişikliği bu
süreçten sonra yaşanmıştır. Raporumuzda bundan sonraki süreç içinde engellilik
türüne, ihtiyacına göre ihtisas programları ihtiyacını vurgulamış
bulunmaktayız. Ayrıca ağır engelli çocuğu olan, terk edilmiş ve boşanmış
anneler bazı uygulamalardaki mağduriyetlerini yine Komisyonumuza başvurarak
ifade etmişlerdir. 
Değerli milletvekilleri, evinde çocuklarıyla birlikte
yaşayan yaşlıları da kapsayacak şekilde yaşlı bireylere yönelik gündüz bakım
modelleri ve evde sağlık hizmetlerinin yaygınlaştırılmasına raporumuzda yer
verdik. 
Ayrıca yurt dışında boşanma, miras gibi davalara
ilişkin kararların Türkiye’de hüküm doğurabilmesi için mahkeme kararıyla tenfiz
kararının alınmasının yurt dışında yaşayan vatandaşlarımızın hayatını
zorlaştırdığı görülmektedir. Bu konuya raporumuzda yer vermiştik. 690 sayılı
KHK’yla bu konunun düzenlenmesi yine sevindirici bir gelişmedir. 
Komisyonumuzda değerlendirdiğimiz konular elbette
bunlarla sınırlı değildi, vatandaşlarımızdan, STK’lardan gelen pek çok konu ve
sorun başlığını Komisyonumuzda değerlendirdik. Türk Medeni Kanun, 6284 sayılı
Yasa, 6100 sayılı Hukuk Muhakemeleri Kanunu başta olmak üzere pek çok kanunla
ilgili ve konuyla ilgili mevzuat düzenleme önerilerimiz raporumuzda geniş bir
şekilde yer almıştır. 
Değerli milletvekilleri, aile canlı bir sistemdir ve
her ailenin yapısının farklı olduğu bilinmektedir. Dolayısıyla ailenin
varlığını güçlü ve sağlıklı şekilde sürdürmesini amaçlayan, aileyi sorunun değil
çözümün merkezi olarak gören, kadim doğruları ve yeni gerçekleri dikkate alan
bütüncül politikalar zamanın gereğidir. Sadece bir evi, duvarları, odayı, bir
bütçeyi, ev içi görevleri ya da yirmi dört saati paylaşarak aile olamayız.
Evliliği sadece kadının veya erkeğin bugünkü ihtiyaçları üzerinden de
tanımlayamayız. İhtiyaç analizimiz değişince aile olmaktan vaz mı geçeceğiz?
Artık yeni kavramlar ve kodlarla konuşmalıyız. Kendimiz için istediğimizi
diğeri için istemedikçe asla gerçek bir aile olamayız. Çözüm üretemesek de
bazen, hatta anlaşamasak da dinlemek, dert ortağı olmaktır aile;. zaman zaman
fikir ayrılıklarına düşsek de bir masada yemek yemek, hasta olana ilacını
götürebilmektir. Araya yollar, şehirler girse de ayrı olmamaktır aile olmak.
Haklarımızı kutsarken görevlerimizi de unutmamaktır. 
Değerli milletvekilleri, AK PARTİ köklü
medeniyetimizden gelen kadim değerleri sosyal politikalarımızın temeline
oturtmuştur. Türk aile yapısının köklerden gelen değerleri yaşatması, ortaya
çıkan sorunlara da zamanın ruhuna uygun çözümler aranması, değişim ve dönüşümün
sağlıklı şekilde yönetilebilmesi Hükûmet programlarımızda geniş bir şekilde yer
almıştır. Komisyon raporunun ailenin varlığını güçlü ve sağlıklı bir şekilde
sürdürmesini amaçlayan, aileyi sorunun değil çözümün merkezi olarak gören,
kadim doğrular ve yeni gerçekleri dikkate alan bütüncül politikalar üretilmesi
ve uygulanmasına vesile olmasını diliyorum. 
Komisyon çalışmalarımızın yürütülmesinde desteklerini
esirgemeyen başta Cumhurbaşkanımız Sayın Recep Tayyip Erdoğan, Başbakanımız
Sayın Binali Yıldırım, Türkiye Büyük Millet Meclisi Başkanımız Sayın İsmail
Kahraman’a, Komisyonumuzun kurulmasına vesile olan, önerge veren tüm imza
sahiplerine, Komisyonun kurulmasını destekleyen Parlamento üyelerine, Komisyonda
birlikte çalıştığımız tüm üyelerimize, Komisyonumuza bizzat sunum yapan,
sorularımızı cevaplayan Aile ve Sosyal Politikalar ve Adalet Bakanlarımıza,
Komisyonumuza sunum yapan, bilgi, belge sunan ve çalışmalara katkı sağlayan tüm
diğer bakanlık ve kamu kurumlarına, sivil toplum kuruluşlarına,
akademisyenlere, medya ve sanat dünyasının değerli temsilcilerine, Komisyon
ziyaretlerinde bizleri evlerinde kabul eden kıymetli ailelere, yurt içi ve yurt
dışı temaslarda desteklerini esirgemeyen yetkililere, Komisyon çalışmalarımızı
izleyen değerli basın mensuplarına, mesai mefhumu gözetmeksizin büyük bir emek
ve gayretle çalışan Komisyon uzmanlarımıza, Meclis personeline ve onların
ailelerine en içten şükranlarımı sunuyorum ve yüce heyetinizi saygıyla selamlıyorum.
(AK PARTİ sıralarından alkışlar)
BAŞKAN – Teşekkür ederim Sayın Keşir. 
Şimdi, şahsı adına Burdur Milletvekili Sayın Bayram
Özçelik konuşacak. 
Buyurun Sayın Özçelik. (AK PARTİ sıralarından alkışlar)

BAYRAM ÖZÇELİK (Burdur) – Sayın Başkan, değerli
milletvekilleri; Aile Bütünlüğünü Olumsuz Etkileyen Unsurlar ile Boşanma
Olaylarının Araştırılması ve Aile Kurumunun Güçlendirilmesi İçin Alınması
Gereken Önlemlerin Belirlenmesi Amacıyla Kurulan Meclis Araştırması Komisyonu
Raporu hakkında şahsım adına söz almış bulunmaktayım. Yüce heyetinizi saygıyla
selamlıyorum. 
Aile… Acaba sağlıklı bir ailede miyiz? Kendi
değerlerine göre aile bireyleri arasında haklar-sorumluluklar dengesini
kurabilmiş aile sağlıklı aile.
Acaba güçlü bir ailede miyiz? Hak-görev dengesini
kuramamış olsa bile aileyi ilgilendiren sorunlar karşısında dayanışma ve iş
birliğiyle sorunu çözen veya çözmeye gayret eden bir ailede miyiz? 
Aile kurumu tüm toplumlar için temel yaşam ünitesidir.
Alternatifi olmayan bir kurumdur aile. Aile, değer aktaran bir kurumdur. Biraz
önce “Rapor olsa ne olur?” gibi cümleler kullanıldı. O rapor çerçevesinde
ailemizin güçlenmesiyle ilgili, tespitlerimiz ve önerilerimizle ilgili birtakım
düzenlemeler yapıldığı takdirde Türk aile yapısını daha da güçlendirmiş olacağız
ve aynı zamanda ailenin değer aktaran bir kurum olduğunu da hepimiz çok iyi
biliyoruz. Sevgiyi nerede öğrendik? Saygıyı nerede öğrendik? Hoşgörüyü,
fedakârlığı, merhameti, hak ve adaleti, sabrı, sorumluluğu, öz güveni nerede
öğrendik biz? Ailemizin içerisinden. Aile kurumunun sağlıksız yapılanması
durumunda toplumu tehdit eden sorunların baş gösterdiğini de hepimiz çok iyi
biliyoruz.
Şimdi, bu Komisyonda biz üç ana kategoride, Sayın
Başkanım da ifade etti… Önce aile bütünlüğünün korunması, aile birliğinin
güçlendirilmesi adına koruyucu, önleyici aile hizmetleri, sosyal politikaları
ne olmalıdır?
İkincisi: Sorun yaşayan ailelerin yaşadıkları sorunun
çözümü esnasında sunulacak rehberlik hizmetleri ve sorunların çözümüne yönelik
uygulamalar ne olmalıdır?
Üçüncüsü de: Aile birliğini sonlandırmaya karar vermiş
kişilerin mağduriyet yaşamalarının önüne geçecek insani değerlerin önemsendiği
ve en önemlisi çocukların üstün yararının gözetildiği uygulamaların hayata
geçirilmesi.
Her ailenin yapısı detaylı incelendiğinde -parmak
izimiz- parmak izi kadar farklı olduğu görülmektedir her ailenin. Bu nedenle,
aileye yönelik uygulanan tüm politikalarda insan merkezli ve koruyucu, önleyici
bir yaklaşım esas alınmalıdır. 
Sosyal politikalarımızda aile odaklı düşünmeye, vizyon
geliştirmeye, misyon geliştirmeye, değişime ihtiyacımız vardır. Kamu tarafından
şehircilik, ulaşım, haberleşme, iletişim, kültür-sanat, spor gibi tüm alanlarda
üretilen sosyal politikalarda aile birliğini ve bütünlüğünü sağlamaya katkı
verecek, aile bireylerinin daha fazla bir arada olmalarına, iyi ve kaliteli
zaman geçirmelerine, daha fazla iletişim kurmalarına imkân sağlayan unsurlar
göz önünde bulundurulmalı ve önceliklendirilmelidir. 
Dünyanın değişen değerlerine bağlı olarak aile
yapılarının değişmesi, ailenin ve bireylerin gereksinimlerinin ve sorun
alanlarının bu değişime göre yeniden şekillenmesi kaçınılmazdır. Değişen dünya
şartlarına bağlı olarak insani ve kültürel değerlerimizden vazgeçmek zorunda
kalmadığımız uygulamaları üretmek zorundayız. Bu noktada tüm sorumlulara da
büyük görevler düşmektedir.
Aile içi iletişimde hak ve sorumluluklar dengesinin
kurulmasına yönelik rehberlik ve bilgilendirme çalışmalarına geçmek lazım.
Kişiler aile içinde “Hak bakış açısı kadar hakkım.” diyor, “Bu benim hakkım.”
Hak bakış açısı kadar sorumluluk bakış açısının da olması gerektiğini, bu
konuda da düzenlemelerin yapılması gerektiğini öneriyoruz. 
Aile bütünlüğünün korunmasına, ailenin
güçlendirilmesine yönelik koruyucu aile tedbirlerinin yanı sıra Komisyon çalışmalarımız
sırasında karşımıza çıkan ikinci husus, sorun yaşayan ailelerin aile
bütünlüklerinin korunması için alınacak tedbirler ve sunulacak hizmetlerdir. 
Türkiye'de ailelerin yaşadığı sorunların
başlıcalarının; aile içinde hak ve ödevler noktasında yaşanan çatışmalar,
eşlerin birbirine karşı sorumsuz ve ilgisiz davranması, iletişim ve problem
çözme konusunda eksiklikler, ekonomi temelli yaşadıkları sorunlar, evde bakım
yükü olan birey ve bireylerin varlığı gibi sorunlar olduğu görülmektedir. 
Türkiye Aile Yapısı Araştırması’nın ortaya koyduğu
sonuçlara göre eşle en çok sorun yaşanan konu, ev ve çocuklarla ilgili
sorumluluklardır. 
Türkiye'deki ailelerin iletişim konusunda ciddi anlamda
sorun yaşadıklarını görüyoruz. Türkiye genelinde evli bireylerin yaklaşık üçte
2’si eşleriyle önemli bir sorun yaşadığında kimseden yardım almayı maalesef
düşünmüyor. Her 5 kişiden 1’i eğer yardım alırsa bu yardımı ilk sırada aile
büyüklerinden alacağını söylüyor ve uzman kurum ve kişilerle görüşeceklerini
ifade edenlerin oranıysa yüzde 3. Bu sonuçlar bize eşlerin problem çözme
becerilerinin yetersizliğini göstermektedir. 
Aile eğitim programlarından bahsedildi, aile
danışmanlığından bahsedildi. Ekonomik sorunlar var. Tabii ki, gelirin yeterli
olmaması durumunda harcamalar konusunda eşler arasında sorun yaşandığı da
bilinmektedir. 
Küçük çocuklar, engelliler, hasta ve yaşlılar gibi özel
gereksinimi olan bireylerin bakım yükünün azalması amacıyla sosyal yardım
programları revize edilerek aile içi stresin azaltılması öngörülmelidir. 
Kamuda eş durumu tayinleri dikkate alınmalıdır. İş ve
aile yaşamının uyumlaştırılması sağlanmalıdır. Bütüncül ve eş güdümlü bir
hizmet sunumunun sağlanması gerekmektedir. 
Değerler eğitimi, eğitim müfredatı, ailenin
güçlendirilmesi ve bireylerin çözüm üretme kapasitelerinin geliştirilmesi
doğrultusunda hedefler içermekle birlikte değerler eğitiminin tüm okul
hayatının içine yerleştirilecek şekilde planlanması gerekmektedir. 
Yaşlı bireylerin yüzde 60’ı çocuklarıyla birlikte
hayatlarına devam etmek istiyor. Bakın, yüzde 60’ı çocuklarıyla beraber
hayatına devam etmek istiyor. O zaman, bizim konut politikalarımızda aile dostu
konut politikalarını mutlaka geliştirmemiz lazım. Gündüzlü bakım modeli, evde
sağlık hizmetlerini de artırmamız gerekiyor ve yaşlılarımız için de aktif
yaşlanma stratejisi ortaya koymamız gerekiyor. 
Medyada düzenleme ve denetleme yetkisi bulunan
kuruluşların koordineli çalışması sağlanmalıdır. 
RTÜK tarafından yapılan izleme fonksiyonunun kanal
izlemesinden ziyade tematik izlemeye kaydırılması gerekiyor. Böylece hangi
kanalda yayınlandığına bakılmaksızın benzer temalardaki, içeriklerdeki
ihlallere aynı yaptırımların da uygulanması gerekiyor. Tematik izlemenin,
örneğin çocuk kanalları izlenirken pedagojiye hâkim, dinî içerikli yayınların
izlemesinin ilahiyat bilgisine sahip uzmanlar tarafından yapılması gerekiyor. 
Boşanmış olsalar da ebeveyn sorumluluklarını sağlıklı
bir şekilde yerine getirmelerini kolaylaştıracak gerekli tedbirlerin
alınmasının da gelişmesi sağlanacak. Boşanma olaylarında en fazla etkilenenin
çocuklar olduğunu da konuşmacılar ifade etti. 
Yurt dışında yaşayan Türk ailelerin yaşadıkları
sorunlarla ilgili olarak da bakanlığımız bu adımları attı, atmaya da devam
edecek. Aile ataşeliklerinin yaygınlaştırılması özellikle yurt dışı
ziyaretlerimizde bizden istenen talepler oldu. 
MAHMUT TANAL (İstanbul) – Bir de “Harçları kaldırın.”
diyor.
BAYRAM ÖZÇELİK (Devamla) - Komisyon raporumuzun
ailemizin bütünlüğünün korunmasına, ailelerimizin daha da güçlenmesine vesile
olması dileğiyle yüce heyetinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Özçelik. 
MAHMUT TANAL (İstanbul) – Bayram Bey, yurt dışındakiler
“Harçları da kaldırın.” diyor, onu söylemedin ama.
BAŞKAN - Teşekkürler, sağ olun.
Sayın milletvekilleri, Aile Bütünlüğünü Olumsuz
Etkileyen Unsurlar ile Boşanma Olaylarının Araştırılması ve Aile Kurumunun
Güçlendirilmesi İçin Alınması Gereken Önlemlerin Belirlenmesi Amacıyla
-Anayasa’nın 98’inci, İç Tüzük’ün 104 ve 105’inci maddeleri uyarınca- Kurulan
Meclis Araştırması Komisyonu Raporu üzerindeki genel görüşme tamamlanmıştır.
Alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 4 Ekim 2017 Çarşamba
günü saat 14.00’te toplanmak üzere birleşimi kapatıyorum.
İyi geceler diliyorum.
Kapanma Saati: 21.02 




(x) Sözlü soru önergeleri Genel Kurulda
okunmamış olup tutanağa eklidir. 


(x) 399 S. Sayılı Basmayazı tutanağa
eklidir.




