



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 90’ıncı
Birleşim
 3
Nisan 2015 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Karabük Milletvekili Osman Kahveci’nin, Karabük’ün
kuruluşunun 78’inci yıl dönümüne ilişkin gündem dışı konuşması
2.- İzmir Milletvekili Oktay Vural’ın, Milliyetçi
Hareket Partisi Genel Başkanı merhum Alparslan Türkeş’in 18’inci ölüm yıl
dönümüne ilişkin gündem dışı konuşması
3.- Ankara Milletvekili Bülent Kuşoğlu’nun, Türkiye
genelinde yaşanan elektrik kesintileri ve elektrik piyasasının son durumuna
ilişkin gündem dışı konuşması

IV.- AÇIKLAMALAR
1.- Ankara Milletvekili Haluk Özdalga’nın, Yemen’de
yaşanan iç savaşa ilişkin açıklaması
2.- Gaziantep Milletvekili Mehmet Sarı’nın, 25’inci
Dönemde Mecliste olmayacağı için milletvekilleri ve çalışanlardan helallik
dilediğine ilişkin açıklaması
3.- İstanbul Milletvekili Kadir Gökmen Öğüt’ün,
adliyelerde avukatlara çıkarılan zorluklara ve sandık kurulu görevlilerinin
eğitim kurslarıyla ilgili ciddi iddialar olduğuna ilişkin
açıklaması
4.- Malatya Milletvekili Ömer Faruk Öz’ün, 25’inci
Dönemde Mecliste olmayacağı için milletvekilleri ve çalışanlardan helallik
dilediğine ilişkin açıklaması
5.- İstanbul
Milletvekili Mahmut Tanal’ın, adliyelerde avukatlara çıkarılan zorluklara ve
adliyelerdeki güvenlik sorununa ilişkin açıklaması
6.- Ankara Milletvekili Levent Gök’ün, Karabük’ün
kuruluşunun 78’inci yıl dönümüne ve sanatçı Kayahan’ın ölümü nedeniyle Türk
ulusuna başsağlığı dilediğine ilişkin açıklaması
7.- Mersin Milletvekili Aytuğ Atıcı’nın, Hükûmetten,
Türkiye'nin gerçek sorunları üzerine gitmesini ve yapay gündem oluşturmamasını
dilediğine ilişkin açıklaması
8.- Osmaniye Milletvekili Hasan Hüseyin Türkoğlu’nun,
Milliyetçi Hareket Partisi Genel Başkanı merhum Alparslan Türkeş’in 18’inci
ölüm yıl dönümüne ilişkin açıklaması
9.- İzmir Milletvekili Oktay Vural’ın, Karabük’ün
kuruluşunun 78’inci yıl dönümüne, sanatçı Kayahan’ın ölümü nedeniyle ailesine,
sanat camiasına ve Türk milletine başsağlığı dilediğine ve 1-7 Nisan Ulusal
Kanser Haftası’na ilişkin açıklaması
10.- Artvin Milletvekili Uğur Bayraktutan’ın, AKP’nin
Artvin İl Genel Meclisi üyesi Hamza Güney’in sosyal medyada paylaştığı bazı ifadelerine
ilişkin açıklaması
11.- Samsun Milletvekili Cemalettin Şimşek’in,
Milliyetçi Hareket Partisi Genel Başkanı merhum Alparslan Türkeş’in 18’inci
ölüm yıl dönümüne ilişkin açıklaması
12.- Amasya Milletvekili Mehmet Naci Bostancı’nın,
sanatçı Kayahan’a Allah’tan rahmet dilediğine ve Mersin Milletvekili Aytuğ
Atıcı’nın 687 sıra sayılı Kanun Tasarısı’nın 24’üncü maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
13.- Kocaeli Milletvekili Haydar Akar’ın, Şanlıurfa
Milletvekili Abdulkerim Gök’ün 687 sıra sayılı Kanun Tasarısı’nın 32’nci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
14.- Amasya Milletvekili Mehmet Naci Bostancı’nın,
Milliyetçi Hareket Partisi Genel Başkanı merhum Alparslan Türkeş’in 18’inci
ölüm yıl dönümüne ilişkin açıklaması

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Balıkesir Milletvekili Namık Havutça ve 22
milletvekilinin, balıkçılık sektöründe yaşanan sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1290)
2.- Mersin Milletvekili Vahap Seçer ve 23
milletvekilinin, son yıllarda artan asker ve polis intihar vakalarının
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1291)
3.- Van Milletvekili Nazmi Gür ve 21 milletvekilinin,
Van İl Afet Müdürlüğü ve Van Valiliği hakkında çıkan yolsuzluk iddialarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1292)

B) Tezkereler
1.- Türkiye Büyük Millet Meclisi Başkanlığının,
Kenya'nın başkenti Nairobi'de 21-23 Nisan 2015 tarihlerinde düzenlenecek olan
"Engellilerin Katılımı için Küresel İttifak" konulu konferansa
katılması Genel Kurulun 10/3/2015 tarihli 73'üncü Birleşiminde kabul edilen
heyeti oluşturmak üzere siyasi parti gruplarının bildirmiş olduğu isimlere
ilişkin tezkeresi (3/1763)
2.- Türkiye Büyük Millet Meclisi Başkanlığının,
Malta'nın başkenti Valletta'da 5-6 Mayıs 2015 tarihlerinde düzenlenecek olan
Uluslararası Adalet ve Hukukun Üstünlüğü Enstitüsü (IIJ) ve Avrupa Komisyonu
tarafından "Hukukun Üstünlüğü Çerçevesinde Terörizmle Mücadele
Sistemlerinin İnşasında Milletvekillerinin Rolünün Geliştirilmesi" konulu
çalıştaya katılım sağlanmasına ilişkin tezkeresi (3/1764)
3.- Türkiye Büyük Millet Meclisi Başkanlığının, Almanya
Federal Cumhuriyeti'nin başkenti Berlin'de 21/5/2015 tarihinde düzenlenecek
olan "Alman Gençlik Dairelerinin Türk ve Müslüman Çocuklara Yönelik
Uygulamaları" konulu etkinliğe katılım sağlanmasına ilişkin tezkeresi
(3/1765)

VI.- ÖNERİLER
A) Siyasi Parti Grubu Önerileri
1.- CHP Grubunun, Artvin Milletvekili Uğur Bayraktutan
ve 30 milletvekili tarafından, Vakıflar Bankası emeklilerinin 6111 sayılı
Kanun’la getirilen düzenlemeden kaynaklanan mağduriyetlerinin araştırılarak
alınması gereken önlemlerin belirlenmesi amacıyla 27/11/2013 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
Genel Kurulun 3 Nisan 2015 Cuma günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi 
2.- AK PARTİ Grubunun, Plan ve Bütçe Komisyonu üyeleri
arasından belirlenen Ön Seçim Geçici Komisyonunca kabul edilen ve bastırılarak
dağıtılan 713 sıra sayılı Komisyon Raporu’nun kırk sekiz saat geçmeden Genel
Kurulun 3 Nisan 2015 Cuma günkü gündeminin “Seçim" kısmına alınarak mezkûr
rapor doğrultusunda Sayıştayda boş bulunan 7 üyelik için seçimin bu birleşimde
yapılmasına; gündemin "Kanun Tasarı ve Teklifleri ile Komisyonlardan Gelen
Diğer İşler" kısmında bulunan 708, 686, 422, 604, 58, 582, 447, 584, 432
ve 690 sıra sayılı Kanun Teklifi ve Tasarılarının bu kısmın sırasıyla 7, 8, 9,
10, 11, 12, 13, 14, 15 ve 16’ncı sıralarına alınmasına ve diğer işlerin
sırasının buna göre teselsül ettirilmesine ilişkin önerisi 

VII.- SEÇİMLER
1.- Sayıştayda açık bulunan üyeliklere seçim (S.Sayısı:
713)

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
3.- Ceza İnfaz Kurumları Güvenlik Hizmetleri Kanunu Tasarısı
ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.- İş Sağlığı ve Güvenliği Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Burdur
Milletvekili Hasan Hami Yıldırım ve İzmir Milletvekili Aydın Şengül ile 50
Milletvekilinin; Adana Milletvekili Ali Demirçalı ve İstanbul Milletvekili
Gürsel Tekin’in; İstanbul Milletvekili Abdullah Levent Tüzel’in; Diyarbakır
Milletvekili Nursel Aydoğan'ın; İzmir Milletvekili Rahmi Aşkın Türeli’nin;
İstanbul Milletvekili Mahmut Tanal’ın; İzmir Milletvekili Ahmet Kenan
Tanrıkulu’nun; Kocaeli Milletvekili Haydar Akar’ın; Balıkesir Milletvekili
Haluk Ahmet Gümüş’ün; Manisa Milletvekili Hasan Ören ve 2 Milletvekilinin;
İstanbul Milletvekili Mahmut Tanal’ın; Manisa Milletvekili Erkan Akçay ve
Milliyetçi Hareket Partisi Grup Başkanvekili İzmir Milletvekili Oktay Vural’ın;
İstanbul Milletvekili Mahmut Tanal’ın; İstanbul Milletvekili Mustafa Sezgin
Tanrıkulu ile 2 Milletvekilinin; Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi’nin Benzer Mahiyetteki Kanun
Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkereleri (1/1006, 2/1449, 2/1511, 2/1664, 2/1670,
2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541,
2/2546) (S. Sayısı: 687)

6.- Karadeniz Ekonomik İşbirliği Örgütü ile Türkiye
Cumhuriyeti Hükümeti Arasında Merkez Anlaşmasının Ekinde Değişiklik Yapılmasına
ve KEİ Merkezinin Kalıcı Olarak Taşınmasının Usullerine İlişkin Karadeniz
Ekonomik İşbirliği Örgütü ile Türkiye Cumhuriyeti Hükümeti Arasında Anlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu Raporu
(1/1036) (S. Sayısı: 696)

IX.- SATAŞMALARA İLİŞKİN KONUŞMALAR
1.- Mersin Milletvekili Aytuğ Atıcı’nın, Amasya
Milletvekili Mehmet Naci Bostancı’nın yaptığı açıklaması sırasında şahsına
sataşması nedeniyle konuşması 

X.- YAZILI SORULAR VE CEVAPLARI
1.- İzmir Milletvekili Oğuz Oyan'ın, Genel Kurul
çalışmaları sırasında yaşanan kavgalara ve Genel Kurul Salonunda yapılması
gereken düzenlemelere ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/61486)



2.- Manisa Milletvekili Özgür Özel'in, Manisa'nın
Sarıgöl ilçesinde üzüm bağları soğuk havadan etkilenen çiftçilerin yaşadığı mağduriyete,

- Yozgat Milletvekili Sadir Durmaz'ın, sürü yöneticisi
istihdam desteğine, 
- Bursa Milletvekili İsmet Büyükataman'ın, süt
üreticileri birliklerinin denetimine, 
- Ankara Milletvekili Özcan Yeniçeri'nin, Bakanlık ile
bağlı kurum ve kuruluşlar tarafından incirin sigorta kapsamına alınmasına
yönelik yürütülmekte olan çalışma ve projelere,
Karaman İl Müdürlüğü tarafından verilen bir eğitimin
yaygınlaştırılmasına,
- Balıkesir Milletvekili Ayşe Nedret Akova'nın,
zeytinyağı piyasasına, 
- Ankara Milletvekili Özcan Yeniçeri'nin, Meriç ve
Tunca Nehirlerinin taşması nedeniyle zarar gören çiftçilere, 
- Antalya Milletvekili Gürkut Acar'ın, Antalya'daki
mera alanlarına, 
- Ankara Milletvekili Özcan Yeniçeri'nin, besicilere
damızlık desteği verilmesi adına yürütülmekte olan çalışma ve projelere, 
- Iğdır Milletvekili Sinan Oğan'ın, Iğdır kayısısının
tanıtımına,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/61550), (7/61551), (7/61552), (7/61553),
(7/61554), (7/61555), (7/61556), (7/61557), (7/61558), (7/61559)
3.- Ankara Milletvekili Özcan Yeniçeri'nin, Bakanlık
ile bağlı kurum ve kuruluşlarca satın alınan televizyon ve radyo alıcıları ile
sesli ya da görüntülü kayıt ve çoğaltma cihazlarına,
Bakanlık ile bağlı kurum ve kuruluşlarca satın alınan
iş kıyafetleri, özel iş giysileri ve aksesuarlarına,
- Yozgat Milletvekili Sadir Durmaz'ın, Yozgat'taki
çiftçilere 2014 yılı destekleme ödemelerinin yapılmadığı iddiasına,
- Ankara Milletvekili Özcan Yeniçeri'nin, Bakanlık ile
bağlı kurum ve kuruluşlarca satın alınan posta ve kutlama kartları ile
davetiyelere,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/61805), (7/61806), (7/61807), (7/61808)
3 Nisan 2015 Cuma
BİRİNCİ OTURUM
Açılma Saati: 14.00
BAŞKAN: Başkan Vekili Şükran Güldal MUMCU
KÂTİP ÜYELER: İsmail KAŞDEMİR (Çanakkale), Mine LÖK
BEYAZ (Diyarbakır) 
-----0-----
BAŞKAN – Sayın milletvekilleri, Türkiye Büyük Millet Meclisinin 90’ıncı
Birleşimini açıyorum.
Görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Karabük’ün kuruluş
yıl dönümü hakkında söz isteyen Karabük Milletvekili Osman Kahveci’ye aittir. 
Buyurunuz Sayın
Kahveci. (AK PARTİ sıralarından “Bravo” sesleri, alkışlar) 
III.- GÜNDEM
DIŞI KONUŞMALAR
A)
Milletvekillerinin Gündem Dışı Konuşmaları
1.- Karabük
Milletvekili Osman Kahveci’nin, Karabük’ün kuruluşunun 78’inci yıl dönümüne
ilişkin gündem dışı konuşması
OSMAN KAHVECİ
(Karabük) – Sayın Başkan, değerli milletvekilleri; 3 Nisanın Karabük’ün kuruluş
günü olması nedeniyle gündem dışı söz almış bulunuyorum. Yüce Meclisi ve ekran
başında bizi izleyen aziz vatandaşlarımızı ve Karabüklü hemşehrilerimizi
saygıyla selamlıyorum. 
Bu, benim de bu
dönem için son konuşmamdır. Ben de herkesten haklarını helal etmesini diliyorum
çünkü gidip de gelmemek var, gelip de görmemek var. (AK PARTİ sıralarından
alkışlar) 
Değerli
milletvekilleri, 3 Nisan 1937 tarihi, ulusal bağımsızlığımızın ekonomik
bağımsızlıkla desteklenmesi maksadıyla yerli ağır sanayimizin ilki ve en
büyüklerinden birisi olan Karabük Demir Çelik Fabrikalarının temelinin atıldığı
tarihtir. Bugün, aynı zamanda, cumhuriyet şehri Karabük'ün doğuşu ve
kuruluşunun 78’inci yılıdır. Bu yılın, Karabük’ün 78’inci il olması ve plaka
numarasının da 78 olması dolayısıyla farklı bir anlamı da vardır. 
Değerli
milletvekilleri, cumhuriyetimizin ilk kurulduğu yıllardaki en büyük hedefi,
siyasi bağımsızlığımızı ağır sanayinin kurulmasıyla desteklemekti. O dönemde
ağır sanayinin kurulmasına devletin öncelik etmesine ihtiyaç vardı. Bunun için,
ülkemizde millî sanayileşme hamlelerinden birisi olan demir çelik sanayisinin
kurulması gerekiyordu. Bunun için en uygun yer Karabük seçilmiş ve 3 Nisan
1937’de demir çelik fabrikalarının Karabük’te kurulmasına karar verilmiştir. O
yıllarda 13 haneli bir köy olan Karabük’te sanayileşme paralelinde şehirleşme
süreci de başlamıştır. O yıllarda Karabük Demir Çelik Fabrikalarının kurulması
işi İngiltereli bir firmaya verilmiş ve yapılan anlaşmada Türk milletinin
bağımsızlık konusunda kararlı duruşunun güzel bir örneği de oluşmuştur. 
Demir çelik
fabrikalarının kurulmasıyla Karabük ülkemizin en önemli ağır sanayi merkezi
olurken bir yandan da hızlı bir göçle şehirleşmiştir. 
Sayın Başkan, değerli milletvekilleri;
Karabük, ülkemizde şehirleşme ve sanayileşmenin birlikte kurulduğu nadir şehir
örneklerinden biridir. Karabük’te, Türkiye’nin dört bir yanından gelen değişik
kültürdeki insanlar Karabük’e has, ortak bir yaşam kültürüyle birlikte bir
Karabük mozaiği oluşturmuşlardır. Bunun yanında, hızlı gelişen demir çelik
sanayisi Karabük’ü demir ve çelik üretiminin merkezi ve okulu hâline getirmiş,
Karabük Demir Çelik Fabrikaları geliştirdiği teknolojilerle fabrikaları kuran
fabrikaları da üreterek ülkemizin kalkınmasında önemli görevler görmüştür.
Bugün, ülkemizin her bölgesinde büyük altyapılarda ve birçok fabrikalarda
Karabük’ün ve Karabüklü ağır sanayi işçisinin emeği ve alın teri vardır. 
Karabük dendiğinde her ne kadar ilk
akla gelen demir çelik ise de bugün, Karabük, ilçeleriyle birlikte tarihî
değerleri ve doğal güzellikleriyle de ülkemizin en önemli şehirlerinden biri
hâline gelmiştir. Bugün Karabük AK PARTİ iktidarları döneminde ülkemizin her
alanında yaşanan değişimi ve gelişimi bütün hızıyla yaşamakta ve özellikle
demir çelik sektöründeki atılımlar hepimizi gururlandırmaktadır. Bu paralelde,
Karabük’e eğitimden sağlığa, ulaşımdan spor tesisine kadar her alanda 4 milyarı
bulan yatırımlar yapılmış ve yapılmaya devam edilmektedir. Bugün, Karabük,
altyapılarını büyük ölçüde tamamlamış, dünden daha yaşanabilir bir şehir olmaya
doğru hızla ilerlemektedir. 
Karabük’ün kurulmasına vesile olan o
dönemin devlet büyüklerini bir kere daha minnet ve şükranla anıyor, Karabüklü
hemşehrilerimin 3 Nisan Kuruluş Günü’nü kutluyor, yüce Meclisi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Kahveci.

Gündem dışı ikinci söz, Milliyetçi
Hareket Partisi merhum Genel Başkanı Alparslan Türkeş’in ölüm yıl dönümü
hakkında söz isteyen
İzmir Milletvekili Oktay Vural’a aittir. 
Buyurunuz Sayın Vural. (MHP sıralarından alkışlar) 
2.- İzmir Milletvekili Oktay Vural’ın, Milliyetçi Hareket
Partisi Genel Başkanı merhum Alparslan Türkeş’in 18’inci ölüm yıl dönümüne
ilişkin gündem dışı konuşması
OKTAY VURAL (İzmir) – Teşekkür ederim.
Sayın Başkan, değerli milletvekilleri; yarın, Türk
milletinin, devletiyle, vatanıyla onurlu bir şekilde kıyamete kadar yaşamasını
hayatı boyunca kendine gaye edinmiş büyük siyaset ve devlet adamı Alparslan
Türkeş Bey'in Hakk’a yürüyüşünün 18’inci yıl dönümü. Evet, 4 Nisanda karlı bir
günde milyonlar onu Hakk’a teslim etti. Bugünkü gündem dışı konuşmam onun aziz
hatırasını yâd etmek içindir. Hepinize saygılarımı arz ediyorum. 
Evet, merhum Alparslan Türkeş, Türk milletinin büyüklüğüne,
gücüne, kabiliyetine sarsılmaz bir imanla inanmış, hayatını da bu güzel millete
vakfetmiş bir şahsiyetti. 9 Şubat 1969’da Adana’da başladığı siyasi yolculukta
o zamanki kongrede “Sizleri, pazarlarda ıspanak fiyatına satılan demokrasiye,
adalete değil, hakka, hakikate, adil bir paylaşıma davet ediyorum; hakikat
yoluna, Allah yoluna çağırıyorum.” demişti. İşte, o günden bugüne kadar kırk
altı yıldır Milliyetçi Hareket Partisi bu yolda siyasetini yapmaya devam
ediyor. Evet, rahmetli Türkeş, milletimizin bu büyük duruşuna vurgu yaparak
"Türk milleti yabancı akımların tasallutundan kurtulup kendi öz devlet
felsefesine yeniden döndüğü gün, büyük devlet vasfını tekrar kazanacak, dünya
milletleri üzerinde üstün yerini alacaktır. Türk milletinin varlığını korumak,
yükseltmek ve onu ebediyen devam ettirmek fikrine hizmet etmeyen, bu fikre
uygun olmayan hiçbir davranış, hiçbir hareket Türk milleti için meşru
sayılmaz." demişti.
Son dönemde, millî değerlerimizi, milletin adını, bayrağını
horlayan, milletin birliğine ve dirliğine göz diken, toprağını, egemenliğini
terör örgütleriyle müzakere masalarında pazarlayanları gördükçe aslında
Alparslan Türkeş Bey'in bu uyarıları daha da anlam kazanmaktadır. Onun “millet”
kavramı, şimdi kimi siyasilerce kullanıldığı gibi mücerret bir kavram değildir;
Türkeş Bey'e göre millet, ne fertlerin maddi toplamından ne de bugün bazı
siyasilerin kullandığı biçimiyle bir partiye üye olan, o partiye oy verenlerden
ibarettir. Millet, somut bir varlıktır; işçiden köylüye, öğrenciden öğretmene,
esnaftan memura aynı tarih bilinciyle, tasada ve kıvançta ortak olanların
tamamını temsil eder. Millî iradeyi de bu bütün temsil eder. Onun “millet”
anlayışı “bizden olanlar-olmayanlar” diye ayrıştırıcı, kutuplaştırıcı bir dili
değil, millet mensubiyetini hisseden herkestir. Onun devlet anlayışının
temelinde bu nedenle toplumun tamamını temsil eden millet yatar. O, bu anlayışa
“millî demokrasi” der. O, her zaman millî bütünleşme ve millî demokrasi
ülküsünü savunmuştur.
Alparslan Türkeş, Türk milletinin,
Türk’ün yönetim yolunu, kader çizgisini daima demokratik sistemde görmüştür. O,
Türk milletinin inancına, değerlerine saygılı bir yönetim anlayışını ömrünün
sonuna kadar savunur. Bu nedenle “İnsan kişiliğinin gelişip şekillenebilmesi
hür ve demokratik rejimlerde mümkündür. Hür ve demokratik olmayan rejimler
insan şahsiyetine aykırıdır. Bu rejimlerde insana saygı duyulmaz, insan sevgisi
yoktur. Bu sebeple, hür demokratik düzene muhalif olan bütün rejimlere
karşıyız, bunlara inanmıyoruz.” diyerek demokrasi dışına çıkan her türlü
eylemin, talebin, düzenlemenin milletin hürriyetine kasıt olduğunu işaret eder.
Onun için -ona göre- “En kötü demokrasi, en iyi darbe, en iyi diktatörlükten
daha iyidir.” diyerek kararını vermiştir. 
Milletine âşık bir devlet adamı olduğu
gibi, aynı zamanda güçlü öngörüleri olmuştur. "Çözüm süreci" olarak
pazarlanan yıkım senaryolarına yıllar öncesinden işaret etmiş, idarecileri
uyandırmıştır. Bu eksende, geldiğimizde, kendi devletine, kendi insanlarına
karşı, açıkçası, bir plan uygulamak suretiyle düşmanlık yaratanlara karşı
“Doğulusuyla batılısıyla memleketimizin insanları birbirinin kardeşleridir.”
demiştir ve bu süreçle ilgili açılımlarla Türkiye’nin bölünmeye götürüleceğini
ve “Bir bölgeye ayrılık istemek, ‘Ayrı halklar var.’ demek, özerklik istemek ya
da demokrasi kılıfı altında bölücülüğe yol açacak birtakım durumlar ortaya
çıkarmaya çalışmak Türkiye’nin dağılmasına yol açar. Türkiye'yi parçalatmayız.
Bunda kararlıyız. Bunu iyi anlayın." demiştir. 
İşte, bugün, biz, 24’üncü Dönem içerisinde
milletvekilleri olarak kırk altı yıldır bu siyasetin temsilcisi olan Sayın
Genel Başkanımızın liderliğinde aynı siyaset anlayışında milletin bütünlüğünü
korumaya, demokrasiyi korumaya, “İnsanı yaşat ki devlet yaşasın.” anlayışı,
felsefesi içerisinde siyaset yapmaya devam ediyoruz.
Bu vesileyle, rahmetli Genel
Başkanımızı bir kez daha minnetle, rahmetle anıyorum ve bu vesileyle de
Milliyetçi Hareket Partisi Grubu milletvekillerinin bu davaya 24’üncü Dönemde
yaptıkları görevlerden dolayı bu temsil görevini yerine getiren
milletvekillerimize de şükranlarımı arz ediyorum. 
Teşekkür ediyorum. (MHP sıralarından
alkışlar)
BAŞKAN – Teşekkür ederiz Sayın Vural.
Gündem dışı üçüncü söz, Türkiye
genelinde yaşanan elektrik kesintileri ve elektrik piyasasının son durumu
hakkında söz isteyen Ankara Milletvekili Bülent Kuşoğlu’na aittir.
Buyurunuz Sayın Kuşoğlu. (CHP
sıralarından alkışlar)
3.- Ankara Milletvekili Bülent
Kuşoğlu’nun, Türkiye genelinde yaşanan elektrik kesintileri ve elektrik
piyasasının son durumuna ilişkin gündem dışı konuşması
BÜLENT KUŞOĞLU (Ankara) – Teşekkür
ederim Sayın Başkan.
Değerli milletvekilleri, hepinize
saygılar sunuyorum. Bu dönemin son konuşması, ben de bu vesileyle hepinizi
tekrar saygıyla selamlıyorum. Hepimiz için, bundan sonra ülkemiz için hayırlısı
olmasını diliyorum.
Değerli arkadaşlarım, ben, bu kürsüye
bundan önce birkaç kere daha gelmiştim, gündem dışı bir söz aldığımda Enerji
Bakanımızın istifasını istemiştim. Yine, Enerji ve Tabii Kaynaklar Bakanımızın
istifasını istemek için bu kürsüye çıktım. (CHP sıralarından alkışlar) Neden?
Biliyorsunuz, salı gününden beri çok olağanüstü -kendi ifadesiyle- bir elektrik
kesintisi yaşadık; hâlâ sebebi bulunmuş değil, hâlâ ne olduğu anlaşılmış değil.
“Teşhisi koyduk, gerekçeyi araştırıyoruz.” gibi garip bir cümle kullanıyor. Ne
olduğunu bile anlayamamış bir Bakan var. Biliyorsunuz, Sayın Bakan, madenler
konusunda çok başarısız oldu. Madencilerin o 301 ölüm, ondan sonra Ermenek’teki
ölüm, ondan önceki kazalar… Hiçbirinde başarılı olamadı; cenazeleri gömme
konusunda, ailelerini teselli etme konusunda sadece başarılı oldu. 
Onun haricinde, bu elektrik mevzusunu
biraz sonra anlatacağım; nasıl bir başarısızlık var, Bakanlıkta nasıl bir
rezalet var, skandal var, yönetim rezaleti var, boşluğu var, onları da
anlatacağım ama onun haricinde verdiğim bir gensoru vardı. O gensoruyla,
ayrıca, Enerji ve Tabii Kaynaklar Bakanının yolsuzluk yaptığını da, usulsüzlük
yaptığını da sizlere anlatmıştım, ispatlamıştım. Konuyu şahsileştirmiş “Grup
başkan vekillerine 10 belge gönderiyorum.” demişti. Çıktım buraya o 10 belgenin
de benim iddialarımla ilgisi olmadığını, 2013 yılıyla ilgili olan iddialarımın
öncesinde -2013 yılından önce- 2006’yla, 2005’le, 2007’yle ilgili mahkeme
kararları çıkardığını, onları gönderdiğini anlatmıştım. 
Madenleri yönetemez, Sayın Çalışma
Bakanımızın deyimiyle “açgözlü bir üretim yaptırır”, arkasından, yönetemez;
yolsuzluk yaptırır, usulsüzlük yaptırır, bu kadar vatandaşımızın ölümüne sebep
olur, ondan sonra Bakanlığını yönetemez; hâlâ işbaşında durması anormalliktir.
Ben, iktidar milletvekilleri içerisinden çok daha başarılıların çıkabileceğini
biliyorum. Neden bu ısrar? Bir başka arkadaşımız çıkar, çok daha başarılı
şekilde bu Bakanlığı yönetir. Böyle olması gerekirdi. 
Değerli arkadaşlarım, bakın,
Bakanlıktan getirilen raporlar var bana. Biliyorsunuz bir havuz sistemi var
özelleştirmeden sonra. Buraya üreticiler ürettikleri elektriği bildiriyorlar,
ortak havuz oluşturuluyor, buradan da tüketiciler alıyorlar. Buraya giriş ve
çıkışlarda, zaman zaman, ani düşüşler ve yükselişler yaşanabiliyor. Bunlar için
yedek tutulması gerekiyor. Bu yedeklerin tutulması, denetlenmesiyle ilgili de
Bakanlıkta çok önemli sorunlar var. Sayın Bakanın ve Başbakanın belirttiği
gibi, güneydeki bir çekilme nedeniyle pazartesi günü bir sorun yaşandı, salı
günü bu hadise yaşandı İzmir’deki düşüşten sonra. Bunlarda yedeklerin devreye
girmesi gerekirdi. Yedekler için devlet bir ödeme yapıyor; ayda 20 ila 30
milyon lira arasında tutuyor bu ödeme. Bu yedeklerin devreye girmesinin
otomatik olması lazım. “Primer”, “seconder” yedekler var. Bunlar otomatik
olarak devreye giriyor, bunların bir yazılımla otomatik olarak devreye
sokulması gerekiyor. Bütün bunlar yapılmamış. 2 milyon 750 bin lira verilen bir
yazılım 2013’te devreye girmesi gerekirken, çalışması gerekirken hâlâ
çalışmıyor. Bu kadar rezalet, sıkıntı bir arada olmaz. 
Ben, şu İzmit Körfez Geçişi Asma
Köprüsü’nde başarısız olduğu için 51 yaşında intihar eden Japon mühendis Kishi
Ryoichi’nin yaptığı gibi intihar etsin demiyorum ama istifa etmesi gerekir
artık. Bu kadar başarısızlık olamaz. Enerji Bakanlığının geldiği yer, Enerji
Piyasasının olduğu nokta hepimizin gözleri önünde. Hangi başarı var burada?
Geliyor, düzgün konuşuyor, güzel konuşuyor her şeyi biliyormuş gibi ama
uygulamada hiçbir şey yok. Bu grup içerisinden çok daha başarılıları çıkar.
Üretim eksikliği yok, yönetim eksikliği var Bakanlıkta, irade eksikliği var;
yönetim eksikliğinin bir an önce giderilmesi lazım. Enerji ve Tabii Kaynaklar
Bakanının istifa etmesi gerekir. 
Hepinize bu vesileyle saygılar
sunuyorum. (CHP sıralarından alkışlar)
BAŞKAN – Teşekkür ediyoruz Sayın
Kuşoğlu. 
Sayın milletvekilleri, gündeme geçmeden
önce sisteme girmiş olan sayın milletvekillerimize birer dakika söz vereceğim. 
Sayın Özdalga…
IV.- AÇIKLAMALAR
1.- Ankara Milletvekili Haluk
Özdalga’nın, Yemen’de yaşanan iç savaşa ilişkin açıklaması
HALUK ÖZDALGA (Ankara) – Teşekkür
ederim. 
Yemen krizi hakkındaki görüşlerimi, dün
söyleyemediğim birkaç cümleyle tamamlamak istiyorum. Yemen iç savaşı, bir
yönüyle, Suudi Arabistan-İran çatışmasının bir yansımasıdır. Bölgeyi tahrip
eden bu çatışmaya elbette seyirci kalmamalıyız. Türkiye’ye düşen görev, iki
ülkeden birinin tarafını tutmadan Suudiler ve İran arasındaki sorunların
yumuşamasına katkıda bulunmaktır. Tarihî ağırlığı nedeniyle bu görevi en iyi
yapabilecek bölge ülkesi Türkiye’dir. Yapılacak çok şey vardır. Ama,
Türkiye’nin dış politikasını yönetenler, ciddi bir analiz yapmadan taraflardan
birinin yanında yer aldı, kavganın içine bir taraf olarak atladılar. Bir kez
daha vahim bir yanlış içindeler. Bölgeyi doğru okuyamıyor, Türkiye’nin
ağırlığını doğru değerlendiremiyorlar. Yemen politikasının hüsrana uğramadan
bir an önce değişmesini diliyorum.
Teşekkür ederim.
BAŞKAN – Teşekkür ederiz Sayın Özdalga.
Sayın Sarı…
2.- Gaziantep Milletvekili Mehmet
Sarı’nın, 25’inci Dönemde Mecliste olmayacağı için milletvekilleri ve
çalışanlardan helallik dilediğine ilişkin açıklaması
MEHMET SARI (Gaziantep) – Sayın Başkan,
değerli milletvekillerim, kıymetli Gaziantepliler ve yüce milletimiz; 22’nci,
23’üncü ve 24’üncü Dönemde bu yüce çatı altında aziz milletimize hizmet etme
şerefine nail oldum. On iki yıl yedi ay içerisinde milletin yanında, milletin
sesi olarak pek çok kanuni düzenlemelere ve yeniliklere hep beraber vesile
olduk. Baki kalan kubbede hoş bir sada bırakabildiysek ne mutlu bizlere. Bu
yüce çatı altında hizmet etme imkânını bizlere bahşeden başta Gaziantepli
hemşehrilerime ve Adalet ve Kalkınma Partime şükranlarımı sunuyorum. Yeni
dönemde görev almayacağım için, görev sürem içerisinde her zaman yanımızda olan
başta aileme ve çocuklarıma olmak üzere, yol arkadaşlarıma, teşkilatıma,
Türkiye Büyük Millet Meclisi çalışanlarına, danışman ve yardımcılarına,
milletvekili arkadaşlarıma teşekkür ediyor, hepsinden ve milletimizden helallik
diliyorum. 7 Haziran seçimlerinin hayırlı olmasını dilerken 25’inci Dönemde
görev alacak milletvekili arkadaşlarıma başarı diliyorum. Hepinizi Allah’a
emanet ediyorum. 
Saygılarımla. (AK PARTİ sıralarından
alkışlar)
BAŞKAN – Teşekkür ederiz Sayın Sarı.
Sayın Öğüt…
3.- İstanbul Milletvekili Kadir Gökmen
Öğüt’ün, adliyelerde avukatlara çıkarılan zorluklara ve sandık kurulu
görevlilerinin eğitim kurslarıyla ilgili ciddi iddialar olduğuna ilişkin
açıklaması
KADİR GÖKMEN ÖĞÜT (İstanbul) – Teşekkür
ederim Sayın Başkanım.
Dört yıldır bulunmaktan onur duyduğum
yüce Mecliste her geçen gün daha baskıcı bir yönetime geçiyor olmaya şahit
olduğumdan dolayı burada üzüntülerimi belirtmek istiyorum. Son örneği, dün
adliyelerde yaşanan, avukatlara yapılan baskılar, zorla aramalar, çıkarılan
zorluklar, yargının bir kısmını yok saymalar. 
Diğer bir bölüm de: Yüksek Seçim Kurulu
ile Millî Eğitim Bakanlığı tarafından hayata geçirilen sandık kurulu
görevlilerinin eğitim kurslarıyla ilgili ciddi iddialar dolaşıyor. Bazı illerde
gerekli duyuru yapılmadan deneme eğitimleri düzenlenerek katılımcılara
sertifika verildiği dile getiriliyor. Elektrik kesintisiyle ilgili iddiaların
ardından şimdi de bu iddialar, daha şimdiden seçimlerin üzerinde kuşku bırakıyor.
Derhâl kamuoyu bu konuda tatmin edilmeli, muhalif sendikaların YSK’ya
başvuruları titizlikle incelenmelidir. Bizim parti olarak yapılacağı tahmin
edilen bu seçim hilelerinin tamamının önüne geçeceğimizi buradan bildirmek
istiyorum. Bütün halkımızla birlikte bu seçimin sorunsuz geçeceğine inanıyorum.
Teşekkür ediyorum.
BAŞKAN – Teşekkür ediyoruz Sayın Öğüt.
Sayın Öz…
4.- Malatya Milletvekili Ömer Faruk
Öz’ün, 25’inci Dönemde Mecliste olmayacağı için milletvekilleri ve
çalışanlardan helallik dilediğine ilişkin açıklaması
ÖMER FARUK ÖZ (Malatya) – Sayın
Başkanım, değerli milletvekilleri, 24’üncü Yasama Döneminin son gününü bugün
geçiriyoruz. Bu dönem içerisinde, şahsım olarak seçim bölgem Malatya ve ayrıca
her birinizin kendi seçim bölgesi ve ülkemizle ilgili birçok yasa faaliyetinde,
yatırımların gitmesi noktasında gayret sarf edişi içinde olunduğunu hep beraber
biliyoruz. 
Önümüzde
yaklaşan seçimlerde de ben burada bulunan bütün milletvekillerimizin şu
hassasiyeti de taşıyacaklarına inanıyorum: Önceliğimiz bu ülkenin, bu milletin,
bu devletin bekası ve kalkınması, gelişmesi noktasında birlik ve beraberlik
içerisinde seçimleri atlatmamızın doğru olacağı kanaatindeyim. 
Burada 24’üncü
Dönemde özellikle İdare Amiri olarak sizlerle beraber çalışmaktan mutluluk duydum.
Her birinize bundan sonraki siyasi yaşamınızda başarılar diliyorum. 
BAŞKAN –
Teşekkür ederim Sayın Öz.
Sayın Tanal…
5.- İstanbul
Milletvekili Mahmut Tanal’ın, adliyelerde avukatlara çıkarılan zorluklara ve
adliyelerdeki güvenlik sorununa ilişkin açıklaması
MAHMUT TANAL
(İstanbul) – Teşekkür ederim Sayın Başkan. 
Milletin hakkını
ve hukukunu savunduğum için bana saldıranlara hakkımı helal etmiyorum. Ve
avukatlar bu ülkenin yüz akıdır, avukatlar temel hak ve özgürlüklerin
bekçisidir. Şu anda İstanbul Adliyesinde avukatlar içeri alınmıyor, adliyeye
alınmıyor. 
RECEP ÖZEL
(Isparta) – Niye alınmasınlar ya?
MAHMUT TANAL
(İstanbul) - Şehit olan savcımızın, şehit olan yargı görevlisinin, savcının bir
hafta önce polis korumasının alınması doğru mudur? Hükûmet yetkilileri şu anda
Genel Kurulda, eğer şehit olan savcımızın polis koruması bir hafta önce
alınmışsa bu olayla bağlantısı nedir, kamuoyuna bunu açıklamaları lazım. 
Ayrıca,
adliyenin içerisine kolilerle malzemeler getiriliyor, x-ray cihazlarından
geçirilmiyor. Bu kolilerin getirilmesiyle ilgili kusuru bulunan görevlilerle
ilgili Adalet Bakanı ne tür işlem yaptı, yapacak, bunu kamuoyuna açıklamalarını
istirham eder, sizlere saygılarımı sunarım. 
BAŞKAN –
Teşekkür ederiz Sayın Tanal.
Sayın Gök…
6.- Ankara Milletvekili
Levent Gök’ün, Karabük’ün kuruluşunun 78’inci yıl dönümüne ve sanatçı
Kayahan’ın ölümü nedeniyle Türk ulusuna başsağlığı dilediğine ilişkin
açıklaması
LEVENT GÖK
(Ankara) – Teşekkür ederim Sayın Başkan. 
Bugün Karabük’ün
kuruluş yıl dönümünü kutlarken, aynı zamanda Karabük’ü Karabük yapan İsmet
İnönü’nün Karabük Demir Çelik Fabrikalarının temelini attığı bir gün olduğunu
da hatırlatmamızda ve İsmet İnönü’yü rahmet ve saygıyla anmamızda sayısız yarar
olduğunu düşünüyorum. 
Sayın Başkan,
bir ulusu ulus yapan değerler vardır: Yazarlar, eğitmenler, ses sanatçıları.
Bir ulus bütün bunların birleşiminden oluşur. Bugün Türkiye’nin, özellikle Türk
pop müziğinin gerek besteleriyle gerek güfteleriyle yıldızlarından birini,
Kayahan’ı kaybetmenin büyük üzüntüsünü yaşıyoruz. Kayahan gerek besteleriyle
gerekse güfteleriyle, pek çok sanatçı tarafından dillendirilen şarkılarıyla
Türkiye’nin mümtaz ve unutulmaz sanatçıları arasında yerini almıştır. Onun
şarkılarıyla gençliğimizi yaşadık ve onun şarkılarıyla pek çok anımızı
paylaştık. Türkiye’nin unutulmaz sanatçılarından Kayahan’ın zamansız kaybından
duyduğum üzüntüyü paylaşıyorum. Kendisine rahmet, Türk ulusuna başsağlığı
diliyorum.
BAŞKAN – Teşekkür ediyoruz Sayın Gök.
Sayın Atıcı…
7.- Mersin Milletvekili Aytuğ Atıcı’nın,
Hükûmetten, Türkiye'nin gerçek sorunları üzerine gitmesini ve yapay gündem
oluşturmamasını dilediğine ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar; AKP üst düzey
yöneticileri, bakanlar, Başbakan ve Cumhurbaşkanı arasındaki sorunlar, Hükûmet
sözcüsünün “Kral çıplak filan demedik daha.” veya “8 Hazirandan sonra
Ankara’nın parsel parsel nasıl satıldığını ve daha yüz başlığı açıklayacağım.”
sözleriyle iyice ayyuka çıkmıştır. Ancak Türkiye’nin gündemi bu değildir;
Türkiye’nin AKP’nin yarattığı gerçek gündemi işsizliktir, yoksulluktur,
açlıktır, atanamayan öğretmenlerdir, kadrolaşmadır, emeklilerin sorunlarıdır,
çiftçilerin sorunlarıdır, eğitim sorunlarıdır, rüşvet ve yolsuzluk
sorunlarıdır, hatta son zamanlarda karşımıza çıkmaya başlayan derin devletle
ilgili ciddi şüphelerdir. Hükûmetin bu konular üzerine gitmesi ve gündemi
değiştirerek yapay gündem oluşturmamasını istiyoruz ve halkımızın da bunlara
artık inanmadığını söylüyoruz.
Teşekkür ederim.
BAŞKAN – Teşekkür ediyoruz Sayın Atıcı.
Sayın Türkoğlu…
8.- Osmaniye Milletvekili Hasan Hüseyin
Türkoğlu’nun, Milliyetçi Hareket Partisi Genel Başkanı merhum Alparslan
Türkeş’in 18’inci ölüm yıl dönümüne ilişkin açıklaması
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan. 
Yarın 4 Nisan, Milliyetçi Hareket
Partisinin kurucusu, merhum Başbuğ Alparslan Türkeş Bey’in Hakk’a yürüyüşünün
18’inci seneidevriyesi. Kendisini bir kez daha minnet, şükran ve rahmetle
anıyoruz. 
Bugün siyasi, sosyal ve millî meselelerimize
önerdiği ekonomik, kültürel ve siyasi çözümlerle kalkınmış bir Türk devleti ve
milleti hedefleyen merhum Başbuğ “Aynı geçmişe sahip, aynı devleti kuran, bu
devleti yaşatma kararlılığı olan, aynı sınırlar içinde yaşayan, aynı dine
inanan halka ‘Türk milleti’ denir.” diyerek bugün Türk milletini 36 parçaya
bölmek isteyenlere çok önceden cevap vermiştir. Tekraren kendisine Cenab-ı
Hakk’tan rahmet diliyorum.
Teşekkür ederim.
BAŞKAN – Teşekkür ediyoruz Sayın
Türkoğlu.
Sayın Vural…
9.- İzmir Milletvekili Oktay Vural’ın,
Karabük’ün kuruluşunun 78’inci yıl dönümüne, sanatçı Kayahan’ın ölümü nedeniyle
ailesine, sanat camiasına ve Türk milletine başsağlığı dilediğine ve 1-7 Nisan
Ulusal Kanser Haftası’na ilişkin açıklaması
OKTAY VURAL (İzmir) – Teşekkür ederim
Sayın Başkan.
Bugün, evet, 3 Nisan. 3 Nisan 1937’de
rahmetli Atatürk’ün temelini attırdığı demir çelik fabrikalarının ve aslında
Karabük’ün aslında kuruluşu ve bugünlere getiren bir gün. Dolayısıyla, bugün de
Karabüklüleri kutluyorum.
Efendim, acı bir kaybımız… Gerçekten
besteleri ve şarkılarıyla Türk milletinin büyük beğenisini kazanan, müziğimizin
usta ismi sevgili Kayahan kansere yenik düşmüş. Allah’tan rahmet diliyorum,
ailesine, sanat camiasına, aziz milletimize başsağlığı diliyorum. O güzel şarkılarından
birinde Kayahan: 
“Ben Anadolu çocuğuyum 
Yılandan korkmam yalandan korktuğum
kadar
Benim bu âleme aklım ermiyor.” demişti.

“Bir yemin ettim ki dönemem.” demişti.
Dolayısıyla, bugünün gelişmeleri istikametinde onu bir daha rahmetle yâd
ediyorum. 
Ayrıca, 1-7 Nisan Kanser Haftası. Bu
Kanser Haftası münasebetiyle bu hastalığa maruz kalmış bütün hastalarımıza
Allah’tan şifa diliyorum. Kanserden dolayı hayatını kaybetmiş bütün
vatandaşlarımıza da Allah’tan rahmet diliyorum efendim.
BAŞKAN – Teşekkür ederiz Sayın Vural.
Sayın Bayraktutan.
10.- Artvin Milletvekili Uğur
Bayraktutan’ın, AKP’nin Artvin İl Genel Meclisi üyesi Hamza Güney’in sosyal
medyada paylaştığı bazı ifadelerine ilişkin açıklaması
UĞUR BAYRAKTUTAN (Artvin) – Teşekkür
ediyorum Sayın Başkan.
Sayın Başkan,
geçen hafta içerisinde AKP’nin Artvin İl Genel Meclisi üyesi -adını da vereyim-
Hamza Güney, sosyal paylaşım sitesinde, kendi Facebook sayfasında şöyle bir
şeyi paylaştı, diyor ki: “Değerli muhtarlarım ve köylerde oturan hemşehrilerim,
Artvin merkezdeki köylerdeki özel idarenin ve KÖYDES’in yapmakla mükellef
olduğu hizmetlerin programını il başkanlığımız ve ilçe başkanlığımız
programlamaktadır. Muhtarlarımızın ve köylerdeki vatandaşlarımızın istek ve
taleplerini, bundan sonra bana ve diğer AKP’nin İl Genel Meclisi üyesine değil,
il ve ilçe yönetimlerine iletmeleri gerekmektedir. Saygılarımla.” Artvinliler
şunu merak ediyor: Sadece burada muğlak bir ifade kullanılmış “il ve ilçe
yönetimlerine” diye AKP’nin il ve ilçe yönetimindeki hangi kişiler bu konuda
sorumludurlar? Eğer onu AKP yetkilileri açıklarsa Artvinliler onlara
yönlendirerek köylerine ve mahallelerine hizmetlerini onlar aracılığıyla
yapacaklardır. Bu konuda eğer bizi aydınlatırlarsa çok teşekkür ederim.
Vatandaşların da mağduriyeti giderilir. Hatta bakan açıklarsa daha çok
seviniriz.
BAŞKAN –
Teşekkür ederiz Sayın Bayraktutan.
Sayın Şimşek…
11.- Samsun Milletvekili Cemalettin
Şimşek’in, Milliyetçi Hareket Partisi Genel Başkanı merhum Alparslan Türkeş’in
18’inci ölüm yıl dönümüne ilişkin açıklaması
CEMALETTİN ŞİMŞEK (Samsun) – Teşekkür
ederim Sayın Başkan.
Bugün 4 Nisan 2015, Türk dünyasının ve
Türk milliyetçiliğinin unutulmaz lideri Başbuğ Alparslan Türkeş’in ölümünün
18’inci yılı. Ben bu vesileyle kendisine Allah’tan rahmet diliyorum, minnet ve
şükranla anıyorum, ruhu şad olsun.
BAŞKAN – Teşekkür ederiz Sayın Şimşek.
Gündeme geçiyoruz.
Başkanlığın Genel Kurula sunuşları
vardır. 
Meclis araştırması açılmasına ilişkin
üç önerge vardır, ayrı ayrı okutuyorum:
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Balıkesir Milletvekili Namık
Havutça ve 22 milletvekilinin, balıkçılık sektöründe yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1290)
Türkiye Büyük
Millet Meclisi Başkanlığına
Türkiye, üç
tarafı denizlerle çevrili bir yarımada konumunda ve 8.333 kilometrelik kıyı
şeridine sahiptir. Diğer yandan 177.714 kilometre uzunluğunda akarsuları
bulunmaktadır. Türkiye'deki toplam tarım alanları kadar deniz ve iç su
kaynaklarımızın toplam yüzey alanı 25 milyon hektardır. Bu nedenle balıkçılık
kaynaklarının etkin, verimli kullanılması son derece önemlidir. FAO Balıkçılık
ve Enformasyon ve İstatistik Servisi Su Ürünleri 30/11/2012 tarihli verilerine
göre Türkiye'nin toplam su ürünleri üretim miktarı 2008 yılında 646.310 ton ve
2009 yılında 622.962 ton, 2010 yılında da 653.660 ton olarak hesaplanmıştır.
2011 yılında 190 bin tonu yetiştiricilikten olmak üzere 703.545 ton su ürünleri
üretimi gerçekleşmiş, 2012 yılı 750 bin ton hedeflenmiştir. TÜİK 2011
verilerine göre deniz ürünleri olarak balıkçılıkta çalışanların sayısı
Karadeniz 16.486, Marmara 8.240, Ege 8.678, Akdeniz 4.343 olmak üzere toplam
37.747 kişiye doğrudan istihdam sağlamaktadır. 167.558 avcılık ruhsatının
bulunduğu Türkiye'de balıkçıların 3.996'sı tirol, 8.720'si gırgır, 2.752'si
tirol-gırgır, 288'i taşıyıcı gemi, 21.991'i de diğer gemi ve tekne türlerinde
çalışmaktadırlar. Su ürünleri sektörü ihracatta yarattığı katma değer yönünden
de büyük bir öneme sahiptir ve TÜİK verilerine göre, 2011 yılı ihracat 66.737
ton, 65.698 ton, iç tüketim 468.040 ton, işlenen 228.709 ton,
değerlendirilemeyen 5.756 ton ve kişi başı tüketim ise 6.329 kilogramdır. Bu
verilerden de anlaşıldığı gibi böylesine büyük bir potansiyel ve sektörel hacme
sahip balıkçılığın GSYH'ye sağladığı katkı ise sadece yüzde 0,4 oranındadır.
Son yıllarda, komşu ülkelerle ortak
kullanılan Karadeniz, Ege ve Akdeniz'de kirlilik nedeniyle balık stoklarında
azalma görülmektedir. Bir iç deniz olan Marmara Denizi'nde de görülen kirlilik
her geçen gün artmakta ve büyük bir tehdit oluşturmaktadır. Kirliliği önlemek
için ulusal ve uluslararası çözüm arayışlarına ağırlık verilmesi balıkçılık
açısından büyük öneme sahip denizlerimizin korunup kollanması, balık türlerinin
devamlılığı için tüm ülkelerin kurallara titizlikle uymasının sağlanması hayati
önem arz etmektedir. 
Türkiye'de avcılık yoluyla elde edilen
üretim miktarının, avlanabilir stok büyüklüğünün sınırına eriştiği de kabul
edilmektedir. Bu nedenle ülkemizde avlanma miktarının artırılması yerine
sürdürülebilir avcılığın sağlanabilmesi için önlemlerin alınması, bu amaçla
stokları koruyucu ve geliştirici yönde araştırmaların yapılması ve
koruma-kontrol çalışmalarının sektörden geçimini sağlayanların da düşünülerek
yürütülmesi, balıkçılıkta arz-talep dengesi oluşturularak sürdürülebilir
balıkçılığın sağlanması hayati bir önem arz etmektedir. Bunun yanı sıra
sektörün sorunlarının çözümü için devletin koordinatörlüğünde özel sektör, kooperatifler
ve sektörde örgütlü olan balıkçıların iş birliğinin sağlanması gerekliliği
bulunmaktadır.
Balıkçılık sektöründe yaşanan
sorunların sektörde faaliyet gösterenlerle birlikte çözümü, korunması,
geliştirilmesi; Meclis araştırması açılarak, sektörle ilgili sorunların
ayrıntılarıyla incelenmesi, çözümüne yönelik politika ve önlemlerin en kısa
sürede hayata geçirilmesi için Anayasa'nın 98'inci ve TBMM İçtüzüğü’nün 104 ve
105'inci maddeleri gereğince Meclis araştırması açılmasını arz ve talep ederiz.
1) Namık Havutça  (Balıkesir)
2) Mustafa Sezgin Tanrıkulu  (İstanbul)
3) Aytuğ Atıcı  (Mersin)
4) Emre Köprülü  (Tekirdağ)
5) Kamer Genç  (Tunceli)
6) Ali Sarıbaş  (Çanakkale)
7) Mustafa Serdar Soydan  (Çanakkale)
8) Mevlüt Dudu  (Hatay)
9) Ali İhsan Köktürk  (Zonguldak)
10) Selahattin Karaahmetoğlu  (Giresun)
11) Ramis Topal  (Amasya)
12) Mahmut Tanal  (İstanbul)
13) Oğuz Oyan  (İzmir)
14) Malik Ecder Özdemir  (Sivas)
15) Veli Ağbaba  (Malatya)
16) Mehmet Şevki Kulkuloğlu  (Kayseri)
17) Celal Dinçer  (İstanbul)
18) Sedef Küçük  (İstanbul)
19) Kadir Gökmen Öğüt  (İstanbul)
20) Hurşit Güneş  (Kocaeli)
21) Bülent Tezcan  (Aydın)
22) Gürkut Acar  (Antalya)
23) Ali Demirçalı  (Adana)
2.- Mersin Milletvekili Vahap Seçer ve
23 milletvekilinin, son yıllarda artan asker ve polis intihar vakalarının
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1291)
Türkiye Büyük
Millet Meclisi Başkanlığına
Son yıllarda sayıları artan asker ve
polis intihar vakalarının nedenlerinin araştırılması amacıyla Anayasanın 98 ve
Türkiye Büyük Millet Meclisi İçtüzüğü’nün 104 ve 105’inci maddeleri uyarınca
Meclis araştırma komisyonunun kurulmasını saygılarımızla arz ederiz.
1) Vahap Seçer  (Mersin)
2) Mustafa Sezgin Tanrıkulu  (İstanbul)
3) Ensar Öğüt  (Ardahan)
4) Celal Dinçer (İstanbul)
5) Ali Sarıbaş  (Çanakkale)
6) Aytuğ Atıcı  (Mersin)
7) Mehmet Şevki Kulkuloğlu  (Kayseri)
8) Ali Özgündüz  (İstanbul)
9) Muharrem İnce  (Yalova)
10) Kadir Gökmen Öğüt  (İstanbul)
11) Ali İhsan Köktürk  (Zonguldak)
12) Sedef Küçük  (İstanbul)
13) Engin Altay  (Sinop)
14) Candan Yüceer  (Tekirdağ)
15) Osman Oktay Ekşi  (İstanbul)
16) Oğuz Oyan  (İzmir)
17) Mustafa Moroğlu 
 (İzmir)
18) Ahmet İhsan Kalkavan  (Samsun)
19) Sena Kaleli  (Bursa)
20) Erdoğan Toprak  (İstanbul)
21) Hurşit Güneş  (Kocaeli)
22) Bülent Tezcan  (Aydın)
23) Gürkut Acar  (Antalya)
24) Ali Demirçalı  (Adana)
Gerekçe:
Son on yılda güvenlik güçleri arasında
intihar eğilimi artış kazanmıştır. Meclis İnsan Hakları Komisyonunun yaptığı
belirlemeye göre, iç güvenlik olaylarında 818 şehit verilirken, aynı dönemde
kışlada 934 er ve erbaş intihar etmiştir. Keza, on iki saat mesai yapan
polisler arasında da intiharın yaygın olduğu görülmektedir. Geçmişi yüz yıldan
daha öteye uzanan ve yaklaşık 250 bin kişinin görev yaptığı teşkilattaki polis
intiharları için sağlam bir veri tabanı bulunmamaktadır. 2000 yılından bu yana
600'den fazla polisin intihar ettiği belirtilmekle birlikte, bunun en az üçte
1’i kadarının da intihar girişiminde bulunduğu ifade edilmektedir. Yani, her
yıl ortalama 50 polis çeşitli nedenlerle canına kıymaktadır.
Uzmanlara göre, dikkatlerin üzerine
çevrildiği intihar vakalarını uyku, yemek, nöbet ve iş şartları tetiklemektedir.
Gerek asker gerekse polis
intiharlarının önüne geçilmesi için gerekli psikolog ve sosyolog desteği de
yeterince sağlanamamaktadır.
Keza, kötü muamele uygulandığı
gerekçesiyle özellikle er ve erbaş sınıfındaki askerler arasında intiharı
seçen, sakat kalanların olduğu da bilinen acı bir gerçektir.
Emniyet teşkilatında “Emniyet
Hizmetleri Sınıfı Personelinin Çalışma Saatlerine İlişkin Esaslar” başlığı
altında yapılan düzenleme, olağanüstü durumlar ve hizmetin gerekleri dışında
mesai saatleri içinde çalışılabileceğini öngörmektedir. Yine, Emniyet Teşkilatı
Kanunu'nun 61’inci maddesi komiser ve polislere haftada yirmi dört saat izin
verileceğini öngörmektedir. Ancak, mevzuattaki hükümlere rağmen bu durum
pratikte hiç uygulanmamaktadır.
Fazla mesaisini alamayan, dinlenmeye
fırsat bulamayan, ek işlere boğulan polis ve asker, koşulların yarattığı iş
stresiyle intihara yönelirken hizmet alan kamu da bu durumdan olumsuz olarak
etkilenmektedir. Aileleri, arkadaşlarıyla görüşemeyen, gecesi gündüzüne karışan
güvenlik güçlerinin sosyal çevreleriyle ilişkileri zayıflamakta ve giderek
normal hayattan kopmaktadır.
Son yıllarda intihar edenlerin
sayısının şehit sayısının üzerinde olduğuna dair açıklamalar, intihar eden
asker ve polislerin aile ve arkadaşlarının yaşadığı acılar, asker ailelerinin
şikâyetleri görmezden gelinemez. Şüpheli bazı ölümler ve ölümlerden sonra
yapılan açıklamaların tatmin edici olmaması, gerekli adli ve tıbbi inceleme
yapılmadığı iddiaları kamuoyunda kuşkuyla karşılanmaktadır.
3.- Van Milletvekili Nazmi Gür ve 21
milletvekilinin, Van İl Afet Müdürlüğü ve Van Valiliği hakkında çıkan yolsuzluk
iddialarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1292)
Türkiye Büyük
Millet Meclisi Başkanlığına
Van İl Afet
Müdürlüğü ve Van Valiliği hakkında çıkan yolsuzluk haberleri ve 23 Temmuz 2012
tarihinde AFAD'a yapılan yolsuzluk baskını üzerine söz konusu yolsuzluk
iddialarının araştırılması için Anayasa'nın 98’inci, İç Tüzük’ün 104’üncü ve
105’inci maddeleri gereğince Meclis araştırması açılmasını arz ve teklif
ederiz.
1) Nazmi Gür  (Van)
2) Pervin Buldan  (Iğdır)
3) İdris Baluken  (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Sebahat Tuncel  (İstanbul)
17) Mülkiye Birtane  (Kars)
18) Erol Dora (Mardin)
19) Demir Çelik  (Muş)
20) İbrahim Binici  (Şanlıurfa)
21) Özdal Üçer  (Van)
22) Ertuğrul Kürkcü  (Mersin)
Gerekçe:
Bilindiği üzere 23 Ekim ve 9 Kasım 2011
tarihlerinde Van'da 2 büyük deprem yaşandı. Bu depremlerin ortaya çıkardığı
durum ve sonuçlar itibarıyla birçok konuda sıkıntılar olduğunu göstermesinin
yanı sıra birçok kemikleşmiş bürokratik ve sistematik sorunu da gözler önüne
sermiştir. Vatandaşların birçok bürokratik sorunla boğuşmak zorunda kaldığı bu
dönemde bazı devlet kurumları ve bazı şahısların sistematik bir biçimde bu
depremleri fırsat bilerek kendilerine rant elde etme aracı olarak kullandıkları
bir kez daha ortaya çıkmıştır.
Deprem sonrası halkın sorunlarını
çözmek görevini yürütmesi gereken kurumların başında AFAD ve valilik
gelmektedir. Ancak deprem sürecinde ve sonrasında ortaya çıkan durum gösteriyor
ki, bu kurumlar halkın sorunlarını çözmek adına en ufak bir çaba göstermez
iken, içinde bulundukları uygulamalarla kendilerine çok ciddi rant kapıları
açmayı başarmışlardır. Örneğin, 23 Temmuz 2012 tarihinde Van İl Afet Müdürlüğü
personeline karşı yapılan yolsuzluk operasyonunda 10 kişinin gözaltına alınmış
olması ve yapılan soruşturma sonucunda özellikle 38 binanın hasar durumunda
değişiklikler yapıldığına dair önemli deliller elde edilmiştir. Bu durum, AFAD
içindeki bazı şahısların insanların can güvenliğini hiçe sayarak sadece kendi
şahsi rantlarını göz önünde bulundurarak söz konusu bina sahiplerinden rüşvet
aldıklarını göstermektedir.
Medyada yer alan bazı haber ve köşe
yazılarına göre Van Valiliğinin özellikle hizmet satın alma yoluyla araç
kiralama ihalelerinde yolsuzluk yapılmıştır. Örneğin, 30 Eylül 2011 tarihinde
yapılan 2011/151697 İhale Kayıt Numaralı ve 7 milyon 259 bin 268.22 TL muhammen
bedelli Karayolları 11. Bölge Müdürlüğü muhtelif şantiyelerinde bir yıl süreyle
hizmet alımı ihalesine sadece bir firma katılmış, 7 milyon 199 bin 820.00 TL
bedelle almaya hak kazanmıştır. Karayolları 11. Bölge Müdürlüğü 2010 yılında
300 gün karşılığı 132 bin TL kira bedeli karşılığı araç kiralamanın adı
yolsuzluk değil de nedir? Kiralanan 1 aracın satın alma bedeli 50 bin TL iken,
2 adet araca satın alma bedelinin çok üstünde kira ödemesi yapılmıştır. Yine, 2
traktörün bir yıllık kira bedelinin 124 bin TL olduğu ihaleler yapılmıştır. Bir
traktörün satın alma fiyatı 50 bin TL civarındayken bir yıllık kira bedelinin
traktörün fiyatından fazla olması da yolsuzlukların vardığı düzeyi gözler önüne
sermektedir.
Bahsedilen yolsuzlukların birer
iddiadan öte gerçeklik boyutu göz önünde bulunmaktadır. Valiliğin bu iddialara
karşın hiçbir açıklama yapmamış olması manidardır. Bu konudaki iddiaların
araştırılması için bir Meclis araştırma komisyonu kurulması önem arz
etmektedir.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis araştırması
açılıp açılmaması konusundaki görüşmeler sırası geldiğinde yapılacaktır.
Şimdi Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VI.- ÖNERİLER
A) Siyasi Parti Grubu Önerileri
1.- CHP Grubunun, Artvin Milletvekili Uğur Bayraktutan ve 30
milletvekili tarafından, Vakıflar Bankası emeklilerinin 6111 sayılı Kanun’la
getirilen düzenlemeden kaynaklanan mağduriyetlerinin araştırılarak alınması
gereken önlemlerin belirlenmesi amacıyla 27/11/2013 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin Genel
Kurulun 3 Nisan 2015 Cuma günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi 
Sayı: 1189  03/04/2015
Türkiye Büyük Millet Meclisi
Başkanlığına
Danışma Kurulu; 3/4/2015 Cuma günü (bugün)
toplanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Levent Gök
 Ankara
 Grup
Başkan Vekili
Öneri:
Artvin Milletvekili Uğur Bayraktutan
ve 30 milletvekilinin, Vakıflar Bankası emeklilerinin 6111 sayılı Kanun’la
getirilen düzenlemeden kaynaklanan mağduriyetlerinin araştırılarak alınması
gereken önlemlerin belirlenmesi amacıyla 27/11/2013 tarihinde Türkiye Büyük
Millet Meclisi Başkanlığına verilmiş olan Meclis araştırma önergesinin (1167
sıra no.lu), Genel Kurulun bilgisine sunulmak üzere bekleyen diğer önergelerin
önüne alınarak, 3/4/2015 Cuma günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN – Lehinde Artvin Milletvekili
Uğur Bayraktutan.
Buyurunuz Sayın Bayraktutan. (CHP
sıralarından alkışlar) 
UĞUR BAYRAKTUTAN (Artvin) – Teşekkür
ediyorum Sayın Başkan.
Sayın Başkan, çok değerli
milletvekilleri ve bugün bizi yukarıda izleyici sıralarından izleyen Vakıfbank
Emeklileri Derneği Başkanı ve Yönetim Kurulu üyeleri; hepinizi saygıyla
selamlıyorum.
Değerli milletvekilleri, ben de 24’üncü
Dönemin son konuşmasını yapıyorum. Bu vesileyle, Parlamentoyu bir kere daha
saygıyla selamlıyorum. (CHP sıralarından alkışlar) Bu vesileyle, dört yıl
içerisinde yaptığımız konuşmalarda bilmeden üzdüğüm, kırdığım arkadaşlarım
varsa onlardan özür diliyorum, haklarını helal etmelerini istiyorum.
Değerli milletvekili arkadaşlarım,
Vakıflar Bankası emeklilerine ilişkin ciddi anlamda sorunlar var, mağduriyetler
var. Uzun zaman önce bu Meclis araştırma önergesini Parlamento bünyesine
indirdim, bugüne vesile oldu. O anlamda da buna büyük destek veren Grup Başkan
Vekilimiz Sayın Levent Gök’e içten teşekkürlerimi ve şükranlarımı arz ediyorum
Meclis kürsüsünden.
Değerli arkadaşlarım, Türkiye Vakıflar
Bankası Memur ve Hizmetlileri Emekli ve Yardım Sandığı Vakfı 1957 yılında
kuruluyor. 1957 yılında kurulduktan bugüne kadar yaklaşık 9 bin, 10 bin
civarında emeklisi var, 10 bine yakın emeklisi var değerli arkadaşlarım.
Kurulduğu anda SSK’ya eş, muadil olan, SSK’nın diğer emeklilere sağlamış olduğu
yardımları sağlayacağına ilişkin aynı şekilde bir sosyal yardım kuruluşu,
emekliliğe ilişkin bir kuruluş. Ama tarih içerisinde, zaman içerisinde, ne
yazık ki, birtakım olumsuzluklar oluyor. Sadece bu 8.500 kişiyi, 9 bin kişiyi,
10 bin kişiyi ilgilendiren bir mağduriyetin ötesinde, Vakıflar Bankası
emeklilerini, global anlamda, total anlamda 100 bin kişiyi ilgilendiren bir
mağduriyet sorunu. Emekliliklerine ilişkin, maaşlarına ilişkin 100 bin kişiyi
ilgilendiren bir sorunla karşı karşıyayız değerli arkadaşlarım.
Bu nedir? Bakın, Vakıflar Bankası
çalışanları görev yapmış oldukları süre içerisinde, SSK’lılarla
karşılaştırıldığı zaman, SSK’lıların emekliliğe yönelik olarak ödemiş oldukları
primlerin yaklaşık 3 katını ödemiş olmalarına rağmen, emekli olduktan sonra
almış oldukları maaşlar, ne yazık ki, SSK emeklileriyle aynı, hatta onlardan
düşük düzeyde maaş alan arkadaşlarımız var. 
O nedenle, yaklaşık 100 bin kişiyi
ilgilendiren bu kanayan yaranın bir anlamda ortadan kaldırılması için bu
sorunun bir an evvel giderilmesi gerekmekte değerli arkadaşlarım. Vakfın,
Sosyal Sigortalar Kurumunun yüklendiği görevler ve sağladığı haklar açısından
-o düzeyin altına düşmemek üzere- gerçekleştirmekle yükümlü olduğu birtakım
görevleri var değerli arkadaşlarım.
2000 yılını müteakip 2001’deki krizde
sandığın genel kurulunda sosyal güvenlik prim keseneği ve emeklilik aylığı
bağlama tavanı değiştirilmiş bulunmakta. Böylece, tavan en yüksek devlet memuru
maaşıyken SSK tavanına indirilmiş. En büyük sorunlardan bir tanesi bu. Akabinde
SGK düzenlemesinde sandıkların bu kuruma devri kararı çıkmış değerli
arkadaşlarım. SSK emeklilerine 4447/38’inci maddeyle uygulanan TÜFE artışları
-en önemli sorunlardan bir tanesi de bu- 1/7/2002 tarihinden 1/1/2005 tarihine
kadar Vakıfbank emeklilerine yansıtılmamış. Üç yıllık bir ağır mağduriyet
durumu söz konusu. Bu konuda diğer emeklilere TÜFE artışları uygulanmış
olmasına rağmen, Vakıflar Bankası emeklileri özellikle bu tarihler arasında
derin bir mağduriyetle karşı karşıya kalmışlar. 
Değerli arkadaşlarım, oysa bunun
arkasından birtakım emekliler adli yargıda bunların giderilmesi için davalar
açmışlar ve bu davalar, olumlu anlamda düzeltilmesi için açmış oldukları bu
davalar Yargıtay aşamasına kadar gelmiş, Yargıtay aşamasından geçmiş, maddi
anlamda kesin hüküm teşkil etmiş ve icra, hatta infaz aşamasına gelmiş olan
mahkeme kararları var. Bunların temel dayanağı şu: En fazla prim ödemiş
olmalarına rağmen, fazla prim ödeyenler az maaşla karşı karşıya kalmışlar. 
Şimdi, değerli arkadaşlarım, bu sorunun
temel dayanaklarından bir tanesi şu: Bakın, biraz önce de ifade ettiğim gibi
1/7/2002 ve 1/1/2005 tarihleri arasında emekli maaşında hiç artış yapılmaması
ve bunun yanı sıra SGK tarafından emekli aylıklarına yapılan artışların
yansıtılmaması ve buna bağlı olarak da sonraki dönemlerde yapılan artışların
506 sayılı Kanun’un kapsamındaki emeklilerin altında kalmasıyla iş
mahkemelerinde dava açılmış bulunmaktadır. Bu davalardan bir tanesi Ankara 2.
İş Mahkemesinde Ahmet Bal davası, yine örnek vermek açısından değerli
arkadaşlarım, Zekiye Şanlı davasıdır ki birçok davalar açılmıştır. 
Bakın, bu davalar açılıyorken Vakıfbank
çalışanları, emeklileri şöyle bir durumla da karşı karşıya kalmışlar: Bunu
hukuk mahkemesi içerisinde çözeceklerine inanarak birçok avukatın yanına
gitmişler, avukatlara para ödemişler, yargılama giderlerine ilişkin masraflar
yapmışlar, ücretli vekâlet vermişler. Bunların içerisinde belki bugünkü değerle
10 bin lirayı aşan vekâlet ücretleri ödemeleri gerçekleştirilmiş bulunmaktadır.
Değerli arkadaşlarım, daha olumsuz bir
olayla karşı karşıya kalmışlar. Bu Vakıflar Bankası emeklileri yargıya
güvenerek yasayla ve hukukla kendilerine düzenlenecek olan bu lehte
uygulamaların kendi lehine birtakım yararlar sağlayacağını düşünerek avukatlara
dava vermişler ve bu dava sürecini takip etmişlerdir. Ama davalar devam
ediyorken, hatta bu davalar Yargıtay aşamasından geçtikten sonra lehlerine
sonuçlanmış olmasına rağmen, arkasından Türkiye Büyük Millet Meclisinde bir
torba yasayla ilginç bir düzenlemeyle de karşı karşıya kalmışlardır. Bu da
nedir değerli arkadaşlarım? Bakın, 6111 sayılı Bazı Alacakların Yeniden
Yapılandırılması ile Sosyal Sigortalar ve Genel Sağlık Sigortası Kanunu ve
Diğer Bazı Kanun ve Kanun Hükmünde Kararnamelerde Değişiklik Yapılması Hakkında
Kanun’un 53’üncü maddesi bir garabet gibi olayın üzerine çökmüş bulunmaktadır.
Bu maddeyi aynen okuyorum değerli arkadaşlarım, en ilginci de budur. Yani
insanlar mahkeme kararlarına güvenileceğini zannetmişler ama bu şekildeki bir
düzenlemeyle de mahkeme kararları kadük olmuş, boşlukta kalmış bulunmaktadır.
17/7/1964 tarihli ve 506 sayılı Sosyal Sigortalar Kanunu’nun geçici 20’nci
maddesine aşağıdaki fıkra eklenmiştir değerli arkadaşlarım bu torba yasayla. 
“Birinci fıkranın (b) bendinin
uygulanmasında, yardımların sağlanması ve bağlanması yönünden alt sınırın
belirlenmesinde muadil miktar karşılaştırması esas alınır. Ancak -en ilginci de
bu- gelir ve aylıkların artırılmasında 506 sayılı Kanuna göre bağlanan gelir ve
aylıkların artırımına ilişkin hükümler devir tarihine kadar uygulanmaz. 5510
sayılı Kanunun geçici 20’nci maddesinin on ikinci fıkrasında yer alan sınırlama
dâhilinde sandıkların kuruluş senetlerinde yer alan hükümler ve sandıkların
uygulamaları saklıdır.” hükmü yer almıştır. “Bu hüküm, yürürlüğe girdiği
tarihten önceki artışlarda ve görülmekte olan davalar hakkında da
uygulanır." şeklinde ilginç bir ibare torba yasanın içerisine konulmuş
bulunmaktadır. 
Değerli arkadaşlarım, bu madde
kazanılmış hak ilkesine, kanunların geriye yürüyemeyeceği ilkesine, evrensel
hukuk normlarına ve dolayısıyla da Anayasa’nın 2, 38, 36 ve 138’inci
maddelerine aykırı olduğu gibi, aynı yasanın 52’nci maddesiyle eklenen geçici
33’üncü maddesine de aykırılık teşkil etmiştir. 
52’nci maddeyle eklenen geçici 33’üncü
maddede “Kanunun 53’üncü maddesinin birinci fıkrasında bu maddenin yürürlük
tarihi itibarıyla yapılan değişiklikler, bu değişikliklerin yürürlüğe girdiği
tarihten öncesi için uygulanmaz.” denilmiştir. Esas hukuk garabeti de budur
değerli arkadaşlarım. Aynı yasa içerisinde iki hükmün birbirine mübayenet
teşkil etmesini, bir çelişki teşkil etmesini hukuken açıklamak, hele de
Vakıfbank emeklilerine bunları anlatmak hukuken mümkün değildir. 
Başka bir deyişle, yasanın 53’üncü
maddesi ile aynı yasanın 52’nci maddesinin geçici 33’üncü maddesi çelişkili
hükümler içermektedir. Uygulayıcıları tereddüde düşürecek 2 farklı hüküm aynı
yasada yer almış bulunmaktadır. Bu, bir anlamda, yasama yetkisinin kötüye
kullanılmasıdır. Bu konudaki mağduriyetin giderilmesi için Cumhuriyet Halk
Partisi Grubu olarak Anayasa Mahkemesine gerekli başvurular yapılmış ama ne
yazık ki bu başvurulardan da sonuç alınamamıştır. 
Değerli arkadaşlarım, biraz önce de
ifade ettiğim gibi, Vakıfbank emeklileri yaklaşık 10 bin kişilik bir kitleyi
temsil etmektedir. Sadece onlarla da değil, aileleri, çocukları, onların
bakmakla yükümlü olmuş oldukları geniş bir kitle, büyük bir aile toplumu
vardır. O nedenle, eğer bu şekildeki bir torba yasa garabetiyle içinde bulundukları…
Yıllardır emekli olabilme hayali kuran, emeklilikte en azından insanca yaşama,
onları insanca yaşayacak olan bir gelir düzeyine kavuşturabilecek bir yaşam
hayali kuran bu kardeşlerimizin, Vakıflar Bankası çalışanlarının -ve hâlen
çalışanlar da var- emeklilerinin bu sorunlarının giderilmesi çok önemlidir. Bu
konuda yapılacak bir Meclis araştırma önergesinin veya Meclis araştırmasının
yüce Parlamento tarafından kabul edilmesi geleceğe ilişkin hayaller kuran bu
insanların içinde bulundukları mağduriyetleri bir anlamda giderecektir. 
Biraz önce de ifade ettiğim gibi, bu
sadece rakamsal olarak düşük bir kitleyi kapsamamaktadır. Değerli arkadaşlarım,
bunlar yasalara güvenerek hukuk mahkemelerinde davalar açmışlardır ve biraz
önce de ifade ettiğim gibi, bu davalar alt mahkemelerde olumlu olarak
sonuçlanmıştır. Karşı taraf tarafından Yargıtay temyiz yoluna başvurulmuş ve
kesinleşmiş, maddi anlamda kesin hüküm teşkil eden kararlar ortaya çıkmıştır.
Hatta bunlardan bir bölümü maaş artışlarına ilişkin bölümleri icraya koymuşlar,
infaz kabiliyeti olan mahkeme kararları elde etmişlerdir. Şimdi, bütün bunlara
rağmen, lehte olan mahkeme kararlarının varlığına rağmen siz arkadan bir torba
yasa getirerek aynı dönem içerisinde… Düşünün değerli arkadaşlarım, SSK emeklileri
çalışırken 3 lira SSK primi ödüyorken aynı dönem içerisinde Vakıflar Bankası
emeklileri sandığa güvenerek 3 katını ödemişlerdir, 9 lira ödemişlerdir ve
doğal olarak, emekli olduktan sonra da bunlara yaraşır bir ücret artışını,
bunlara yaraşır bir emekli maaşı artışını öngörmüşlerdir ama gelinen noktada
onlara layık görülen maaş ne yazık ki SSK’nın altında da kalmıştır. Bu anlamda,
Vakıflar Bankası emeklileri derin bir mağduriyet yaşamaktadır, bunu yüce
Parlamentoda bir kere daha dile getiriyorum. Bu konuda iktidar partisinin ve
Parlamento grubundaki diğer parti gruplarının hassasiyetini dikkate çekiyor,
yüce heyetinizi saygıyla selamlıyorum. (CHP sıralarından alkışlar)
BAŞKAN – Teşekkür ederiz Sayın
Bayraktutan.
Aleyhinde Isparta Milletvekili Süreyya
Sadi Bilgiç. 
Buyurunuz Sayın Bilgiç. (AK PARTİ
sıralarından alkışlar)
SÜREYYA SADİ BİLGİÇ (Isparta) –
Teşekkür ediyorum.
Sayın Başkan, değerli milletvekilleri;
hepinizi saygıyla selamlıyorum.
Cumhuriyet Halk Partisinin grup önerisi
üzerinde söz almış bulunuyorum.
Değerli arkadaşlar, 2001 yılında
yaşanan finansal krizle bankaların içinin boşaltılması sonucunda, 2005 yılında
bankacılık sistemine çekidüzen vermek, bankacılığın sağlam temellere
kavuşturulmasını sağlamak amacıyla 5411 sayılı Bankacılık Kanunu
çıkartılmıştır. Bu kapsamda, bankaların aktüeryal dengesinin bozulmasına yol
açan sebeplerden biri olduğu için bankaların personel sandıklarının açıklarını
kapatamayacağı hükme bağlanmıştır. 
Diğer taraftan, 5510 sayılı Kanun’la,
ülkemizde, esas itibarıyla herkesin sosyal güvenceye kavuşturulması ve sosyal
güvenlik sisteminin tek bir çatı altında toplanması sağlanmıştır. Sandıkların
emekli rejimine tabi olan personel emekli aylıklarını Sosyal Sigortalar
Kurumundan değil kendi sandıklarından almakta oldukları için 506 sayılı Kanun’a
tabi emeklilere göre daha yüksek emekli maaşı aylığı alabiliyorlardı. Ancak bu
durum bu sandıkların aktüeryal dengelerinin bozulmasına yol açıyordu çünkü
gelirleri giderlerini karşılamıyordu. Bu nedenle 6111 sayılı Kanun’un 53’üncü
maddesiyle aylık ve gelirlerde yapılacak artışlarda muadil miktar
karşılaştırmasının esas alınması sağlanmıştır. Aynı düzenlemeyle, doğacak
uyuşmazlıklar da çözüme kavuşturulmuştur. 
Söz konusu kanun hükmü Cumhuriyet Halk
Partisi tarafından Anayasa Mahkemesine götürülmüştür. Ancak Anayasa Mahkemesi,
kanunla, verilmiş bir mahkeme kararının iptal edilmediğini, bir kanunun farklı
yorumlanmasından doğabilecek ihtilafların kanunla açığa kavuşturulmasının
sağlandığı gerekçesiyle iptal istemini reddetmiştir. Anayasa Mahkemesinin
kararında aşağıdaki ifadelere yer verilmiştir. “Yasama organının mahkeme
kararlarını değiştirememesi ilkesi yasama organının kanun yoluyla kesinleşmiş
olan kararları ortadan kaldıramaması anlamına gelir. Mahkeme kararının kanun
yoluyla değiştirilememesi ilkesi, maddi hukukta herhangi bir değişiklik
yapmaksızın sadece somut mahkeme kararlarının kanun yoluyla değiştirilmesi ya
da uygulanmasının engellenmesi hâlleri için söz konusu olacaktır.” 
506 sayılı Kanun’un geçici 20’nci
maddesinde bazı kuruluşlara personelinin sosyal güvenliğini sağlaması amacıyla
vakıf veya dernek şeklinde sandık kurabilme yetkisi verilmiştir. Maddenin
(1)’inci fırkasının (b) bendinde, bu madde uyarınca kurulan sandıkların
üyelerine en az 506 sayılı Kanun’da belirtilen yardımları sağlayacağı
belirtilmiştir. Kurul, sandıklarca sağlanan yardımların SGK sigortalısına
sağlanan yardımlardan aşağı olmaması yönündeki hükmün uygulanmasında, yardım
miktarları dışında aylık artış oranlarının da SGK sigortalısının aylık artış oranlarından
aşağı olamayacağı yönünde ortaya çıkan ihtilafların giderilmesi amacıyla
getirilmiştir. Düzenlemeyle, sandıkların sağladıkları yardımın alt sınırının
belirlenmesinde muadil miktar karşılaştırmasının esas alınacağı belirtilmek
suretiyle mevcut hükümden ne anlaşılması gerektiği ve maddenin lafzına ve
amacına uygun nasıl uygulanacağı hususuna açıklık getirilmiştir. Vakıf senedi
gereği üyelerine sağladıkları yardımlardaki artış oranını SGK tarafından
uygulanan oranın altında tutan vakıf sandıklarının bu uygulamasını, onun mali
yapısını ve aktüeryal dengesini sağlam tutmaya yönelik bağımsız bir karar
olarak görmek gerekmektedir. 
Dolayısıyla, sandıkların alt sınır
kuralını ihlal etmedikleri sürece sağladıkları yardımlar için SGK’dan daha
düşük artış oranı belirleyebilmeleri mümkün görülmelidir. Aksi hâlde, sandığın
asli görevi olan üyelerinin sosyal güvenliğini sağlama fonksiyonu tehlikeye
girecektir. Vakıf sandıklarının mali yapısını ve aktüeryal dengesini sağlam
tutarak üyelerinin sosyal güvenliğini sağlama yönündeki asli görevini yerine
getirebilmesinin tehlikeye girmemesi için mevcut kanun hükmünün uygulanmasına
ilişkin olarak ortaya çıkan ihtilafların giderilmesi amacıyla yapıldığı hususu
göz önünde bulundurulduğunda yeni bir uygulama getirmeyen ve sadece sandıkların
sağladıkları yardımın alt sınırı belirlenirken muadil miktar karşılaştırmasının
esas alınacağını belirtmek suretiyle mevcut hükümden ne anlaşılması gerektiğini
açıklığa kavuşturan kural, kamu yararı amacıyla getirilmiş olup Anayasa’ya aykırı
bir yönü de bulunmamaktadır.
Diğer taraftan, söz konusu sandıklar
tarafından bağlanan aylık ve gelirlerin artırılmasında muadil miktar
karşılaştırılmasının esas alınmasının sağlanmasına yönelik düzenlemenin,
yürürlüğe girdiği tarihten önceki artışlarda da uygulanacağı öngörülerek geriye
yürütülmesi, sandık tarafından yapılan yardımlarda alt sınırın hatalı
belirlenmesi sonucu aleyhine uygulamada bulunulan sandık üyelerinin haklarının
ihlal edilmemesi amacıyla kabul edildiği anlaşıldığından, hukuk güvenliği
ilkesini ihlal eden bir durum da bulunmamaktadır. 
Kanun koyucu tarafından bir kanun
hükmünün farklı yorumlanmasından kaynaklanan ihtilafları gidermek amacıyla
yapılan düzenlemelerin, söz konusu ihtilaf nedeniyle açılmış ve düzenlemenin
yürürlüğe girdiği tarih itibarıyla henüz sonuçlanmamış davalar hakkında da
uygulanmasını sağlamak amacıyla getirilen kuralın, yargılamanın ne yönde
yapılacağı veya belirli, somut bir uyuşmazlığı nasıl karara bağlayacağı
hususunda bir ifade içermediği gibi, hâkimlerin, görevlerini bağımsızlık içinde
yapmalarını, Anayasa’ya, kanuna ve hukuka uygun olarak vicdani kanaatlerine
göre hüküm vermelerini engelleyen ve yargı yetkisinin kullanılması bakımından
mahkemelere ve hâkimlere emir ve talimat verilmesine yol açan bir yönü de
bulunmamaktadır.
Her kanunun, muhatapları ve
uygulayıcıları açısından uyulması zorunlu emirler niteliğinde olması hukuk
kurallarının normatif doğasından kaynaklanır. Bir hukuk devletinde, her kamusal
yetkinin hukuka uygun kullanılması gerektiği gibi mahkemelerin de önlerine
gelen uyuşmazlıklar hakkında karar verirken ilgili kanunlara uyma yükümlülüğü
vardır. Bu nedenle, sandıklarca yapılacak yardımlardan kaynaklanan
uyuşmazlıkları karara bağlarken mahkemelerin uymaları gereken esasları
belirleyen kuralın yargı bağımsızlığını ihlal edici nitelikte olduğu
söylenemez. Öte yandan, sandıkça ödenecek gelir ve aylıklar nedeniyle açılacak
davaların kazanılmış hak doğurması, davada sigortalı lehine karar verilmesi ve
bu kararın kesinleşmesiyle söz konusu olacaktır. Anılan uyuşmazlıklarla ilgili
olarak dava açılmış olması o ihtilafın sigortalı lehine sonuçlanacağı anlamına
gelmeyeceği gibi, bu kişiler için de kazanılmış herhangi bir haktan söz
edilemez. 
Bu gerekçelerle Cumhuriyet Halk
Partisinin önerisine karşı olduğumu, aleyhte olduğumu ifade ediyor, hepinizi
saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Bilgiç. 
OKTAY VURAL (İzmir) – Sayın Başkan…
BAŞKAN – Bu konuyla mı ilgili Sayın
Vural? Sonra verebilirim. 
OKTAY VURAL (İzmir) – Başka konuşmacı
varsa…
BAŞKAN – Yok.
Bu konuyla ilgili mi? 
OKTAY VURAL (İzmir) – Evet, bu konuyla
ilgili. 
BAŞKAN – Tamam, söz vereyim size,
oylamaya geçeceğim çünkü. 
Buyurunuz Sayın Vural. 
OKTAY VURAL (İzmir) – Teşekkür ederim
efendim. 
Aslında, bu Vakıflar Bankası
emeklilerinin bir mağduriyet yaşadığı açık ama “Mahkeme kararını kanun yoluyla
değiştiremiyoruz.” ifadesi yerine, bence bir mağduriyet varsa, bu mağduriyetin
giderilmesi konusunda atılması gereken bir adım varsa bunu atalım, hazır torba
yasa da var. Bunlarla ilgili bir mağduriyet tespiti varsa, bir haksızlık varsa
yani “Mahkeme kararı şöyle olmuş, şu şöyle olmuş, reddedilmiş.” filan demekten
ziyade hakka göre meseleye bakmak lazım. Eğer bir hakları varsa bu hakları iade
etme yolunda bir adım atmanın daha doğru olacağını düşünüyorum. Milliyetçi
Hareket Partisi olarak, eğer böyle bir adım söz konusu olursa, bir mağduriyetin
giderilmesi konusunda bir adım atılmasına ilişkin bir inisiyatifi
destekleyeceğimizi ifade etmek istiyorum. 
Teşekkür ederim Sayın Başkanım. 
BAŞKAN – Teşekkür ederiz Sayın Vural. 
LEVENT GÖK (Ankara) – Karar yeter
sayısı istiyoruz efendim. 
BAŞKAN – Karar yeter sayısı arayacağım.

Cumhuriyet Halk Partisi Grubu önerisini
oylarınıza sunuyorum: Kabul edenler… Kabul etmeyenler… Karar yeter sayısı
yoktur. 
On dakika ara veriyorum. 
 Kapanma
Saati: 15.04
İKİNCİ OTURUM
Açılma Saati:
15.22
BAŞKAN: Başkan
Vekili Şükran Güldal MUMCU
KÂTİP ÜYELER:
Dilek YÜKSEL (Tokat), Mine LÖK BEYAZ (Diyarbakır)
-----0-----
BAŞKAN – Sayın
milletvekilleri, Türkiye Büyük Millet Meclisinin 90’ıncı Birleşiminin İkinci
Oturumunu açıyorum.
Cumhuriyet Halk Partisi Grubu
önerisinin oylamasında karar yeter sayısı bulunamamıştı. Şimdi öneriyi tekrar
oylarınıza sunacağım ve karar yeter sayısı arayacağım.
Kabul edenler… Kabul etmeyenler… Kabul
edilmemiştir, karar yeter sayısı vardır.
Şimdi, Adalet ve Kalkınma Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve daha sonra oylarınıza sunacağım.
2.- AK PARTİ Grubunun, Plan ve Bütçe
Komisyonu üyeleri arasından belirlenen Ön Seçim Geçici Komisyonunca kabul
edilen ve bastırılarak dağıtılan 713 sıra sayılı Komisyon Raporu’nun kırk sekiz
saat geçmeden Genel Kurulun 3 Nisan 2015 Cuma günkü gündeminin “Seçim" kısmına
alınarak mezkûr rapor doğrultusunda Sayıştayda boş bulunan 7 üyelik için
seçimin bu birleşimde yapılmasına; gündemin "Kanun Tasarı ve Teklifleri
ile Komisyonlardan Gelen Diğer İşler" kısmında bulunan 708, 686, 422, 604,
58, 582, 447, 584, 432 ve 690 sıra sayılı Kanun Teklifi ve Tasarılarının bu
kısmın sırasıyla 7, 8, 9, 10, 11, 12, 13, 14, 15 ve 16’ncı sıralarına
alınmasına ve diğer işlerin sırasının buna göre teselsül ettirilmesine ilişkin
önerisi 
Türkiye Büyük
Millet Meclisi Başkanlığına
Danışma Kurulu 3/4/2015 Cuma günü
(bugün) toplanamadığından, İç Tüzük’ün 19’uncu maddesi gereğince grubumuzun
aşağıdaki önerisinin Genel Kurulun onayına sunulmasını arz ederim.
 Ahmet
Aydın
 Adıyaman
 AK
PARTİ Grup Başkan Vekili
Öneri:
Plan ve Bütçe Komisyonu üyeleri
arasından belirlenen Ön Seçim Geçici Komisyonunca kabul edilen ve bastırılarak
dağıtılan 713 sıra sayılı Komisyon Raporu’nun kırk sekiz saat geçmeden Genel
Kurulun 3/4/2015 Cuma günkü (bugün) gündeminin “Seçim" kısmına alınarak
mezkûr rapor doğrultusunda Sayıştayda boş bulunan 7 üyelik için seçimin bu
birleşimde yapılması,
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmında bulunan 708,
686, 422, 604, 58, 582, 447, 584, 432 ve 690 sıra sayılı Kanun Teklifi ve
Tasarılarının, bu kısmın, sırasıyla 7, 8, 9, 10, 11, 12, 13, 14, 15 ve 16’ncı
sıralarına alınması ve diğer işlerin sırasının buna göre teselsül ettirilmesi
önerilmiştir.
BAŞKAN – Lehinde İstanbul Milletvekili
Mehmet Doğan Kubat.
Buyurunuz Sayın Kubat. (AK PARTİ
sıralarından alkışlar)
MEHMET DOĞAN KUBAT (İstanbul) – Sayın
Başkanım, çok değerli milletvekili arkadaşlarım; grup önerimizin lehinde
görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım.
Değerli arkadaşlar, grup önerimizde,
Sayıştay için boş bulunan 7 üyelik seçimlerinin bugün yapılması ve bunun
dışında, bir kısım uluslararası sözleşmelerin -bunların birçoğu Türki
cumhuriyetlerle ilgili ve ülkemizin ikili ilişkileri açısından oldukça önem
taşıyan bir kısım uluslararası sözleşmeler- bugün gündeme alınmak suretiyle
görüşülmesi…
Dün 687 sıra sayılı İş Sağlığı ve
Güvenliği Kanunu Tasarısı’nın 9’uncu maddesini bitirmiştik. Gerçekten iki üç
gündür burada iktidar ve muhalefet çok ciddi, yoğun bir emek vererek bu mesele
üzerinde bütün görüşler ortaklaşa masada tartışıldı ve çok şükür iyi bir
noktaya geldik. Ben bu katkılarından dolayı muhalefetimize, bu kanun için emek
veren bütün arkadaşlarımıza, bütün herkese çok teşekkür ediyorum, onların da
gerçekten yapıcı anlamda önemli katkıları oldu. Bu vesileyle bugün inşallah
bunu kanunlaştırdıktan sonra çalışmalarımızın akıbeti ne olur, onu da ilerleyen
saatlerde görürüz. 
Bu düşüncelerle yüce heyetinizi
saygılarımla selamlıyorum. (AK PARTİ sıralarından alkışlar)
BAŞKAN – Teşekkür ederiz Sayın Kubat.
Aleyhinde Ankara Milletvekili Levent
Gök.
Buyurunuz Sayın Gök. (CHP sıralarından
alkışlar)
LEVENT GÖK (Ankara) – Sayın Başkan,
değerli milletvekilleri; Meclisimizin son günlerinde yine AKP Grubunun son güne
sıkıştırılmış bir gündemiyle karşı karşıyayız. 
Değerli milletvekilleri, Meclisin ne
zaman kapanacağı belli, komisyonlardan hangi yasaların hangi tarihte geçtiği
belli. Memleketin yararına olacak konuların enine boyuna tartışılması gereken
bir zaman diliminde, sıkıştırılmış bir zaman takvimi içerisinde bir aceleyle,
bir koşturmayla yani iyice incelenmeden yasalar çıkarmaya çalışıyoruz.
Cumhuriyet Halk Partisi olarak bu konuda gerçekten gözümüzden kaçan bir husus
var mı diye de dikkatli olmak durumundayız, elbette sizler de öyle olmak
durumundasınız. 
Yani, iş güvenliği ve iş sağlığıyla
ilgili bir yasada biz, iş dünyasının, emekçi kardeşlerimizin, hayatını bu yolla
kazanan milyonlarca yurttaşımızın en sağlıklı ortamlarda, bütün dünyadaki
standartlar neyse o çerçevede bir iş sağlığına ve iş güvenliğine kavuşmasının
arzu edilmesi konusunda elimizden gelen çabayı gösteriyoruz ama bunların böyle
sıkıştırılmış bir zaman içerisinde konuşulmasından endişemiz var, “Acaba
gözümüzden kaçan, işçinin aleyhine, emekçinin aleyhine bir durum olur mu?” diye
endişe ediyoruz. Bu konuda, bu yasa görüşülürken arkadaşlarımız Cumhuriyet Halk
Partisinin bu konulara yaklaşımını sizlerle paylaşacaklar. Bunların her biri
önemli ve değerli. Umuyor ve diliyorum ki Cumhuriyet Halk Partisinin iş sağlığı
ve güvenliği konusundaki görüşleri de dikkate alınarak yasanın emekçiler lehine
en uygun koşullarda çıkmasının bir yolunu buluruz. 
Bakın, dün yaşam odalarını kanun
metnine koyduk. Cumhuriyet Halk Partisi olarak çok üzerinde durduğumuz,
önemsediğimiz bir konu. Maden ocaklarında meydana gelen kazalarda ölüm riskini,
yaralanma riskini en aza indirmek açısından, ILO standartları ve bütün dünyanın
uyguladığı standartları nasıl uygulayabiliriz arayışı içerisinde Cumhuriyet
Halk Partisi görüşlerini dile getirdi ve memnuniyetle görüyorum ki Genel Kurul
da bu önerilerimizi kabul etti ve yaşam odaları bir kanuna girdi. Şimdi artık
madenci kardeşlerimiz madenlerde çalışırlarken daha bir güvencede olacaklar.
Bunun bir an önce hayata geçirilmesi neden önemli? İnsan, her şey insan için de
ondan. Yani, bir tek insanımızı dahi kaybedecek hiçbir zaman lüksümüz
olmamıştır, bundan sonra da olamaz. Özellikle geçtiğimiz aylarda yaşanan büyük
maden kazalarından sonra, Türkiye artık dünyada maden kazalarından ve iş
cinayetlerinden dolayı hayatını kaybeden işçi kardeşlerimizle anılmasın değerli
arkadaşlarım. Bütün hassasiyetimiz bu çünkü bu haberler sadece Türkiye’de
duyulmuyor, bütün dünya bunları takip ediyor ve başka ülkelerde maden
kazalarında ölümler sıfır, hatta en az düzeydeyken Türkiye’de bu kadar yüksek
iş cinayetlerinin, iş kazalarının olması, ölümlerin olması ve bu konuda
yaralanmaların olmasını biz dünyaya anlatamıyoruz. Bu konuda birinci sınıf ne
varsa onu yapmak durumundayız. “Hangi usul ve esaslar yapılırsa bunlar en aza
iner, hatta hiç olmaz?” dedirtecek uygulamaları yapmak durumundayız. Bu
nedenle, bu hassasiyetle İş Sağlığı ve Güvenliği Yasası’nı takip ediyoruz
değerli arkadaşlarım. Belki zamanımız dar ama biz bu zaman darlığı içerisinde
dahi, Cumhuriyet Halk Partisi olarak -görüşlerimizi sizlerle paylaşarak- en
ufak bir nokta açık kalmasın diye görüşlerimizi, eleştirilerimizi, yapıcı
önerilerimizi sizlerle paylaşacağız.
Sayın Başkan, değerli milletvekilleri;
önceki gün İstanbul’da gerçekleştirilen terör saldırısı sonucunda bir değerli
savcımızı maalesef şehit verdik ve bu terör olayının yarattığı tahribat daha
gitmeden, ertesi gün bir terör olayı daha oldu. Dün Mecliste konuştum,
Cumhuriyet Halk Partisi olarak terörü kınayalım, bir ortak bildiri yayınlayalım
diye ama bu konuda, maalesef, parti grupları arasından bana ulaşan herhangi bir
mutabakat gelmedi. 
Teröre karşı durmamız gerekiyor.
Terörün yarattığı sonuçları, bunun toplumdaki infiali, moral değerleri
Meclisimizin güçlü bir karşı çıkışla dile getirmesi ve karşı durması gerekirdi.
Elbette bunun sorumlusu da var. Bir yandan sorumlular da belirlenmeli ama bu
konuda terörden Türkiye’de kimsenin prim yapamayacağı gerçeğinin altını çizmek
durumundaydık. Bunu yapamadık ama şunu yaptık değerli arkadaşlarım: Sayın
Savcımızı şehit eden teröristlerin bir avukat cübbesini kollarında tutarak
adliyeye girmesinden yola çıkarak bugün tüm Türkiye’de bütün avukatlar hakkında
çok ölçüsüz ve hiçbir kalıba sığmayacak uygulamalar oluyor. 
Değerli arkadaşlarım, terörist elbette
kendisini gizleyecek. Bir avukat kıyafetine girebilir, bir yargıç kıyafetine
girebilir, bir polis kıyafetine girebilir, hatta Cumhurbaşkanının aynı bir
takım elbisesini üzerine alıp giyebilir. Yani şimdi buradan yola çıkarak,
avukat cübbesini koluna taktı da adliyeye girdi diye bütün avukatları suçlu
nasıl ilan edebiliriz? Avukatlar, hâkimler ve savcılar gibi yargı sürecinin en
önemli unsurlarından bir tanesi. Kaldı ki bu konuda zaten adliyelerde x-ray
cihazlarından herkes geçiyor ama avukatlara gerçekten son derece ağır muameleler
uygulanıyor. Bunu kabul etmek mümkün değil. Yani, sanki, bütün avukatlar bu
terörün içindeymiş gibi bir algı yaratılıyor. Bunu kabul edemeyiz. Ben aynı
zamanda avukat kökenli bir kardeşiniz olarak bunun altını çiziyorum. Teröre
karşı duracağız. İşte, bunun için de istihbarat güçleri ne işe yarar?
VEDAT DEMİRÖZ
(Bitlis) – Sayın Başkan, nasıl sağlayacağız?
LEVENT GÖK
(Devamla) – İstihbarat güçleri, zaten kılığını değiştirmiş bir teröristi ayırt
edecek değerli arkadaşlarım.
VEDAT DEMİRÖZ
(Bitlis) – Nasıl ayırt edecek?
LEVENT GÖK
(Devamla) – Bu hepinizin başına gelebilir, hepinizin başına gelebilir.
VEDAT DEMİRÖZ
(Bitlis) – Çözüm ne?
LEVENT GÖK
(Devamla) – Çözüm, siyasallaşmamış bir istihbarat teşkilatıdır. AKP’nin üyesi
olmayan bir MİT Müsteşarını getirirseniz çözüm olur. Güvenlikçiler, valiler,
kaymakamlar siyasallaşmadan uzak durduktan sonra bunlar çözülür değerli
arkadaşlar. Siz bir MİT Müsteşarını, istihbaratın en üst düzeyinde bulunan bir
kişiyi AKP’ye üye yaptırır, adaylık için istifa ettirir, AKP’den temayül
yoklamasına koyar, ondan sonra istifa ettirir tekrar MİT Müsteşarı yaparsanız
bu olmaz; bu, AKP’nin bir güvenlik müsteşarlığı olur. 
Zafiyetler var,
ciddi zafiyetler var. Şimdi bunların konuşulması gerekiyor.
SALİH KOCA
(Eskişehir) – Türkiye’de Cumhurbaşkanı da öyle seçiliyor, Başbakan da öyle
seçiliyor.
LEVENT GÖK
(Devamla) – Böyle bir tabloda -bakın, bu konuştuklarımı lütfen iyi
değerlendirin- bu güvenlik zafiyetinin sorumlusu devleti yöneten iktidardır
değerli arkadaşlarım. Siz hâlâ muhalefeti suçluyorsunuz. İnşallah, 7 Hazirandan
sonra ülkede güvenliğin nasıl sağlanacağını göreceksiniz. Yani, böyle bir tablo
olduğu zaman siyasal iktidarın bir Başbakanı, İçişleri Bakanı ve ona katılan
Cumhurbaşkanı muhalefeti suçluyorsa burada gerçekten iktidarın çok vahim bir
şekilde düşünmesi gerekir.
Şimdi, bunları
niçin söylüyorum? Terör -istiyorum ki, Cumhuriyet Halk Partisi olarak istiyoruz
ki- arzu ettiği moral bozukluğunu yaratmasın Türkiye’de. Terörün zaten amacı
budur; bir moral bozukluğu, güvensiz bir ortam. İşte buna karşı bir karşı
duruşu mutlaka sergilememiz gerekiyor.
Elbette, değerli
milletvekilleri, millî irade, millî iradeye saygı özellikle AKP sözcülerinin,
Cumhurbaşkanının, Başbakanın sıkça kullandığı sözcükler ve kavramlar. Millî
irade… Çoğunluğun oyunu alınca her şey oluyor diye bugüne kadar getiriyorsunuz.
Peki, aynı konuşmayla, İstanbul Üniversitesinde yapılan rektörlük seçiminde
üniversite öğretim üyelerinin seçtiği Raşit Tükel 1.202 oyla 1’inci sırada
gelmişken niçin daha sonra gelen bir başkasını rektör seçiyorsunuz? Soru bu.
Millî irade eğer saygıysa işte size bir irade yani millî irade sizler için
geçerli olacak ama bir başkası aldığında, öne çıktığında millî irade olmayacak,
Cumhurbaşkanının takdir hakkı olacak, öyle mi? 
BEDRETTİN YILDIRIM (Bursa) – Bir oyla
bile seçilir. 
LEVENT GÖK (Devamla) - Değerli
arkadaşlar, bu kavramlar konusunda karar vermeniz gerekir. Millî irade…
UĞUR BAYRAKTUTAN (Artvin) – Kirli irade
bu, kirli!
LEVENT GÖK (Devamla) - Bakın, biz yine
şunu söylüyoruz: Millî irade çoğunluğun her sözünün geçtiği bir nokta değildir.
Millî irade, tam tersine, azınlığın da korunduğu bir kavramdır. Bu kavramlar
konusunda bir kere netleşmeniz gerekiyor. Millî irade, eğer sizin dediğiniz
gibiyse o zaman Raşit Tükel’i rektör seçmeniz gerekiyor. Şimdi, bu konuda
AKP’nin samimiyetsizliğini görüyoruz, sorguluyoruz. 
Bunlar, istiyoruz ki, Türkiye’de
demokrasiyle gerçekleşsin, Türkiye'de demokrasideki bütün kurallar ve kurumlar
yerine otursun ama bütün bunları bozan AKP iktidarına karşı elbette bizim her
kanunda söyleyeceğimiz çok fazla sözcükler vardır, bunları söylemeye devam
edeceğiz diyor, hepinizi sevgiyle, saygıyla selamlıyorum. 
Sağ olun. (CHP sıralarından alkışlar) 
BAŞKAN – Teşekkür ederiz Sayın Gök. 
Lehinde, Eskişehir Milletvekili Salih
Koca…
SALİH KOCA (Eskişehir) – Vazgeçtim. 
BAŞKAN – Peki. 
Aleyhinde, Bingöl Milletvekili İdris
Baluken. 
Buyurunuz Sayın Baluken. 
İDRİS BALUKEN (Bingöl) – Teşekkür
ediyorum.
Sayın Başkan, değerli milletvekilleri;
hepinizi saygıyla selamlıyorum. 
AK PARTİ Grubunun vermiş olduğu
önergenin aleyhinde söz aldım. Zaten çalışma saatleriyle ilgili AK PARTİ
Grubunun bugüne kadar getirdiği önergelere katılmak mümkün değil çünkü bu
Mecliste işleyişle ilgili bir siyasi nezaket, bir uzlaşma kültürü aslında vardı
ama maalesef bu dört yıllık süreç içerisinde AK PARTİ neredeyse -bu uzlaşma
kültürünü ve bu siyasi nezaketi tamamen ortadan kaldıracak şekilde- Meclis
Genel Kurulunu kendi parti ihtiyaçlarını gözetecek şekilde çalıştırmaya devam
etti, bugün getirilen grup önerisinde de yine aynı ruh var. Aslında, son
günlerde Meclisin çalışmasıyla ilgili de mevcut anlam tamamen ortadan kalkmış
durumda. Çünkü bu Meclisin çalışmalarını bir şekilde artık değersiz gören bir
anlayış giderek hâkim kılınıyor ve maalesef bu algıyı da Sayın Cumhurbaşkanı
yaratıyor. Sayın Cumhurbaşkanı, parlamenter sistemin rafta beklediğini,
buzdolabında beklediğini ima eden cümleler kullanıyor. Böyle cümleler varken,
ortada parlamenter sistemle ilgili bu düzeyde ağır cümleler varken bu Meclisin
çalışmasıyla ilgili de mevcut işleyiş, mevcut pratik halkımız tarafından artık
çok değerli bulunmuyor. 
Gönül isterdi ki, muhalefet dışında AK
PARTİ Grubundan milletvekilleri çıkıp parlamenter sistemin hâlâ devam ettiğini
ve bu Parlamentonun da halkın yararına olacak şekilde çalışmalarını aynı
şekilde sürdürdüğünü ifade etsinler. Ama maalesef bugüne kadar ne AK PARTİ grup
başkan vekillerinden ne de AK PARTİ’li milletvekillerinden bu konuda tek bir
yorum, tek bir değerlendirme cümlesi bile biz duymadık. Dolayısıyla rafta
bekletilen bir sistemin Meclisi olarak bugün aslında burada bir çalışma
yürütüyoruz. Bunun son derece sakıncalı algılar yarattığını, halk nezdinde
Meclisin güvenilirliğiyle ilgili ciddi tartışmaları beraberinde getirdiğini
ifade etmek istiyoruz.
Tabii, Sayın Cumhurbaşkanının Meclis
iradesine ipotek koyan bu cümlesi kendi bulunduğu konumla çelişen tek cümle
olarak tarihe not düşülmüyor. Yani tarafsız olması gereken bir Cumhurbaşkanı
seçim meydanlarında “Bana 400 milletvekili verin.” şeklinde oy isteyebiliyorsa,
“Bana yeni anayasayı yapma yetkisi verin.” şeklinde halka propaganda yapıyorsa
orada artık ciddi sorunlar var demektir, orada halkın vicdanıyla, siyaset
kurumunun güvenilirliğiyle ilgili ciddi birtakım sıkıntılar baş göstermiş
demektir. Ama maalesef, dediğim gibi, biz bu konularda muhalefet
milletvekilleri dışında AK PARTİ’ye mensup milletvekillerinden hiçbir söz
işitmedik. 
Zaten Meclisin genel çalışma saatlerine
de baktığınız zaman son iki ayda neredeyse ortalama on altı-on sekiz saat
çalışan bir pratik var. Bu on altı-on sekiz saatten aslında kimse şikâyetçi
değil ama şikâyetçi olduğumuz husus şu: Halkın gerçek sorunlarını çözen,
ülkenin gerçek sorunlarına çözüm arayan yasalarla ilgili burada görüşmeler
yürütülmüyor. Demin dediğim gibi, bir partinin ihtiyaçları ve daha çok da
seçimde kullanacağı bazı taktik yasalarla vakit geçiren bir Genel Kurul pratiği
söz konusu. Hani gönül ister ki bu kadar yoğun bir mesainin son iki ayını da
demokratikleşme ve özgürlükler konusunda bu ülkeye gerçekten kalıcı birtakım
yasalar kazandırmış olarak geçirseydik ya da çalışma hayatı ve emek alanıyla
ilgili bu ülkedeki milyonlarca işçinin, emekçinin sorunlarını çözen, yoksulun
sorunlarını çözen birtakım yasaları başarmış olarak geçirseydik ya da bu
ülkedeki yoksulluk, işsizlik, açlıkla ilgili birtakım sorunlara tamamen olmasa
bile palyatif çözümler üreten birtakım yasaları geçirmiş olsaydık. Ama
maalesef, bunlara baktığımızda, konu başlıklarını çoğaltabiliriz, Türkiye’deki
sorun alanlarını burada saymakla bitiremeyiz. Bu sorun alanlarının hiçbirine
çözüm getirmeyen torba yasalarla, özensiz hazırlanmış, bürokratların sipariş
ettiği maddelerle bu Meclis maalesef mesai dolduruyor. Son bir iki günü de AK
PARTİ Grubu bu şekilde geçirmeye kararlı görünüyor. Bunun yanlış olduğunu ve
bunun Meclisin güvenilirliği açısından son derece büyük problemler yarattığını
biz tekrar ifade etmek istiyoruz.
Bakın, en basitinden,
demokratikleşmeyle ilgili son iki ayda hiçbir şey yapamıyorsak bile seçim
barajını ortadan kaldıran bir düzenlemeyi bu ülkeye, bu ülkenin halkına armağan
edebilirdik. Darbecilerin çıkarmış olduğu ve bugüne kadar iktidar sahiplerinin
arkasına sığındığı yüzde 10’luk seçim barajının ayıbını bile AK PARTİ Grubu son
iki ay içerisinde kendi gündemine almadı, Meclis Genel Kuruluna getirmedi.
Basın özgürlüğü, düşünce, ifade özgürlüğüyle ilgili, yine hakeza mevcut
sorunlar aynı şekilde devam ediyor. 
Özgürlükler ve demokratikleşme bu kadar
fazla kısıtlanınca, Genel Kurul bu konuda kılını kıpırdatacak bir yasal
düzenlemeyle ilgili bir çaba içerisinde olmayınca, bu ülkede, işte, bu saat
itibarıyla da avukatlar Çağlayan Adliyesinde yerlerde süründürülerek, gündüz
ortası, sokak ortasında işkence görebiliyorlar. Bu tabloları meşrulaştıran
sizsiniz. Eğer avukatlar adliye kapısında polis tarafından darp edilecek
şekilde işkenceye maruz kalıyorlarsa, burada, bu özgürlük alanıyla ilgili
rahatsızlık duymayan pratiğiniz birinci derece suçludur. 
Yine, iç güvenlik paketi gibi bir
garabeti buraya getirerek, âdeta polis devletine onay çıkaran bir yasayı
çıkaran milletvekilleri olarak, hepiniz şimdiden tarihe adınızı yazdırdınız. 
Özellikle emek ve çalışma alanıyla
ilgili bir yasa görüşeceğiz. Bu yasanın içerisinde de beklerdik ki hani,
Meclisin son pratiğinde, iş cinayetleriyle ilgili, yaşanan işçi katliamlarıyla
ilgili, emek sömürüsüyle ilgili, gelir dağılımı adaletsizliğiyle ilgili
birtakım köklü değişiklikler olsun, ama, maalesef, getirilen düzenleme de
dediğim gibi palyatif bile sayılmayacak birtakım seçim taktiklerinin
maddeleştirilmiş hâlinin ötesine geçmeyen bir yasa pratiğiyle karşı karşıyayız.

Dolayısıyla, burada halkın gerçek
sorunlarını tespit eden ve o sorunlara çözüm üreten bir Meclis pratiğinden
giderek uzaklaşan bir çalışma takvimiyle karşı karşıyayız. Bu konuda, AK
PARTİ’nin dört yıl boyunca sınıfta kalmış olduğu pratik son iki günde de
getirmiş olduğunuz önerilerle net bir şekilde tescillenmiştir. 
24’üncü Dönem, bizim gözümüzde Türkiye
halklarının sorunlarının çözümü açısından kayıp bir dönem olmuştur, bu ülkedeki
gerçek toplumsal barışı sağlama, çözüm sürecinin kalıcı barışa doğru gitmesi ve
Türkiye'deki bütün alanlarda yaşanan sorunlarla alakalı olarak yasal
düzenlemelerin yapılmasıyla ilgili Hükûmetiniz ve grubunuz tam anlamıyla
sınıfta kalmıştır. Artık bunun değerlendirmesini halk 7 Haziranda sandıkta
yapacaktır. 7 Hazirandan sonra bu Meclise tekrar geldiğimizde hepimiz halkın
vermiş olduğu kararları önümüze koyup ona göre Meclis Genel Kurulunu ve Genel
Kurulda görüşülen yasaların nasıl olması gerektiğini değerlendireceğiz.
Şundan eminiz ki dört yıllık
pratiğinizle halk size sandıklarda önemli oranda ciddi bir ders verecektir. Bu
seçimde AK PARTİ on üç yıllık iktidarı boyunca görmediği bir hezimeti bu
pratiği sayesinde Genel Kurulun bu işlevsizliği sayesinde görecektir.
Burada, tabii, olmayan milletvekili
arkadaşlar da olacaktır. Bizler de belki bu Meclis sıralarında bir daha
olmayız. Acısıyla tatlısıyla 24’üncü Dönemde her ne kadar işlevsiz ve verimsiz
bir pratik geçirdiğimizi düşünsek de yine de milletvekilleri olarak Türkiye’nin
yararına bazı şeyler yapmaya çalıştık. Hepimiz farklı pencerelerden, farklı
dünya görüşlerinden bakabiliriz ama eminiz ki kaygımız ortaktır, halkın ve
ülkenin yararına siyaset yapmaktır. 
O nedenle, biz şimdiden bu 24’üncü
Dönem pratiğiyle ilgili burada genel bir helalleşme sürecinin yaşanmasının da
uygun olacağını, bireysel kırgınlıkların…
(Mikrofon otomatik cihaz tarafından
kapatıldı)
İDRİS BALUKEN (Devamla) – …bu şekilde
süreçlerle giderilmesi gerektiğini düşünüyoruz.
Genel Kurulu saygıyla selamlıyorum.
BAŞKAN – Teşekkür ediyoruz Sayın
Baluken.
Adalet ve Kalkınma Partisi Grubu
önerisini oylarınıza sunuyorum: Kabul edenler… Kabul etmeyenler… Kabul
edilmiştir.
VII.- SEÇİMLER
1.- Sayıştayda açık bulunan üyeliklere
seçim (S.Sayısı: 713) (x)
BAŞKAN - Şimdi, alınan karar gereğince
gündemin “Seçim” kısmına geçiyoruz.
Sayın milletvekilleri, lütfen, konuşmam
bitene kadar yerlerinizden ayrılmamanızı, kabinlerin önüne gitmemenizi rica
edeceğim.
Sayıştayda boş bulunan 7 üyelik için
6085 sayılı Sayıştay Kanunu’nun 15 ve 16’ncı maddeleri ile İç Tüzük’ün 150’nci
maddesine göre gizli oylamayla seçim yapılacaktır. Plan ve Bütçe Komisyonu
üyeleri arasından belirlenen Sayıştay Üyeleri Ön Seçim Geçici Komisyonu
tarafından Sayıştay üyelikleri için kontenjan gruplarına göre boş üyelik
sayısının 2 katı olarak belirlenen adayları içeren birleşik oy pusulası
Başkanlıkça bastırılmıştır.
Toplantı ve karar yeter sayısı mevcut
olmak şartıyla, Sayıştay meslek mensupları kontenjan grubu listesinden en çok
oyu alan 5 aday, Maliye Bakanlığı meslek mensubu diğer adaylar kontenjan grubu
listesinden en çok oyu alan 2 aday Sayıştay üyeliğine seçilmiş olacaktır.
Gizli oylamanın ne şekilde yapılacağını
arz ediyorum: Oy gizli olacağı için vekâleten oy kullanılmayacaktır. 
Komisyon sırasında kâtip üye Adana'dan
başlayarak Denizli'ye kadar, Denizli dâhil ve Diyarbakır'dan başlayarak
İstanbul'a kadar, İstanbul dâhil; Hükûmet sırasındaki kâtip üye ise İzmir'den
başlayarak Mardin'e kadar, Mardin dâhil ve Mersin'den başlayarak Zonguldak'a
kadar, Zonguldak dâhil, adı okunan milletvekillerinin adını defterden
işaretleyecek ve kendisine mühürlü birleşik oy pusulaları ve zarf verilecektir.
Milletvekilleri Başkanlık kürsüsünün
sağında ve solunda yer alan kabinlerden başka yerde oylarını kullanamayacaklardır.

Adını ad defterine işaretlettiren ve
mühürlü oy pusulasını alan sayın üye oy kabinine girecek ve oy pusulasında
Sayıştay meslek mensupları kontenjan grubu listesinden 5 adayın ve Maliye
Bakanlığı meslek mensubu diğer adaylar kontenjan grubu listesinden 2 adayın,
karşısındaki daireyi çarpı işaretiyle işaretleyecek ve oy pusulasını zarfa
koyarak Başkanlık Divanı kürsünün önünde yer alan oy kutusuna atacaktır.
İlgili kontenjan grupları aday
listesinden seçilecek üye sayısından fazla adayın işaretlendiği oy pusulaları
geçersiz sayılacaktır. Bu husus oy pusulasında da dipnot olarak belirtilmiştir.
Kabinlere aynı renk tükenmez kalemler
konulmuştur. Sayın üyeler bu kalemleri kullanacaklardır.
Sayın kâtip üyelerin yerlerini
almalarını rica ediyorum.
Oylamanın sayım ve dökümü için ad
çekmek suretiyle 5 kişilik bir tasnif komisyonu tespit edeceğim. Tasnif
komisyonuna seçilen üyeler oylama işlemi bittikten sonra komisyon sıralarında
yerlerini alacaklardır. 
Şenol Gürşan, Kırklareli? Burada. 
Derya Bakbak, Gaziantep? Burada. 
Oktay Öztürk, Erzurum? Yok. 
Ertuğrul Günay, İzmir? Yok. 
Mustafa Moroğlu, İzmir? Yok. 
Kerim Özkul, Konya? Yok. 
Zeki Aygün, Kocaeli? Burada. 
Orhan Düzgün, Tokat? Yok. 
İsmail Tamer, Kayseri? Burada. 
Emin Çınar, Kastamonu? Yok. 
Selahattin Karaahmetoğlu, Giresun? Yok.
Hakan Çavuşoğlu, Bursa? Burada. 
Peki, başarıyla tamamladık sayın
milletvekilleri. 
Şimdi gizli oylamaya Adana ilinden
başlıyoruz. 
(Oylar toplandı) 
BAŞKAN – Oyunu kullanmayan sayın üye
var mı? Yok. 
Şimdi oy kupalarını kaldırtıyorum. 
Oy verme işlemi tamamlanmıştır. 
Tasnif Komisyonu üyeleri lütfen
yerlerini alsınlar. 
Tasnif Komisyonu üyelerinin adlarını
tekrar okuyorum: 
Kırklareli Milletvekili Şenol Gürşan,
Gaziantep Milletvekili Derya Bakbak, Kocaeli Milletvekili Zeki Aygün, Kayseri
Milletvekili İsmail Tamer, Bursa Milletvekili Hakan Çavuşoğlu.
(Oyların ayrımı yapıldı)
BAŞKAN – Sayın milletvekilleri,
Sayıştayda boş bulunan 7 üyelik için yapılan seçime ait Tasnif Komisyonu
tutanağı gelmiştir, okutuyorum:
Türkiye Büyük
Millet Meclisi Başkanlığına
713 sıra sayılı Rapor’da belirlenen
adaylardan Sayıştayda boş bulunan 7 üyelik için yapılan seçime 291 üye
katılmış, kullanılan oyların 3’ü geçersiz sayılmış, geçerli oyların dağılımı
aşağıda gösterilmiştir.
Saygıyla arz olunur.
Tasnif Komisyonu
 Şenol Gürşan  Derya
Bakbak  Zeki Aygün
 Kırklareli  Gaziantep
 Kocaeli
 Üye Üye
 Üye
 İsmail Tamer  Hakan
Çavuşoğlu
 Kayseri  Bursa
 Üye  Üye

Sayıştay Meslek Mensupları Kontenjan
Grubu:
İsmail Aktaş  283
oy
Abdullah Doğru  233
oy
Ali Özek  231
oy
Ahmet Gümüş  228
oy
Osman Kaya  226
oy
Fatma Betül Ceylan  61
oy
Hüseyin Dikilitaş  55
oy
Bülent Geçgel  51
oy
Osman Safa Öner  10
oy
Sami Doğan  5
oy
Maliye Bakanlığı Meslek Mensubu Diğer
Adaylar Kontenjan Grubu:
Sema Küçük  277
oy
Mehmet Akif Umay  277
oy
Mehmet Aksoy  9
oy
Muammer Çolak  5
oy
BAŞKAN – Sayın milletvekilleri, buna
göre Sayıştay meslek mensupları kontenjan grubundan İsmail Aktaş, Abdullah
Doğru, Ali Özek, Ahmet Gümüş, Osman Kaya; Maliye Bakanlığı meslek mensubu diğer
adaylar kontenjan grubundan Sema Küçük, Mehmet Akif Umay Sayıştay üyeliklerine
seçilmişlerdir; hayırlı olmasını diliyorum.
Otuz dakika ara veriyorum.
Kapanma Saati:
16.54
ÜÇÜNCÜ OTURUM
Açılma Saati: 17.44
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ
(Diyarbakır) 
-----0-----
BAŞKAN – Sayın milletvekilleri, Türkiye
Büyük Millet Meclisinin 90’ıncı Birleşiminin Üçüncü Oturumunu açıyorum. 
Başkanlığın Genel Kurula sunuşları
vardır.
Türkiye Büyük Millet Meclisi
Başkanlığının bir tezkeresi vardır, okutup bilgilerinize sunacağım:
V.- BAŞKANLIĞIN GENEL KURULA SUNUŞLARI
(Devam)
B) Tezkereler
1.- Türkiye Büyük Millet Meclisi
Başkanlığının, Kenya'nın başkenti Nairobi'de 21-23 Nisan 2015 tarihlerinde
düzenlenecek olan "Engellilerin Katılımı için Küresel İttifak" konulu
konferansa katılması Genel Kurulun 10/3/2015 tarihli 73'üncü Birleşiminde kabul
edilen heyeti oluşturmak üzere siyasi parti gruplarının bildirmiş olduğu
isimlere ilişkin tezkeresi (3/1763)
3/4/2015
Türkiye Büyük
Millet Meclisi Genel Kuruluna
Kenya'nın başkenti Nairobi'de 21-23
Nisan 2015 tarihlerinde düzenlenecek "Engellilerin Katılımı için Küresel
İttifak" konulu bir konferansa Türkiye Büyük Millet Meclisinden bir
heyetin katılması Genel Kurulun 10/3/2015 tarihli 73'üncü Birleşiminde kabul
edilmiştir.
28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 2'nci maddesi uyarınca heyeti oluşturmak üzere siyasi parti
gruplarının bildirmiş olduğu isimler Genel Kurulun bilgilerine sunulur.
 Cemil Çiçek
 Türkiye
Büyük Millet Meclisi 
 Başkanı
Ad ve Soyadı Seçim
Çevresi
Hülya Güven İzmir

Abdurrahim Akdağ Mardin
BAŞKAN – Bilgilerinize sunulmuştur.
Türkiye Büyük Millet Meclisi
Başkanlığının iki tezkeresi vardır, ayrı ayrı okutup oylarınıza sunacağım.
2.- Türkiye Büyük Millet Meclisi
Başkanlığının, Malta'nın başkenti Valletta'da 5-6 Mayıs 2015 tarihlerinde
düzenlenecek olan Uluslararası Adalet ve Hukukun Üstünlüğü Enstitüsü (IIJ) ve
Avrupa Komisyonu tarafından "Hukukun Üstünlüğü Çerçevesinde Terörizmle
Mücadele Sistemlerinin İnşasında Milletvekillerinin Rolünün
Geliştirilmesi" konulu çalıştaya katılım sağlanmasına ilişkin tezkeresi
(3/1764)
3/4/2015
Türkiye Büyük
Millet Meclisi Genel Kuruluna
Malta'nın başkenti Valletta'da 5-6 Mayıs
2015 tarihlerinde Uluslararası Adalet ve Hukukun Üstünlüğü Enstitüsü (IIJ) ve
Avrupa Komisyonu tarafından "Hukukun Üstünlüğü Çerçevesinde Terörizmle
Mücadele Sistemlerinin İnşasında Milletvekillerinin Rolünün
Geliştirilmesi" konulu çalıştay düzenlenecektir.
Söz konusu çalıştaya katılım sağlanması
hususu, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
 Cemil
Çiçek
 Türkiye
Büyük Millet Meclisi 
 Başkanı
BAŞKAN – Kabul edenler… Kabul
etmeyenler… Kabul edilmiştir.
Diğer tezkereyi okutuyorum:
3.- Türkiye Büyük Millet Meclisi
Başkanlığının, Almanya Federal Cumhuriyeti'nin başkenti Berlin'de 21/5/2015
tarihinde düzenlenecek olan "Alman Gençlik Dairelerinin Türk ve Müslüman
Çocuklara Yönelik Uygulamaları" konulu etkinliğe katılım sağlanmasına
ilişkin tezkeresi (3/1765)
3/4/2015
Türkiye Büyük
Millet Meclisi Genel Kuruluna
Almanya Federal Cumhuriyeti'nin
başkenti Berlin'de 21 Mayıs 2015 tarihinde, "Alman Gençlik Dairelerinin
Türk ve Müslüman Çocuklara Yönelik Uygulamaları" konulu bir etkinlik
düzenlenecektir.
Söz konusu etkinliğe katılım sağlanması
hususu, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
 Cemil
Çiçek
 Türkiye
Büyük Millet Meclisi 
 Başkanı
BAŞKAN – Kabul edenler… Kabul
etmeyenler… Kabul edilmiştir.
Alınan karar gereğince, gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve
Avrupa Birliği Uyum Komisyonu ile Adalet Komisyonu Raporları (1/484) (S.
Sayısı: 287) 
BAŞKAN – Komisyon? Yok.
Ertelenmiştir.
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
3.- Ceza İnfaz Kurumları Güvenlik
Hizmetleri Kanunu Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok.
Ertelenmiştir.
4’üncü sırada yer alan, Askeri Hakimler
Kanunu ile Bazı Kanunlarda Değişiklik Yapılmasına Dair Kanun Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz.
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
BAŞKAN – Komisyon? Yok.
Ertelenmiştir.
5’inci sırada yer alan, İş Sağlığı ve
Güvenliği Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ile Burdur Milletvekili Hasan Hami Yıldırım ve
İzmir Milletvekili Aydın Şengül ile 50 Milletvekilinin; Adana Milletvekili Ali
Demirçalı ve İstanbul Milletvekili Gürsel Tekin'in; İstanbul Milletvekili
Abdullah Levent Tüzel'in; Diyarbakır Milletvekili Nursel Aydoğan'ın; İzmir
Milletvekili Rahmi Aşkın Türeli'nin; İstanbul Milletvekili Mahmut Tanal'ın;
İzmir Milletvekili Ahmet Kenan Tanrıkulu'nun; Kocaeli Milletvekili Haydar
Akar'ın; Balıkesir Milletvekili Haluk Ahmet Gümüş'ün; Manisa Milletvekili Hasan
Ören ve 2 Milletvekilinin; İstanbul Milletvekili Mahmut Tanal'ın; Manisa
Milletvekili Erkan Akçay ve Milliyetçi Hareket Partisi Grup Başkanvekili İzmir
Milletvekili Oktay Vural'ın; İstanbul Milletvekili Mahmut Tanal'ın; İstanbul
Milletvekili Mustafa Sezgin Tanrıkulu ile 2 Milletvekilinin; Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin
Benzer Mahiyetteki Kanun Teklifleri ve Sağlık, Aile, Çalışma ve Sosyal İşler
Komisyonu Raporu ile Türkiye Büyük Millet Meclisi Başkanlığı ve Sağlık, Aile,
Çalışma ve Sosyal İşler Komisyonu Başkanlığı Tezkerelerinin görüşmelerine
kaldığımız yerden devam edeceğiz. 
5.- İş Sağlığı ve Güvenliği Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Burdur Milletvekili Hasan Hami Yıldırım ve İzmir Milletvekili
Aydın Şengül ile 50 Milletvekilinin; Adana Milletvekili Ali Demirçalı ve
İstanbul Milletvekili Gürsel Tekin’in; İstanbul Milletvekili Abdullah Levent
Tüzel’in; Diyarbakır Milletvekili Nursel Aydoğan'ın; İzmir Milletvekili Rahmi
Aşkın Türeli’nin; İstanbul Milletvekili Mahmut Tanal’ın; İzmir Milletvekili
Ahmet Kenan Tanrıkulu’nun; Kocaeli Milletvekili Haydar Akar’ın; Balıkesir
Milletvekili Haluk Ahmet Gümüş’ün; Manisa Milletvekili Hasan Ören ve 2
Milletvekilinin; İstanbul Milletvekili Mahmut Tanal’ın; Manisa Milletvekili
Erkan Akçay ve Milliyetçi Hareket Partisi Grup Başkanvekili İzmir Milletvekili
Oktay Vural’ın; İstanbul Milletvekili Mahmut Tanal’ın; İstanbul Milletvekili
Mustafa Sezgin Tanrıkulu ile 2 Milletvekilinin; Cumhuriyet Halk Partisi Grup
Başkanvekili İstanbul Milletvekili Mehmet Akif Hamzaçebi’nin Benzer Mahiyetteki
Kanun Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkereleri (1/1006, 2/1449, 2/1511, 2/1664, 2/1670,
2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541,
2/2546) (S. Sayısı: 687) (x)
BAŞKAN – Komisyon ve Hükûmet yerinde.
İç Tüzük’ün 91’inci maddesine göre
temel kanun olarak görüşülen tasarının geçen birleşimde birinci bölümde yer
alan 9’uncu maddesi kabul edilmişti. 
Şimdi 10’uncu maddeye geldik. 
10’uncu madde üzerinde üç önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 31/12/1960 tarihli ve 193 sayılı Gelir Vergisi Kanununun 32'nci
maddesinin ikinci fıkrasında değişiklik öngören 10'uncu maddesinin aşağıdaki
şekilde değiştirilmesini arz ve teklif ederiz.
"MADDE 10- 31/12/1960 tarihli ve
193 sayılı Gelir Vergisi Kanununun 32'nci maddesinin ikinci fıkrasında yer alan
"ilk iki çocuk için % 7,5" ibaresi "her çocuk için % 10"
olarak değiştirilmiştir."
 İdris
Baluken Adil Zozani Erol
Dora
 Bingöl Hakkâri
 Mardin
 Abdullah
Levent Tüzel Nazmi Gür
 İstanbul Van
Türkiye Büyük
Millet Meclisi Başkanlığına
Görüşülmekte olan Kanun Tasarısının 10
uncu maddesinin aşağıdaki şekilde değiştirilmesini arz ve teklif ederiz.
 Erkan
Akçay Oktay Vural Alim
Işık
 Manisa İzmir Kütahya
 Cemalettin
Şimşek Emin Çınar Ali
Öz
 Samsun Kütahya Mersin
MADDE 10- 31/12/1960 tarihli ve 193
sayılı Gelir Vergisi Kanununun 32 nci maddesi aşağıdaki şekilde
değiştirilmiştir.
"MADDE 32- Ücret geliri elde
edenlerin elde ettikleri ücretlerin brüt asgari ücret tutarı gelir vergisinden
muaftır."
Türkiye Büyük
Millet Meclisi Başkanlığına
Görüşülmekte
olan 687 Sıra Sayılı "İş Sağlığı ve Güvenliği Kanunu ile Bazı Kanun ve
Kanun Hükmünde Kararnamelerde Değişiklik Yapılması Hakkında Kanun Tasarısı'nın
10'uncu Maddesinin aşağıdaki gibi değiştirilmesini arz ve teklif ederiz. 
 Aytuğ Atıcı Kadir
Gökmen Öğüt Süleyman Çelebi
 Mersin İstanbul İstanbul
 Mahmut
Tanal Mehmet Hilal Kaplan Musa
Çam
 İstanbul Kocaeli İzmir
Bülent Kuşoğlu
 Ankara 
31/12/1960 tarihli ve 193 sayılı Gelir
vergisi kanununun 32 nci maddesinin ikinci ve üçüncü fıkraları aşağıdaki
şekilde değiştirilmiştir.
Asgarî geçim indirimi; ücretin elde
edildiği takvim yılı başında geçerli olan ve sanayi kesiminde çalışan 16
yaşından büyük işçiler için uygulanan asgarî ücretin yıllık brüt tutarının
mükellefin kendisi için % 50'si, çalışmayan ve herhangi bir geliri olmayan eşi
için % 10'u, çocukların her biri için ayrı ayrı olmak üzere % 10 dur. Gelirin
kısmî döneme ait olması halinde, ay kesirleri tam ay sayılmak suretiyle bu
süreye isabet eden indirim tutarları esas alınır. Asgarî geçim indirimi, bu
fıkraya göre belirlenen tutar ile 103 üncü maddedeki gelir vergisi tarifesinin
birinci gelir dilimine uygulanan oranın çarpılmasıyla bulunan tutarın,
hesaplanan vergiden mahsup edilmesi suretiyle uygulanır. Mahsup edilecek kısmın
fazla olması halinde iade yapılmaz.
İndirimin uygulamasında
"çocuk" tabiri, mükellefle birlikte oturan veya mükellef tarafından
bakılan (nafaka verilenler, evlat edinilenler ile ana veya babasını kaybetmiş
torunlardan mükellefle birlikte oturanlar dâhil) 18 yaşını veya tahsilde olup
25 yaşını doldurmamış çocukları, "eş" tabiri ise, aralarında yasal
evlilik bağı bulunan kişileri ifade eder.
BAŞKAN – Komisyon bu son okuttuğum
önergeye katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılamıyoruz.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Sayın Kuşoğlu, buyurunuz. (CHP
sıralarından alkışlar)
BÜLENT KUŞOĞLU (Ankara) – Sayın Başkan,
değerli milletvekilleri; herkesi saygıyla selamlıyorum. 
Değerli arkadaşlarım, 687 sıra sayılı
Kanun Tasarısı’nın 10’uncu maddesi üzerine verdiğimiz önergeyle ilgili söz
aldım.
10’uncu madde, Gelir Vergisi Kanunu’nun
32’nci maddesinde bir değişiklik öngörüyor. Gelir Vergisi Kanunu’nun 31’inci ve
32’nci maddesi indirimlerden bahseder; 31’inci madde engellilerle ilgili
indirimlerden bahsediyor, 32 de –bir ara kaldırılmıştı, mülga edilmişti, tekrar
yürürlüğe girdi- asgari geçim indiriminden bahsediyor. Asgari geçim indirimi şu
anda asgari ücretin mükellefin kendisi için yüzde 50 tutarında, eş için yüzde
10 ve ilk 2 çocuk için yüzde 7,5; ilk 2 çocuktan sonrakiler için yüzde 5.
Burada 3’üncü çocuk için de yüzde 10’luk bir oran getiriyoruz. Bu yüzde 10’luk
oran 3 çocuklu bir aile için 9 lira fark ediyor, 9 lira değerli arkadaşlarım, 9
liralık bir değişiklik getiriyoruz. Sayın Bakanım, bununla ilgili yetki zaten
Gelir Vergisi Kanunu’nda var, Bakanlar Kurulu bunu düzenlemekle zaten yetkili.
Bakın, indirim konusu yapılacak maddenin altında, 32’nci maddenin altında diyor
ki: “Bakanlar Kurulu indirim konusu yapılacak toplam tutarın asgari ücretin
yıllık brüt tutarını aşmaması şartıyla ikinci fıkrada belirtilen asgari geçim
indirimi oranlarını artırmaya veya kanuni oranına kadar indirmeye yetkilidir.”
Bakanlar Kurulu bunu artırıp azaltmaya yetkili. Bu 9 liralık konu için bir
madde düzenlemeye gerek yoktu ki, zaten böyle bir yetkiniz var.
Değerli arkadaşlarım, bu yetkiden
bahsedince, vergiden bahsedince sizinle bir konuyu daha paylaşmak istiyorum.
Geçmişte birkaç kere vergi konularından dolayı -maliyecilik var serde- zaman
zaman vergide mükellef sayısının artmadığından bahsetmiştim genel olarak, bizim
Maliye Bakanıyla böyle bir tartışmamız var. Şimdi, sizlere özellikle 2002
Kasımından 2014 Kasımına kadar artış değil azalış olan illeri çıkarttım,
bunları tek tek okuyacağım. Bakın, Adıyaman’da Kasım 2002’de 6.541’miş gelir
vergisi faal mükellef sayısı, 5.968’e düşmüş Kasım 2014’te, on iki senede düşüş
var. Afyon’da düşüş var, -Sayın Bakanımız nerede şu anda- Afyon’da da Sayın
Bakanım, 12.973’ten 12.239’a düşmüş. Artvin’de, Balıkesir’de, Bilecik’te,
Bolu’da, Çanakkale’de, Çorum’da düşüş var. Edirne’de gelir vergisi faal
mükellef sayıları… Bunun şöyle bir önemi var: Faal mükellef sayısı, o ile
yapılan yatırımı gösteriyor yani kayda girmiş yatırımları gösteriyor,
çalışanları gösteriyor. Gerçek anlamda bir düşüş var. Ankara, İstanbul, İzmir gibi
yerlerde bir yükselme var, yaklaşık 20’ye yakın metropolde bir yükselme var,
onun dışında sizin Bayburt gibi yerlerde düşüş var. Buralara aslında yatırım
yapmamız, teşvik etmemiz gerekiyor, ben de onu anlatıyorum. Yani biz bunu
yapamadık özellikle son senelerde, nüfusun azalmasına, gelir vergisi
mükellefinin azalmasına sebep olduk, yapmamız gereken bu. Edirne’de, Elâzığ’da,
Erzurum’da, Giresun’da, Gümüşhane’de, Hatay’da, Kars’ta, Kastamonu’da,
Kırklareli’nde, Kırşehir’de, Kütahya’da, Malatya’da, Manisa’da, Mardin’de,
Nevşehir’de, Ordu’da, Rize’de, Sakarya’da, Siirt’te, Sinop’ta, Sivas’ta,
Tokat’ta, Trabzon’da, Tunceli’de düşüş söz konusu. Tam 32 ilde düşüş var.
Yozgat, Uşak, Zonguldak, Bayburt, Kırıkkale gibi illerimizde düşüş var. 
Özellikle bu istatistikleri çok iyi
değerlendirmemiz gerekiyor, bunları doğru okumamız gerekiyor. Özellikle, son
yıllarda üretimin artmaması nedeniyle, üretime ağırlık veren bir ekonomi
olmaması nedeniyle büyük sıkıntılar çekiyoruz Anadolu illerinde. Bunu belirtmek
istedim. 
Herkese saygılar sunuyorum. (CHP
sıralarından alkışlar) 
BAŞKAN – Teşekkür ediyoruz Sayın
Kuşoğlu. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 31/12/1960 tarihli ve 193 sayılı Gelir Vergisi Kanununun 32'nci
maddesinin ikinci fıkrasında değişiklik öngören 10'uncu maddesinin aşağıdaki
şekilde değiştirilmesini arz ve teklif ederiz.
"MADDE 10- 31/12/1960 tarihli ve
193 sayılı Gelir Vergisi Kanununun 32'nci maddesinin ikinci fıkrasında yer alan
"ilk iki çocuk için % 7,5" ibaresi "her çocuk için % 10"
olarak değiştirilmiştir."
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Buyurunuz Sayın Baluken. 
İDRİS BALUKEN (Bingöl) – Teşekkür
ederim Sayın Başkan. 
Değerli milletvekilleri, hepinizi
saygıyla selamlıyorum. 
Komisyon ve Hükûmet bu önergeye niye
katılmıyor, anlamış değiliz doğrusu. Madem asgari ücretle geçinenler için bir
düzenleme yapacağız, bu düzenlemenin en azından işe yarar bir şekilde bu Meclis
Genel Kurulunda ele alınması en doğal beklentimizdir ve vermiş olduğumuz
önergede de bu yönlü bir öneri sunmuşuz. 
Normalde, 32’nci maddenin ikinci
fıkrasında “ilk iki çocuk için % 7,5” olan ibaresinden sonra biz her çocuk için
yüzde 10 olarak değiştirilmesi gerektiğini söylemişiz. Yani, asgari ücretin
1.000 TL’yi bile bulmadığı bir ülkeden bahsediyoruz arkadaşlar. Bu ülkede açlık
sınırı 1.400 TL’nin üzerine çıkmış durumda. Bu, sendikaların, meslek örgütlerinin
vermiş olduğu rakamlar. Açlık sınırının altında yaşayan milyonlarca asgari
ücretliyle ilgili pozitif bir düzenleme yapmak her milletvekilinin vicdani
görevi, her siyasi partinin de aslında halka vermiş olduğu bir sözdür. Asgari
ücretin satın alma gücünde bir düzelmenin AK PARTİ iktidarları döneminde
olduğunu söylemek mümkün değil. Yani, rakamsal olarak belli rakamları burada
zikrettiğinizde belki, hani, bir artış oranından bahsedebilirsiniz ama
enflasyon oranı ve satın alma gücü üzerinden bu asgari ücreti
değerlendirdiğinizde burada herhangi bir pozitif gelişmenin olmadığını hepimiz
biliyoruz.
Dolayısıyla,
burada vergi indirimi ya da asgari geçim indirimiyle ilgili düzenlemenin belli
bir çocuk sayısıyla sınırlı tutulması ve ondan sonra gelenlerde düşürülmesinin
hiçbir mantığı yoktur. Her çocuk için yüzde 10 olacak şekilde bu asgari geçim
indiriminin düzenlenmesi, zaten düşük olan asgari ücretlilerin geçim sorunuyla
ilgili asla bir düzelme yaratmıyor, kısmi bir düzelmeye belki katkısı
olabiliyor. Ama bu kısmi düzelmeye katkısı olabilecek önergeye de Komisyon
“Katılmıyoruz.” diyor, Hükûmet “Katılmıyoruz.” diyor. Birazdan oylanacak, her
zaman yapıldığı gibi, AK PARTİ Grubundan bu konuda da sayısal çoğunlukla
parmaklar kalkacak ve kabul edilmeyecek. Dolayısıyla, burada iyileştirme
amacıyla getirmiş olduğunuz bir düzenleme de hiçbir işe yaramayacak. 
Yani, biz
böylesi bir düzenleme getirmenizi olumlu buluyoruz ama gelin -burada demin
Cumhuriyet Halk Partisinin vermiş olduğu önerge de aynı çerçevedeydi- hep
beraber uzlaşalım, hiç olmazsa asgari ücretle zaten açlık sınırının altında
yaşayan büyük bir kesimi, milyonlara ulaşan bir kesimi de rahatlatacak bir
düzenleme yapalım. 
Bakın,
Türkiye’de yoksulluk sınırını artık tartışmıyoruz. Yani, bu ülkede yoksulluk
sınırı 4 bin TL’nin üzerine çıkmış durumda. Biz, aslında, başından beri, bu
ülkedeki milyonlarca insanın yoksulluk koşullarında yaşamasını neredeyse
kanıksamış duruma gelmişiz. Açlık sınırı altında olan insanların almış olduğu
ücretler, hepimizin vicdanını ciddi düzeyde rahatsız etmesi gereken düzeydedir.

Bunları dile getirirken burada en başta
rahatsız olması gereken sizlersiniz. Bu ülkenin kaynaklarıyla, işçinin,
emekçinin, köylünün, asgari ücretlinin, ezilenlerin vergileriyle bu ülkede
saray yaptırıp bir asgari ücretlinin bir aylık ücretine denk gelecek paralarla
bir kadeh almayı eğer içinize sindiriyorsanız buna diyecek bir şeyimiz yok ama
içinize sindiremiyorsanız, hiç olmazsa, bu tarz kısmi iyileştirme getiren
düzenlemelerde biraz vicdanınızın sesini dinleyin. 
Türkiye’deki gelir dağılımı
adaletsizliği her geçen gün kötüleşiyor. En zengin ile en yoksul arasındaki
uçurum, maalesef hükûmetleriniz döneminde olabildiğince arttı. Yani Türkiye’de,
bir taraftan dolar milyarderlerinin sayısı artıyorsa, diğer taraftan da açlık
sınırının altında yaşayan milyonların sayısı her gün artıyorsa burada yanlış
giden bir şey vardır diyorum. 
Dolayısıyla, bu önergeye karşı
çıkmanızın hiçbir gerekçesi yoktur. En azından, rahatlama getirecek bu önergeye
destek istiyor, Genel Kurulu saygıyla selamlıyorum. (HDP sıralarından alkışlar)
BAŞKAN – Teşekkür ederiz Sayın Baluken.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan Kanun Tasarısının 10
uncu maddesinin aşağıdaki şekilde değiştirilmesini arz ve teklif ederiz.
 Oktay
Vural (İzmir) ve arkadaşları
MADDE 10- 31/12/1960 tarihli ve 193
sayılı Gelir Vergisi Kanununun 32 nci maddesi aşağıdaki şekilde değiştirilmiştir.
"MADDE 32- Ücret geliri elde
edenlerin elde ettikleri ücretlerin brüt asgari ücret tutarı gelir vergisinden
muaftır."
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılamıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Efendim, bu düzenlemeyle, 3 çocuklu olandan gelir vergisi
alınmıyor asgari ücrette. Bu düzenlemede sosyal taraflarla anlaştık,
dolayısıyla katılamıyoruz efendim.
BAŞKAN – Sayın Akçay, buyurunuz. (MHP
sıralarından alkışlar)
ERKAN AKÇAY
(Manisa) – Sayın Başkan, değerli milletvekilleri; 10’uncu maddede verdiğimiz
önerge üzerine söz aldım. Hepinizi saygıyla selamlıyorum.
Sayın Bakanın bu önergelere
katılmamasına doğrusu şaşırmadım. 20 Mart 2013’te Sayın Bakan, asgari ücretle
geçinilebileceğini, o zamanki 800 liranın da büyük para olduğunu, işte
zeytinin, peynirin fiyatlarının da belli olduğunu ifade etmişti. 
Yalnız, bu düzenleme, şimdiki bu torba
tasarıda 10’uncu maddede getirilen düzenleme, aslında asgari ücretlilerle, çok
affedersiniz, dalga geçen bir düzenlemedir. Asgari ücretli bir kişi, evli
olacak, eşi çalışmayacak, 3 de çocuğu olacak, ondan sonra işte vergi de
ödemeyecek. Şimdi, burada getirilen düzenlemeyle asgari ücretliye sağlanan
avantaj 9 lira. Bu parayla hangi çocuğunun hangi masrafını veya ailenin hangi
giderini karşılarsınız? 
Asgari ücret nedir? Asgari ücret,
çalışanların ve onların ailelerinin insan onuruna yaraşır bir hayat seviyesini
sağlayan bir gelir tabanı olarak tanımlanıyor. Ancak, ülkemizdeki asgari ücret
hem yalnızca, sadece tek kişi olarak çalışanın ihtiyaçları göz önüne alınarak
hesaplanmakta hem de ciddi şekilde kesintiler yapılmaktadır. 
2015 yılının 1’inci altı aylık dönemi
için asgari ücret 1.201 lira 50 kuruştur. Bu asgari ücretten 168 lira sigorta
primi, işçi payı, 12 lira işsizlik sigortası primi, 63 lira gelir vergisi, 9
lira damga vergisi olmak üzere toplam 242 lira kesinti yapılmaktadır. Bekâr ve
çocuksuz bir kişinin asgari geçim indirimi 90 liradır. Dolayısıyla, 2015
yılının 1’inci altı aylık döneminde bekâr ve çocuksuz bir çalışanın aldığı
asgari ücret 949 liradır. Sadece çalışanın -yani ailesi hariç- ihtiyaçları
dikkate alınarak belirlenen bu ücretin doğrudan vergilendirilmesi sosyal devlet
anlayışıyla da bağdaşmamaktadır. Bu nedenle asgari ücretin vergi yükünün
kaldırılması artık sosyal ve ekonomik bir zorunluluk hâline gelmiştir. Biz
Milliyetçi Hareket Partisi olarak asgari ücretten hiç vergi alınmamasını
savunuyoruz. Önergemiz de bu yöndedir.
Asgari ücret üzerinden yapılan vergi,
sigorta, fon gibi kesintiler çalışanların net ücretini azaltıyor, ayrıca
işverenlerin maliyetini de artırıyor. Bu da kayıt dışı istihdama zemin
hazırlamaktadır. Kayıt dışının pek çok sebepleri var fakat kayıt dışı
istihdamın önemli sebeplerinden biri de budur. Uygulamada işverenler ile
çalışanlar arasında maalesef kayıt dışı pazarlığı yapılabiliyor. Ücretlerine
bir miktar zam alma ya da işe alınma karşılığında sigorta ve şikâyet
haklarından vazgeçmeleri söz konusu olabilmektedir. Denetim mekanizmalarının
yetersizliği de bu durumu teşvik eden bir diğer unsur olarak görülmektedir. 
Asgari ücretin vergi dışı bırakılması
zannedildiği kadar bir vergi kaybına neden olmayacaktır. Belki ilk yıl için bir
miktar vergi kaybı söz konusu olsa da tasarruf eğilimi düşük olan ücretli ve
maaşlı kesim, gelirlerinin büyük çoğunluğunu zaten harcamaktadır. Ortaya
çıkacağı varsayılan vergi kaybının, hem harcamalar üzerinden alınan dolaylı
vergi gelirlerinin artmasıyla hem de mal piyasasının hareketlenmesine bağlı
olarak imalat sanayisinde sağlanan üretim artışı sonucunda kurumlar vergisi
gelirleriyle karşılanması söz konusu olabilecektir. Yani, bu asgari ücretliler
bu gelirlerinin tamamını harcayacak. Asgari ücretin vergi dışı bırakılmasıyla
işverenler kayıt dışı istihdamı çok daha az tercih edeceklerdir. Devletin vergi
gelirlerinde bir miktar artış ortaya çıkacaktır. Bu nedenle, asgari ücretin
vergi dışı bırakılmasıyla kısa dönemde bazı açıklar ortaya çıksa da orta ve
uzun vadede herkesin yararına olacaktır. 
Bu düşüncelerle önergemizin kabulünü
diler, saygılar sunarım. (MHP sıralarından alkışlar) 
BAŞKAN – Teşekkür ederiz Sayın Akçay.
YUSUF HALAÇOĞLU (Kayseri) – Karar yeter
sayısı…
BAŞKAN – Karar yeter sayısı
istiyorsunuz.
Önergeyi oylarınıza sunuyorum: Kabul
edenler… Kabul etmeyenler… Karar yeter sayısı yoktur.
On dakika ara veriyorum.
Kapanma Saati:
18.11
DÖRDÜNCÜ OTURUM
Açılma Saati: 18.23
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ
(Diyarbakır) 
-----0-----
BAŞKAN – Sayın milletvekilleri, Türkiye
Büyük Millet Meclisinin 90’ıncı Birleşiminin Dördüncü Oturumunu açıyorum. 
687 sıra sayılı Kanun Tasarısı’nın
10’uncu maddesi üzerinde Manisa Milletvekili Erkan Akçay ve arkadaşlarının verdiği
önergenin oylamasında karar yeter sayısı bulunamamıştı.
Şimdi önergeyi tekrar oylarınıza
sunacağım ve karar yeter sayısı arayacağım: Kabul edenler… Kabul etmeyenler…
Önerge kabul edilmemiştir, karar yeter sayısı vardır.
Kanun tasarısının görüşmelerine
kaldığımız yerden devam edeceğiz.
Komisyon ve Hükûmet yerinde.
Şimdi, 10’uncu maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
Şimdi, yeni madde ihdasına dair bir
önerge vardır. Önergeyi okutup Komisyona soracağım, Komisyon önergeye salt
çoğunlukla, yani 14 üyesiyle katılırsa önerge üzerinde yeni bir madde olarak
görüşme açacağım. Eğer Komisyon önergeye salt çoğunluğuyla katılmazsa önergeyi
işlemden kaldıracağım.
Şimdi, önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısına aşağıdaki maddenin eklenmesini arz
ve teklif ederiz.
 Mehmet
Naci Bostancı Mehmet Doğan Kubat Recep
Özel
 Amasya
 İstanbul Isparta
 Osman
Aşkın Bak Ramazan
Can
 İstanbul Kırıkkale
MADDE 11-
31/12/1960 tarihli ve 193 sayılı Gelir Vergisi Kanununun 40 ıncı maddesinin
birinci fıkrasına aşağıdaki bent eklenmiştir.
“11.Türkiye İş
Kurumu tarafından düzenlenen işbaşı eğitim programlarından faydalananlara,
programı yürüten işverenlerce fiilen ödenen tutarlar (Bu kapsamda işverenler
tarafından ticari kazancın tespitinde ücretle ilişkilendirilmeksizin her bir
katılımcı itibarıyla indirim konusu yapılacak tutar aylık olarak asgari ücretin
brüt tutarının yarısını aşamaz.)."
BAŞKAN –
Komisyon önergeye salt çoğunluğuyla katılıyor mu?
SAĞLIK, AİLE,
ÇALIŞMA VE SOSYAL İŞLER KOMİSYONU BAŞKANI NECDET ÜNÜVAR (Adana) – Salt
çoğunluğumuz vardır, katılıyoruz Sayın Başkanım.
BAŞKAN - Komisyon önergeye salt
çoğunluğuyla katılmış olduğu için önerge üzerinde yeni bir madde olarak görüşme
açıyorum. 
Söz talebi? Yok. 
Yeni madde ihdasını oylarınıza
sunuyorum: Kabul edenler… Kabul etmeyenler… Kabul edilmiştir. 
Madde 11 üzerinde iki önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 14/7/1965 tarihli ve 657 sayılı Devlet Memurları Kanunu’nda
değişiklik öngören 11’inci maddesinin ikinci fıkrasında geçen “yer alan”
ibaresinin “bulunan” olarak değiştirilmesini arz ve teklif ederiz. 
İdris Baluken Adil
Zozani Erol Dora
 Bingöl Hakkâri 
Mardin
Abdullah Levent Tüzel Nazmi
Gür
 İstanbul Van
Türkiye Büyük
Millet Meclisi Başkanlığına
Görüşülmekte olan Kanun Tasarısının
11’nci maddesinin aşağıdaki şekilde değiştirilmesini arz ve teklif ederiz.
Oktay Vural Erkan
Akçay Cemalettin Şimşek
 İzmir Manisa 
Samsun
Alim Işık Emin
Çınar Ali Öz
Kütahya Kastamonu Mersin
MADDE 11- 14/7/1965 tarihli ve 657
sayılı Devlet Memurları Kanununun; 
a) 657 sayılı Devlet Memurları
Kanununun eki (I) Sayılı Ek Göstergeler Cetvelinin "IV- Eğitim ve Öğretim
Hizmetleri Sınıfı" bölümünün (b) bendi aşağıdaki şekilde değiştirilmiştir.
'b) Öğretmen ve diğer personel 1 3600
 2 3000
 3 2200
 4 1600
 5 1500
 6 1200
 7 1100
 8 
900
 9 
800”
b) Ekli (I)
sayılı EK Gösterge Cetvelinin “VII. EMNİYET HİZMETLERİ SINIFI” bölümü aşağıdaki
şekilde değiştirilmiştir.
“VII. EMNİYET
HİZMETLERİ SINIFI”
 UNVANI Derece Ek
Gösterge
a) Emniyet Genel Müdürü 1 7000
b) Emniyet Genel Müdür  1 6000
Yardımcıları, Teftiş Kurulu 
Başkanı, Polis Akademisi
Başkanı, Ankara, İstanbul ve
İzmir İl Emniyet Müdürleri
c) Daire Başkanları, I. Hukuk 1 5000
Müşaviri, Diğer Birinci Sınıf
Emniyet Müdürleri, 
d) Kadroları bu sınıfa dahil 1 4000 

olup da İkinci, Üçüncü ve 2 3600

Dördüncü Sınıf Emniyet 3 3000

Müdürü ile Emniyet Amiri 4 2200

Sıfatını kazanmış olanlar
e) Başkomiser, Komiser,
Komiser Yardımcısı, Kıdemli
Başpolis, Başpolis ve Polis
Memurlarından;
 aa) Yüksek Öğrenimliler 1 3600
 2 3000
 3 2000
 4 1600
 5 1300
 6 1150
 7 950
 8 850
 bb) Diğerleri 1 3000
 2 2200
 3 1600
 4 1300
 5 1200
 6 1100
 7 900
 8 800
c)  Eki (II) sayılı Ek Gösterge
Cetvelinin "1. Başbakanlık ve Bakanlıklarda" bölümüne "Milli
Emlak Dairesi Başkanı" ibaresinden sonra gelmek üzere”, “İş Sağlığı ve
Güvenliği Araştırma ve Geliştirme Enstitüsü Başkanı" ibaresi eklenmiş,
"4. Başbakanlık ve Bakanlıklarda" bölümünde yer alan "İş Sağlığı
ve Güvenliği Enstitü Müdürü," ibaresi "İş Sağlığı ve Güvenliği
Araştırma ve Geliştirme Enstitüsü Başkan Yardımcısı," şeklinde
değiştirilmiş ve bu ibareden sonra gelmek üzere "İş Sağlığı ve Güvenliği
Araştırma ve Geliştirme Enstitüsü Bölge Laboratuvar Müdürü," ibaresi
eklenmiştir.
d)  EK (II) sayılı Ek Gösterge
Cetvelinin " 5-Yargı Kuruluşları Bağlı ve İlgili Kuruluşlar ile
Yükseköğretim Kuruluşlarında" bölümünde yer alan “Fakülte Sekreteri,"
ibaresi madde metnin çıkartılmıştır.
e)  EK (II) sayılı Ek Gösterge
Cetvelinin " 2. Yargı Kuruluşları, Bağlı ve İlgili Kuruluşlar ile
Yükseköğretim Kuruluşlarında" bölümünde yer alan "Gelir İdaresi Grup
Başkanı" ibaresinden sonra gelmek üzere “Fakülte Sekreteri" ibaresi
eklenmiştir.
f)  Eki (IV) sayılı Makam Tazminatı
Cetvelinin 7 nci sırasına "Gelir İdaresi Grup Başkanı," ibaresinden
sonra gelmek üzere "İş Sağlığı ve Güvenliği Araştırma ve Geliştirme
Enstitüsü Başkanı," ibaresi eklenmiştir.
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ İSMAİL TAMER (Kayseri) – Katılamıyoruz Sayın Başkan.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz Başkanım.
BAŞKAN - Gerekçeyi mi okutuyorum?
YUSUF HALAÇOĞLU (Kayseri) – Evet,
gerekçe.
BAŞKAN – Gerekçeyi okutuyorum:
Gerekçe:
Ülkemizin huzur ve güvenliği için
fedakârca çalışan emniyet mensupları verdiği hizmetin karşılığını
alamamaktadır. Düzensiz çalışma şartları, mesleki risk, stresli çalışma ortamı
bırakın çalışma azmini, polisimizin yaşama azmini dahi kırmaktadır. Son on yılda
300 polis intihar etmiştir. 100'ün üzerinde polis şehit olmuş, 1.600 polis,
görevi sırasında ve görevin yarattığı meslek hastalığından vefat etmiştir.
Önergemizle, emniyet hizmetleri sınıfında çalışanların ağır çalışma şartları ve
emsallerine yapılan ödemeler dikkate alınarak, emniyet hizmetleri tazminatında
iyileştirme yapılmaktadır. Emniyet çalışanlarının emniyet hizmetleri tazminatı
artırılmakta, ek göstergelerinde iyileştirme yapılmakta ve 8'inci dereceye
kadar ek göstergeler belirlenmektedir. Ayrıca, başka sınıflarda çalışan
memurlarda olduğu gibi emniyet hizmetleri sınıfında çalışanlara da 8’inci
dereceye kadar ek gösterge verilmesi ve emsali çalışanlara verilen ek
göstergeler de dikkate alınarak, bazı unvanların ek göstergeleri yeniden
düzenlenmektedir. Böylelikle halen çalışanlar ile emekli emniyet personelinin
mağduriyetleri giderilmektedir.
Öğretmenlerin özel öğretim tazminatları
artırılmakta ve ek göstergeleri yükseltilmektedir.
Fakülte sekreterlerinin iş
yoğunluklarının ve sorumlulukları ile ek göstergeleri arasında tam bir
uyumsuzluk vardır. Önergemizle, sayıları 1.500 civarında olan fakülte
sekreterlerinin ek göstergeleri 3.000'den 3.600'e çıkarılarak, fakülte
sekreterlerinin görev ve sorumlulukları ile ek göstergeleri arasında adalet
sağlanmaktadır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı Yasa
Tasarısı’nın, 14/7/1965 tarihli ve 657 sayılı Devlet Memurları Kanunu’nda
değişiklik öngören 11’inci maddesinin ikinci fıkrasında geçen “yer alan”
ibaresinin “bulunan” olarak değiştirilmesini arz ve teklif ederiz. 
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz. 
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Sayın Dora, buyurunuz. 
EROL DORA (Mardin) – Sayın Başkan,
değerli milletvekilleri; 687 sıra sayılı İş Sağlığı ve Güvenliği Kanununda
Değişiklik Yapılmasına Dair Kanun Tasarısı’nın 11’inci maddesi üzerinde,
Halkların Demokratik Partisi adına söz almış bulunuyorum. Genel Kurulu saygıyla
selamlıyorum.
Değerli milletvekilleri, yaşam hakkı,
Anayasa’da ve taraf olduğumuz uluslararası insan hakları sözleşmelerinde
güvence altına alınmış olan kutsal bir haktır, ancak maalesef ki ülkemizde
işçilerin iş sağlığı ve güvenliğine yönelik önlemlerin yeterince alınmamasından
dolayı her yıl yaklaşık bin insanımızın yaşam hakkı ellerinden alınmaktadır.
Tasarıda, 5510 sayılı Kanun’un geçici 59’uncu maddesinde yer alan “13/5/2014
tarihinde Manisa ilinin Soma ilçesinde meydana gelen maden kazası” ibaresi
“13/5/2014 tarihi ile 28/10/2014 tarihleri arasında maden ocaklarının yer altı
işlerinde meydana gelen iş kazası” şeklinde değiştirilmiştir. Bu düzenlemeyle,
Soma ve Ermenek’te gerçekleşen madenci işçi kıyımlarında hayatını kaybeden
işçilerin aileleri çeşitli sosyal hak ve yardımların kapsamına alınmaktadır.
Hayatlarını kaybeden, işçi
cinayetlerine kurban giden işçilerimiz, ancak toplu bir şekilde öldüklerinde
ciddiye alınır olmuştur. Bunu kabul etmek mümkün değildir. Her gün işçiler
ölmeye devam ederken Hükûmetin sadece, kamuoyunda da derin yaralar açan Soma ve
Ermenek’le kısıtlanmış düzenlemeler yapması son derece yetersiz bir
yaklaşımdır. Maddede tarif edilen düzenlemeler yalnız Soma ve Ermenek faciaları
arasındaki tüm yer altı maden işlerinde meydana gelen iş kazalarında yaşamını
yitiren işçilerin ailelerine değil, geriye de yürümek üzere iş kazası ya da
meslek hastalıklarında yaşamını yitiren tüm işçilerin hak sahiplerini de
kapsayacak biçimde değiştirilmelidir.
Değerli milletvekilleri, İşçi Sağlığı
ve İş Güvenliği Meclisinin verilerine göre Türkiye’de iş güvenliği önlemi
alınmadığı için her gün en az 5 işçi yaşamını yitiriyor. Maliyetlerden kaçınmak
ve sermayenin kâr hırsını tatmin etmek amacıyla her gün 5 işçi âdeta bile bile
ölüme gönderiliyor. Altını çizerek belirtmeliyiz ki, hiçbir önlem alınmadığı
için yaşanan bu işçi cinayetleri doğallaştırılamaz ve sıradanlaştırılamaz.
Uluslararası Çalışma Örgütü ILO
verilerine göre El Salvador ve Cezayir’in ardından işçi ölümlerinde 3’üncü
sırada olan Türkiye’de her yıl ölen işçi sayısı bin kişinin üzerindedir.
İnşaat, enerji ve madencilik sektörleri Türkiye’nin kârlı, bir o kadar da kanlı
sektörleri hâline gelmiştir. O nedenle, sermaye bu alanlara üşüşmekte ve
işçiler 19’uncu yüzyıl vahşi kapitalizminin cehennemlerine benzer koşullarda,
düşük ücretlerle, uzun çalışma saatleriyle ve ölümüne çalıştırılmaktadır.
Değerli milletvekilleri, Soma ve
Ermenek kömür madenlerinde meydana gelen facialar, Türkiye’de enerji
üretimindeki ve madenlerdeki bir çeşit peşkeş çekme mantığıyla gerçekleştirilen
özelleştirmelerin yarattığı riskleri tekrar ortaya koymuştur. Sermaye ve devlet
ilişkileri özellikle madenler, tersaneler gibi tehlikeli iş alanları söz konusu
olduğunda tamamıyla tarafların ortak çıkarlarına dayanan ancak emekçilerin hak
ve güvencelerini gözetmeyen bir şekilde düzenlenmiştir. 
İşletmelerde denetimler artık
ciddiyetle yapılmalı, çalışanlar için insana yakışır iş kolları sağlanmalıdır.
Emekçilerin canlarını tehlikeye atmadan, insanca çalışabilmeleri ve iş cinayetlerinin
önlenmesi için, başta taşeron sistemi olmak üzere, güvencesiz ve esnek çalışma
düzeni durdurulmalıdır. İşsizlik tehdidiyle kötü çalışma koşullarına mahkûm
edilen işçilere yönelik örgütlenme ve sendikasını seçmeye yönelik siyasi
baskılara derhâl son verilmelidir. Sendika barajı ve örgütlenme önündeki fiilî
ve yasal engeller kaldırılmalıdır.
Sayın Başkan, değerli milletvekilleri;
İş Sağlığı ve Güvenliği Yasası yerine, emek ve meslek örgütleri ile bilim
insanlarının katılımıyla hazırlanacak, işçileri gerçekten koruyacak bir işçi
sağlığı ve güvenliği yasası bir an önce çıkarılmalıdır diyor ve bu duygu ve
düşüncelerle tekrar Genel Kurulu saygıyla selamlıyorum.
BAŞKAN – Teşekkür ederiz Sayın Dora.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
11’inci maddeyi oylarınıza sunuyorum:
Kabul edenler… Kabul etmeyenler… 11’inci madde kabul edilmiştir.
12’nci madde üzerinde bir önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 4/11/1981 tarihli ve 2547 sayılı Yükseköğretim Kanununun 5 inci
maddesinde değişiklik öngören 12'inci maddesinde geçen "20/6/2012 tarihli
ve 6331 sayılı İş Sağlığı ve Güvenliği Kanununa göre iş güvenliği uzmanı
olabilecek mezunları yetiştiren fakültelerde iş sağlığı ve güvenliği"
ibaresinden sonra gelmek üzere "ve ilk ve orta dereceli okullarda İş
Sağlığı ve Güvenliği eğitiminin koordinasyonunu sağlayan" ibaresinin
eklenmesini arz ve teklif ederiz.
 İdris
Baluken Adil Zozani Erol
Dora
 Bingöl Hakkâri Mardin
 Abdullah
Levent Tüzel  Nazmi Gür
 İstanbul Van
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz. 
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Efendim, bu 12’nci maddede üniversitelerin ilgili
fakültelerine iş sağlığı ve güvenliği dersi konulması getiriliyor. Son derece
önemli bir düzenleme. Onun için katılamıyoruz efendim. 
EROL DORA (Mardin) – Gerekçe…
BAŞKAN – Gerekçeyi okutuyorum: 
Gerekçe:
Yasa tasarısı bu maddede mezunları iş
güvenliği uzmanı olabilen fakültelerde "iş sağlığı ve güvenliği"
dersleri zorunlu ders hâline getirilmeyi amaçlamaktadır. Bu düzenleme bu
haliyle yetersizdir. Gerek genel anlamda gerek çalışma yaşamı bakımından sağlık
ve güvenlik bilinç ve kültürünü geliştirmek amacıyla, ilköğretimden
üniversiteye kadar her aşamada ve alanda benzer ders ve eğitsel çalışmaların
verilmesi sağlanmalıdır. Değişiklikle bu yaklaşımın mevzuata eklenmesi amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
12’nci maddeyi oylarınıza sunuyorum:
Kabul edenler… Kabul etmeyenler… 12’nci madde kabul edilmiştir. 
13’üncü madde üzerinde bir önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 4/11/1983 tarihli ve 2942 sayılı Kamulaştırma Kanununa Geçici
Madde eklemeyi öngören 13’üncü maddesinde geçen “altı ay” ibaresinin “beş ay”
olarak değiştirilmesini arz ve teklif ederiz. 
İdris
Baluken Adil Zozani Erol
Dora

Bingöl Hakkâri
 Mardin
  Abdullah Levent Tüzel 
Nazmi Gür
  İstanbul 
Van
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz. 
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Efendim, katılamıyoruz. Bu son derece önemli bir düzenleme.
Binlerce, on binlerce vatandaşımızı ilgilendiren kamulaştırma içerisinde
vatandaşlardan kendilerine ödenen kamulaştırma bedellerinin geri istenmesinden
kaynaklanan ciddi bir sorun var, o sorunu birlikte çözüyoruz. Herkese teşekkür
ediyorum. 
Önergeye katılamıyorum. 
EROL DORA (Mardin) – Gerekçe…
BAŞKAN – Gerekçeyi okutuyorum: 
Gerekçe: 
Değişiklikle mahkemelerce iptal edilen
kamulaştırmalar sonucunda ortaya çıkan alacakların daha kısa zamanda tahsilinin
mümkün kılınması amaçlanmıştır. 
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
13’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
14’üncü madde üzerinde iki önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 9/1/1985 tarihli ve 3146 sayılı Çalışma ve Sosyal Güvenlik
Bakanlığının Teşkilat ve Görevleri Hakkında Kanunun 8 inci maddesinin (e) bendinde
değişiklik öngören 14'üncü maddesinde geçen "şeklinde" ibaresinin,
"ibare ile" olarak değiştirilmesini arz ve teklif ederiz.
 İdris
Baluken Adil Zozani Erol
Dora
 Bingöl Hakkâri Mardin
 Abdullah
Levent Tüzel Nazmi Gür
 İstanbul Van
Türkiye Büyük
Millet Meclisi Başkanlığına
Görüşülmekte olan 687 Sıra Sayılı
"İş Sağlığı ve Güvenliği Kanunu ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı'nın 14'üncü
Maddesinin aşağıdaki şekilde değiştirilmesini arz ve teklif ederiz.
 Aytuğ
Atıcı Haydar Akar Süleyman
Çelebi
 Mersin Kocaeli İstanbul
 Ali
İhsan Köktürk İzzet Çetin Kadir
Gökmen Öğüt
 Zonguldak Ankara İstanbul
MADDE 14- 9/1/1985 tarihli ve 3146
sayılı Çalışma ve Sosyal Güvenlik Bakanlığının Teşkilat ve Görevleri Hakkında
Kanunun 8 inci maddesinin (d) ve (e) bendleri aşağıdaki şekilde
değiştirilmiştir.
"d" İşçi Sağlığı ve Güvenliği
Genel Müdürlüğü
"e) Avrupa Birliği ve Mali
Yardımlar Dairesi Başkanlığı."
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) - Katılamıyoruz efendim.
BAŞKAN – Kim konuşacak? Gerekçe mi?
LEVENT GÖK (Ankara) – Kadir Gökmen Öğüt
konuşacak.
BAŞKAN – Sayın Öğüt, buyurunuz. (CHP
sıralarından alkışlar)
KADİR GÖKMEN ÖĞÜT (İstanbul) – Sayın
Başkan, değerli milletvekilleri; 687 sıra sayılı Tasarı hakkında söz almış
bulunuyorum. Ama, öncesinde, bugün usta sanatçımız Kayahan’ı kaybettik, salı günü
de korumasının olmadığı söylenen savcımız Selim Kiraz’ı kaybetmiştik.
Kendilerine rahmet, ailesine ve milletimize başsağlığı diliyorum.
Değerli milletvekilleri, görüştüğümüz
tasarıyla ilgili pek çok madde üzerine uzlaşılmış. Özellikle, yakın tarihimizde
ülkemizi yasa boğan maden kazaları dikkate alındığında önemli düzenlemeler
getirilmiştir. Başta grubumuz olmak üzere emeği geçen tüm arkadaşlarımıza ve
Sayın Bakana teşekkür ederim. Dileğimiz, bu kanunların sağlıklı şekilde işlemesi, eksikliklerin
ivedilikle yerine getirilmesi ve denetim mekanizmalarının kanunda belirtildiği
üzere etkili bir biçimde işletilmesidir. 
Değerli milletvekilleri, son bir yıl içinde çok hızlı bir
süreç yaşadık. Yerel seçimler ve Cumhurbaşkanlığı seçimlerinin ardından dört
yıllık bir yasama sürecini geride bırakıp şimdi de genel seçim sathımailine
girmiş bulunmaktayız. Bu süreçte pek çok tartışma yaşandı ve yaşanmakta.
Türkiye’de hemen her gün, Avrupa ülkelerinde birkaç yılda bir rastlanan türden
olaylar yaşıyoruz. Sadece son bir hafta içinde yaşananlara bakarak yeni
Türkiye’nin nasıl bir kara tablo üzerine oturduğunu anlamak mümkün. 
Bakınız, İş Güvenliği Yasa Tasarısı’nı görüşüyoruz ama ben
hâlen durumun ne kadar ciddi olduğunun anlaşıldığından pek emin değilim. İşçi
Sağlığı ve İş Güvenliği Meclisi raporuna göre mart ayında en az 139, yılın ilk
üç ayında en az 351 işçi yaşamını yitirdi ama bunu konuşan yok. Daha geçen gün
konteynerde yanarak ölen işçilerimizi düşünmeden edemiyorum. 
Cumhurbaşkanının gündeminde başka konular var. Meksika tipi
başkanlık diktatöryal yapısını, sistemini nasıl getirebilirim, muhalif sesleri
nasıl susturabilirim; kendisi bunları düşünüyor, ülkemizi iç karmaşaya
sürüklüyor. Hâlen bulunduğu makama asla yakışmayan ve eşi görülmemiş bir
üslupla konuşuyor ve ne yazık ki bu ülkede yaşanan hiçbir gerçek acının
umurunda olmadığını görmekteyiz. 15 yaşındayken öldürülen bir çocuğu hâlen
siyaset ve propaganda malzemesi olarak kullanıyor, kullanmaya devam ediyor. 
Cumhurbaşkanının işi bu mudur? Gündem yaratmak mıdır, saf
tutmak mıdır, oy istemek midir? Sayın Genel Başkanımıza “Berkin Elvan ekmek
almaya giderken vuruldu ise belgelerini göster.” diyebiliyor ama camide içki
içildiğinin belgesini bulamıyor, imamın reddine rağmen.
CUMA İÇTEN (Diyarbakır) – Annesi babası açıklama yaptı,
bunlar üzerinden siyaset yapmayın lütfen!
KADİR GÖKMEN ÖĞÜT (Devamla) - Boşver, boşver…
CUMA İÇTEN (Diyarbakır) – Geç, geç! Ölüler üzerinden siyaset
yapmayın lütfen! 
KADİR GÖKMEN ÖĞÜT (Devamla) - Evet, yapmayın bence de. 
Annesini yuhlatmayın, mitinglerde annesini yuhlatmayın. 
Kabataş yalanının ise karşı belgesi var. İddiaların yalan
olduğunu yedi düvel gördü, sağır sultan duydu.
Değerli arkadaşlar, lütfen, hepimiz, ideolojimiz ve
görüşümüz ne olursa olsun sağduyulu olalım ve Berkin’in daha fazla siyaset
malzemesi yapılmasına, ailesinin acı üstüne acı yaşamasına izin vermeyelim
çünkü acının ideolojisi yoktur. 
AHMET AYDIN (Adıyaman) – Kim yaptı siyaset malzemesi?
KADİR GÖKMEN ÖĞÜT (Devamla) - Değerli
arkadaşlar, dört yılı geride bırakırken genel anlamda neler oldu, bir bakalım.
İş kazaları, cumhuriyet tarihinde görülmemiş derecede arttı. Çocuk işçi sayısı,
kadına şiddet vakaları yükseldi. Eğitim, önceki AKP iktidarlarında olduğu gibi
yine geriledi. İmam-hatipler çoğaltılarak Anadolu ve fen liseleri
işlevsizleştirildi. Eğitimde gericilik tavan yaptı. Kindar ve dindar nesiller
yetiştirilmesinin tüm altyapısı hazırlandı. Sağlık sisteminin tüm unsurları
alarm verir hâle geldi. 
CUMA İÇTEN
(Diyarbakır) – Savcının kafasına sıkılan tabancayı kim ateşledi, anlatın.
KADİR GÖKMEN
ÖĞÜT (Devamla) – Doktorlar performansla, hastalar acillerle perişan edildi. Diş
hekimi muayenehanelerinden hizmet alımı çabalarında kulak tıkandı.
CUMA İÇTEN
(Diyarbakır) – Savcıyı katledenler dindarlar mıydı? Kimdi?
AHMET YENİ (Samsun)
– Konuştukça batıyorsunuz! Konuştukça batıyorsunuz!
KADİR GÖKMEN
ÖĞÜT (Devamla) – Sizin battığınızdan daha fazla batmıyoruz, merak etmeyin.
CUMA İÇTEN
(Diyarbakır) – Biraz DHKP-C’yi konuş bakalım. 
KADİR GÖKMEN
ÖĞÜT (Devamla) – Ülkemiz mozaiğini oluşturan tüm görüş, inanç ve ırklar
üzerinde kaos yaratmak amacıyla oyunlar oynandı.
CUMA İÇTEN
(Diyarbakır) – Cumhurbaşkanına laf söylediğin kadar DHKP-C’ye laf söylesene!
KADİR GÖKMEN
ÖĞÜT (Devamla) – 12 Eylül sıkıyönetiminde görmediğimiz uygulamalar biçim ve el
değiştirerek ve kanunlarla kılıf yaratılarak hayata geçirildi. Çağlayan’da iki
gündür avukatlara yapılan muamele, emniyet güçlerinin bu ülkenin geleceğini
inşa edecek üniversiteli gençlere yaptığı kabul edilemez gözaltı ve uygulanan
şiddet, nasıl faşizan bir iktidarın hüküm sürdüğünün en açık göstergesidir. 
CUMA İÇTEN
(Diyarbakır) – Savcıya gel, savcıya! 
GÜLAY DALYAN
(İstanbul) - Teröristlere sahip çıkıyorsunuz!
CUMA İÇTEN
(Diyarbakır) – Şehit edilen savcıya gel avukatları konuşacağına!
KADİR GÖKMEN
ÖĞÜT (Devamla) – Bu halk, işçisinden memuruna, öğrencisinden öğretmenine,
hastasından doktoruna, emeklisine değin sistematik bir şekilde AKP’den zulüm
görmektedir.
CUMA İÇTEN
(Diyarbakır) – Hadi DHKP-C’yi konuş. DHKP-C’yi konuş bakalım. Terörist mi onlar?
De bakalım, diyebiliyor musun?
KADİR GÖKMEN
ÖĞÜT (Devamla) – Milletvekillerinize bu dönemin simgesi olarak kol saati
dağıtmakla çok isabetli bir iş yapmışsınız. Bu dönem bu kol saatiyle
hatırlanacak, bir eski bakanın da iki bavulla İngiltere’de yakalandığı
iddiaları da cabası. 
AHMET YENİ
(Samsun) – 7 Haziranda görüşmek üzere!
KADİR GÖKMEN
ÖĞÜT (Devamla) – Biz CHP olarak iktidara geldiğimiz zaman bunların hiçbirine
izin vermeyeceğiz, tek tek hesabını soracağız; Yüce Divanda yargılanmalarını,
adalet önünde hesap vermelerini sağlayacağız; çocuklarımızı, kızlarımızı,
kadınlarımızı koruyacağız; Gezi’de öldürülenlerin hesabını adalet önünde
soracağız.
CUMA İÇTEN
(Diyarbakır) – DHKP-C’ye “terörist” desene, diyebiliyor musun?
KADİR GÖKMEN
ÖĞÜT (Devamla) – Hepinize saygılar, sevgiler sunuyorum. (CHP sıralarından
alkışlar) 
BAŞKAN –
Teşekkür ederiz Sayın Öğüt.
LEVENT GÖK
(Ankara) – Karar yeter sayısı…
BAŞKAN – Karar
yeter sayısı istiyorsunuz. Karar yeter sayısı arayacağım. 
Önergeyi
oylarınıza sunuyorum: Kabul edenler… Kabul etmeyenler… 
Karar yeter
sayısı görmüyorum.
Bir dakika süre
veriyorum.
(Elektronik
cihazla oylama yapıldı) 
BAŞKAN - Karar
yeter sayısı yoktur.
Birleşime beş
dakika ara veriyorum.
 Kapanma
Saati: 18.49
BEŞİNCİ OTURUM
Açılma Saati:
18.57
BAŞKAN: Başkan
Vekili Şükran Güldal MUMCU
KÂTİP ÜYELER:
Dilek YÜKSEL (Tokat), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 90’ıncı Birleşiminin Beşinci Oturumunu açıyorum. 
687 sıra sayılı Kanun Tasarısı’nın
14’üncü maddesi üzerinde İstanbul Milletvekili Kadir Gökmen Öğüt ve
arkadaşlarının önergesinin oylamasında karar yeter sayısı bulunamamıştı. Şimdi,
önergeyi tekrar oylarınıza sunacağım ve karar yeter sayısı arayacağım.
Kabul edenler… Kabul etmeyenler… Önerge
kabul edilmemiştir, karar yeter sayısı vardır.
Tasarının görüşmelerine kaldığımız
yerden devam edeceğiz.
Komisyon ve Hükûmet yerinde.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 9/1/1985 tarihli ve 3146 sayılı Çalışma ve Sosyal Güvenlik
Bakanlığının Teşkilat ve Görevleri Hakkında Kanunun 8 inci maddesinin (e)
bendinde değişiklik öngören 14'üncü maddesinde geçen "şeklinde"
ibaresinin, "ibare ile" olarak değiştirilmesini arz ve teklif ederiz.
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz.
BAŞKAN – Sayın Baluken, buyurunuz.
İDRİS BALUKEN (Bitlis) – Teşekkür
ederim Sayın Başkan.
Değerli milletvekilleri, hepinizi
saygıyla selamlıyorum.
Tabii, çalışma hayatı ve emek alanını
ilgilendiren aslında önemli bir düzenlemeyi görüşüyoruz ancak maalesef, kanun
yapma tekniğinize yönelik eleştirilerimizi tekrar ifade ediyoruz.
Neredeyse Türkiye nüfusunun büyük bir
kısmını ilgilendiren bir alanla ilgili, işçileri, emekçileri ilgilendiren bir
alanla ilgili bu şekilde özensiz hazırlanmış ve yapısal, köklü sorunları
çözmekten uzak bir torba yasa örneğiyle yine karşı karşıyayız. Bu, torba
yasayla buraya yasa getirme alışkanlığınızı maalesef bırakmadınız. Burada ben
hatırlıyorum, şubat ayında Sayın Bülent Arınç Başbakan Yardımcısı olarak bu
kürsüden torba yasayla ilgili tekniği eleştiren ve bundan sonra da Meclise bu
şekilde yasa getirmeyeceğine söz veren bir konuşma yapmıştı ama ne ilginçtir ki
Sayın Arınç’ın bu konuşmasından sonra AK PARTİ Grubu ve Hükûmet durmadan,
şişirilmiş torba yasaları bu Meclisin gündemine getirdi. Burada da yine aynı
durumla -dediğim gibi- karşı karşıyayız. Aslında çalışma alanının en köklü
sorunları yerinde duruyor. Bu torba yasa yasalaştığında neyi çözeceksiniz,
oturup bir düşünmeniz lazım. Yani çalışma hayatında sendikasız çalışmayla
ilgili, güvencesiz, esnek çalışmayla ilgili hangi sorunu çözmüş olacaksınız?
Kayıt dışı çalışma ve taşeronlaştırmayla ilgili neyi düzeltmiş olacaksınız?
Bunu kendinize sormanız gerekiyor. Buraya bir yasa getirdiğiniz zaman en azından
yakın dönemde çalışma hayatında karşı karşıya kaldığımız facialardan,
felaketlerden, iş katliamlarından ders çıkarmanızı beklerdik. Yakın dönemde
Soma, Ermenek, Torunlar inşaatında yaşanan iş katliamları önümüzde duruyor. Bu
iş katliamlarının daha çok taşeronlaştırma ve redevans sistemi üzerinden
geliştiğini biliyoruz. Hiç olmazsa buraya bir yasa getirirken bu
taşeronlaştırma ve redevans sistemiyle ilgili doğru dürüst bazı düzenlemeler
yapmanızı beklerdik ama anlıyoruz ki bu beklentimizin hiçbir karşılığı yok.
Gerçi Sayın Çalışma Bakanı Kabinedeki diğer bakanlar arasından sıyrılarak şöyle
bir yöntemi hep benimsedi: Yani bir yasayı yasalaştırmadan önce bütün gruplara
bir nezaket ziyareti ve önerilere açık olduğunu belirten bir erdemli duruşu hep
gösterdi ama maalesef, biz isterdik ki bu erdemli duruş torba yasa
hazırlanmadan önce olsun. Bu torba Mecliste Komisyondan geçtikten sonra Genel
Kurula gelmeden önce ziyaretin bir anlamı olmuyor. Aslında hazırlanmadan önce
siyasi parti gruplarını ziyaret etse, ilgili meslek örgütlerini, sendikaları,
sosyal tarafları ziyaret etse, onlardan gelen önerileri gerçekten bu yasa
tasarısında dikkate aldığını belirten birtakım düzenlemelerle Genel Kurulda
bazı yasa teklifleri getirmiş olsa belki de bugün çalışma hayatında yaşadığımız
pek çok sıkıntıyı yaşamamış olacaktık. Yani ben tekrar ifade ediyorum, bütün
sıkıntılar bir yana ama 300’den fazla işçinin yaşamını yitirdiği, katliam gibi
olan iş kazalarıyla, felaketlerle karşılaştık. Hiç olmazsa bunların önüne
geçecek birtakım düzenlemelerin burada olması gerektiğini düşünüyoruz.
Biz, Çalışma
Bakanlığının, sendikaları hiçe sayan, meslek örgütlerini dikkate almayan,
onların önerilerine sürekli kapalı olan ve kendi parti çıkarları doğrultusunda
seçim öncesi biraz popülist yaklaşımlar üzerinden meseleyi ele alan
yaklaşımlarının çalışma ve emek hayatındaki sorunları çözmediğini düşünüyoruz.
Umarız ki önümüzdeki dönemde bu yanlışlardan vazgeçilir. Gerçi, önümüzdeki
dönemde hükûmet olup olmayacağınız da belli değil ama en azından hükûmet olacak
olan siyasi partiye biz şimdiden kendi uyarılarımızı yapalım.
Umarım,
Halkların Demokratik Partisi iktidarıyla, halk iktidarıyla burada muhatap
oluruz, o zaman bu eleştirileri bu kürsüden duymamış olursunuz diyorum, Genel
Kurulu saygıyla selamlıyorum. 
BAŞKAN –
Teşekkür ederiz Sayın Baluken.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
14’üncü maddeyi
oylarınıza sunuyorum: Kabul edenler... Kabul etmeyenler... 14’üncü madde kabul
edilmiştir.
15’inci madde
üzerinde bir önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte
olan 687 sıra sayılı yasa tasarısının, 3146 sayılı Kanunun 12 nci maddesinde
değişiklik öngören 15’inci maddesine aşağıdaki ek fıkranın eklenmesini arz ve
teklif ederiz.
“İş Sağlığı ve
Güvenliği Araştırma ve Geliştirme Enstitüsü Başkanlığı ile İş Sağlığı ve
Güvenliği Araştırma ve Geliştirme Enstitüsü Bölge Laboratuvar Müdürlüklerinin,
ilk ve orta öğretim kurumlarıyla çalışmaya ilişkin hususlar yönetmelikle
düzenlenir.” 
 İdris
Baluken Adil Zozani Erol
Dora
 Bingöl Hakkâri
 Mardin
 Abdullah
Levent Tüzel Nazmi Gür
 İstanbul Van
BAŞKAN –
Komisyon önergeye katılıyor mu?
SAĞLIK, AİLE,
ÇALIŞMA VE SOSYAL İŞLER KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz
Sayın Başkanım.
BAŞKAN –
Hükûmet?
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Katılamıyoruz efendim.
İDRİS BALUKEN
(Bingöl) – Gerekçe okunsun.
BAŞKAN –
Gerekçeyi okutuyorum:
Gerekçe: 
Değişiklikle iş
sağlığı ve güvenliği eğitiminin yaygınlaştırılması amaçlanmıştır.
BAŞKAN –
Gerekçesini okuttuğum önergeyi oylarınıza sunuyorum: Kabul edenler... Kabul
etmeyenler... Kabul edilmemiştir.
15’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
16’ncı madde üzerinde bir önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 3146 sayılı Kanunun 12/A maddesinin başlığında değişiklik ve fıkra
eklemeyi öngören 16'ıncı maddesinde geçen "Bakanlık tarafından
hazırlanacak" ibaresinin "Bakanlıkça hazırlanacak" şeklinde
değiştirilmesini arz ve teklif ederiz.

 İdris Baluken Adil
Zozani Erol Dora
 Bingöl Hakkâri Mardin

 Abdullah
Levent Tüzel Nazmi Gür
 İstanbul Van
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz. 
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim. 
İDRİS BALUKEN (Bingöl) – Gerekçe…
BAŞKAN – Gerekçeyi okutuyorum: 
Gerekçe: 
Değişiklikle madde metninin daha
anlaşılır kılınması amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
16’ncı maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
17’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
18’inci madde üzerinde bir önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 3146 sayılı Kanunun ek 3 üncü maddesinde değişiklik öngören
18'inci maddesine aşağıdaki ibarenin eklenmesini arz ve teklif ederiz.
"İş Sağlığı ve Güvenliği Araştırma
ve Geliştirme Enstitüsü Başkanlığı genel yönetiminde işçi sendikalarından en az
1 ve kamu kurumu niteliğindeki meslek örgütlerinin temsilcilerinden en az 1
kişi yer alır. Enstitünün finansmanı genel bütçe kalemlerinden karşılanır.
Enstitü idari olarak özerktir."
 İdris Baluken Adil
Zozani Erol Dora
 Bingöl Hakkâri Mardin
 Abdullah
Levent Tüzel Nazmi Gür
 İstanbul Van
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz. 
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz. 
İDRİS BALUKEN (Bingöl) – Gerekçe…
BAŞKAN – Gerekçeyi okutuyorum: 
Gerekçe: 
Bu yolla enstitüde toplumsal tarafların
temsil edilmesi amaçlanmış, özerklik yoluyla da siyasi baskı ve iktidar
değişikliklerinden etkilenmemesi sağlanmaya çalışılmıştır.
BAŞKAN – Gerekçesini okuttuğum önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
18’inci maddeyi oylarınıza sunuyorum: Kabul edenler… Kabul
etmeyenler… Kabul edilmiştir. 
19’uncu madde üzerinde bir önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı “İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Tasarısı’nın 19’uncu Maddesinin aşağıdaki
şekilde değiştirilmesini arz ve teklif ederiz. 
 Aytuğ
Atıcı Vahap Seçer Süleyman
Çelebi
 Mersin
 Mersin  İstanbul
 Kadir
Gökmen Öğüt Ali Serindağ 
 İstanbul Gaziantep
MADDE 19- 3146 sayılı Kanuna aşağıdaki
ek madde eklenmiştir.
“EK MADDE 4- Ekli (1) ve (2) sayılı
listelerde yer alan kadrolar iptal edilerek 13/12/1983 tarihli ve 190 sayılı
Genel Kadro ve Usulü Hakkında Kanun Hükmünde Kararnamenin eki (I) sayılı
cetvelin Çalışma ve Sosyal Güvenlik Bakanlığına ait bölümünden çıkarılmış ve
ekli (3) (4) ve (5) sayılı listelerde yer alan kadrolar ihdas edilerek 190
sayılı Kanun Hükmünde Kararnamenin eki (I) sayılı cetvelin Çalışma ve Sosyal
Güvenlik Bakanlığına ait bölümüne eklenmektedir."
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz. 
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Kim konuşacak?
LEVENT GÖK (Ankara) – Vahap Seçer
konuşacak. 
BAŞKAN – Sayın Seçer, buyurunuz. (CHP
sıralarından alkışlar) 
VAHAP SEÇER (Mersin) – Sayın Başkan,
değerli milletvekilleri; hepinizi saygıyla selamlıyorum.
Bir torba yasa düzenlemesi birçok
konuyu da ihtiva ediyor. Aslında iş sağlığı, iş güvenliğiyle ilgili konuları
tamamıyla kapsayan bir düzenleme değil. İşte, seçim öncesi, yine seçime yönelik
birtakım düzenlemelerin olduğu bir çalışma.
Şimdi, adı geçen önerge kadro ihdasıyla
ilgili bir mesele. Türkiye’de en büyük sorun -biliyorsunuz- işsizlik sorunu.
Son on yılda 20 milyon yurttaşımız KPSS sınavına girmiş ve bu süre zarfında da
611 bin kişi memur olarak atanmış. 
Bir diğer yöntem de KPSS dışında, KPSS
zorunluluğu olmayan kadrolar var, istisnai kadrolar var. İşte, sıkıntı burada
başlıyor. Tabii, bu konu birçok kez dile getirildi. Özellikle iktidarınız
süresi boyunca, hükûmetleriniz süresi boyunca işte bu istisnai kadrolara, KPSS
zorunluluğu olmayan kadrolara maalesef liyakata bakılmadan, tecrübeye
bakılmadan, deneyime bakılmadan, insanların hakkı gasbedilerek daha çok sizlere
yakın yandaş insanlar atandı. 
Son günlerde özellikle Hükûmetinizin,
dün Sayın Başbakanın, emekliler konusunda sanki gerçekten çok önemli bir
uygulama yapılıyormuş gibi 100 TL her emekli için yapılacak seyyanen zamlarla
ilgili seçime yönelik birtakım uygulamalarını dinledik. Bugün de enflasyon
oranı açıklandı. Baktım, son üç ayın enflasyon oranı yüzde 3 civarında. 2015
yılı ilk altı ay için emeklilere yapılan zamma bakıyorum 2,32 civarında.
Çalışanlara Hükûmetin öngördüğü altı aylık zam oranı yüzde 3 civarında. Yani
Türkiye’de ocak, şubat, mart, üç aylık süreç içerisindeki enflasyon oranı
emeklilere yapılan altı aylık zammın üzerine çıkmış yani emekliler zaten o
zammı yemiş, ilk üç ayda yemiş. Çalışma hayatındaki insanlara bakıyorum, onlar
da aynı şekilde. 
Türkiye’de en düşük SSK emekli aylığı
yaklaşık olarak 360 euro civarında. Bakın “Avrupa Birliğine gireceğiz.”
diyoruz, o Avrupa Birliğine üye ülkeler ile Türkiye’deki emekliler arasındaki
uçuruma bakalım: İtalya’da 1.772 euro alıyor ortalama bir emekli. Türkiye’de
363 euro alan emekli İtalya’da 1.772 avro, İspanya’da 1.843 ve Yunanistan’da 2
bin avro civarında bir emekli maaşı alıyor. 
Şimdi bizim seçimlere ilişkin
yaptığımız emeklilere yönelik çalışmalarda dinî bayramlarda bir maaş ikramiye
verilmesi konusu var. Dikkatimi çeken bir konu var. Sizler, herhangi bir sosyal
sınıfa yaptığınız uygulamalarda bir ilave ücret, zam ya da daha iyi koşullar
sunduğunuz zaman bunun kaynağını nedense kimse sormuyor ama biz, örneğin,
“Emeklilere iki zam vereceğiz dinî bayramlarda.” dediğimiz zaman kıyamet
kopuyor. Şimdi siz seyyanen 100 lira zam yapıyorsunuz emeklilere. Bunun kaynağı
nerede? Bütçeden karşılayacaksınız. Herhâlde biz de bunu, dinî bayramlarda
vereceğimiz ikramiyeleri bütçeden karşılayacağız. 
Emeklilerin sorunları çok. Bir intibak
sorunu var. Yine biz bunu 2011 seçimi öncesi gündeme getirdik, yine kaynak
tartışması oldu ama 2011 seçimlerinden sonra Hükûmetiniz bunu gündeme getirdi,
eksik gedik bunu hayata geçirdiniz. Ama intibak meselesi tekrar gündeme gelmesi
gereken bir konu. 
Emeklilerin katkı payı sorunu var.
Eczanelerde, hastanelerde emeklilerden 12 kalemde katkı payı kesiliyor. Bu çok
önemli bir sorun. 
Emeklilerin zamlarını verirken
enflasyon oranına göre düzenleme yapılıyor ama o enflasyon hesabı içerisindeki
sepet içerisinde emeklileri ilgilendirmeyen birçok emtia var. Dolayısıyla,
emeklilere yapılacak zamların daha çok gıda enflasyonu oranında yapılmasının
önemli olduğunu düşünüyoruz. 
Önergemize destek vereceğinizi umut
ediyor, hepinize saygılar sunuyorum. (CHP sıralarından alkışlar)
BAŞKAN – Teşekkür ederiz Sayın Seçer. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
19’uncu maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
20’nci maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
21’inci madde
üzerinde bir önerge vardır, okutuyorum.
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 3146 sayılı Kanuna i geçici madde eklemeyi öngören 21 inci
maddesinin tasarı metninden çıkarılmasını arz ve teklif ederiz.
 İdris Baluken Adil
Zozani Erol Dora
 Bingöl Hakkâri
 Mardin
Abdullah Levent Tüzel Nazmi
Gür
  İstanbul Van
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılmıyoruz.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz.
İDRİS BALUKEN (Bingöl) – Gerekçe…
BAŞKAN – Gerekçeyi okutuyorum:
Gerekçe: 
İşçi Hizmetleri Uzmanı ve Yurt Dışı
İşçi Hizmetleri Uzman Yardımcısı atamalarının bir defaya mahsus olarak atanmak
istenmesi, nitelik isteyen konularda liyakat ve tecrübe esaslarını ortadan
kaldıracak ve suiistimallere açık hale getirecektir. Değişiklikle bu sorunların
giderilmesi amaçlanmıştır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir. 
21’inci maddeyi oylarınıza sunuyorum:
Kabul edenler... Kabul etmeyenler... 21’inci madde kabul edilmiştir. 
22’nci maddeyi oylarınıza sunuyorum:
Kabul edenler... Kabul etmeyenler... 22’nci madde kabul edilmiştir. 
20.00’ye kadar ara veriyorum.
 Kapanma
Saati: 19.16
ALTINCI OTURUM
Açılma Saati:
20.07
BAŞKAN: Başkan
Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 90’ıncı Birleşiminin Altıncı Oturumunu açıyorum. 
687 sıra sayılı Kanun Tasarısı’nın
görüşmelerine kaldığımız yerden devam ediyoruz. 
Komisyon ve Hükûmet yerinde. 
23’üncü madde üzerinde üçü de aynı
mahiyette olmak üzere üç önerge vardır, okutuyorum:
Türkiye Büyük
Millet Meclisi Başkanlığına
Görüşülmekte
olan 687 sıra sayılı Kanun Tasarısının 23 üncü maddesinin Tasarı metninden
çıkarılmasını arz ve talep ederiz.
 Mehmet
Naci Bostancı Mehmet Doğan Kubat Recep
Özel
 Amasya İstanbul Isparta
 Ramazan
Can Hüseyin Filiz Osman
Aşkın Bak
 Kırıkkale Çankırı İstanbul
Aynı mahiyetteki diğer önergenin imza
sahipleri:
 İdris
Baluken Abdullah Levent Tüzel Adil
Zozani
 Bingöl İstanbul Hakkâri
 Nazmi
Gür Erol Dora 
 Van Mardin

Aynı mahiyetteki diğer önergenin imza
sahipleri:
 Aytuğ
Atıcı Sinan Aydın Aygün İzzet
Çetin
 Mersin Ankara Ankara
 Süleyman
Çelebi Mehmet Hilal Kaplan Musa
Çam
 İstanbul Kocaeli İzmir
 Haydar
Akar Ramazan Kerim Özkan
 Kocaeli Burdur
BAŞKAN – Komisyon aynı mahiyetteki bu
üç önergeye katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Takdire bırakıyoruz.
BAŞKAN – Hükûmet?
ADALET BAKANI KENAN İPEK – Katılıyoruz
Sayın Başkanım.
BAŞKAN – Buyurunuz Sayın Atıcı.
AYTUĞ ATICI (Mersin) – Teşekkürler
Sayın Başkan.
Değerli milletvekili arkadaşlarım, 687
sıra sayılı Tasarı’nın 23’üncü maddesi üzerine verdiğimiz önergeyle ilgili olarak
söz almış bulunuyorum. Hepinizi saygıyla selamlıyorum. 
Değerli arkadaşlar, bu madde aslında
Genel Kurulumuzun daha önceki oturumlarında yasalaştı. Adalet ve Kalkınma
Partisinin... Maddenin metinden çıkarılmasının gerekçesi aslında bu maddenin
daha önce yasalaşarak, buradan geçerek kanunlaşmış olmasıdır. Evet, biz de aynı
gerekçeyle bir önerge verdik ancak bu yasanın, bu maddenin daha önceki
görüşmelerinde de olan itirazlarımızı dile getiriyoruz ve konuyu pişirerek
Anayasa Mahkemesinden nasıl bir cevap alacağımızı da aramaya çalışıyoruz ve
Anayasa Mahkemesine de bu maddeyle ilgili olarak hazırlıklarımızı yapıyoruz. 
Peki, bu madde neleri getiriyordu,
şöyle bir hatırlayalım: Bu madde aslında derinliği çok fazla olan bir madde,
üzerinde çok düşünülmüş, çokça çalışılmış ve gerçekten bir siyaset mühendisliği
uygulanmış olan bir maddeydi. Hatırlayalım, ne diyordu madde? Diyordu ki
efendim, eğer üst düzey devlet memurlarını görevden alırsak ya da görevden
alınırsa yani müsteşar ve ek göstergesi 7.000’in üzerinde olanlar eğer görevden
alınırlarsa veya görevleri sona ererse, bunlar Başbakanlık müşaviri olarak
görevlendirilecekler idi. Kulağa hoş geliyor. Yani bir üst düzey bürokrat, bir
müsteşar görevi sona erer veyahut da görevden alınırsa -efendim, yani bu adamcağız
tabii boşa düşmesin, mahkemeye gitmesin- biz bu eski müsteşarımızı Başbakanlık
müşavirliğine atayalım. Peki, kadro yoksa ne olacak? Kadro şartı aranmaksızın
bir kereye mahsus olmak üzere bunlar buraya atanacaklar ve emekli olduktan
sonra veya Hakk’ın rahmetine kavuşurlarsa o madde otomatikman düşmüş olacaktı.
Kulağa hoş geliyor, insani gibi geliyor. Aynı şeyi daha düşük rütbeli memurlar
için de yapıyordunuz, onları da Başbakanlık müşaviri olarak değil de bakanlık
müşaviri veyahut da çeşitli kadrolara atıyordunuz. Yani ne gibi? Valiyi
görevden aldığınızda nasıl merkez valisi yapıyorsanız, kızağa çekiyorsanız,
bunları da aynı şekilde merkeze alıyordunuz. 
Peki, bu hikâyenin arkasındaki tablo
neydi, düşünce neydi, arka planı neydi? Şöyle hatırlatayım size: Seçimler
geliyor. Tabii ki Hükûmet -şu an ki AKP Hükûmeti- varlığını korumak istiyor.
Bundan daha doğal bir şey olamaz. Fakat varlığını korumak için her yola
başvurmaya çalışıyor. Bu yollar yasaları da bazen biraz zorluyor. Buna kimse
hayır diyemez. Sayın Cumhurbaşkanın 400 milletvekili istemesi hem yasaları hem
Anayasa’yı zorlamıyor mu? Zorluyor. Sayın Cumhurbaşkanının kalkıp da “Ben
Adalet ve Kalkınma Partisinin programını okudum.” demesi yasaları ve Anayasa’yı
zorlamıyor mu? Zorluyor. Şimdi, buna hiçbiriniz herhâlde “Yok, vallahi
zorlamıyor; asla böyle bir şey olmamıştır.” diyemezsiniz çünkü Sayın
Cumhurbaşkanı bunu televizyonların karşısında konuşuyor ve yasaları ve
Anayasa’yı zorluyor. Şimdi, yasayı ve Anayasa’yı zorlayan Cumhurbaşkanı aynı
zamanda, benzer şekilde davranarak bürokratların da yasaları zorlamasını ister
mi istemez mi? Vallahi isteyebilir. İşte, bu madde onun için getirilmiş olan
bir maddedir. Yani, yasaları, yönetmelikleri, mevzuatı zorlayarak müsteşardan
başlayarak daha aşağı seviyedeki memurlara kadar bazı sıkıntılı işleri
yaptırabilmek için çıkarılmış bir yasadır, benim iddiam budur. Bir başka iddia
var ise bunu rahatlıkla tartışabiliriz. Bu iddiaya göre, sizler görevinin
dışında işler yapmaya zorladığınız memurları koruma altına alacaksınız. Bir
sonraki maddede bunu nasıl koruma altına aldığınızı, nasıl bir şemsiye
oluşturduğunuzu size anlatmaya çalışacağım yani bu yaptığınız siyaset
mühendisliğinin aslında duvara tosladığını, herkes tarafından ibretle
izlendiğini sizler de göreceksiniz. Bir sonraki maddede biraz daha detaylı
olarak sizlere ne yaptığınızı anlatacağım çünkü birçok AKP’li milletvekilinin
de ne yapıldığını bilmediğinden eminim.
Teşekkür ederim. (CHP sıralarından
alkışlar)
BAŞKAN – Teşekkür ederiz Sayın Atıcı.
Gerekçeyi okutuyorum:
Gerekçe: 
Maddeyle bir kısım devlet personelinin
özlük hakları ortadan kaldırılmaktadır. Değişiklikle Anayasa’ya da aykırı olan
bu durumun düzeltilmesi amaçlanmıştır.
BAŞKAN – Diğer gerekçeyi de okutuyorum:
Gerekçe:
Tasarı metninde yer alan 23 üncü madde
688 sayılı Kanun Tasarısı metni içerisine dâhil edilip görüşülerek
kanunlaştığından tasarı metninden çıkarılmaktadır.
BAŞKAN – Aynı mahiyetteki bu üç
önergeyi oylarınıza sunuyorum.
LEVENT GÖK (Ankara) – Karar yeter
sayısı istiyorum.
BAŞKAN – Kabul edenler... Kabul
etmeyenler... Karar yeter sayısı yoktur.
Beş dakika ara veriyorum.
Kapanma Saati: 20.14
YEDİNCİ OTURUM
Açılma Saati:
20.25
BAŞKAN: Başkan
Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 90’ıncı Birleşiminin Yedinci Oturumunu açıyorum. 
687 sıra sayılı Kanun Tasarısı’nın
23’üncü maddesi üzerinde metinden çıkarmaya yönelik aynı mahiyetteki üç
önergenin oylanmasında karar yeter sayısı bulunamamıştı. Şimdi, önergeleri
tekrar oylarınıza sunacağım ve karar yeter sayısı arayacağım. 
Kabul edenler… Kabul etmeyenler… Kabul
edilmiştir, karar yeter sayısı vardır. 
Tasarının görüşmelerine kaldığımız
yerden devam edeceğiz.
Komisyon ve Hükûmet yerinde. 
Böylece, madde metinden çıkartılmıştır.
Görüşmelere Komisyonun kabul ettiği metin üzerinden devam edeceğiz ancak daha
sonra madde numaraları teselsül ettirilecektir. 
Şimdi, 24’üncü madde üzerinde aynı
mahiyette iki önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı Kanun
tasarısının 24 üncü maddesinin Tasarı metninden çıkarılmasını arz ve talep
ederiz.
Mehmet Naci Bostancı Mehmet Doğan
Kubat  Osman Aşkın Bak
 Amasya 
İstanbul  İstanbul
 Hüseyin Filiz Mehmet Yüksel Ali
Ercoşkun
  Çankırı  Denizli  
Bolu
Aynı mahiyetteki diğer önergenin imza
sahipleri:
Aytuğ Atıcı Sinan
Aydın Aygün Süleyman Çelebi
 Mersin 
Ankara  İstanbul
Mehmet Hilal Kaplan Ramazan Kerim
Özkan Haydar Akar
 Kocaeli 
Burdur  Kocaeli
 Musa Çam 
  İzmir
BAŞKAN – Komisyon bu önergelere
katılıyor mu? 
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Takdire bırakıyoruz. 
BAŞKAN – Hükûmet? 
ADALET BAKANI KENAN İPEK – Katılıyoruz
Sayın Başkan. 
BAŞKAN – Sayın Atıcı, buyurunuz. (CHP
sıralarından alkışlar) 
AYTUĞ ATICI (Mersin) – Teşekkür ederim.

Sayın Başkan, değerli arkadaşlar; 687
sıra sayılı Tasarı’nın 24’üncü maddesi üzerine verdiğimiz önergeyle ilgili
olarak söz aldım. Hepinizi saygıyla selamlıyorum. 
Değerli
arkadaşlar, 24’üncü madde de 23’üncü maddeyle bağlantılı. Aslında sadece iki
buçuk satırlık bir madde. İki buçuk satırlık bir maddeyi konuşuyoruz ama biraz
detayına girince iki buçuk ciltlik kitap yazacak kadar bir derinliğe sahip
olduğunu hep birlikte görüyoruz. Bir önceki maddeyle ilgili yaptığımız
konuşmalarda sizlerin aslında müsteşar veya üst düzey memurları görevden
aldığınızda onları Başbakanlık müşaviri olarak atadığınızı, daha sonra, daha
düşük rütbeli memurları da görevden aldığınız da onları bakanlık müşaviri
olarak atadığınızı anlatmıştım. Şimdi, burada da gerçek niyetinizi anlatacağım.

Gerçek niyetiniz
şu arkadaşlar: Seçimlere giderken, eğer bir müsteşara veyahut da daha alt düzey
bir memura yasaları zorlayıcı bir iş yaptırmaya kalkarsanız size karşı
çıkabilir, “Efendim, bu buyurduğunuz iş yasalara aykırıdır ve biz bunu yapmak
istemiyoruz.” diyebilir. Bu durumda iki yolunuz var: Ya bu insanı görevden
alacaksınız ya da ikna edeceksiniz. Görevden alırsanız ne olur? Görevden
alırsanız, gider dava açar ve görevine geri gelir, daha önceden olduğu gibi.
Peki, ikna etmek için ne yapmanız lazım? İkna etmek için, bu memuru bir koruma
altına almanız lazım. Memura diyorsunuz ki: “Kardeşim, sen benim dediğimi yap,
korkma. Benim dediğimi yaparsan ben zaten seni görevden almam ama 8 Haziranda
eğer ben iktidarı kaybedersem, bir başka hükûmet gelirse seni görevden
alabilir. Hiç merak etme, bu durumda sen görevden alınmış olmayacaksın,
görevden alındığın gibi eş değer bir kadroya yani bakanlık müşavirliğine veya
Başbakanlık müşavirliğine geçeceksin.” Eh, bunu gören bürokrat elbette size
boyun eğebilir, elbette boyun eğebilir. Peki, eğer bu bürokrat sizin gibi
düşünmüyorsa, dünyaya sizin pencerenizden bakmıyorsa yani dik duruyorsa ve size
“Hayır.” diyorsa bu durumda ne yapacaksınız? Elbette görevden alacaksınız bu
insanı. Bu insanı siz görevden aldığınız zaman -mahkemeye gitmesini engellemek
adına- yine bu insanı bakanlık veya rütbesine göre Başbakanlık müşaviri yapıp
mahkemeye gitmesini engelliyorsunuz. Yani, yaptığınız bütün bu siyaset
mühendisliğinin temelinde, sizin, başta müsteşarlar olmak üzere, daire
başkanları düzeyine kadar inmek kaydıyla bütün memurlara yasaları zorlayıcı işleri
yaptırabilme imkânını elde etmek var. Zaten siz merak etmeyin, siz bu maddeye
el kaldırdığınız zaman siz söylemeden de bu memurlar mecburen sizin
dediklerinizi yapacaklar, sizin aklınızdan ne geçtiğini anlayacaklar ve size
hoş görünmek adına bir kısmı Ya “Lanet olsun, uğraşmayayım ben bu işlerle.”
diyerek veyahut da bir kısmı “E, ne yapalım, yüce Meclis kanun çıkarmış yani
emir demiri keser.” deyip sizin buyurduğunuz bu işleri yapacaktır.
Küçücük bir örnek verebilir miyim size
arkadaşlar, bakın, siz bir küçücük değişiklik yaptığınızda rüzgâr nasıl esiyor?
Hatırlarsanız kaçak saraya halılar koyduğunuzda bu halıların rengi turkuazdı
yani hani eskiden meşhur kırmızı halılar döşenirdi ama şimdi Sayın
Cumhurbaşkanı böyle münasip gördü ve kaçak sarayın içine ya da holüne turkuaz
renkli halı serdi. Ne oldu Türkiye'de? Her gün yürüdüğünüz o VIP’ye giriş
koridorlarındaki halıların rengine bir bakın, birdenbire değişiverdi, kırmızı
halılar gitti, yerine turkuaz halılar geldi. 
Şimdi, bu örnekten kıssadan hisse, siz
eğer bu maddeyi kabul ederseniz memurlarınız sizin aklınızdan ne geçtiğini
anlayacaklar, bir kısmı sinecekler, bir kısmı sineye çekecekler ama yeri,
zamanı geldiğinde de bunun hesabını soracaklar. Ne zaman bunun yeri, zamanı? 7
Haziran. Onlar 7 Haziranda bunun hesabını soracak, biz de sizi Yüce Divana
göndereceğiz.
Saygılar sunuyorum. (CHP sıralarından
alkışlar)
BAŞKAN – Teşekkür ederiz Sayın Atıcı.
MEHMET NACİ BOSTANCI (Amasya) – Sayın
Başkan…
BAŞKAN – Buyurunuz Sayın Bostancı.
IV.- AÇIKLAMALAR (Devam)
12.- Amasya Milletvekili Mehmet Naci
Bostancı’nın, sanatçı Kayahan’a Allah’tan rahmet dilediğine ve Mersin
Milletvekili Aytuğ Atıcı’nın 687 sıra sayılı Kanun Tasarısı’nın 24’üncü
maddesiyle ilgili önerge üzerinde yaptığı konuşmasındaki bazı ifadelerine ilişkin
açıklaması
MEHMET NACİ BOSTANCI (Amasya) – Sayın
Başkanım, çok teşekkür ediyorum.
Müziğimizin büyük üstatlarından Kayahan
vefat etti. Kendisine Allah’tan rahmet diliyorum, milletimizin, yakınlarının
başı sağ olsun.
Müzik bizim ortak ruhumuzun tecessüm
ettiği alanlardan birisi ve Kayahan da bu işi iyi yapan bir sanatkârdı, nur
içinde yatsın diyorum.
Biraz önce konuşan Değerli Aytuğ Bey'in
anlatımlarına ilişkin de iki çift laf etmek istiyorum: Bu maddenin sizinle aynı
pencereden bakmayan, sizinle aynı görüşte olmayan yani size karşı dik duran
bürokratlara karşı -çıkardığımız- bir madde olduğunu iddia ediyor. Bunu
eleştiri adına söylüyor ama ben Aytuğ Bey'e çok teşekkür ediyorum, metnin içine
gizlenmiş bir övgü de var burada. On üç yıldır iktidarda olan AK PARTİ’nin
bürokrasiye dokunmadığını, son derece renkli bir bürokrat kadronun yerinde
durduğunu, herkesin aynı pencereden bakmadığını da ifade etmiş oluyor.
Çok teşekkür ediyorum kendisine.
Saygılar sunuyorum.
BAŞKAN – Teşekkür ederiz Sayın
Bostancı.
AYTUĞ ATICI (Mersin) – Sayın Başkan…
BAŞKAN – Buyurunuz Sayın Atıcı.
AYTUĞ ATICI (Mersin) – Sayın Başkan,
Sayın Grup Başkan Vekili sözlerimi çarpıtarak bir yorumda bulundu. İzin
verirseniz sataşmadan dolayı söz istiyorum.
MEHMET NACİ BOSTANCI (Amasya) – Sataşma
yok, yerimden açıklama yaptım.
BAŞKAN – Buyurunuz, kısa bir sürede
cevap verirseniz sevineceğiz, lütfen.
AYTUĞ ATICI (Mersin) – Süreyi
doldurmayacağıma söz veriyorum.
BAŞKAN – Buyurunuz efendim. (CHP
sıralarından alkışlar) 
IX.- SATAŞMALARA İLİŞKİN KONUŞMALAR
1.- Mersin Milletvekili Aytuğ
Atıcı’nın, Amasya Milletvekili Mehmet Naci Bostancı’nın yaptığı açıklaması
sırasında şahsına sataşması nedeniyle konuşması 
AYTUĞ ATICI (Mersin) – Sayın Başkan,
çok teşekkür ediyorum.
Değerli arkadaşlar, tabii, güzel güzel
tartışmak, güzel güzel sohbet etmek hoş. 
Ben böyle bir şey söylemedim. Bu sizin
hayal ettiğiniz bir şey olsa gerek yani keşke AKP Hükûmeti bürokratlara
dokunmasaydı, keşke bürokrasi renkli olsaydı. Dediğinizi beyninizdeki,
ruhunuzdaki olayların bir tezahürü olarak yorumluyorum. 
Bir küçücük örnek vereceğim, Millî
Eğitimdeki müdür ve müdür yardımcılarını bile görevden aldınız Sayın Grup
Başkan Vekili. Bakın, vazgeçtim üst düzey bürokratlardan, Millî Eğitimdeki
bütün ama bütün müdür, müdür yardımcılarını görevden aldınız ve oralara sadece
EĞİTİM-BİR-SEN’e kayıtlı olan ve dünyaya sizin baktığınız pencereden bakan okul
müdürlerini atadınız. Ben daha size ne söyleyeyim?
Süremin tamamını kullanmayacağıma
Başkana söz verdiğim için burada kesiyor, saygılar sunuyorum.
BAŞKAN – Teşekkür ederiz Sayın Atıcı.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
5.- İş Sağlığı ve Güvenliği Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Burdur Milletvekili Hasan Hami Yıldırım ve İzmir Milletvekili
Aydın Şengül ile 50 Milletvekilinin; Adana Milletvekili Ali Demirçalı ve
İstanbul Milletvekili Gürsel Tekin’in; İstanbul Milletvekili Abdullah Levent
Tüzel’in; Diyarbakır Milletvekili Nursel Aydoğan'ın; İzmir Milletvekili Rahmi
Aşkın Türeli’nin; İstanbul Milletvekili Mahmut Tanal’ın; İzmir Milletvekili
Ahmet Kenan Tanrıkulu’nun; Kocaeli Milletvekili Haydar Akar’ın; Balıkesir
Milletvekili Haluk Ahmet Gümüş’ün; Manisa Milletvekili Hasan Ören ve 2
Milletvekilinin; İstanbul Milletvekili Mahmut Tanal’ın; Manisa Milletvekili
Erkan Akçay ve Milliyetçi Hareket Partisi Grup Başkanvekili İzmir Milletvekili
Oktay Vural’ın; İstanbul Milletvekili Mahmut Tanal’ın; İstanbul Milletvekili
Mustafa Sezgin Tanrıkulu ile 2 Milletvekilinin; Cumhuriyet Halk Partisi Grup
Başkanvekili İstanbul Milletvekili Mehmet Akif Hamzaçebi’nin Benzer Mahiyetteki
Kanun Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkereleri (1/1006, 2/1449, 2/1511, 2/1664, 2/1670,
2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541,
2/2546) (S. Sayısı: 687) (Devam)
BAŞKAN – Aynı mahiyetteki diğer
önergenin gerekçesini okutuyorum:
Gerekçe:
Tasarı metninde yer alan 24 üncü madde
688 sayılı Kanun Tasarısı metni içerisine dâhil edilip görüşülerek
kanunlaştığından tasarı metninden çıkarılmaktadır.
BAŞKAN – Aynı mahiyetteki önergeyi
oylarınıza sunuyorum. Kabul edenler…Kabul etmeyenler… Kabul edilmiş ve böylece
24’üncü madde tasarı metninden çıkartılmıştır.
25’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
26’ncı madde üzerinde bir önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının, 25/8/1999 tarihli ve 4447 sayılı İşsizlik Sigortası Kanununun 48
inci maddesinde düzenleme öngören 26 ncı maddesinin tasarı metninden çıkarılmasını
arz ve teklif ederiz.
 İdris
Baluken Adil Zozani Erol
Dora
 Bingöl Hakkâri Mardin
 Abdullah
Levent Tüzel Nazmi Gür 
 İstanbul Van
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz.
BAŞKAN – Hükûmet?
ADALET BAKANI KENAN İPEK – Katılmıyoruz
Sayın Başkan.
BAŞKAN – Gerekçeyi okutuyorum:
Gerekçe:
Milyonlarca işsizin bulunduğu
Türkiye'de işsizlik fonu işini kaybedenler için bir sigorta niteliğindedir.
Ekonomik krizin derinleşme ihtimali de göz önüne alındığında fonun bu amaçla
kullanımından sakınılması gerekmektedir. Bu giderlerin genel bütçeden
karşılanması daha uygun olacaktır. Değişiklikle bu sorunların giderilmesi
amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
26’ncı maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
27’nci madde üzerinde bir önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte
olan 687 sıra sayılı yasa tasarısının, 4447 sayılı Kanuna ek madde eklemeyi
öngören 27'inci maddesinde geçen "sınavlarda başarılı olan"
ibaresinin "sınavlara giren", "Fondan" ibarelerinin ise
"Genel Bütçeden" olarak değiştirilmesini arz ve teklif ederiz. 
 İdris
Baluken  Adil Zozani Erol
Dora
 Bingöl Hakkâri Mardin
 Nazmi
Gür Abdullah
Levent Tüzel
 Van
 İstanbul
BAŞKAN –
Komisyon önergeye katılıyor mu?
SAĞLIK, AİLE,
ÇALIŞMA VE SOSYAL İŞLER KOMİSYONU SÖZCÜSÜ MUZAFFER YURTTAŞ (Manisa) –
Katılmıyoruz.
BAŞKAN –
Hükûmet?
ADALET BAKANI
KENAN İPEK – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe:
Yoksulluğun
giderek derinleştiği bir dönemde sınava girenler arasında ayrım yapmak adil bir
uygulama olmayacaktır. Sınavlarda başarısız olmak yurttaşlar arasında ayrım
yapmayı haklı kılan bir husus değildir. Değişiklikle uygulamadan sınava giren
herkesin faydalanması ve kaynağın genel bütçeden karşılanması amaçlanmıştır.
BAŞKAN –
Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
27’nci maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
28’inci madde
üzerinde iki önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 687 sıra sayılı yasa tasarısının, 4447 sayılı Kanuna ek madde eklemeyi
öngören 28 inci maddesinde geçen "%1 olarak alınır" ibaresinden sonra
gelmek üzere "bu fark Genel Bütçeden Fona aktarılır." ibaresinin
eklenmesini ve "yasal faizi ile birlikte geri öderler" ibaresinin
"yasal faiziyle birlikte 10 katını geri öderler" şeklinde
değiştirilmesini arz ve teklif ederiz.
 İdris
Baluken  Adil Zozani Erol
Dora
 Bingöl Hakkâri Mardin
 Nazmi
Gür Abdullah
Levent Tüzel
 Van
 İstanbul
Türkiye Büyük Millet Meclisi Başkanlığına
Görüşülmekte
olan 687 Sıra Sayılı "İş Sağlığı ve Güvenliği Kanunu ile Bazı Kanun ve
Kanun Hükmünde Kararnamelerde Değişiklik Yapılması Hakkında Kanun Tasarısı’nın
28’inci Maddesinin aşağıdaki şekilde değiştirilmesini arz ve teklif ederiz.
 Aytuğ
Atıcı Sinan Aydın Aygün  Süleyman
Çelebi
 Mersin Ankara İstanbul
 Mehmet
Hilal Kaplan Haydar Akar Musa
Çam
 Kocaeli Kocaeli İzmir
EK MADDE 4-
20/6/2012 tarihli ve 6331 sayılı İş Sağlığı ve Güvenliği Kanunu kapsamında çok
tehlikeli sınıfta yer alıp ondan fazla çalışanı bulunan ve üç yıl içerisinde
ölümlü veya sürekli ya da geçici iş göremezlikle sonuçlanan iş kazası meydana
gelmeyen işyerlerinde çalışanların 5510 sayılı kanunun 81. Maddesinin c fıkrası
gereğince ödeyecekleri iş kazası ve meslek hastalıkları primi, teşvik olarak
bir sonraki takvim yılından geçerli olmak üzere ve üç yıl süreyle %1 olarak;
ölümlü iş kazası meydana gelmesi halinde ise aynı şartlara tabi olmak üzere %3
olarak alınır. Bu primin %1 olarak alınması halinde teşvik olarak alınmayan
%1'lik prim hazine tarafından sosyal güvenlik kurumuna bütçeden aktarılır.
Türkiye genelinde birden fazla tescilli çok tehlikeli sınıfta yer alan işyeri
bulunan işverenin 31/5/2006 tarihli ve 5510 sayılı Sosyal Sigortalar ve Genel
Sağlık Sigortası Kanununun 4 üncü maddesinin birinci fıkrasının (a) bendi
kapsamında çalıştırılan toplam çalışan sayısı esas alınır.
Bu maddeye göre teşvikten yararlanan
işverenlerden birinci fıkrada belirtilen iş kazalarını bildirmeyenlere fiil
başka bir suç oluştursa dahi 6331 sayılı Kanunun 26 ncı maddesinin birinci
fıkrasının (e) bendinde belirtilen idari para cezası, aynı maddenin üçüncü
fıkra hükümlerine tabi olmaksızın on katı olarak uygulanır. Geçmişe dair
yararlanılan primler yasal faizi ile birlikte geri alınır. Bu durumdaki işverenlere
beş yıl süre teşvik yasağı uygulanır. Haklarında yasaklama kararı
uygulananların gerçek veya tüzel kişi olması durumuna göre; ayrıca bir şahıs
şirketinde ortak olmaları hâlinde bu şahıs şirketi hakkında da, sermaye
şirketinde ortak olmaları hâlinde ise sermayesinin yarısından fazlasına sahip
olmaları kaydıyla bu sermaye şirketi hakkında da aynı teşvik yasağı uygulanır.
Bu maddenin uygulanmasına ilişkin usul
ve esaslar Bakanlıkça belirlenir."
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ MUZAFFER YURTTAŞ (Manisa) – Katılamıyoruz. 
BAŞKAN – Hükûmet? 
ADALET BAKANI KENAN İPEK – Katılmıyoruz
Sayın Başkan. 
BAŞKAN – Sayın Çelebi, buyurunuz
efendim. (CHP sıralarından alkışlar) 
SÜLEYMAN ÇELEBİ (İstanbul) – İyi
akşamlar değerli arkadaşlar. 
Sayın Başkan, hepinizi saygıyla,
sevgiyle selamlıyorum. 
Tabii, bu yasayla ilgili bizim bütün
itirazlarımız bu İşsizlik Sigortası Fonu’nun kötüye kullanılmasına ilişkindir.
İşsizlik sigortasına bir göz dikilmiştir, nerede ne iş varsa, hangi iş
yapılacaksa orada işçiler için biriken paraların büyük bir bölümü İşsizlik
Sigortası Fonu’ndan karşılanıyor. Sosyal devletin gereği olarak devletin
yapması gereken, sosyal devletin yapması gereken katkıyı sosyal devlet yapmıyor,
gözünü İşsizlik Sigortası Fonu’na dikmiş durumda. 
Diğer taraftan, İşsizlik Sigortası
Fonu’ndan GAP’a katkı veriliyor, yola katkı yapılıyor, birçok vergi afları,
birçok sigorta afları, birçok şu anda ödenmeyen paraların tamamı İşsizlik
Sigortası Fonu’ndan ödeniyor değerli arkadaşlar. Ama “Gelin, şu İşsizlik
Sigortası Fonu’yla ilgili verdiğimiz önergelerle tamamı işçileri ilgilendiren
daha reel olarak, açlık sınırı altında verdiğiniz o işsizlik maaşını, işsizlik
sigortasından aldığı maaşı düzeltelim.” dediğimizde orada iktidar frene
basıyor. “Gelin, bu işsiz kalan insanların işsizlikle ilgili aldıkları maaş
süresini uzatalım.” dediğimizde iktidar frene basıyor. Ama bir yere kaynak mı
aktarılacak, o kaynağı İşsizlik Sigortası Fonu’ndan aktarma konusunda her türlü
çabayı, her türlü iradeyi… Bu konuda işverenlerin her türlü taleplerinin
karşılandığı bir kaynak var, o kaynak da İşsizlik Sigortası Fonu’dur değerli
arkadaşlarım. Oysa, bu alanda gerçekten onlarla ilgili yapılacak, o fondan
yapılacak eğitim açısından, istihdam açısından birçok projeler yarıda
bırakılıyor. Ama diğer taraftan, bununla ilgili başka hangi talep gelirse
–maşallah, Çalışma Bakanımız da bu konuda evelallah kesesi bende diye- her
türlü bonkörlük onun üzerinden yapılıyor.
Önemli olan, işçilerin ödediği primden
bonkörlük yapmak değil. Başka yerlerden tasarruflar ederek -bu konuda
Ermenek’te yaşanan, Soma’da yaşanan, diğer yerlerde yaşanan bu sonuçlardan
sonra- sosyal devletin gereği olarak devlet öncelikle bu uygulamayı yapsın ve
sonra devletin yaptığı görevden sonra işverene rücu edecekse etsin. Tabii ki
öyle olmalı, tabii ki birinci derecede işverenler sorumlu, oraya rücu etsin,
ama burada İşsizlik Sigortası Fonu’na göz dikiliyor; eğer işveren de battıysa,
yok olduysa, o para da İşsizlik Sigortası Fonu’ndan batacak ve yanacak. Yazık
değil mi arkadaşlar? Ama biz bunları öneriyoruz, Komisyonda önerdik, burada bir
kez daha bu konuda önerge verdik, bu verdiğimiz önergenin dikkate alınması
hâlinde, gerçekten İşsizlik Sigortası Fonu’ndan elinizi çektiğinizde çok daha
onurluca bir iş yapılmış olacak.
Hepinize saygılar, sevgiler sunuyorum
değerli arkadaşlarım. (CHP sıralarından alkışlar)
BAŞKAN – Teşekkür ederiz Sayın Çelebi. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı Yasa
Tasarısı’nın, 4447 sayılı Kanun’a ek madde eklemeyi öngören 28’inci maddesinde
geçen "% 1 olarak alınır" ibaresinden sonra gelmek üzere "Bu
fark Genel Bütçeden Fona aktarılır." ibaresinin eklenmesini ve "yasal
faizi ile birlikte geri öderler" ibaresinin "yasal faiziyle birlikte
10 katını geri öderler" şeklinde değiştirilmesini arz ve teklif ederiz. 
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım. 
BAŞKAN – Hükûmet? 
ADALET BAKANI KENAN İPEK – Katılmıyoruz
Sayın Başkan.
İDRİS BALUKEN (Bingöl) – Gerekçe…
BAŞKAN – Gerekçeyi okutuyorum: 
Gerekçe:
Söz konusu ceza ve teşvik sisteminin
İşsizlik Sigortası üzerinden yapılması doğru değildir. Düzenlemenin mevcut
hâliyle, 10'dan çok işçi çalıştıran çok tehlikeli sınıfta yer alan iş
yerlerinde ölümlü ya da sürekli iş göremezlikle sonuçlanan iş kazaları üç yıl
süreyle olmadığı takdirde, İşsizlik Sigortası Fonu'nun gelirleri azalacaktır.
İşçiler ve işsizlerin "kara gün dostu" olan İşsizlik Sigortası
Fonu'nun aktüeryal dengesinin hem de işçilerin yaşamı ve sağlığı üzerinden bir
kurguyla bozulması yanlıştır. Bu maddeyle, kaza geçiren işçiler sakat kalma
hâlleri ile işsizlik fonundaki gelirlerin azalması yoluyla birkaç kez
haksızlığa uğratılmaktadır. Bu durum genel bütçeyle düzenlenmelidir.
Mevcut düzenleme bu teşvikten
yararlanan ya da yararlanmayı amaçlayan işverenleri, iş kazalarını bildirmemeye
de teşvik edecektir; zira maddenin ilk halinde öngörülen "10 katı
tutarında idari para cezası" yaptırımının olmadığı koşullarda,
işverenlerin en azından iş kazalarını bildirmemeleri durumu şaşırtıcı
olmayacaktır. Değişiklikle bu sorunların giderilmesi amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
28’inci maddeyi oylarınıza sunuyorum:
Kabul edenler… Kabul etmeyenler… 28’inci madde kabul edilmiştir.
29’uncu madde üzerinde ikisi aynı
mahiyette olmak üzere üç önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısının 29 uncu maddesi ile 4447 Sayılı
Kanuna eklenmesi öngörülen Geçici 13 üncü maddenin ikinci fıkrasının sonunda
yer alan "edilir" ibaresinin "edilerek Fona gelir kaydedilir."
şeklinde değiştirilmesini arz ve teklif ederiz.
 Mehmet
Naci Bostancı Mehmet Doğan Kubat Recep
Özel
 Amasya İstanbul Isparta
 Osman
Aşkın Bak Ramazan Can Hüseyin
Filiz
 İstanbul Kırıkkale Çankırı
Aynı mahiyetteki diğer önergenin imza
sahipleri:
 Aytuğ
Atıcı İzzet Çetin 
Süleyman Çelebi Mersin Ankara 
İstanbul
 Ali
İhsan Köktürk  Haydar Akar 
Özgür Özel Zonguldak Kocaeli 
Manisa
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 29 uncu maddesinin ikinci fıkrasının sonuna " Ödemeler kazanın
olduğu tarihten yasanın yayımlandığı tarihe kadar olsan süreyi de kapsar."
eklenmesini; üçüncü fıkranın sonuna " Tahsil edilen bu tutarlar Fona geri aktarılır."
ibaresinin eklenmesini arz ve teklif ederiz.
 İdris
Baluken Adil Zozani Erol
Dora
 Bingöl Hakkâri Mardin
 Abdullah
Levent Tüzel Nazmi Gür
 İstanbul Van
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet?
ADALET BAKANI KENAN İPEK – Katılmıyoruz
Sayın Başkanım.
İDRİS BALUKEN (Bingöl) – Gerekçe…
BAŞKAN – Gerekçeyi okutuyorum:
Gerekçe:
Ermenek civarında faaliyeti durdurulan
madenlerde çalışan işçilere 6331 Sayılı Kanun’un 25’inci maddesinin 6'ncı
fıkrası uyarınca, işverenler ücretlerini ödemek ya da ücretlerinde düşme
olmamak üzere başka bir iş vermekle yükümlüdür ve işverenin bu yükümlülüğü
faaliyetin (işin) durdurulması ile birlikte başlamaktadır. Ancak maddenin
mevcut hâline göre Fon'dan yapılacak ödeme, maddenin yayımını takip eden ay
başından başlayacak, işin durdurulması ile bu tarihe kadar geçen süre
bakımından işçilere bir ödeme yapılmayacaktır. Yapılması planlanan ödeme, işin durdurulması
tarihinden itibaren başlamalı, yapılacak tüm ödemeler, işverenlerden yasal
faiziyle tahsil edilmelidir. Değişiklikle bu sorunların giderilmesi
amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Aynı mahiyetteki iki önergeyi
okutuyorum: 
Türkiye Büyük
Millet Meclisi Başkanlığına
Görüşülmekte olan 687 Sıra Sayılı
"İş Sağlığı ve Güvenliği Kanunu ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı'nın 29'uncu
Maddesinin sonunda yer alan "edilir" ibaresinin "edilerek fona
gelir kaydedilir." şeklinde değiştirilmesini arz ve teklif ederiz.
Özgür Özel
(Manisa) ve arkadaşları
Aynı mahiyetteki diğer önergenin imza
sahipleri:
Mehmet Naci Bostancı
(Amasya) ve arkadaşları
BAŞKAN – Komisyon aynı mahiyetteki bu
iki önergeye katılıyor mu? 
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) - Takdire bırakıyoruz Sayın Başkanım.
BAŞKAN – Hükûmet?
ADALET BAKANI KENAN İPEK – Katılıyoruz
Sayın Başkanım.
BAŞKAN – Sayın Özel, buyurunuz.
ÖZGÜR ÖZEL (Manisa) – Sayın Başkan,
değerli milletvekilleri; hepinizi saygıyla selamlıyorum.
Uzun süre Komisyonda çalıştık üzerinde,
alt komisyonda ve Komisyonda. Sayın Süleyman Çelebi burada. Alt komisyonda ve
–üst komisyonda diyelim- Komisyonun kendisinde bu konuda inanılmaz uzun emekler
verdik ve bazı maddelerde Cumhuriyet Halk Partisi olarak haklı endişelerimizi,
haklı rahatsızlıklarımızı dile getirdik. Ve bunlar sürekli dikkate alınmadı, reddedildi,
zaman zaman tansiyon yükseldi. 
Şimdi, Meclisin son iki üç günü, belki
son günü olması sebebiyle, demokrasilerde olması, iktidar tarafından aranması,
zorlanması gereken ama Adalet ve Kalkınma Partisinin pek yanından da geçmediği
bir uzlaşma kültürünü bize zaman baskısı dayatıyor. İyi ki de dayatıyor çünkü
iktidar partisi uzlaşma arayınca hayat, hakikaten, parlamenter rejim için de,
her birimiz için de çok daha iyi oluyor. 
Nasıl bir görüntüyle karşı karşıya
kalıyoruz? “Arkadaşlar, bizim geçirmek istediğimiz maddeler var, sizin de
olumlu katkı yaptığınız şeyler var. Bunların üzerinde konuşalım ve doğruları
yapalım ama bizim zorladığımız, sizin karşı çıktığınız maddeleri geçirmek
zorunda değiliz. O konularda biraz daha ortak aklı arayalım.” dendi mi, bu
sefer muhalefet partileri olumlu katkı veriyorlar. Bu sırada, kulaklar
açılınca, algılar açılınca, muhalefetin “2 kere 2” dediğine “4” dememe
geleneğinden biraz uzaklaşınca doğruları yapmaya başlıyoruz. 
Örneğin bu madde için biz çok anlattık,
çok söyledik. Ermenek’te yaşanan olaydan sonra -Soma benzeri- verilecek olan
yardımlar var. Bu, İşsizlik Sigortası Fonu’ndan veriliyor. Bir kere, biz buna
tümüyle karşıyız. İşsizlik Sigortası Fonu’nun, işsiz kalan işçinin kötü günleri
için birikmiş kumbarası olduğunu düşünüyoruz; düşünmüyoruz, realite bu. Bir
çocukla karşılaştırdık Komisyonda, Sayın Bakana en basit şekliyle anlatmaya
çalıştık, dedik ki: “Arkadaşlar, kumbara çocuğun kumbarasıdır. Bu mesele içine
parayı kimin attığından bağımsızdır, harçlığından artırabilir, kendi babası
verebilir veya bayramlarda akrabalarından toplayabilir. Para kumbaraya girdi
mi, para çocuğun parasıdır. Siz baba olarak çocuğunuza ‘Ayakkabın eskimiş,
bayram geldiğinde ben sana bir çift yeni ayakkabı alacağım.’ dediğinizde çocuk
sevindi. Bayram günü ‘Getir bakalım, şu kumbarayı açalım, sana onun içinden bir
çift ayakkabı alalım.’ derseniz bu yaptığınız iş babalığınıza yani
devletliğinize yakışmaz. İşçilere bir para ödüyorsunuz, o parayı İşsizlik
Sigorta Fonu’ndan ödüyorsunuz. O, işçinin kumbarası, orayı zayıflatmaya gerek
yok.” Bu itirazı çok anlattık, Sayın Bakan kabul etmedi. Aksine, bir de hata
yaptılar daha sonra. İşsizlik Sigortası Fonu’ndan ödenen bu paralar daha sonra
ilgilisinden, şirketten tahsil edilecek ya, o tahsilatta da parayı hazineye
gelir kaydediyordunuz. Yani, verirken çocuğun kumbarasından veriyorsunuz, geri
atarken de hazineye gelir kaydediyorsunuz. Süleyman Çelebi bunu çok anlattı,
İzzet Çetin çok anlattı, Aytuğ Atıcı’nın dilinde tüyler bitti, benim boğazım
böyle çatallandı, dinletemedik. Ama, iktidarda olmayan o uzlaşma kültürüne
zaman baskısı dayatılınca algılar açıldı, “Doğru söylüyormuş arkadaşlar.”
noktasına geldik. 
Önerge, şöyle bir önergedir: Bu
paranın, rücu durumunda, tekrar İşsizlik Sigortası Fonu’na devredilmesi bir
hakkın teslimidir. Ama esas mesele şudur ki: Siz işçiye bir şey yapmaya söz
veriyorsanız yani devrin Başbakanı, şimdiki Cumhurbaşkanı, devletin başı, en
acılı günde çıkıp “Merak etmeyin, devletimiz güçlüdür, Hükûmetimiz vicdanlıdır.
Yaralar hızla sarılacaktır. Altı ay maaş veririz gerekirse. Ben yaparım.” dedi
mi devlet gibi yapacaksın arkadaş. Sonra, onu yapmaya gelince “Ben parayı
hazineden ödemem, İşsizlik Sigortası Fonu’ndan öderim.” O fondaki para, içine
parayı atan devlet de olsa, işveren de olsa, işçi de olsa kumbara işçinin
kumbarasıdır. O kumbaraya el uzatmak devlet yönetimi anlayışıyla, devlet
geleneklerimizle ve biraz önce anlattığım basit, net örnekle de
bağdaşmamaktadır. İşçinin parası işçinindir. Devlet devletlik yapacaksa, baba babalık
yapacaksa bunu kendi kesesinden göstermesi lazım. 
Çok sayıda benzer önerge var. İşsizlik
Sigortası Fonu’na duble yollar için el atılmasına da karşıyız, bu tip
durumlarda verilen devlet sözleri tutulurken de el atılmasına karşıyız.
İşsizlik Sigortası Fonu’nun gerçek amacına uygun kullanılması gerekmektedir.
Tartışma, Kıdem Tazminatı Fonu’nun, Bakan tarafından savrulan, neyle
sonuçlanacağının da göstergesidir.
Saygılar sunuyorum. (CHP sıralarından
alkışlar)
BAŞKAN – Teşekkür ederiz Sayın Özel.
Aynı mahiyetteki diğer önergenin
gerekçesini okutuyorum:
Gerekçe:
Tasarının 29’uncu maddesinin son
cümlesinde yapılacak değişiklikle maddede belirtilen hak sahiplerine İşsizlik
Sigortası Fonu’ndan yapılan ödemelerin işverenden tahsil edildiğinde Fona gelir
kaydedilmesinin uygun olacağı değerlendirilmektedir.
BAŞKAN – Aynı mahiyetteki bu iki
önergeyi birlikte oylarınıza sunuyorum: Kabul edenler… Kabul etmeyenler… Kabul
edilmiştir.
Kabul edilen bu önergeler doğrultusunda
madde 29’u oylarınıza sunuyorum: Kabul edenler… Kabul etmeyenler… Kabul
edilmiştir.
30’uncu madde üzerinde ikisi de aynı
mahiyette olmak üzere iki önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 30 uncu maddesinin tasarı metninden çıkarılmasını arz ve teklif
ederiz.
 İdris
Baluken Adil Zozani Erol
Dora
 Bingöl Hakkâri Mardin
 Abdullah
Levent Tüzel Nazmi Gür
 İstanbul Van
Aynı mahiyetteki diğer önergenin imza
sahipleri:
 Aytuğ
Atıcı Ramazan Kerim Özkan Sinan
Aygün
 Mersin Burdur Ankara
 Haydar
Akar Mehmet Hilal Kaplan Süleyman
Çelebi
 Kocaeli
 Kocaeli İstanbul
 Musa
Çam
 İzmir
BAŞKAN – Komisyon önergeye katılıyor
mu?
SAĞLIK, AİLE ve SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI
FARUK ÇELİK (Şanlıurfa) – Katılamıyoruz efendim.
BAŞKAN – Sayın Çelebi, buyurunuz.(CHP
sıralarından alkışlar)
SÜLEYMAN ÇELEBİ (İstanbul) – Sayın
Başkan, değerli arkadaşlar; Mecliste -belki bugün tamamlanacak belki yarın da
devam eder, hiç sorun değil- önemli yasalarda biz her zaman katkı verdik,
burada da bir katkı verdik aslında, devletin kasasına katkı verdik ama. Yersiz,
hak etmediği hâlde… Biliyorsunuz, bu bir teşvik düzenlemesi. Kadınların,
gençlerin istihdamının teşvikiyle ilgili güzel bir madde. Biz, Cumhuriyet Halk
Partisi olarak her türlü istihdamı teşvik eden, bu konuda getirilen bütün
önerilere katkı veren bir partiyiz. 
Burada problem ne? Bu madde
getirildiğinde duyarlılıklarına teşekkür ediyorum Komisyon üyelerimizin, bu
sürece katkı verenlerin. Yersiz, böyle istihdam yapmadığı hâlde yani kadın
istihdamı yapmadığı hâlde, genç istihdamı yapmadığı hâlde yapmış gibi parasını
alan iş adamlarına af getiren bir düzenlemeydi bu. Devletin kasasından tam 77
milyon lirayı, eski parayla 77 katrilyon lira parayı affeden bir düzenlemeydi.
Şimdi, bugün gelinen noktada en azından affı kaldırdık. Komisyondaki
arkadaşlarla üç saat bu konuyu müzakere ettik. Burada katkı veren ve duyarlılık
gösteren arkadaşlara da teşekkür ediyorum. Ama, sonuçta faizi kaldı. Yani,
aslında, o arada bu parayı haksız elde ettikleri hâlde, bu parayla ilgili
haksız kazanç elde edildiği hâlde bu paranın faizinin de silinmemesini
öneriyoruz. Yani -bizim derdimiz- şu anda, bazı maddelerde 5 milyon liralık, 10
milyon liralık, 20 milyon liralık bu anlamda emekçiler açısından devlete katkı
verecek düzenlemeler konusunda direnmeyi görüyorum ama devletin bu konuda,
zarara uğratılması konusunda nasıl bir duyarlılık gösterdiğimizi de bir kez
daha takdirinize sunuyorum. Eğer bu maddeyi eski hâliyle geçseydik, devlet 76
milyonunu haksız yere bu kazancı elde eden sermayeye teslim edecekti.
İşte, bizim
Cumhuriyet Halk Partisi olarak duruş noktamız bu değerli arkadaşlar. Bizim
haksız kazançlara karşı duruşumuz bu noktadadır, yoksa teşvikin yapılmasına,
istihdamın sağlanmasına asla karşı değiliz. Ama, yapılmadığı hâlde yapılmış
gibi gösterilerek haksız kazanç elde etme konusunda da taviz vermeyiz. Bu
konuda direndik. Bu konuda -bu direnişimizin sonucu- katkı veren arkadaşlarıma,
devletin kasasını bu anlamda başka yere aktarmayan arkadaşlara bir kez daha bu
kürsüden teşekkür ediyorum. Ama, bu kanunun nasıl bir düzenlemeyle, nasıl bir
mantıkla buralara geldiğini de bu kürsüden söylemek istedim. Çünkü buna benzer
birçok düzenleme bu yasada var, bunları sırası geldikçe söyleyeceğiz. Bir
dipnot düşmek, tarihe not düşmek adına bunları yapıyoruz. 
Hepinizi
saygıyla sevgiyle selamlıyorum. (CHP sıralarından alkışlar) 
BAŞKAN – Teşekkür ederiz Sayın Çelebi. 
Gerekçeyi okutuyorum: 
Gerekçe:
Hukuk devleti ve hukukun temel prensiplerine aykırı olarak
düzenlenen bu maddede yasaya aykırı bir yararlanmanın yasa değişikliğiyle
"usulüne uygun yararlanma" sayılarak uygun hâle getirilmesi söz
konusudur. "Ortalama sigortalı sayısının yanlış hesaplanması" tespiti
olanaklı olmayan, bir gerekçedir. İşverenlere yönelik "af” niteliğinde
olan bu madde İşsizlik Sigortası Fonu'nu açıkça zarara uğratmaktadır.
Değişiklikle bu sorunların giderilmesi amaçlanmıştır.
BAŞKAN – Aynı mahiyetteki bu iki önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir. 
30’uncu maddeyi oylarınıza sunuyorum: Kabul edenler... Kabul
etmeyenler... 30’uncu madde kabul edilmiştir. 
Böylece, birinci bölümde yer alan maddelerin oylamaları
tamamlanmıştır. 
Şimdi ikinci bölümün görüşmelerine başlıyoruz. 
İkinci bölüm 31 ila 60’ıncı maddeleri kapsamaktadır. 
İkinci bölüm üzerinde gruplar adına konuşacak olan ilk
konuşmacı Cumhuriyet Halk Partisi Grubu adına Manisa Milletvekili Özgür
Özel’dir. 
Buyurunuz Sayın Özel. (CHP sıralarından alkışlar) 
CHP GRUBU ADINA ÖZGÜR ÖZEL (Manisa) – Sayın Başkan, değerli
milletvekilleri; hepinizi saygıyla selamlıyorum. 
İkinci bölüm üzerinde söz almış durumdayım. İkinci bölümde
pek çok madde var. Biraz önce de arz ettiğim gibi, Cumhuriyet Halk Partisi
olarak... Önce, 13 Mayıs faciasından önce verdiğimiz araştırma önergesinin
iktidar partisi tarafından kabul edilmeyişi; üzücü, hepimizi derinden
yaralayan, Türkiye’deki herkesin yüreklerini yakan faciadan sonra, iktidar partisinin
de verdiği önergeyle birleştirilerek Mecliste kurulan bir araştırma komisyonu;
ardından hem devrin Başbakanının hem tüm yetkililerin, bakanların verdiği
sözlerle Soma’daki durumun bir daha yaşanmaması için verilen bir Soma kanun
teklifi ve tarih 30 Mayıs 2014. O gün, Türkiye’de herkes ve özellikle Soma’daki
madenciler, kendisine verilen devlet sözlerinin tutulacağını, yaralarının hızla
sarılacağını, benzer bir facianın bir daha yaşanmasına da Türkiye Cumhuriyeti
devletinin izin vermeyeceğini düşünüyordu, hepimiz de bu konuda Hükûmete ve
bürokrasiye gereken desteği vermeye hazırdık. 30 Mayıs günü bu sözler
verildiğinde madenciler Soma’da oturma eylemi yapıyorlardı ve iktidar
partisinin genel başkan yardımcıları, halkla iletişim bölümünden yetkililer, milletvekillerimiz,
10 kişilik bir heyet Soma’ya geldiler ve müjdeli haberi verdiler, dediler ki:
“Sizin bütün sorunlarınızı çözeceğiz.” Biz de oradaydık, bir kenardan
izliyorduk. Madenciler sordular: “Ne zaman çözeceksiniz?” Salih Kapusuz dedi
ki: “Beş-altı gün, bir hafta içinde biz bunu çözeriz.” O sırada yandan
uyaranlar oldu, Sayın Kapusuz “On Meclis günü diyelim.” dedi. On Meclis günü;
haftada üç gün çalışırsa, bilemediniz üç hafta. Bunun üzerine madenciler oturma
eylemlerine son verdiler ve o on Meclis günü yüz takvim gününe dönüştü. Araya,
18 maddelik kanun teklifi bir yanda dururken, tüp bebek uygulamasının üçüncü
tekrarında alınacak katılım payının artırılmasından, filanca ilçedeki emlak
vergisiyle ilgili geriye dönük düzenlemelere kadar neler neler geldi, o
Komisyonun raporunun içine girdi. Biz, Soma maddelerini ayıklayalım, 18 maddeyi
ayrı görüşelim dedik, bunu bütün muhalefet partileri ayrı ayrı söylediler,
iktidar reddetti. Âdeta Soma’da verilen sözler, kendi istediği birtakım
düzenlemeleri, örneğin, o gün için, paralel yapıyla mücadele adına hukuken
verilmiş kararların iki yıl uygulanmaması gibi akıl almaz işleri -ki sonradan
Anayasa Mahkemesi tarafından bozulacaktı- geçirmek adına ellerinde rehin olarak
tutuldu. Muhalefet “Soma” dedi, siz başka şeyler söylediniz ama 10 Eylüle kadar
bu yasa geçmedi,10 Eylül tarihinde yasalaştı. Yasalaştığında döndük baktık -verilen
sözleri 3 kategoriye ayırırsak- bu sözlerden, hayatını kaybeden madencilerin
ailelerine verilen sözler nispeten, diğerlerine göre oransal olarak daha fazla
tutulmuştu. Mevcut madencilere verilen sözler kısmen tutulmuştu. Ama işçi
sağlığı ve iş güvenliği adına verilen sözlerin hiçbir tanesi tutulmamış, o
konuda âdeta bir arpa boyu yol alınmamıştı.
Bu düzenlemelerin yapılmaması bir yana,
bir yanda da Soma Komisyonu çalışıyordu. 4 partiden milletvekillerinin, Manisa
milletvekillerinin inanılmaz özverisiyle, Komisyondaki tüm milletvekillerinin
özverisiyle çalıştı. 1.250 sayfalık bir rapor yazıldı, yabana atılmayacak bir
rapor. Raporda, muhalefetin “Yazalım.” deyip iktidarın katılamadığı kısımlar
oldu, ona da rapor kadar bir muhalefet şerhi yazıldı. Ama bunlar konuşulurken
daha rapor bile yazılmadan, biz, “Soma’da yaşananlar bir daha yaşanmasın.”la
ilgili Meclis iradesini ortaya çıkaramadan, o konuda biz oyalanırken Ermenek
yaşandı. Ermenek’ten sonra biraz daha duyarlılık arttı gibi oldu, Ermenek’le
ilgili bir kanun çıkarılacaktı, işte, o kanunun uzantısı buralarda, Ermenek’e
verilen sözlerin de bir kısmı burada tutulmaya çalışılıyor.
Ama hazin olan, sıkıntılı olan,
hepimizi üzen mesele şudur: Soma Komisyonu 4 partiden oluşan 17 kişilik bir
Komisyon. Hani iktidar partisi son seçimlerde aldığı yüzde 47 oyla, “2 kişiden
1’inin oyunu alıyorum.” diyor da neredeyse ülkedeki rejimi değiştirecek gücü kendinde
görüyor ve savunmayı millî iradeye dayandırıyor ya, bu Komisyonun arkasındaki
millî irade, Meclis aritmetiğine bakarsanız, yüzde 100’dür, normalde de zaten
yüzde 94’lük bir yansıması vardı herhâlde Meclise, böyle bir millî irade. 4
parti burada, uzlaşıyla kurulmuş, 4 partinin milletvekilleri çalışmış, 1.250
sayfada mutabakat var, 135 sayfasında çözüm önerileri var. Hatta demişiz ki:
135 sayfa çözüm önerisi var, bürokrasimiz yorulur, üzülür, biraz detaylı
olabilir bu kısımlar, 13 sayfalık da özet çıkarmışız, önce buraya bakarlar,
detayı içeride bulurlar diye. 
Maden Kanunu çıkacak, Maden Kanunu’nu
bekliyoruz ama tabii, burada Komisyon Başkanı Sayın Ali Rıza Alaboyun’un
hakkını teslim edelim, onun da çok üstünde durduğu, bizim de ortaklaştığımız…
Bir kere, madenlerle ilgili madencilik bakanlığının kurulması lazım çünkü
Enerji Bakanlığı enerjiyi yani çıktıyı esas alıyor, odağa alıyor ama tabii
kaynakları yani madeni tali bir unsur, bir girdi olarak görüyor, bu yüzden de
onun üzerine yoğunlaşamıyor. Bir madencilik bakanlığı kurulsun önerimiz vardı
mesela içinde başlı başına.
Kömür kanunu Amerika’da 5 bin sayfaydı,
Ukrayna’yı inceledik 3 bin sayfa falandı. Dünyanın çeşitli ülkelerinde kömür
kanunları binlerce sayfa, Türkiye’de kömürle ilgili mevzuat 18,5’tan 19 sayfa.
Burada detaylı bir çalışma yapılmasını önerdik.
Bunun yanında, Soma’daki facianın eski
bir üretim alanında biriken gazlardan ve o gazların ölçülmemesinden, o alanın
kendi hâline terk edilmesinden ve oradan fışkıran gazların bir ihmalkârlık veya
işte alev sızdırmaz cihazların kullanıldığının ilgili bakanlık tarafından
yeterince denetlenmemesi sonucunda patlamanın tetiklendiği falan düşünülüyordu.
Yani eski imalatlarda biriken gazlara bir şey yapılması lazımdı. Bu eski imalat
meselesi Ermenek’teki Uyar Madende de biriken su olarak karşımıza çıkmıştı.
Yani eskide bıraktığınız imalatta ne olduğuna bakmalıydınız. Gazlar için de
metan drenajı mutlaka dikkate alınması gereken bir unsurdu. 
Bunların üzerinde ortaklaştık,
söyledik. Maden Yasası çıkarken Enerji ve Tabii Kaynaklar Bakanının bulunduğu
komisyona gittik, baktık, Soma Komisyonu raporunun kapağı kaldırılmamış. Dedik
ki: “Bu nasıl olur?”, dediler ki: “Bürokrasi inceliyor, biz bakacağız, ileride
yaparız.” falan. Bu kanunun çıkarılacağı yere gittik, o gün Sayın Bakana
vekâlet eden değerli bürokrat arkadaşımız Soma Komisyonu raporuna erişemediğini
söyledi. O laf söylendikten otuz beş gün önce bütün basının elinde vardı, Sayın
Alaboyun basına tanıtmıştı ama rapora erişememişlerdi.
Gelinen noktada, Meclisi kapatıyoruz,
23’üncü Dönemle ortak bir kadere ve ortak bir kedere imza atmak üzereyiz.
23’üncü Dönem 2010 yılında yaşanan elim kazadan sonra bir araştırma komisyonu
kurmuş, o komisyon güzel bir rapor yazmış, 23’üncü Dönem 2010 yılında kurulan o
komisyon raporunu görüşemeden kapanmış gitmiş. Sonra, ta Soma gelene kadar
beklemişiz ve biz bir daha komisyon kurmuşuz. Çok üzgünüz ki o komisyonun
raporu da 23’üncü dönemde olduğu gibi, sayfası bile açılmadan, oradan
yararlanılmadan, burada müzakere edilemeden, Sayın Ali Rıza Alaboyun Komisyon
Başkanı olarak burada on dakika düşüncelerini söyleyemeden, Komisyon üyelerimiz
teker teker gelip burada kendi düşüncelerini ifade etmeden ve en kötüsü bu
söylediklerimiz, bu yazdıklarımız dikkate alınıp da kanunlaşmadan kapanıyor.
25’inci Dönemde bir endişe içindeyim. Biz kaderini paylaştık önceki dönemle ama
25’inci Dönem kederimizi paylaşmasın. Lütfen, birilerinin artık sağduyulu
davranması lazım, devlet ciddiyetiyle davranması lazım ve bundan sonraki
süreçte bu Komisyon raporunun değerlendirilmemiş olmasının hüznü ve kederinin
gelecek Parlamentoda olmaması lazım. Biz Cumhuriyet Halk Partisi olarak bu
Komisyon raporunu kurulacak olan Cumhuriyet Halk Partisi iktidarında ilk iş
olarak ilgili bakanlıklar tarafından yasalaştırarak getirmenin Meclise sözünü
veriyor, hepinize saygılar sunuyorum. (CHP sıralarından alkışlar) 
BAŞKAN – Teşekkür ederiz Sayın Özel.
Halkların Demokratik Partisi Grubu
adına Mardin Milletvekili Erol Dora. 
Buyurunuz Sayın Dora. (HDP sıralarından
alkışlar) 
HDP GRUBU ADINA EROL DORA (Mardin) –
Sayın Başkan, değerli milletvekilleri; 687 sıra sayılı İş Sağlığı ve Güvenliği
Kanunu’nda Değişiklik Yapılmasına Dair Kanun Tasarısı’nın ikinci bölümü
üzerinde Halkların Demokratik Partisi adına söz almış bulunuyorum. Genel Kurulu
saygıyla selamlıyorum.
Tasarıya göre, ölümlü iş kazası meydana
gelen maden iş yerlerinde kusuru yargı kararıyla tespit edilen işveren, mahkeme
tarafından iki yıl süreyle kamu ihalelerine katılmaktan yasaklanıyor.
Değerli milletvekilleri, madenlerde
yaşanan iş cinayetlerinin başlıca sebepleri arasında taşeronlaştırma, üretim
zorlanması ve redevansa değinmek istiyorum. 
Taşeronlaştırma, işçilere dönük
sendikal hak ihlalleri, ekonomik ve sosyal hak kayıpları yanında işçi
ölümlerine de neden olmaktadır. Özellikle madencilik sektöründe çok ilkel bir
şekilde hayata geçirilen taşeronlaştırma sonucu ortaya çıkan aşırı hırs ve
denetimsizlik maden kazalarına davetiye çıkarmaktadır.
Bir diğer konu üretim zorlaması. Maden
şirketleri en az maliyetle ne kadar çok kömür çıkarırsa o kadar çok kazanıyor.
Böylece işçilerin beş dakika soluklandıklarında bile alelacele işe koşuldukları
bir emek cehennemi yaratılmaktadır. Buna ek olarak, redevans sistemiyle de
kamuya ait olan madenler dolaylı olarak özelleştirilmiş, kamunun taşeronu
hâline getirilen bu özel teşebbüslere büyük kamu imkânları sunulmuştur.
Değerli milletvekilleri, tasarıda işçi
sağlığı ve iş güvenliğiyle ilgili kısmi ve yetersiz birkaç iyileştirmeye yer
verilirken, işverenlere çok sayıda af ve erteleme getiren, işçileri ise esnek
koşullarda çalışmaya iten düzenlemeler öngörülmüştür. Tasarı hazırlanırken emek
ve meslek örgütlerinin görüşleri alınmadığı gibi, tasarı bir işçi sağlığı ve
güvenliği paketi olmaktan çıkmış, işverenlere af, işçilere esneklik paketine
dönüşmüştür. Toplu işçi katliamlarına göz yummuştur. Bir şirketin iki yıl
ihalelerden mahrum bırakılması caydırıcı bir ceza değildir. İki yıl ihaleye
girmemekle insan sağlığına önem veren bir şirket hâline gelinemeyeceğini en iyi
Sayın Çalışma Bakanı bilmektedir. 
Değerli milletvekilleri, tasarı işçi
cinayetlerini önlemekte yetersizdir. Türkiye, çalışma yaşamı koşulları
açısından hem Hükûmetin hem de kamuoyunun olağanüstü hassasiyetle üzerine
eğilmesi gereken son derece olumsuz bir tabloyla karşı karşıyadır. İş
cinayetlerinde, işçi ölümlerinde dünyada en üst sıralardadır. Özellikle AKP’nin
iktidara gelmesiyle artan iş kazaları açısından bakacak olursak, 2003 yılında
günde ortalama 3 işçi yaşamını yitirmekteyken bugün bu sayı 5 ile 7 işçiye
kadar çıkmıştır. 55 ve 161 sayılı ILO Sözleşmelerinin 2004 yılında kabulünden
2010 yılında 6331 sayılı İş Güvenliği Yasası’nın kabul edilmesine kadar geçen
sürede iş kazası sayısı her yıl ortalama 75 bin civarındadır. AKP Hükûmetinin
on iki yıllık iktidarı döneminde en az 14.668 işçi yaşamını yitirmiştir.
Yalnızca 2014 yılı içerisinde iş kazalarından hayatını kaybeden işçilerin
sayısı en az 1.886 kişidir. İş cinayetleri inşaat, maden, tarım ve taşımacılık
iş kollarında; mevsimlik çalışmanın sendikasız, örgütsüz ve güvencesiz çalışma
koşullarının hâkim olduğu iş kollarında yoğunlaşmıştır. Meslek hastalıkları ise
çağın gizlenen salgınıdır.
Değerli milletvekilleri, Türkiye'de en
çok iş cinayeti büyük madenci katliamının yaşandığı Manisa'da meydana
gelmiştir. Yine, sanayinin merkezi olan İstanbul'da ve hemen her sektörde yoğun
iş cinayeti yaşanmıştır. Zonguldak, Karaman, Isparta, Elâzığ ve Şırnak'ta
maden; Antalya'da konaklama ve organize sanayi; Adana, Düzce, Isparta, Muğla,
Aydın, Şanlıurfa ve Mersin'de tarım; Ankara, Gaziantep, Tekirdağ, Samsun,
Malatya, Kayseri’de organize sanayi; Bursa ve Mersin'de metal; Kocaeli'nde
kimya; Konya'da gıda ve İzmir'de tersane kazaları öne çıkmaktadır. Tarım,
inşaat, enerji, taşımacılık, belediye, ticaret ve eğitim iş kollarındaki
cinayetler ise ülkenin her şehrinde yaşanmaktadır.
Sayın Başkan, değerli milletvekilleri;
işçilik maliyeti kategorisi içindeki ücret, kıdem tazminatı, sosyal haklar, iş
güvencesi, işçi sağlığı ve çalışma güvenliği tedbirlerini büyüme ve istikrarı
tehdit eden unsurlar olarak görme alışkanlığı hem Ulusal İstihdam Stratejisi
Belgesi’ne hem de ulusal sanayi stratejisine hâkim olmuştur. Emekçilerin
aleyhine olan bu temel yaklaşım iş cinayetlerinin artmasındaki temel politika
belirleyeni olmaya devam etmektedir. Bu tasarıyla Çalışma Bakanlığı üzerinde
bulunan yükümlülükleri dağıtılarak işverenlere âdeta cezasızlık imkânı
getirilmektedir. Tasarının bu hâliyle yasalaşması durumunda, iş yerlerindeki
yükümlülüklerini piyasa şartlarında temin ettiği çeşitli firmalara devretmiş olan
işverenler açısından âdeta cezasızlık imkânı getirilmiş olacaktır. Böylesi bir süreçte de iş
kazalarının artış eğiliminin gelişerek devam edeceği kolaylıkla söylenebilir.
Sayın Başkan, değerli milletvekilleri; işçi sağlığı ve
güvenliğinin gerçek anlamda sağlanabilmesi için özgür ve demokratik bir
sendikal örgütlenmenin önünü açmaktan uzak 6356 sayılı Sendikalar ve Toplu İş
Sözleşmesi Kanunu yeniden düzenlenmeli, özgürlükçü ve katılımcı bir demokratik
düzenleme gerçekleştirilmelidir. İşçi sağlığı ve güvenliği önlemlerinin
uygulamada denetlenebilmesi sendikalar eliyle işçi denetimi yoluyla doğrudan
demokratik denetim sistemlerinin geliştirilmesinden geçmektedir. İşçi sağlığı
ve güvenliğinin işletme düzeyinde etkin olmasının koşullarından en önemlisi budur.
Sayın Başkan, değerli milletvekilleri; bu tasarıyla
işçilerin gece çalışma süresi on bir saate kadar çıkabilmektedir. Son derece
ihlal edilmeye açık hâle getirilen gece çalışma saatleri işçi sağlığını tehdit
eden yeni bir unsur olarak karşımıza çıkmaktadır. Hizmetler ve tarım sektöründe
işçiler geceleri on bir saate kadar çalıştırılabilecek ve haftalık kırk beş
saat geçilmediği sürece de işçilere fazla mesai ödenmeyecektir. Söz konusu
düzenlemenin Avrupa Birliği direktifleriyle uyumlu olduğu öne sürülse de bu
düzenleme Avrupa Parlamentosu ve Konseyi direktifiyle uyumlu değildir.
Direktifin 8'inci maddesine göre, gece işçileri için normal
çalışma saatlerinin herhangi bir yirmi dört saatlik süre içinde ortalama sekiz
saati geçmemesi gerekirken, işleri ağır fiziksel ve zihinsel baskı veya özel
tehlike içeren gece işçilerinin gece çalışmasını icra etmeleri esnasındaki
herhangi bir yirmi dört saatlik sürede sekiz saatten fazla çalışmaması
gerekmektedir. Oysa tasarıyla sanayiden sayılmayan işlerde çalışan tüm işçiler
için gece çalışma süresini on bir saate kadar artırabilen bir düzenlemeye
gidilmekte, gece ve gündüz çalışmaları arasında hiçbir fark kalmamaktadır.
Değerli milletvekilleri, çocuk hakları, kanunen veya ahlaki
olarak dünya üzerindeki tüm çocukların doğuştan sahip olduğu eğitim, sağlık,
yaşama, barınma, fiziksel, psikolojik veya cinsel sömürüye karşı korunma gibi
haklarının hepsini birden tanımlamakta kullanılan evrensel bir kavramdır.
14 yaşını doldurmamış tüm çocukların
sanat, kültür ve reklam faaliyetlerinde günde beş, haftada otuz saate kadar
çalıştırılabilmelerine olanak sağlayan bu tasarı, yoğun çocuk emeği sömürüsüne
kapı aralamaktadır. Tasarı bu hâliyle de uluslararası direktif ve sözleşmelere
de uygun değildir.
Sayın Başkan, değerli milletvekilleri;
Anayasa’sında kendisini demokratik, sosyal bir hukuk devleti olarak tanımlayan
Türkiye'nin, işçilerin can güvenliklerinin sağlanması, insan hak ve
özgürlüklerini, insan ve çevre sağlığını garanti altına alma amacında olan
evrensel hukuku referans alan uluslararası sözleşmelere sırtını dönmesi elbette
kabul edilemez.
Bu bağlamda, uluslararası bilimsel ve
teknik esaslarda bir madenciliği ve işçi güvenliğini öngören çevresel ve sosyal
boyutlarda bir gelişmeyi sağlayacak daha kapsamlı düzenlemelere ihtiyaç
bulunduğunu bir kez daha hatırlatıyor, bu duygu ve düşüncelerle Genel Kurulu
tekrar saygıyla selamlıyorum. (HDP sıralarından alkışlar) 
BAŞKAN – Teşekkür ediyoruz Sayın Dora. 
Milliyetçi Hareket Partisi Grubu adına
Konya Milletvekili Faruk Bal. 
Sayın Bal, şahsınız adına da söz
talebiniz olmuş, ikisini birleştiriyorum arzu ederseniz. 
Buyurunuz efendim. (MHP sıralarından
alkışlar) 
MHP GRUBU ADINA FARUK BAL (Konya) –
Teşekkür ederim.
Sayın Başkan, değerli milletvekilleri;
sözlerimin başında, hain bir saldırı sonunda şehit edilen İstanbul Savcısı
Mehmet Selim Kiraz meslektaşıma Cenab-ı Allah’tan rahmet diliyorum. 
Keza, Türk pop sanatının önemli bir
ustası olan Kayahan’ı kaybettik, Cenab-ı Allah rahmet eylesin, sevenlerinin
başı sağ olsun. 
Evet, on sekiz yıldır özlediğimiz
rahmetli Başbuğ’umuzu da minnetle, şükranla anıyorum. Türk siyaset hayatı onun
ferasetli bakış açısına ihtiyaç duymaktadır. Rahmetli Başbuğ’umuza da Cenab-ı
Allah’tan niyazda bulunuyorum, mekânı cennet olsun, kabri nurla dolsun. 
Değerli arkadaşlarım, Milliyetçi
Hareket Partisi, sonuna geldiğimiz 24’üncü Dönemde doğru bildiği her şeyi
söylemiş, inandığı her sözün arkasında durmuş ve Hükûmetin getirmiş olduğu
kanun tasarılarına, destek verdiği tekliflerine kendi siyasi görüşü içerisinde
değerlendirme yaparak olumlu veya olumsuz bakış açısıyla muhalefetini
yapmıştır. Bu kanun tasarısına da Milliyetçi Hareket Partisi genel olarak
olumlu bakmaktadır. AKP iktidarından aş ve iş bekleyen milletimizin özellikle
iş dünyasında, iş güvenliğinde ve iş barışında önemli katkıları bulunacak olan
bu tasarıya Sayın Bakanın da pozitif bakış açısıyla müzakereler yapılmıştır.
Genel olarak Milliyetçi Hareket Partisi bu kanun tasarısına torba kanun olması
nedeniyle eleştirisini yapmıştır ancak olumlu bakmaktadır, desteğini
vermektedir. 
Ben, bu vesileyle 24’üncü Dönemde bir
muhasebe yapılması gerektiğine inanıyorum. 2011 yılında yapılmış olan
seçimlerde Türkiye’nin gündeminde bir Anayasa değişikliği vardı. Milletimiz 12
Eylül darbe Anayasası’ndan kurtulmak, demokratik değerlerle barışık, millî
birliği ve kardeşliği güçlendiren, temel hak ve özgürlükleri genişleten bir
anayasa bekliyordu. Sayın Genel Başkanımız Devlet Bahçeli’nin 2007 ve 2010
yıllarında yapmış olduğu konuşmalarda verdiği perspektif dâhilinde nihayet
Meclis Başkanının inisiyatifiyle bir Anayasa Uzlaşma Komisyonu kurulmuştur. 
Değerli milletvekilleri, bu Komisyon
cumhuriyet tarihinde, Anayasa yapım sürecinde en doğru ve en makul çalışma
yöntemlerini benimsemiş ve halkın anayasa yapımına katkısını alabilmek için
ciddi bir çaba sarf etmiştir. Bu çerçeve içerisinde, 20 bin sayfadan fazla
görüş, öneri ve teklifi en azından veri havuzu olarak toplayabilmiştir. 
Anayasa yapımında, bildiğiniz gibi, 5
ayrı bölüm bulunmaktadır. Bu bölümlerden birincisi temel hak ve hürriyetleri
kapsamaktadır; ikincisi yasama, üçüncüsü yürütme, dördüncüsü yargı ve beşincisi
de genel idaredir. Bu minval üzerine görüşmeler yapılırken birinci bölümde çok
büyük bir başarı sağlandı, 82 maddenin görüşülmesinden sonra 60 maddede
mutabakat temin edildi. Bu, herhâlde AKP’yi ürkütmüş olacaktır ki bu mutabakat
ortamını bozabilmek amacıyla “başkanlık sistemi” adı altında bir ucube teklifi
ortaya koydu ve başkanlık sistemi parlamenter sistemden kökü itibarıyla, esası
itibarıyla farklı olduğundan, yasama, yürütme, yargı ve genel idare
bölümlerinde mutabakat sağlanmasını kesinlikle engellemiş ve Anayasa Uzlaşma
Komisyonunun önüne bir takoz olarak konulmuştur. 
AKP’nin “başkanlık sistemi” adını
vermiş olduğu sistem, bir sistem değildir. Sayın Cumhurbaşkanının şimdilerde
ifade ettiği, “prangadan kurtulma” diye tabir ettiği, denge ve denetim
mekanizmalarını bozarak tek kişinin hükümranlığını sağlayacak bir sistemdir. 
Bakınız, AKP’nin “başkanlık sistemi”
adı altında önerdiği sistem nasıl tek kişilik bir diktatörlük yaratıyor?
Başkanlık sistemlerinde başkan ile yasama meclisi arasında sert kuvvetler
ayrılığı bulunmaktadır ve her ikisinin seçimi farklı tarihlerde yapılır ki
başkanın seçildiği tarihte inşa edilecek olan yasama meclisi başkanın kontrolü
ve vesayetinde olmasın diye. İşte bu temel kural AKP tarafından ihlal
edilmektedir, başkan ile tek kanatlı meclisin seçimi aynı tarihte yapılacaktır.
Eğer bugünkü kulislere, basına düşen bilgileri birlikte değerlendirecek
olursak, Sayın Cumhurbaşkanı şimdi 400 milletvekili isterken AKP’ye, bunun
gerçekleşmesi hâlinde 400 tane milletvekilini nasıl seçeceğine dair, işte,
Çankaya’da bir ofis tutmuş, orada milletvekillerinin isimlerini de kendisi
belirliyor. Bu doğru ise, başkanlık sistemine de geçilirse, Recep Tayyip
Erdoğan da başkan olursa o takdirde bu Meclis yani yasama Meclisi nasıl,
başkana karşı bir denge ve denetim aracı olabilecektir? Böyle bir şey eşyanın
tabiatına aykırıdır. Dolayısıyla, başkanın vesayetinde bir yasama Meclisi yapılıyor
ki bu başkaca hiçbir ihtimal olmasa bile doğrudan doğruya “Yasama Meclisi artı
başkan eşittir diktatörlük” anlamına gelmektedir. 
Ama AKP bununla da yetinmiyor. Meclis
ne yaparsa yapsın, ayrıca, başkana kanun hükmünde kararname çıkarma yetkisi
veriyor. Yani tek imzayla kararnameler çıkararak kanun ihdas etme, kanun yapma
yetkisini veriyor ki bu, Meclisin ana görevini elinden almak anlamına geliyor. 
Demek ki “denge ve denetim araçları”
dediğimiz araçları pranga olarak niteleyen başkan, AKP’nin teklifine göre yargı
organından da kurtulmak istiyor. Yargı organını da pranga olarak görmekte ve o
çerçeve içerisinde de bakın, Hâkimler ve Savcılar Yüksek Kurulu için nasıl bir
öneride bulunuyor? Başkan, Hâkimler ve Savcılar Yüksek Kurulundan 22 üyeden 16
tanesini kendisi veya nüfuzu altındaki Meclise atama suretiyle getirecek,
Anayasa Mahkemesinin 17 üyesinden 8’ini başkan veya vesayeti altındaki Meclis
seçecek, Danıştaya ve Yargıtaya da dörtte 1 oranında üye atayabilecek. 
Değerli arkadaşlarım, bunun özü, sözü,
adı tektir, güçlerin birleştiği bir sistemdir. “Güçlerin birleştiği sistem”
dediğimiz bu sistemin üç kelimeden ibaret olmadığını anayasa hukuku bilenlerin
hepsi idrak eder. Bunun adı tam bir “diktatörlük”tür. 
İşte, böyle bir ortamda başkanlık
sistemini getiremeyeceğini anlayan AKP anayasa çalışmalarını boğdu ve milletin
24’üncü Dönem Parlamentosundan beklemiş olduğu yeni bir anayasa yapılmasını
engellemiş oldu.
Değerli
arkadaşlarım, bunu da tabii kendisi yapmadı, Türkiye Büyük Millet Meclisi
Başkanının olmayan yetkisini varmış gibi göstererek Türkiye Büyük Millet
Meclisi Başkanından müteakip toplantı tarihini verdirmemek suretiyle fiilen
Anayasa Uzlaşma Komisyonunu ortadan kaldırmak istedi ancak 3 muhalefet partisi
bu oyunu fark ederek AKP’yi müteakip toplantılara davet etti, gelmediği için AKP,
Uzlaşma Komisyonunun Yönergesi’nin 15’inci maddesi uyarınca komisyondan
çekilmiş sayıldı. 
Değerli
arkadaşlarım, yine bu dönemde çok vahim olaylar oldu. Bu vahim olayları şunun
için anlatıyorum: Adalet ve Kalkınma Partisine mensup milletvekili arkadaşlarım
bundan alınabilir ama vicdan muhasebesine ihtiyaçları var. Çünkü her fani
ölümlüdür, her siyasi hayat da ölümlüdür; bu koltuklarda ilanihaye hiç kimse
oturmamıştır. İçimizden, içinizden bugün Mecliste son günü olanlar, yeni
dönemde olmayacak olanlar vardır; o olmayacak olanlar ve yer alacak olanların
muhasebesini yapabilmeleri için Türkiye’nin bazı önemli konularını hatırlatarak
sizleri bir vicdan muhasebesine davet etmek istiyorum.
Bu Meclis
döneminde Türk Silahlı Kuvvetlerine kumpas kurulmuştur. Kumpas kurulduğunu
söyleyen dönemin Başbakanıdır, aynı dönemin Başbakanı, şimdiki Cumhurbaşkanı o
kumpasın “savcısıyım” diyecek kadar yargıyı eğip büken ve Silahlı Kuvvetler
üzerinde böyle bir yargısal operasyonun yapılmasını tahrik eden kişidir. 
Bu dönemde,
değerli arkadaşlarım, İnternet’e düşen 27 adet, Başbakana suikast yapıldığı
iddiası vardır. Allah aşkına, Başbakana suikast yapılacak da bunun adli sonucu
olmayacak; böyle bir ihtimal düşünülebilir mi? Demek ki Başbakana suikast
iddiası dahi bir propaganda aracı olarak kullanılmış ve Türkiye'de siyasi ahlak
yerlere kadar sürüklenmiş, bu şekilde işin cılkı çıkarılmıştır. 
Yine, bu dönemde, Türk Silahlı
Kuvvetlerinin beynine girilmiştir. Bütün harp öncesi, harp sonrası, seferberlik
dâhil olmak üzere gizli planların bulunduğu kripto odasına girilmiştir, Sayın
Başbakan Yardımcısına suikast iddiasıyla girilmiştir, tahkikatın sonunda böyle
bir şeyin olmadığı da ortaya çıkmıştır. Daha sonra bu suikast iddiasıyla
girilen kripto odasından elde edilen bilgilerin başka yerlere servis edildiği
iddiası vardır, bu iddia da boşluktadır. Bu kadar vahim bir olaya Türkiye Büyük
Millet Meclisi el koyabilmeliydi. 
Yine, bu dönemde, basın, tarihinde
görülmemiş bir şekilde baskı altına alınmıştır. 2 bin civarında köşe yazarı,
Ankara bölge temsilcisi, İstanbul bölge temsilcisi, muhabir vesaire işinden
gücünden edilmiştir. Önemli basın kuruluşlarına mali ve sigorta teftişleri
nedeniyle tehditler yağdırılmış ve basın milletin gözü, kulağı ve dili olmaktan
çıkarılmıştır. 
Bu dönemde, etnisitelere, inançlara,
mesleklere göre insanlar kutuplaştırılmış, inatlaştırılmış, zıtlaştırılmış ve
bir gerginlik ortamı yaratılmıştır. Başbakan Yardımcısı Bülent Arınç bile “Biz
belki bir miktar oy alıyoruz ama bizi sevmeyenlerin niçin sevmediğini
anlayamıyoruz.” şeklinde bir öz eleştiri bile yapmak durumunda kalmıştır. 
Yine, bu dönemde, uluslararası hukuktan
doğan Süleyman Şah Türbesi bir Türk toprağı iken bugün PKK uzantısı PYD’nin
hükümran olduğu kanton denilen bir bölgeye, Abdullah Öcalan posterlerinin
altına gömülmek gibi haysiyetsiz bir duruma düşülebilmiştir. 
Türkiye'de Lozan Anlaşması’nın ortaya
koymuş olduğu bir uluslararası hukuk mevzusu vardır. Bizim kara sularımız
sınırları içerisinde bulunan 16 tane, Lozan’a göre sahipsiz kayalık diye
bilinen ada Yunanistan tarafından işgal edilmiştir. 1990’lı yıllarda harp
meselesi hâline gelen bu adalarla ilgili AKP Hükûmetinin kılı kıpırdamamıştır. 
Cinayetler artmıştır, kadın-çocuk
cinayetleri artmıştır, istismarlar artmıştır; bonzai ve uyuşturucu artmıştır;
terör örgütü legalleşmiştir, dağdaki eşkıya şehre inmiş, mahkeme kurmuştur,
asayiş toplantısı yapmaktadır, polis kuvvetlerini oluşturmuştur, vali tayin
etmekte, bayrak indirmekte, şehitlik kurmaktadır; işsizlik patlamıştır bu
dönemde. 77 milyondan 8 milyonu açlık sınırının altında yaşamaya mahkûm
edilmiştir, 46 milyon insan yoksulluk sınırının altında yaşamaya mahkûm
edilmiştir. Ama bunun yanı sıra nevzuhur zenginler peydahlanmıştır. Dünyada
dolar milyarderinin sayısı on iki yılda artan başka bir ülke yoktur, o da
Türkiye'dedir. Türkiye, 2002 yılında 4 tane olan dolar milyarderini bu yıl
itibarıyla 37’ye çıkarmıştır. Yani hanı yağmadan beslenen dolar milyarderi
türetmiştir AKP iktidarı.
İşte, böyle bir iktidarda AKP grubu
kendi içerisinde, kendi yarattığı Hükûmeti, kendi parti tüzüğü içerisinde
dengeleyememiştir, denetleyememiştir. Kendi bakanlarından hesap sorsaydı -4
bakandan- bizim hesap sormamıza gerek kalmazdı. Kendi bakanlarının
çocuklarından hesap sorsaydı, bu Meclis bu kadar gerilmezdi. Sıfırlanamayan
paraların hesabı bizim kadar olduğu gibi sizin de hesabınızdır. Siz sormadınız
bu hesabı, biz sorduk, sizin hepinize inşallah 7 Haziran tarihinde bu millet
hesabını soracaktır.
(Mikrofon otomatik cihaz tarafından kapatıldı)
FARUK BAL (Devamla) – O günün
hesaplaşması içerisinde gelecek dönemde aramızda olmayacak arkadaşlara
hayatlarında başarılar diliyorum. Önümüzdeki dönemin Türkiye Büyük Millet
Meclisi olarak Türk milletine daha verimli bir çalışma yapma ortamı nasip
etmesi niyazıyla hepinize saygılar sunuyorum. (MHP sıralarından alkışlar)
BAŞKAN – Teşekkür ederiz Sayın Bal.
Hükûmet adına Sayın Çelik.
Buyurunuz efendim. (AK PARTİ
sıralarından alkışlar) 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Sayın Başkan, değerli milletvekili arkadaşlarım; İş Sağlığı
ve Güvenliği Yasası’yla ilgili ve çalışma hayatıyla ilgili önemli düzenlemeleri
içeren yasa tasarısıyla ilgili birinci bölümü sonlandırmış bulunuyoruz. Katkı
sunan bütün arkadaşlara çok teşekkür ediyorum, siyasi parti gruplarına teşekkür
ediyorum. 
Bildiğiniz gibi, bu birinci bölümde iş
güvenlik uzmanlığına güvence getirdik. 
Bunun yanında, üretim zorlamasını
önleyici düzenlemeler getirdik. 
Durdurulan iş yerini açan, mühürlenen
iş yerini açan işletme sahibine hapis cezası getirdik. Ceza müeyyidelerini
artırdık iş sağlığı, güvenliğiyle ilgili ihmallerden dolayı. 
İhale yasağı düzenlemesi getirdik yani
ölümlü iş kazası olan madenlerde iki yıl ihaleye katılamama düzenlemesini
getirdik. 
Yer altında çalışan, madenlerde çalışan
işçilerimize “çip sistemi” dediğimiz yer altı takip sistemini getirdik. 
Üç çocuğu olana gelir vergisi
indiriminden yararlanması düzenlemesini getirdik. 
Üniversitelere iş sağlığı dersi -ilgili
fakültelere- konulmasıyla ilgili düzenlemeyi içermektedir. 
Kamulaştırma mağduriyeti neticesinde
vatandaşlara ödenen, kamunun ödediği paraların geri istenmesiyle meydana gelen
cezai müeyyideleri ortadan kaldıran, ana parayla sınırlı kılan buradaki
mağduriyetleri giderdik. 
MYK belge zorunluluğu hem ikinci
bölümde var, birinci bölümde de mesleki yeterlilikle ilgili olarak düzenlemeler
getirdik, o da şu şekilde değerli arkadaşlar: Mesleki yeterlilik sertifikasını
alabilmesi için bir çalışanımızın, bununla ilgili süreler var, sınavlar var ve
bunların masraflarını işçinin kendisinden değil, fondan karşılanması ve bu
belge sahibi olma konusunda fon imkânlarının kullanılması düzenlemesi var. 
Ermenek’te kazanın meydana geldiği
ocakta çalışanlara altı ay 2 asgari ücret düzeyinde ödeme yapılacak. Ayrıca, o
bölgede, o havzada bulunan ve kapalı kalan, bu kazanın oluşturduğu travmadan
dolayı kapalı kalan ocaklarla ilgili olarak da üç ay, işverene rücu etmek
kaydıyla, işçilere aylık ödemeler gerçekleştirilecek. 
Yine, bu bölümde, işbaşı eğitimiyle
ilgili olarak bir düzenlemeyi biraz sonra madde ihdasıyla huzurlarınıza
getireceğiz. Burada, asgari ücret düzeyinde eğer bir kişiyi istihdam ederse bir
işveren, çalıştırdığı işçiye ilave olarak bir istihdam gerçekleştirirse, ücreti
altı ay asgari ücret düzeyinde ödenecek ve işverenin burada bir maliyeti
olmayacak ama işçi orada pratik eğitimle meslek sahibi olacak. Dolayısıyla, bu
getirdiğimiz teşvikle işçinin hem meslek sahibi olma imkânını getiriyoruz hem
de yeni bir iş bulma, istihdama katılma imkânını gerçekleştirmiş oluyoruz.
Huzurlarınıza gelecek olan düzenlemeyle
otuz aylık, kırk iki aylık, ki bunlar kırk sekiz ay ve kırk iki aya çıkacak
olan önemli teşvikler içermektedir.
Önümüzdeki bölümde ise, yine son derece
önemli düzenlemelerle birlikte olacağız. Bu ikinci bölümde de katkılarınızı
beklediğimizi ifade ediyorum.
Bu önemli düzenlemelere katkı
verdiğiniz için bir kez daha teşekkür ediyor, yüce heyeti saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ediyoruz Sayın Bakan.

Şimdi, soru-cevap bölümüne geçiyoruz. 
Soru-cevap bölümü on beş dakikadır. 
Buyurunuz Sayın Tanal. 
MAHMUT TANAL (İstanbul) – Teşekkür
ederim Sayın Başkan. 
Sayın Bakan, bu taşeronlaşmayla ilgili…
Taşeronu kaldırmayı düşünüyor musunuz, böyle bir çalışmanız var mı? Bu taşeronlaşmanın
kaldırılması ülkemiz açısından yararlı bir durum değil midir? Bu konudaki
düşüncelerinizi almak isteriz. 
İkincisi: Bugün ve dün itibarıyla
İstanbul Çağlayan Adliyesinde avukatlar maalesef tartaklanıyor, adliyelere
alınmıyor. Ancak, gerekçe olarak terör örgütleri tarafından şehit edilen savcı
gösteriliyor. Yani, adliyeye silahın sokulması, kelepçelerin sokulması,
pankartların sokulması, o gerekçe gösteriliyor. Şimdi, burada aslında amaç
avukatların susturulması. Eğer bu gösteriliyorsa aynı şekilde… Avukat yargının
ayrılmaz kurucu parçasıdır yani savcı, hâkim neyse avukat da aynı durumdadır.
Hatırlanırsa, bundan bir yıl önce Çağlayan Adliyesinde bir yargıç, oradaki bir
sekreterine aşık olmuştu, onu rehin almıştı. Onunla ilgili, yargıçlarla ilgili,
savcılarla ilgili herhangi bir işlem yapılmadı. Ancak, gelinen bu noktada
avukatları potansiyel suçlu göstermek hukuk devletiyle bağdaşır bir durum
değil. Bu konuyla ilgili bir çalışmanız var mı? İstanbul Başsavcısıyla
görüşmeleriniz oldu mu? Bu konudaki çalışmalarınızı öğrenmek isteriz. 
Teşekkür ediyorum ben. 
BAŞKAN – Teşekkür ederiz Sayın Tanal. 
Sayın Kaplan…
MEHMET HİLAL KAPLAN (Kocaeli) –
Teşekkür ediyorum Sayın Başkan. 
Sayın Bakanım, belki direkt olarak sizi
ilgilendirmiyor ama iki üç gün önce Türkiye çapında bir elektrik kesilme olayı
yaşandı. Hâlâ nedenini ne yazık ki Türkiye Cumhuriyeti Hükûmeti bulmuş değil,
bazı gerekçelere sığınıyor. Ama bir şeyi paylaşmak istiyorum sizinle:
Türkiye’de sanayinin kalbi olarak bulunan Kocaeli elektrik kesiminden en çok
etkilenen il oldu. KOBİ’lerin, orta çaplı yatırımcıların, sanayicinin zararı
sanayi odasının belirlediği tespite göre yaklaşık 70 milyon Türk lirası
dolayında. Bunun sorumluluğunu, bu KOBİ’lerin, işverenin ya da orta ölçekli bu
çalışma alanlarının zararını Hükûmet olarak gidermek gibi bir programın
içerisinde olabilir misiniz? 
İkinci bir sorum: İş yeri hekimliğiyle
ilgili Hükûmetiniz döneminde Ortak Sağlık ve Güvenlik Birimi kuruldu. Kurulan
Ortak Sağlık ve Güvenlik Birimi neticesinde iş yeri hekimlerinin özellikle
kurumsallaşmış bulunan iş yerlerinden çıkarılarak, daha kısa süreli, daha ucuz
nitelikli, daha uygun koşullarda olmayan bir çalışma ortamı hekimleri
itibarsızlaştırdı. Özellikle hekimlerin, çalışan işçilerin iş ortamlarının
işçiye uygun olup olmadığının tespitinden ziyade, SSK’ya ya da SGK’ya gidecek
olan hastaların bir nevi bloke edilmesi noktasına getirilmesini ne kadar doğru
buluyorsunuz? Bunu önlemek konusunda bir çalışmanız var mı?
Teşekkür ederim.
BAŞKAN – Teşekkür ederiz Sayın Kaplan.
Buyurunuz Sayın Tanal.
MAHMUT TANAL (İstanbul) – Teşekkür
ederim Sayın Başkanım.
Sayın Bakan, İstanbul ili Üsküdar
ilçesi Yavuztürk Mahallesi’nde ilkokul, ortaokul olduğu hâlde -yoğun bir nüfusu
olan bir mahallemiz- burada lise yok. 
İkincisi: Yavuztürk Mahallemize, bugüne
kadar, uzun yıllardan beri iktidarınızda olan belediye tarafından imar
sorununun çözüleceği sözü verildiği hâlde Yavuztürk Mahallemizin bugüne kadar
imar sorunu halledilmedi. 
Bir başka sorun: Yine, Yavuztürk
Mahallemizde belediye otobüsleri hattı var ancak bir tek eski belediye
otobüsleri çalışıyor, yeni belediye otobüsleri çalışmıyor, halkımız bu konuda
mağdur. Bununla ilgili çalışmanız var mı?
Aynı şekilde, Sultanbeyli ilçemiz var.
Sultanbeyli’deki insanlarımız Mecidiyeköy’de belediye otobüsüne bindiği zaman
Sultanbeyli’ye gelinceye kadar bir veya bir buçuk saatlik bir yol alıyor. Yol
aldığı zaman Sultanbeyli ilçesine inen vatandaşımızın tuvalet ihtiyacını
giderebilecek halka açık bir tuvalet yok.
(Mikrofon otomatik cihaz tarafından
kapatıldı) 
MAHMUT TANAL (İstanbul) – Yani, koskoca
bir ilçenin meydanında belediyenin bu konuda bir hizmeti yok. Bu konuda bir
hizmet vermeyi düşünüyor musunuz?
Teşekkür ediyorum.
BAŞKAN – Teşekkür ederiz Sayın Tanal.
Sayın Köktürk…
ALİ İHSAN KÖKTÜRK (Zonguldak) –
Teşekkür ediyorum Sayın Başkan.
Sayın Bakan, bugün İş Sağlığı ve
Güvenliği Yasası’nı görüşüyoruz. Bildiğiniz gibi, Türkiye Taşkömürü Kurumunda
da özellikle taşeron uygulamasının olduğu alanlarda ciddi iş kazaları meydana
geliyor. En son Kilimli’de ve Kozlu’da yaşadığımız acılar bunun örneğini
oluşturuyor. Kazalarda hem hazırlık işlerinin taşerona verilmesinin yanı sıra,
özellikle çalışan sayısının azaltılmasının iş güvenliğini tehdit eder hâle
gelmesinin de payı çok büyük. Yani, artık, yer altındaki çalışan işçi
sayısındaki azalma yer altındaki güvenliği de ciddi anlamda tehdit eder hâle
gelmiş bulunuyor. Kurumun Genel Müdürlüğünde 3.200 işçi alınması talebi var.
Siz bir Çalışma Bakanı olarak en azından oradaki iş güvenliğini sağlamak için
işçi almayı düşünüyor musunuz? Bu konuda herhangi bir çalışmanız var mı Enerji
Bakanlığıyla beraber? 
BAŞKAN – Teşekkür ediyoruz Sayın
Köktürk.
Buyurunuz Sayın Bakan. 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Sayın Başkanım, teşekkür ederim.
Kamuda ve diğer alanlarda, hizmet
alanlarında hizmet alımı tabii ki devam edecek ama bunların hizmet alımının
hangi alanlarda olacağı konusunu birlikte düzenledik. Dolayısıyla, taşeron
uygulamaları disipline olmuş durumdadır. Bu konudaki sıkıntılar, bize göre,
ortadan kalkmış bulunmaktadır. Eksik olan Bakanlar Kurulu kararıdır. Daha önce
de ifade ettim, Bakanlar Kurulu kararı, hangi alanlarda hizmet alınacağıyla
ilgili Bakanlar Kurulu kararı açıklanınca bu konudaki serzenişlerin son
bulduğunu hep birlikte görmüş olacağız.
Türkiye Taşkömürü veya diğer alanlarda
özel sektörün işlettiği veya ihaleyle aldığı işletmelerde taşeron uygulaması
kesinlikle olmayacak, Maden Kanunu’nu çıkarırken bu düzenlemeyi oraya koyduk.
Dolayısıyla, taşeron uygulaması artık özel sektör tarafından bu kurumlarımızda
gerçekleştirilemeyecek.
Ayrıca, yer altı çalışmaları tabii ki
madende son derece önemli ve tehlikeli bir alan. Öteden beri ben Çalışma Bakanı
olarak ifade ediyorum, buradaki yapısal sorunlar mutlak suretle çözülmeli; yeni
Maden Kanunu buna imkân sağlıyor ve inşallah kısa süre içerisinde bizim yer
altı maden işletmelerimiz yapısal sorunlarını çözmek durumundadır ve işletmeler
de teknoloji ağırlıklı olmak durumundadır. Çok insanla yer altında riskli
yerlerde üretimden ziyade teknolojiyi iyi kullanan bir anlayışa geçmemiz
gerekiyor bu acıları yaşamamak için. Bunu biz söylemiyoruz, dünya bunu böyle
yaptı, bu adımları attı ve bu acılar birçok ülkede artık yaşanmıyor ve Türkiye
de mutlaka teknolojiyi kullanmak durumundadır. Bugün, Maden Kanunu’nun
değişmesi ve bizim getirdiğimiz iş sağlığı ve güvenliğiyle ilgili önlemler
hızlı bir şekilde Türkiye’yi o lige çıkaracak olan düzenlemelerdir. 
Ortak sağlık birimleri tabii ki iş
sağlığı ve güvenliği alanında önemli görevler görüyorlar ama ortamın sağlıklı
olup olmadığı ve bunun meslek hastalıklarının nedeni olup olmadığıyla ilgili,
bizim, İSGÜM birimimiz var. Yani, ölçümlemeleri yapan ve gerçekten sağlıklı bir
ortamda mı işçimiz çalışıyor, emekçimiz çalışıyor, yoksa olması gereken
değerlerin üzerinde sağlıksız bir ortamda mıdır, bu konudaki teknolojimiz
Bakanlığımızın bünyesinde var, gezici ekiplerimiz var. Ve böylece işletmeler,
sağlıklı ortamda işçilerimizin çalışmasına hazırlanmaktadır. 
Bunun yanında, Çağlayan Adliyesinde
yaşananlar ve o müessif olay ve ondan sonraki bazı gelişmeler, elektrik
kesintileriyle ilgili değerli arkadaşlarımızın soruları oldu. Bunları ilgili
bakan arkadaşlarımızın cevaplandırmasını ben son derece uygun buluyorum ve
kendilerine ileteceğimi ifade ediyorum.
Sayın Tanal, Yavuztürk Mahallesi’yle
ilgili bazı sorunları dile getirdi. Tabii, şimdi, mahallelerimizin sorunları
olabilir ama Sayın Tanal ağırlıklı olarak çok zaruri ihtiyaç duyulan
alanlardaki sıkıntıları iki gündür ortaya koyuyor. Bunlar, tabii, inanıyorum ki
yerel yöneticilerin dikkatlerine sunulmuştur. Gerek illerde gerekse Meclisteki
bu konuşmalarınızdan, onlar bunlardan gerekli dersi çıkarırlar diye ifade
ediyorum. 
Hepinize çok teşekkür ediyorum.
BAŞKAN – Teşekkür ederiz Sayın Bakan.
Biraz daha süremiz olduğu için, Sayın
Kaleli sisteme girmiş.
Buyurunuz efendim.
SENA KALELİ (Bursa) – Teşekkür ederim
Sayın Başkan.
Ülkemizde iş
güvenliği ve sağlığını, emeğin hakkını koruyabilmek için aynı zamanda üretimin
de desteklenmesi, kapasite kullanımlarının artırılması da gerekmektedir. Çünkü,
maliyetler yükseldikçe işveren ne yazık ki emekten payını, emeğin hakkını almak
durumunda bırakılmaktadır. Hatta özelleştirilen şirketlerde “Zarar ediyor.”
gerekçesiyle de destekler, teşvikler verilmek durumunda kalınmaktadır. Emeğin
sendikal hakları da, sendikal tercihleri de zorlanmaktadır. Emeğin işten
çıkarılmasına neden olacak baskılar da artmaktadır. Üretim artışı, rekabet
gücünün artışıyla ilgili herhangi bir önlem alıyor musunuz? Aksi hâlde, tüm bu
düzenlemeler denetimden yoksun ve askıda kalacaktır.
Teşekkür ederim.
BAŞKAN –
Teşekkür ederiz Sayın Kaleli.
Sayın Öz…
ÖMER FARUK ÖZ
(Malatya) – Sayın Bakanım, malumlarınız olduğu üzere, kamu kurum ve
kuruluşlarında daimî işçi kadrolarında çalışan yüksekokul mezunu
arkadaşlarımızın, kardeşlerimizin memuriyete geçmeyle ilgili taleplerini
yakinen biliyorsunuz ve bu konuda mağduriyetlerin giderilmesi noktasında da
birçok çalışmanızın olduğunu biliyorum. Bu süreçte belki bu kanun tasarısına
yetişmeyebilir ama önümüzdeki süreçte bu noktada kamu kurumlarında daimî işçi
kadrolarında çalışan kardeşlerimizin istemeleri hâlinde devlet memurluğuna
geçme noktasındaki çalışmalarımız hangi aşamadadır, öğrenebilir miyim?
Teşekkür ederim.
BAŞKAN –
Teşekkür ederiz Sayın Öz.
Sayın
Değirmendereli…
KEMAL
DEĞİRMENDERELİ (Edirne) – Teşekkür ederim Sayın Başkan.
Sayın Bakan, en
son emekli sayımız kaçtır? Birinci sorum bu.
İkinci sorum da,
emekli olup çalışan ve yüzde 15 maaşından kesilen emeklilerimizin sayısı
kaçtır?
BAŞKAN –
Teşekkür ederiz Sayın Değirmendereli.
Buyurunuz Sayın
Bakan.
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Teşekkür ediyorum.
Sondan
başlayalım. Emeklilerimizin sayısı, kişi bazında, yani hak sahipleri bazında
-küsuratını söylemiyorum- 10 milyon 900 bin. Yüzde 15… Yani, bir ticari
faaliyetle, emekli olduktan sonra meşgul olanların sayısıysa 630 bindir.
Bir diğer soruda
“Üretimin desteklenmesiyle ilgili burada bir düzenleme yapıyor musunuz?” diye
sordu Sayın Kaleli. Onunla ilgili de, biliyorsunuz, dün, Sayın Başbakanımız gerek
istihdamın artırılması gerek üretimin artırılmasıyla ilgili öteden beri yapmış
olduğumuz teşvikler, düzenlemelerin yanında, yeni teşvik sistemimizi de
açıklamış bulunuyor. Bir öncesinde, bölgesel teşvik sistemi uyguladık.
Türkiye'de uzun yıllar gerçekten adil olmayan bir kalkınma anlayışı, bölgeler
arasında adaleti gözetmeyen bir kalkınma anlayışından, bölgeler arasındaki
eşitsizlikleri giderecek bir bölgesel kalkınma anlayışını, teşvik anlayışını
geliştirdik ve Türkiye, bu konuda önemli kazanımlar elde etti. 
Şimdi, yeni düzenlemelerle yine
üretimin artırılması hedeftir. İstihdam arzulanıyor ise üretimin olması
gerekiyor. Bunlar ayrılmaz bir ikili, işveren ve işçiyi 20’nci yüzyıl
mantığıyla, düşüncesiyle, bakış açılarıyla, endüstriyel ilişkileriyle değerlendirmek,
takdir edersiniz ki doğru değil. Dolayısıyla, yeni bir bakış açısıyla,
işçi-işveren ilişkileri birbirinden ayrılmaz bir ikili olarak değerlendirilip
hem emeğin hakkını korumak hem üretimi artırarak dünya pazarlarında rekabet
gücü olan bir üretim anlayışını mutlak surette gerçekleştirmemiz gerekiyor ki
Hükûmet olarak bu anlayışı pekiştirecek, hem emekten yana, onları enflasyona
ezdirmeyecek, enflasyonun çok üzerinde ücret artışlarını, seyyanen artışları
ama diğer taraftan da üretimi artıracak birçok teşviki birlikte
gerçekleştirdiğimizi öyle tahmin ediyorum, kamuoyunun bildiği gibi, sizlerin de
takdirlerinize sunuyorum. 
Diğer taraftan, Sayın Öz üniversiteli
işçilerle ilgili bir talebi ilettiler. Doğrudur, bize de bu talepler geliyor.
Üniversite mezunu kardeşlerimizin, işçi olarak çalışanların memuriyete geçme
talepleri var. Bunun gibi birçok talep önümüzdedir ama bunları bir sıra
içerisinde çözüme kavuşturma gayreti içerisinde olduğumuzu da bu vesileyle
belirtiyorum. 
Çok teşekkür ediyorum. 
BAŞKAN – Teşekkür ediyoruz Sayın Bakan.

İkinci bölüm üzerindeki görüşmeler
tamamlanmıştır. 
Şimdi, ikinci bölümde yer alan
maddeleri, varsa o maddeler üzerindeki önerge işlemlerini yaptıktan sonra ayrı
ayrı oylarınıza sunacağım. 
Sayın milletvekilleri, Manisa Milletvekili
Erkan Akçay ve arkadaşlarınca verilen yeni madde ihdasına ilişkin bir önerge
Başkanlığımıza gelmiştir. 
Yeni maddeyle, Soma-Eynes Maden
Ocağında çalışırken işten çıkarılan işçilerin Türkiye Kömür İşletmelerine işçi
olarak alınmaları öngörülmektedir. Ancak söz konusu düzenleme önerisinin
eklenmek istendiği 399 sayılı Kanun Hükmünde Kararname görüşülen kanun
tasarısında yer almamaktadır. Tasarı metninde bulunmayan bir kanun veya kanun
hükmünde kararnamede değişiklik öngören değişiklik önergelerinin işleme alınma
imkânı İç Tüzük'ün 87’nci maddesine göre mümkün bulunmamaktadır. Bu yüzden bu
önergeyi işleme alamıyoruz.
Bilgilerinize sunulur.
Şimdi, yeni madde ihdasına dair bir
önerge vardır. Önergeyi okutup Komisyona soracağım, Komisyon önergeye salt
çoğunluğuyla yani 14 kişiyle katılırsa önerge üzerinde/ yeni bir madde olarak
görüşme açacağım, eğer Komisyon salt çoğunluğuyla katılmazsa önergeyi işlemden
kaldıracağım.
Şimdi, önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısına aşağıdaki maddenin eklenmesini arz
ve teklif ederiz.
Mehmet Naci Bostancı  Mehmet
Doğan Kubat  Osman Aşkın Bak
 Amasya İstanbul 
İstanbul
 Hilmi Bilgin Abdulkerim
Gök  Fehmi Küpçü
 Sivas Şanlıurfa 
Bolu
“MADDE 31- 4447
sayılı Kanuna aşağıdaki geçici madde eklenmiştir.
"GEÇİCİ MADDE 15: 18 yaşından
büyük, 29 yaşından küçük olanlardan Türkiye İş Kurumu tarafından 31/12/2016
tarihine kadar başlatılan işbaşı eğitim programlarını tamamlayanların;
a)  Programın bitimini müteakip en geç
üç ay içerisinde programı tamamladıkları meslek alanında özel sektör
işverenleri tarafından 5510 sayılı Kanunun 4 üncü maddesinin birinci fıkrasının
(a) bendi kapsamında işe alınması ve
b)  İşe alındıkları yıldan bir önceki
takvim yılında işyerinden bildirilen aylık prim ve hizmet belgelerindeki
sigortalı sayısının ortalamasına ilave olması kaydıyla, işe alındıkları
işyerinin imalat sanayi sektöründe faaliyet göstermesi halinde 42 ay, diğer
sektörlerde ise 30 ay süre ile 5510 sayılı Kanunun 81 inci maddesinin birinci
fıkrasının (ı) bendi uygulandıktan sonra kalan sigorta primlerinin işveren
hisselerine ait oranına göre ve aynı Kanunun 82 nci maddesi uyarınca belirlenen
prime esas kazanç alt sınırı üzerinden hesaplanan tutar Fondan karşılanır.
30/06/2015 tarihine kadar başlayan işbaşı eğitim programlarının katılımcıları
için bu fıkradaki süreler 6 ay artırımlı uygulanır.
Birinci fıkra kapsamında destekten
yararlanacak imalat sanayi sektöründe faaliyet gösteren işyerleri, işkollarına
göre Avrupa Topluluğu Ekonomik Faaliyetlerin İstatistiki Sınıflaması dikkate
alınarak Bakanlık tarafından belirlenir.
İşveren hissesine ait primlerin Fondan
karşılanabilmesi için işverenlerin çalıştırdıkları sigortalılarla ilgili
olarak; 5510 sayılı Kanun uyarınca aylık prim ve hizmet belgelerini yasal
süresi içerisinde Sosyal Güvenlik Kurumuna vermesi, sigortalıların tamamına ait
sigorta primlerinin sigortalı hissesine isabet eden tutarı ile Hazine ve Fon
tarafından karşılanmayan işveren hissesine ait tutarı yasal süresi içinde
ödemesi ve kapsama giren sigortalının işe alındığı işyerinden dolayı Sosyal
Güvenlik Kurumuna prim, idari para cezası ve bunlara ilişkin gecikme cezası ve
gecikme zammı borcu bulunmaması şarttır.
Sosyal Güvenlik Kurumuna olan prim,
idari para cezası ve bunlara ilişkin gecikme cezası ve gecikme zammı
borçlarının 6183 sayılı Kanunun 48 inci maddesine göre tecil ve
taksitlendirilmiş veya ilgili diğer kanunlar uyarınca prim borçlarının yeniden
yapılandırılmış ve taksitlendirilmiş olması, bu tecil, taksitlendirme ve
yeniden yapılandırma devam ettiği sürece işverenlerin bu fıkra hükmünden
yararlanmasına engel teşkil etmez.
Yapılan kontrol ve denetimlerde,
çalıştırdığı kişileri sigortalı olarak bildirmediği tespit edilen işverenler
bir yıl süreyle bu maddeyle sağlanan destek unsurlarından yararlanamaz.
Bu madde hükümleri; kamu idaresine ait
işyerleri, 21/4/2005 tarihli ve 5335 sayılı Kanunun 30 uncu maddesinin ikinci
fıkrası kapsamına giren kurum ve kuruluşlara ait işyerleri ile 8/9/1983 tarihli
ve 2886 sayılı Devlet İhale Kanununa, 4/1/2002 tarihli ve 4734 sayılı Kamu
İhale Kanununa ve uluslararası anlaşma hükümlerine istinaden yapılan alım ve
yapım işleri ile 4734 sayılı Kanundan istisna olan alım ve yapım işlerine
ilişkin işyerleri, sosyal güvenlik destek primine tabi çalışanlar ve yurt
dışında çalışan sigortalılar hakkında uygulanmaz.
Fondan karşılanan prim tutarları, gelir
ve kurumlar vergisi uygulamalarında gider veya maliyet unsuru olarak dikkate
alınmaz.
Bakanlar Kurulu, birinci fıkrada
belirtilen tarihi birer yıl süreyle ve en çok 31/12/2018'e kadar ertelemeye
yetkilidir.
Bu maddenin uygulanmasına ilişkin usul
ve esaslar Bakanlık tarafından belirlenir."
BAŞKAN – Komisyon önergeye salt
çoğunluğuyla katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Salt çoğunluğumuz vardır, katılıyoruz
Sayın Başkanım.
BAŞKAN – Komisyon önergeye salt
çoğunluğuyla katılmış olduğundan önerge üzerinde yeni bir madde olarak görüşme
açıyorum.
Buyurunuz Sayın Hamzaçebi. (CHP
sıralarından alkışlar)
CHP GRUBU ADINA MEHMET AKİF HAMZAÇEBİ
(İstanbul) – Sayın Başkan, değerli milletvekilleri; görüşmekte olduğumuz madde,
Başbakan Sayın Davutoğlu’nun birkaç gün önce kamuoyuna açıklamış olduğu teşvik
paketi içindeki bir taahhüdün yerine getirilmesi amacıyla Adalet ve Kalkınma
Partisi Grubu tarafından getirilmiş olan bir önergedir. Elbette bu önergeyle,
bu madde ihdasıyla ilgili görüşümüz olumludur. İstihdamı teşvik açısından
getirilmiş olan bir düzenlemeye Cumhuriyet Halk Partisinin destek vermemesi
düşünülemez. Ancak, konuyu biraz daha geniş bir çerçevede ele almak istiyorum.
Önergenin amacı, Türkiye’de istihdamı teşvik etmek için yeni istihdam
yaratanlara yönelik olarak sigorta primi yönünden bir teşvik sağlamaktır.
Değerli arkadaşlar, bir ekonominin
istihdam yaratması sadece teşvik paketleriyle mümkün olsaydı… Adalet ve
Kalkınma Partisi hükûmetleri bugüne kadar sayısız diyebileceğimiz ölçüde teşvik
paketi çıkardılar ama bir türlü bu teşvik paketleri Türkiye’de istihdamı
artırmadı. 2002 yılında Adalet ve Kalkınma Partisi iktidar olduğunda Türkiye’de
işsizlik oranı yüzde 10,3’tü, şimdi Türkiye’de işsizlik oranı yüzde 10,9. “İki
rakamın, iki verinin birbiriyle istatistiki olarak kıyaslanması mümkün
değildir.” denilebilir, “Çünkü TÜİK hesaplama yöntemini değiştirmiştir.”
denilebilir. TÜİK, eskiye ait verileri yeni hesaplama yöntemiyle yayınlamadığı
için eski ile yeniyi kıyaslamak mümkün değil ama TÜİK eskiyi yayınlamıyorsa
yapacağımız başka bir şey yoktur, eski ile yeniyi bu şekilde yine
kıyaslayacağız.
Değerli milletvekilleri, on üç yıllık
Adalet ve Kalkınma Partisi iktidarları döneminde Türkiye’de işsizlik azalmamıştır,
tersine, artmıştır. Şu anda Türkiye’de, yine TÜİK’in rakamlarına göre, 5 milyon
673 bin kişi işsizdir, resmî işsiz sayısı; bunun yanına ilave edeceğimiz diğer
işsiz sayılarıyla birlikte rakam 5 milyon 673 bindir. 
“Resmî işsiz sayısı” derken, TÜİK şöyle
bir hesaplama yöntemi kullanıyor: İşi olmayanları “işsiz” olarak sayıyor. Bir
de iş bulma umudu olmadığı için iş aramayanlar var, bunu “işsiz sayısı” içinde
saymıyor, onu ayrı bir grup olarak gösteriyor, bu “işsiz” grubunda değil.
Aslında bunu da “işsiz” grubuna koymak gerekir. Yaklaşık 2,5 milyon bu şekilde
işsiz vardır, 2 milyon 400 bin civarında böyle bir işsiz sayısı vardır. 
Yine, mevsimlik çalışanları “iş sahibi”
kabul eder; oysa o kişiler yılın yedi ayı, sekiz ayı, dokuz ayı -her neyse-
işsizdir, iş arıyor, iş bulamıyor; bunları da işsiz saymaz. Hepsini birlikte
topladığımızda 5 milyon 673 bindir. 
Şimdi, bir yandan Türkiye’de 5 milyon
673 bin işsiz var, öte taraftan Sayın Bakan, Sayın Başbakan istihdamı teşvik
için paket üstüne paket açıklıyor. Kasım ve aralık aylarında iki paket
açıkladı, içinde toplam 25 önlem paketi yer aldı; bununla yetinmedi, şimdi, bir
daha paket açıkladı, burada da 11 tane önlem var; toplam 36. 36 önlemden, ben
şimdi sizlere sorsam, vatandaşlara sorsam, iş dünyasındaki vatandaşlarımıza
sorsam, Sayın Başbakanın bu teşvik paketlerinden hangisi aklınızda kaldı desem,
hiç kimse hiçbir şey hatırlamayacak çünkü bunlar sabun köpüğü gibi teşvik
paketleridir, ömrü bir sabun köpüğünün ömrü kadardır. Başbakan seviyor bunları,
sağına soluna bakanlarını koyuyor… En son 7 bakanını sağına, soluna oturttu,
Sayın Faruk Çelik de oradaydı, bu paketin zayıflığını, güçsüzlüğünü 7 bakanla
doldurmaya, gidermeye çalışıyor. Sayın Başbakan, istersen yanına Bakanlar
Kurulunun tamamını oturt, senin paketin yine teşvik paketi olamaz, içi boş.
(CHP sıralarından alkışlar)
Şimdi, Başbakan kendisiyle çelişkiye
düşüyor. Başbakan 23 Ocak 2015 tarihinde Zürih’te bir açıklama yaptı. Türkiye
ekonomisini övüyor. Tabii ki ekonomimizin yurt dışında övülmesinden biz mutlu
oluruz, elbette yani övünülecek bir durumumuz varsa tabii ki. Övünülecek
durumumuz olmasa bile Başbakan “Türkiye ekonomisi iyidir.” derse bundan da
mutlu oluruz. Elbette, başbakanlar gidip ülke ekonomisini kötülemez, iyidir
diyecektir, kötü de olsa, problem de olsa, risk de olsa, elbette Başbakanın
görevi ekonomiyi iyi tanıtmak ve yatırımcıları Türkiye’ye davet etmektir.
Ancak, Başbakan orada bir cümle kullanıyor -tarihi tekrar hatırlatıyorum, 23
Ocak 2015- diyor ki: “Eğer Avrupalıların işe ihtiyacı var ise şimdi onlara da
iş kapısı olabilecek yükselen büyük bir Türkiye var, Türkiye’ye gelsinler.”
Türkiye’de resmî rakamlara göre 5 milyon 673 bin kişi işsiz, Başbakan Sayın
Davutoğlu Avrupalıları Türkiye’ye çağırıyor, “Gelin, Türkiye’de iş var.” diyor.
Sayın Başbakan aslında gerçekten sözünün eri -parantez, ünlem işareti koyuyorum
buna- bu sözü Zürih’te verdikten kısa bir süre sonra, daha bu sözün üstünden
bir ay bile geçmeden, 9 Şubat 2015 tarihinde, bir Bakanlar Kurulu kararıyla,
yabancıların Türkiye’de istihdam edilmesini sağlamak amacıyla Türkiye Büyük
Millet Meclisine bir tasarı gönderdi, Sayın Bakanın da bu tasarının altında
imzası var. Amaç, Türkiye'de muazzam iş olanakları var, yabancılar Türkiye'ye
gelsin, Türkiye'de çalışsın. Her alanda yani teknik adam falan değil, herkes
Türkiye'ye gelip çalışabilir. Meclise geldi, komisyon gündem yaptı. Ne zaman ki
Sayın Kılıçdaroğlu Cumhuriyet Halk Partisi grup toplantısında bu tasarıyı
millete mal etti, Hükûmet geri adım attı, getirmedi. Şimdi, niyet, bu tasarıyı
-yani niyet öyle de, bunu yapamayacaklar tabii- Adalet ve Kalkınma Partisi,
eğer seçimleri kazanırsa, Hükûmet kurarsa, getirecek ama bu şansı elde
edemeyeceksiniz, bunu yapamayacaksınız, millet size bu fırsatı vermeyecek. (CHP
sıralarından alkışlar) 
Şimdi buraya önerge getirmiş. Sayın
Başbakan talimat vermiş, grubu önerge getiriyor. Ne için? Türkiye'de istihdamı
teşvik edelim. Neden? Türkiye'de işsizlik var çünkü. Türkiye'de, resmî
rakamlara göre, 5 milyon 673 bin işsiz var. Sayın Başbakan, bu kadar işsiz
varken yabancıların Türkiye'de istihdam edilmesi için siz nasıl kanun tasarısı
getiriyorsunuz, bu tasarıyı yasalaştırmaya teşebbüs ediyorsunuz? Başbakan bu
paketi açıkladığı toplantıda bir cümle daha kullanıyor, çok ilginç: “Türkiye'de
işsizlik var gibi bir algı oluşturulmaya çalışılıyor.” Sayın Başbakan, ne
algısı, gerçek öyle, gerçek. Sayın Başbakan TÜİK rakamlarına bakmıyor mu? Bir
ekonomi büyümüyor ise, üretim artmıyor ise, katma değer yaratmıyor ise istihdam
olmaz; problem buradadır. 
Şimdi size ben birkaç rakam vermek
istiyorum. Eski Başbakan, şimdiki Cumhurbaşkanı Sayın Erdoğan çıraklık,
kalfalık, ustalık dönemlerinden geçti ya, Sayın Davutoğlu çıraklık döneminden
başlıyor şimdi, öyle kabul edelim, bu çıraklığı bir türlü geçemeyecek ama öyle
görüyorum. Şimdi, Sayın Erdoğan’ın o çıraklık, kalfalık, ustalık dönemlerini
ben size özetleyeyim ekonomik büyüme açısından. 2003-2007 döneminde gelişmekte olan ülkelerde
-Türkiye’nin de içinde olduğu- bize benzeyen ülkelerde büyüme oranı -ortalama
rakam- yıllık yüzde 7,7; Türkiye 6,9. Paranın dünyada en bol olduğu dönemde
Türkiye gelişmekte olan ülkelerin ortalamasının gerisinde kalmış. Çin’le,
Hindistan’la kıyaslamıyorum, onların fersah fersah gerisinde Türkiye. Kalfalık
dönemi: Gelişmekte olan ülkelerin yıllık büyüme ortalaması yüzde 5,6; Türkiye
yüzde 3,3; yarısı düzeyinde. Yani çıraklıktan kalfalığa geçtikçe büyüme
oranımız düşmüş. Gelelim ustalık dönemine: Şimdi, ustalık dönemi 2012-2014.
Gelişmekte olan ülkeler yüzde 4,7; Türkiye yüzde 3. Hükûmet sınıfta çakmış.
Şimdi getiriyor buraya, uydurma kaydırma birtakım paketlerle istihdamı
arttıracağım diye bir algı yaratmaya çalışıyor. Hiç kimse inanmıyor buna.
Korkum, endişem, Sayın Davutoğlu hiçbir zaman çıraklıktan kurtulamayacak,
Türkiye ekonomisi de sürünecek.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın
Hamzaçebi.
Milliyetçi Hareket Partisi Grubu
adına Sayın Akçay.
Buyurunuz efendim. (MHP sıralarından
alkışlar)
MHP GRUBU ADINA ERKAN AKÇAY (Manisa)
- Sayın Başkan, değerli milletvekilleri; hepinizi saygıyla selamlıyorum.
Şimdi, genelde bir deyim vardır:
Faydalı da değil ama faydadan da ari değil cinsinden. Faydadan da ari olmayan
bir düzenleme. 
Fakat bize yine bir Nasrettin Hoca
fıkrasını hatırlatıyor: Nasrettin Hoca borçlu, alacaklısına bir kese diken
tohumu veriyor. Yolların kenarına ekilecek; geçen koyunların, keçilerin
yapağıları takılacak, ondan sonra da satılacak. 
Gerekçesine de baktığımızda, aslında
bir şeyler yapıyor görünme gayretinden öte, seçim öncesi, seçim arifesi bir
propagandaya yönelik. Ne ekonomiye ne işsizliğe hiçbir katkısı olmayacak bir
düzenleme. 
Şimdi, insanlar
işlerinden, iş sahibi olan, işi olan işinden oluyor, işten atılıyor. 1 Aralık
2014 tarihinde Soma’da tam 2.831 maden işçisi cep telefonu mesajlarıyla işten
atıldı. 1 Aralıktaki Bakanlar Kurulu toplantısından sonra Hükûmet Sözcüsü Sayın
Bülent Arınç aynen şunları söyledi: “Bu işçilerimizi aç ve açıkta bırakacak
değiliz. Elbette, bunların sorunlarını çözeceğiz.” E, işçilerimizin iki temel sorunu
var. İşten atılan bir insanın önce bir işe sahip olması gerekir. İkinci olarak
da: İşte, bugüne kadar kıdem tazminatlarını alamadılar, dört aydır bunun
feryadı içerisindeler, hâlen de çözülebilmiş değil. İnşallah, bugün gelen bir
düzenlemeyle Tasarruf Mevduatı Sigorta Fonu’nda olan şirketin mal varlığından,
parasından işçilerin kıdem tazminatı da ödenmeye çalışılacak, inşallah
uygulanır. Ama, bunun en doğrusu, hazır yargı kararları da varken, ilgili
madenin sahibi Türkiye Kömür İşletmeleri tarafından kıdem tazminatlarının
ödenmesi ve işverene rücu edilmesiydi. Ama, yine de temenni ederiz ki, bu
düzenlemeyle de çözümünün de takipçisi olacağız. 105 bin nüfuslu Soma’da bir
anda 2.831 işçinin işsiz kalması, çok büyük sosyal ve ekonomik travmaya neden
olan bir durum. İşçiler hâlâ eylemde ve bu işçilerden birçoğu -zannediyorum
Atabacası’ydı, işte faaliyete geçti- birkaç yüzü madende istihdam edilmeye
başlandı. Mahkeme kararları da, Bu işçilerin, asıl işverenin işçileri olduğuna dair yargı kararları da
var. Bunlara da uymak suretiyle, pekâlâ bir sosyal devlet olmanın gereği
olarak, işte bu şimdi getirilen madde ilavesiyle göstermelik düzenlemeler
yapılacağına, hakiki düzenlemelerle bir kere, işi olup da işini kaybedenlerin
işlerine yeniden kavuşmaları sağlanabilir ve yapılması gereken de budur. 
Gecenin vakti ilerliyor. Bu önergelerle biz de, işte... Bize
getirilen birtakım ek madde önergeleri var, inceliyoruz, görüşlerimizi dile
getiriyoruz. 
Türkiye Büyük Millet Meclisinin 24’üncü Dönem
faaliyetlerinin son gününde olduğumuz bu son saatlerde, inşallah bir gece
yarısı sürpriziyle karşılaşmayız diye temenni ediyoruz. O temennimizi de her
saat başı, dakika başı böyle... Açıkçası ben şahsen diken üstündeyim, hâlâ
inanamıyorum, “Acaba ne zaman, ne gelecek?” diye... Ama inşallah...
RECEP ÖZEL (Isparta) – Hiç diken üstünde olma, bir şey yok.
Rahat ol, rahat ol. 
ERKAN AKÇAY (Devamla) – Recep Bey, size güvenemeyiz de Sayın
Bakana bu konuda güveniriz, güvenmek isteriz yani getirmeyeceği konusunda. Ama
bu konuda Adalet ve Kalkınma Partisi Grubuna doğrusu çok güvendiğimizi ifade
etmemiz mümkün değil bu kürsülerden. 
Bu düşüncelerle konuşmama burada son veriyor, hepinize
saygılar sunuyorum. (MHP sıralarından alkışlar) 
BAŞKAN – Teşekkür ederiz Sayın Akçay. 
Halkların Demokratik Partisi adına Bingöl Milletvekili İdris
Baluken.
Buyurunuz Sayın Baluken. 
HDP GRUBU ADINA İDRİS BALUKEN (Bingöl) – Teşekkür ediyorum. 
Sayın Başkan, değerli milletvekilleri; ben de Halkların
Demokratik Partisi adına hepinizi saygıyla selamlıyorum. 
Yine, sorunlara kalıcı çözüm bulmayan, palyatif çözümle
seçim öncesi popülist yaklaşım gösteren bir AKP önergesiyle karşı karşıyayız.
Burada önergenin gerekçesi istihdamla ilgili bazı kaygıları göz önünde
bulundurmuş gibi görünüyor ama -demin torba yasayla ilgili söylediğimde de
ifade etmiştim- genel ekonomik politikaları masaya yatırmadığınız zaman,
işsizlikle ilgili doğru dürüst bir politika oluşturmadığınız zaman, istihdam ve
üretimle ilgili ciddi bir çalışmanız olmadığı zaman, bu şekilde seçim öncesi
halkı kandırmaya yönelik önergelerle prim yapmaya çalışırsınız, popülist
yaklaşımlar göstermeye çalışırsınız. Ama bilirsiniz ki bu getirdiğiniz
önergelerin ne istihdamı artırmaya ne işsizliği bitirmeye yönelik kalıcı bir
etkisi olmaz. Yani, vücutta ağır bir hastalık var, bu hastalıktan dolayı
neredeyse bütün organlar, bütün sistemler ağır bir hastalık içerisinde
pençeleşiyor ama siz bir ağrı kesiciyle o ağrıyı dindirmeye çalışarak sanki
hastalığı tedavi etmiş gibi bir algı yaratmaya çalışıyorsunuz. Bunun doğru bir
yaklaşım olmadığını özellikle ifade etmek istiyorum. 
Zaten işsizlikle ilgili mevcut durumu
masaya yatırdığınız zaman hangi vahim tabloyla karşı karşıya olduğumuzu hepiniz
görürsünüz. Yani, resmî rakamlar ortalama yüzde 10’lar civarında bir işsizlik
oranını belirtebilir ama biz gayriresmî olan gerçek rakamların bunun çok çok
üstünde olduğunu biliyoruz. Çünkü iş arayan, umudunu kaybetmiş, iş aramayla
ilgili umudunu kaybetmiş büyük kesimler bu rakamlara dâhil edilmiyor. Birkaç ay
asgari ücretle belediyelerde ya da farklı kurumlarda taşeron olarak istihdam
ettiğiniz kitleleri yine bu rakamların içerisine dâhil etmiyorsunuz, oysaki bu
çalışanların çoğu yılın büyük bir kısmını işsiz geçiriyor. Yani, TÜİK eliyle
rakamlara takla attırarak, rakamları çarpıtarak, birtakım oranları burada ters
yüz etmekle mevcut sorunlar çözülmüyor. Neticede, Türkiye’de ağır bir işsizlik
sorunu var ve bu işsizliği çözmeye yönelik de bu Hükûmetin doğru dürüst bir
ekonomi politikası yok. Rakamlar 5 milyonun üstünde işsiz olduğunu söylüyor.
Ama dediğim gibi -yerellere gittiğiniz zaman kendiniz de eminim daha fazla
muhatap oluyorsunuz- gerçek rakamlar bunun çok çok üstünde.
Şimdi, işsizler için durum bu iken
sanki çalışanlar için iyi bir şey varmış gibi ya da çalışanlar bu mevcut işsizlerin
ekonomik ve sosyal koşullarından sıyrılmışlar gibi bir algı yaratılmaya
çalışılıyor, bu da doğru değil. Yani demin de asgari ücretlilerle ilgili
konuşurken ifade etmiştim, yoksulluk sınırının 4 bin TL’nin üzerine çıktığı,
açlık sınırının 1.500 TL’ye dayandığı bir ülkede, milyonlarca asgari ücretlinin
yaşadığı bir ülkede siz çalışanların da olumlu koşullarından bahsedemezsiniz.
Zaten bu işsizler ordusu bir yönüyle çalışanlar için de bir tehdit aracı olarak
kullanılıyor. Yani “Biz size köleliği dayatıyoruz, kölelik koşullarında sizi
çalıştırıyoruz, iş güvenceniz yok, her an sizi işten çıkarabiliriz, geçiminizi
bu verdiğimiz ücretlerle sağlayamıyorsunuz ama buna da mahkûmsunuz.”
diyorsunuz. Çünkü eğer buna karşı çıkarsa, işte, bekleyen işsizler havuzunu bir
tehdit aracı olarak gösterip çalışma hayatında bu şekilde bir kölelik
sisteminin devam etmesini âdeta teşvik ediyorsunuz. 
Yani bu tarz teşviklerle ilgili
önergeler getirince de keşke örtülü ödeneklere göstermiş olduğunuz duyarlılığı
göstermiş olsanız. Örtülü ödeneklerden devasa rakamlar, eski paralarla
trilyonlar, yeni paralarla milyon dolarlar havada uçuşuyor ama işsizlerle
ilgili, çalışanlarla ilgili düzenlemelere gelince de -dediğim gibi- böyle
palyatif, kısmi birtakım düzenlemelerle halkı kandırmaya çalışıyorsunuz. 
Şimdi bunu yapmanızın sebebini
biliyoruz çünkü seçim yaklaştı, seçimde önünüze gelen anketler, hızla büyük bir
düşüş yaşadığınızı gösteriyor. Belki de aklınıza gelmeyen bir oy oranıyla
tarihin en büyük hezimetini yaşama kaygısı giderek sizde artmaya başladı. Bu
nedenle, sürekli olarak Türkiye'nin gündemini farklı noktalara çekme,
milliyetçi oylara göz kırpma, bu popülist yaklaşımlarla da -hani ne derler-
seçmenin ağzına bir parmak bal çalmayla bu işi kotaracağınızı sanıyorsunuz ama
inanın ki halkın gerçek gündemi böyle değil. Açlıkla, yoksullukla, işsizlikle,
yolsuzlukla ilgili size çok ciddi bir fatura hazırlanıyor ve bu faturayı 7
Haziran seçiminde bir sürpriz olarak biz göreceğinizden eminiz. 
Bu seçimler döneminde yaptığınız bir
şey de sosyal yardımlaşma imkânlarını yani devletin kamusal imkânlarını
olabildiğince iktidar partisi lehine kullanmak şeklinde bir marifetiniz var.
Aslında, işsizliğin ve çalışanların ne koşullarda olduğunu da bu sosyal
yardımlardan yararlanan kitlelerin nüfusuna baktığınızda daha iyi görürsünüz
çünkü ihtiyacı olmayan kesimler bu sosyal yardımları alma yönünde bir irade
göstermezler, öyle bir çaba içerisinde olmazlar ama bugün baktığınızda, her yıl
kendisini katlayarak sosyal yardımlara muhtaç hâle gelen bir kitleyle karşı
karşıyayız. Bu dönemde, seçim döneminde de yoksul halka bu yardımları
ulaştıracaksınız. Bundan hiçbir şikâyetimiz de yok yani ulaştırın ama bunu
seçim döneminde yapmanızı, özellikle o dönemlerdeki bir zaman aralığına
sığdırmanızı biz çok etik bulmuyoruz, bu yaklaşımlar etik değil. Yani kendi
seçim bölgemden söyleyeyim: Bingöl’de, geçen mart aylarında yapılan seçimde,
hemen hemen benim ziyaret ettiğim bütün köylere hemen ardından, üç gün
geçmeden, üç gün içerisinde muazzam düzeyde bu Sosyal Yardımlaşma Vakfı’nın
imkânları yetişti. Dediğim gibi, yani bunu olumlu da karşılıyoruz ama burada
vatandaşta bir bilinçlenme oluştu. Bu sosyal yardımları kendi cebinizden
vermediğinizle, bu sosyal yardımlarla ilgili de büyük vurgunların altına imza
attığınızla, bu sosyal yardımları aslında Birleşmiş Milletlerin geri kalmış
ülkelere ya da yoksul ülkelere dayatılan bir zorunluluk olarak vermek zorunda
olduğunuzla ve iktidar değişse bile bu sosyal yardımların artık kesintisiz bir
şekilde dağıtılacağıyla ilgili halkta giderek artan bir bilinç durumu var.
Dolayısıyla, bu bilincin de, dediğim gibi, 7 Hazirandaki sandıklarda size
önemli bir sürpriz hazırlayacağı kanaatindeyiz. 
Tabii, demin çalışanlarla ilgili
bahsederken çalışanların yaşam koşullarının kötülüğünden bahsettik. Bu yaşam
koşullarının kötülüğüne karşı itirazını yükselten, kendi hakkını kullanmak
isteyen, hakkını arayan işçiye, emekçiye de on üç yıllık iktidarınız boyunca
reva gördüğünüz muameleyi biliyoruz. Deyim yerindeyse başını kaldıran işçiye
copu, tazyikli suyu, işkenceyi maalesef reva gördünüz. İktidarınız dönemde
diğer iktidarlar döneminde olmadığı kadar, işçiler, alanlarda, sokak
ortalarında polisin işkencesine maruz kaldılar; grevleri yasaklandı; grev
yasağını protesto etmek için sokağa çıktıklarında yine acımasız bir şekilde
polis şiddeti uygulamaktan çekinmediniz. Toplantı ve gösteri hakkını âdeta yasa
dışı bir faaliyetmiş gibi sürekli ele aldınız. İşte, gündemde yine bir ay sonra
hatta bir aydan daha kısa bir süre kaldı, yirmi-yirmi beş gün sonra 1 Mayısı
işçiler, emekçiler Taksim’de kutlamak isteyecekler. Bugüne kadar yaptığınız
gibi, Taksim’i de, işçiler için çok büyük bir anlamı olan, işçi mücadelesinin
bedel ödeyerek, kendi değerlerine sahip çıkarak bugüne kadar kazanmış olduğu
Taksim’le ilgili hakkını da gasbetmeye çalışacaksınız. Dediğim gibi, bütün
bunları yapabilirsiniz, iktidarsınız ama bunun büyük faturasına da hazır olun
diyorum, 8 Haziranda bu faturayı önünüzde göreceksiniz diyorum. 
Genel Kurulu saygıyla selamlıyorum.
BAŞKAN – Teşekkür ediyoruz Sayın
Baluken.
Görüşmeler tamamlanmıştır.
Yeni maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
Böylece yeni bir madde ihdas edilmiş
oluyor. 
Madde 31 üzerinde bir önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 687 Sıra Sayılı “İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Tasarısı’nın 31’inci Maddesinin
çıkarılmasını arz ve teklif ederiz.
 Aytuğ
Atıcı Haydar Akar Süleyman
Çelebi
 Mersin Kocaeli İstanbul
 İzzet
Çetin Ali İhsan Köktürk Musa
Çam
 Ankara Zonguldak İzmir
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılmıyoruz.
BAŞKAN – Sayın Köktürk, buyurunuz
efendim. (CHP sıralarından alkışlar) 
ALİ İHSAN KÖKTÜRK (Zonguldak) –
Teşekkür ediyorum Sayın Başkan.
Sayın Başkan, değerli milletvekilleri;
görüşmekte olduğumuz 687 sıra sayılı Kanun Tasarısı’nın 31’inci maddesinin
tasarı metninden çıkartılmasına yönelik önerge üzerinde söz almış bulunuyorum.
Öncelikle yüce Meclisi saygıyla selamlıyorum. 
Değerli milletvekilleri, hepimizin
hatırlayacağı üzere, Zonguldak’taki mülkiyet sorununun çözümünü içeren
düzenlemeyi kapsayan bu 31’inci madde Meclisin çalışma süresinin kısalması ve
bu paketin Türkiye Büyük Millet Meclisi gündemine gelmesinin olanaklı olmaması
gibi bir düşünceyle 705 sıra sayılı Tasarı’nın içeriğinde yeni maddesi ihdası
suretiyle görüşüldü ve dolayısıyla 705 sıra sayılı Tasarı’nın görüşmeleri
sırasında yeni madde ihdas etmek suretiyle, Zonguldak’taki mülkiyet sorununun
iki temel ayağından biri olan, özellikle 1984 tarihinde çıkarılan İmar Affı
Yasası’yla ilgili mülkiyet sorununun çözümüne ilişkin Zonguldak’ta büyük
ilerlemeler kaydedilmişti. Geçen hafta buna yönelik düşüncelerimizi
anlatmıştık. Çünkü belediyelerin İmar Affı Yasası’ndan doğan yükümlülüklerini
gerek maliyet gerekse teknik nedenlerle yeterince yerine getirememeleri
nedeniyle, özellikle Zonguldak’ta İmar Affı Yasası’na göre tapu tahsis belgesi
almak için müracaat eden, tapu tahsis belgesi alan fakat tapularını alamayan 20
bine yakın vatandaşın sorunu ile yine, tapu tahsis belgesi almak için müracaat
eden ancak bu belge için işlemlerini başlatmakla birlikte bu belgeyi alamayan
20 bin civarındaki yurttaşımızın sorununun çözümünde gerçekten büyük ilerlemeler
kaydedilmişti. Ben, geçen haftaki konuşmamda bu konuda özel çaba gösteren Grup
Başkan Vekilimiz Sayın Akif Hamzaçebi’ye, Sayın Bakanımıza, Parlamentoda grubu
bulunan tüm siyasi partilerimize teşekkür etmiştim, bu vesileyle bir kez daha
teşekkür ediyorum. Ancak, her ne kadar Parlamentonun bundan sonra yeniden
çalışabilme…
MEHMET NACİ BOSTANCI (Amasya) – “Ancak”
deme artık.
RECEP ÖZEL (Isparta) – Deme artık onu. 
ALİ İHSAN KÖKTÜRK (Devamla) - Ama bunu
söylemek zorundayım çünkü bir dahaki dönemin Parlamentosundan Zonguldak adına
taleplerimiz var, tüm siyasi partilerimizden taleplerimiz var. Çünkü,
Zonguldak’ın mülkiyet sorununun iki temel ayağından biri olan tapu tahsis
belgesine yönelik sorun çözülmekle birlikte havzayifahmiyeden kaynaklanan
sorunlar çözülemedi. Geçen hafta anlatmıştım, 1910 yılında çıkarılan Başbakanlık
tezkeresiyle –tezkireyisamiyeyle- taş kömürü havzasındaki taşınmazların zilyetlikle
iktisabı yasaklanmıştı. Her ne kadar 1986 yılında çıkarılan 3303 sayılı
Yasa’yla altındaki madenlerin devlete ait olması koşuluyla taş kömürü
havzasındaki taşınmazların da zilyetleri adına tescil edileceği düzenlemesi
getirilmişse de maalesef Zonguldak’ta bu sorun çözülmemişti. Zonguldak’ta
kadastro çalışmaları sırasında aslında kazandırıcı zaman aşımı nedeniyle
vatandaş adına tescil edilmesi gereken araziler hazine adına tescil edilmişti
veya tescil dışı bırakılmıştı. 
Şimdi, biz bu düzenlemeyle, geçtiğimiz
hafta 705 sayılı Tasarı’da geçirdiğimiz düzenlemeyle bu taşınmazları zilyetleri
yani iktisap sahipleri adına bedelsiz tesciline değil, Harçlar Kanunu’nun
63’üncü maddesi uyarınca harca esas satış değeri üzerinden satışına yönelik bir
düzenlemeyi Parlamentoda yasalaştırdık. Oysaki Medeni Kanun’un 639’uncu
maddesi, yeni Medeni Kanun’un 713’üncü maddesi ve Anayasa’nın 10’uncu maddesi
son derece açık. Türkiye’nin diğer bölgelerinde bu kazandırıcı zaman aşımı
şartlarının gerçekleştiği şartlarda zilyetleri adına bu taşınmazlar bedelsiz
tescil ediliyor. Ancak, Zonguldak’ta kazandırıcı zaman aşımı koşullarının
gerçekleşmesine rağmen, biz bu taşınmazları hak sahipleri, malikleri, zilyetlerine
ancak harca esas değerini ödemek suretiyle satıyoruz. Yani, bedelsiz edinmeleri
gereken taşınmazları ancak satış bedelini ödemek suretiyle vatandaş adına
tesciline yönelik bir düzenlemeyi Parlamentoda yasalaştırdık. Ben, bir dahaki
Parlamento döneminde görev alacak milletvekillerimizin belleklerine ve Türkiye Büyük Millet
Meclisinin kurumsal hafızasına seslenerek Zonguldak’ın bu sorununun,
havzayifahmiye sorununun, Anayasa’nın 10’uncu maddesine ve Medeni Kanun’un
713’üncü maddesine uygun bir şekilde, adalet ve eşitlik ilkeleri gereğince
bedelsiz devri konusunda bir yasal düzenlemeyi Parlamentodan geçirmelerini
diliyorum. Zonguldak adına bunu talep ediyorum ve inşallah, Zonguldak bir
dahaki Parlamento döneminde mülkiyetin ikinci temel ayağının sorunundan da
kurtulmuş olur. 
Tüm Parlamentoya teşekkür ediyorum. 
BAŞKAN – Teşekkür ederiz Sayın Köktürk. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiş ve böylece, 31’inci madde metinden
çıkartılmıştır.
32’nci madde üzerinde aynı mahiyette olmak üzere iki önerge
vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 687 Sıra Sayılı Kanun Tasarısının 32 nci
maddesiyle 29/6/2001 tarihli ve 4706 sayılı Hazineye Ait Taşınmaz Malların
Değerlendirilmesi ve Katma Değer Vergisi Kanununda Değişiklik Yapılması
Hakkında Kanuna eklenmesi öngörülen geçici 17 nci maddenin aşağıdaki şekilde
değiştirilmesini arz ve teklif ederiz
 Mehmet
Naci Bostancı Mehmet Doğan Kubat Mehmet
Akyürek
 Amasya İstanbul Şanlıurfa
 Halil
Özcan Abdulkerim Gök Seyit
Eyyüpoğlu
 Şanlıurfa Şanlıurfa Şanlıurfa
 Osman
Aşkın Bak Mahmut Kaçar
 İstanbul
 Şanlıurfa
"Geçici Madde 17- 12/11/2012
tarihli ve 6360 sayılı On Dört ilde Büyükşehir Belediyesi ve Yirmi Yedi İlçe
Kurulması İle Bazı Kanun ve Kanun Hükmünde Kararnamelerde Değişiklik
Yapılmasına Dair Kanunun yürürlük tarihinden önce geçerli olan Şanlıurfa İli,
Ceylanpınar İlçesinin belediye ve mücavir alan sınırları içinde bulunan ve
tapuda Hazine adına tescilli olan taşınmazlar ile tescil harici bırakılan
Devletin hüküm ve tasarrufu altındaki yerler; bu maddenin yürürlüğe girdiği tarihteki
zilyetleri veya fiili kullanıcıları tespit edilmek ve aynı tarih itibariyle
varsa üzerindeki muhdesatın kime veya kimlere ait olduğu ve kim veya kimler tarafından
ne zamandan beri kullanıldığı kadastro tutanağının beyanlar hanesinde
gösterilmek suretiyle, 21/6/1987 tarihli ve 3402 sayılı Kadastro Kanununun 11
inci maddesinde belirtilen askı ilanı hariç diğer ilanlar yapılmaksızın
öncelikle fiili durumlarına uygun olarak ifraz ve/veya tevhit edilmek suretiyle
kadastroları yapılarak tapuda Hazine adına tescil edilir ve kadastro
tutanağının beyanlar hanesindeki bilgiler tapu kütüğünün beyanlar hanesine de
aynen aktarılır.
Tapu kütüğünün beyanlar hanesinde taşınmazın
zilyedi/kullanıcısı ve/veya üzerindeki muhdesatın sahibi olarak gösterilen
kişiler veya bunların kanuni ya da akdi haleflerinden bu taşınmazları satın
almak için süresi içerisinde ilçe malmüdürlüğüne başvuran ve ilçe
malmüdürlüğünce tespit edilen satış bedelini itiraz ve dava konusu etmeksizin
kabul edenler bu maddeye göre hak sahibi sayılır. Bu madde kapsamında yapılacak
kadastro çalışmaları ikinci kadastro sayılmaz.
Bu madde kapsamında kalan taşınmazlar
ile tescil harici yerler, daha öncesinde tapuda Hazine adına tescil edilmiş
olup olmadığına veya tescil harici bırakılıp bırakılmadığına bakılmaksızın
Maliye Bakanlığının talebi üzerine, Tapu ve Kadastro Genel Müdürlüğünce fiili
kullanım durumları dikkate alınmak suretiyle ifraz ve/veya tevhit de yapılabilir.
Bu madde kapsamında kalan taşınmazlar
ile tescil harici yerlerin kadastro çalışmaları ile diğer iş ve işlemleri, 3402
sayılı Kanunun ek 4 üncü maddesi hükümlerine göre yürütülür.
Bu maddeye göre tapuda Hazine adına
tescil edilen taşınmazlardan imar planında kamu hizmetlerine ayrılanlar ile
fiilen kamu hizmetlerinde kullanılanlar hariç olmak üzere hak sahiplerine
satışında sakınca bulunmayanlar, kadastro işlemlerinin kesinleştiği tarihten
itibaren iki yıl içinde ilçe malmüdürlüğüne müracaat etmeleri halinde hak
sahiplerine, 492 sayılı Harçlar Kanununun 63 üncü maddesine göre hesaplanacak
harca esas değeri üzerinden satılır.
Bu taşınmazlardan fiili durumuna uygun
olarak ifraz ve/veya tevhit edilerek müstakil parsel olarak satılması mümkün
olmayanlar paylı olarak, üzerinde çok katlı bina bulunan taşınmazlar ise kat
irtifakı/mülkiyeti tesisi suretiyle, bunun mümkün olmaması hâlinde ise paylı
olarak hak sahiplerine satılabilir.
Hak sahiplerinin, daha önce bu
taşınmazlar hakkında 24/2/1984 tarihli ve 2981 sayılı Kanun hükümlerine uygun
olarak arsa bedelinin tamamını ödeyerek; tapu tahsis belgesi almış olan kişiler
veya tapu tahsis belgesi almak için yetkili idaresine müracaat eden ancak
işlemleri henüz sonuçlandıramamış olan kişiler olması halinde, bu taşınmazların
tapu tahsis veya müracaat belgelerinde belirtilen miktar kadar olan kısmı 2981
sayılı Kanun hükümlerine göre, bu miktardan fazla olan kısmı ise 492 sayılı
Harçlar Kanununun 63 üncü maddesine göre hesaplanacak harca esas değeri
üzerinden satılır. Satılan taşınmazların tapu tahsis veya müracaat belgelerinde
belirtilen ve arsa bedeli tamamen ödenen kısımları için hak sahiplerinden
kadastro harcı dışında bir bedel alınmaz. Bu taşınmazlar için hak sahipleri
tarafından kısmen ödenen arsa bedelleri ise, satış işleminin yapılacağı tarihe
kadar kanuni faizi uygulanarak güncellenir ve devir bedelinden düşülür. Arsa
bedelini hiç ödemeyen hak sahipleri hakkında ise bu maddeye göre harca esas
değer üzerinden satış işlemi yapılır.
Taşınmazın üzerindeki hak sahibine ait
ağaçlar ve muhdesat değer tespitinde dikkate alınmaz.
Taşınmazın satış bedeli peşin veya
taksitle ödenebilir. Taksitle ödenmesi halinde, satış bedelinin dörtte biri,
ilçe mal müdürlüğünce yapılacak tebliğinden itibaren otuz gün içinde, kalanı
ise en çok yirmi dört ayda, dört eşit taksitle ve kanuni faizleri ile birlikte
ödenir.
Taksit tutarı ve faizleri ödenmedikçe
taşınmaz tapuda devralan adına tescil edilmez.
Bu Kanuna göre yapılacak ifrazlarda,
3194 sayılı İmar Kanunu ve Uygulama Yönetmelikleri hükümleri uygulanmaz."
Aynı mahiyetteki önergenin imza
sahipleri:
 Mehmet
Akif Hamzaçebi Aytuğ Atıcı Süleyman
Çelebi
 İstanbul Mersin İstanbul
 Sinan
Aygün Uğur Bayraktutan
 Ankara Artvin
BAŞKAN –
Komisyon aynı mahiyetteki bu iki önergeye katılıyor mu? 
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Takdire bırakıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Sayın Başkanım, uzun yıllardır Şanlıurfa’mızın Ceylânpınar
ilçesinin tapu sorunu vardı. Daha doğrusu, kurulduğundan beri tapusu olmayan
bir ilçe ve burada yapılan çalışmalarla Ceylânpınar’ın bu kaderi değişiyor ve
Ceylânpınarlılar tapularına kavuşacaklar. Ben katkı sunan herkese teşekkür
ediyorum. Önergeye katılıyorum efendim. 
BAŞKAN – Buyurunuz Sayın Hamzaçebi. 
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; bundan bir süre önce, 26 Mart 2015
tarihinde Zonguldak ilindeki vatandaşlarımızın mülkiyet sorunlarını çözmek ve
onları tapu sahibi yapmak üzere Cumhuriyet Halk Partisi Grubu olarak bir önerge
verdik. Verdiğimiz önerge tüm siyasi partilerin katılımıyla ve Hükûmetin de
desteğiyle yasalaştı ve bugün Zonguldaklılar, ta cumhuriyetin öncesinden beri
devam eden mülkiyet sorununu inşallah çözecekler ve hepsi tapu sahibi olacak.
Hem “havzayifahmiye” uygulamasından dolayı hem de 2981 sayılı İmar Affı
Kanunu’ndan kaynaklanan tapu tahsis belgesiyle ilgili haklarından dolayı
herkes, inşallah, tapusunu alacak. Bundan son derece mutluyuz.
Mutlu olduğum ikinci konu: Zonguldak’la
ilgili olarak Cumhuriyet Halk Partisinin atmış olduğu bu adımın şimdi
Ceylânpınar’da takip edilmesi. Ceylânpınar’daki vatandaşlarımız son derece
mağdurdur. Yıllardır yaşadıkları evlerinin olduğu o arazinin, arsanın tapusunu
alamıyorlar. Hem orada yaşıyorlar hem de yaşadıkları yerin tapusuna sahip
değiller. Şimdi Sayın Bakan bir açıklama yaptı. Hani, elbette Sayın Bakan da
emek vermiştir bu konuya ama açıklamasını ben biraz düzeltmek istiyorum. Sayın
Bakan, Hükûmet tasarısında, Ceylânpınar’da yaşayan vatandaşlarımızın tapu
sahibi olabilmesi için belediye araya konulmuştu yani bu arazi belediyeye
devredilecek, belediye de vatandaşa devredecek. Ne zaman devredecek, nasıl
devredecek, imar planı yapacak mı yapmayacak mı, imar planı yaptıktan sonra
yüzde 35’leri vatandaştan kesecek mi, resmî alanlar ayıracak mı ayırmayacak mı
bunların hepsi meçhuldü. Şimdi, görüyorum ki burada belediye aradan çıktı,
doğrudan vatandaşa kullandığı arazi verilecek, Tapu ve Kadastro Genel
Müdürlüğünün koordinasyonuyla ifrazlar yapılacak, bu ifrazlar çerçevesinde
oluşan parseller vatandaşa mal müdürlüğünün tespit edeceği bedel üzerinden
satılacak. Burada tabii, bu bedel tespiti önemlidir. Bedel tespitinde elbette
komisyonlar yasalara göre belli edecektir bu bedeli ama bedel tespitinde
vatandaşın ödeyemeyeceği bir rakam ortaya çıkarsa, bu, sorundur. O zaman
yapılması gereken, bu vatandaşlarımıza harca esas değer üzerinden bunları
satmaktır, eğer harca esas değer yüksekse elbette farklı çözümler
düşünülebilir; bir kere bunu hatırlatıyorum. 
İkincisi; İmar
Affı Kanunu’ndan kaynaklanan sorunların çözümü burada var. Bu, aynen
Zonguldak’la ilgili önergeden alınmıştır, aynısı buraya taşınmıştır. 1984
yılında bu vatandaşlarımız İmar Affı Kanunu’ndan kaynaklanan haklarını alabilmek
için o zaman 2 bin Türk Lirası ödemişler tapu tahsis belgesi sahibi olmuşlar ya
da bedeli ödemekle, bütün yükümlülüklerini yerine getirmekle birlikte idare
kendilerine tapu tahsis belgesi de verememiş olabilir, bu vatandaşlarımız da
başka hiçbir bedel ödemeden tapularını alacaklardır. Orada bir 400 metrekare
sınırı vardır, eğer 400 metrekarenin üzerinde bir arsayı kullanıyor ise 400
metrekarenin üzerinde kalan kısım için bu vatandaşlarımız da yine bir bedel
ödemek suretiyle bu fazla olan kısmı da alabileceklerdir.
Ben
Ceylânpınar’daki kardeşlerimizi buradan kucaklıyorum, hepsine Cumhuriyet Halk
Partisi Grubunun sevgi ve saygılarını iletiyorum. 
Hepinize iyi
akşamlar diliyorum. (CHP sıralarından alkışlar) 
BAŞKAN – Teşekkür ediyoruz Sayın
Hamzaçebi.
Aynı mahiyetteki diğer önergenin
konuşmacısı Sayın Gök.
Buyurunuz Sayın Gök. (AK PARTİ
sıralarından alkışlar)
ABDULKERİM GÖK (Şanlıurfa) – Teşekkür
ediyorum.
Sayın Başkan, değerli milletvekilleri;
görüşmekte olduğumuz önerge aslında AK PARTİ Grubumuzun bir önergesidir,
öncelikle onu düzeltmek isterim. O önergemizin neticesi beraberinde alınıp aynı
şekilde bir başka siyasi parti grubu bunu önerge olarak vermiştir.
Bir başka konu, Zonguldak’taki çözüme
kavuşan bu meselenin boyutunda aslında öncesinde yeniden Ceylânpınar vardır.
Doğma büyüme Ceylânpınarlıyım. Bir anda çocukluğum aklıma geldi. Birilerinin
siyaset yapma suistimal alanları ortadan kalktı bu akşam. Birileri
Ceylânpınar’a gelip “Artık göçerler sorununu çözeceğim, tapu sorununu
çözeceğim...” Son bu akşam. 
Bütün siyasi gruplara yürekten teşekkür
ediyorum. Emeği geçen herkese teşekkür ediyorum. 
İDRİS BALUKEN (Bingöl) – Nasıl teşekkür
ediyorsun?
ERKAN AKÇAY (Manisa) – Bu nasıl
teşekkür ya?
İDRİS BALUKEN (Bingöl) – Ayıp! Sen
bütün parti gruplarını oyuna getirmek istedin.
ABDULKERİM GÖK (Devamla) – Burada, bir
hakkı teslim etme adına dün akşam teşekkür ettiğimde Sayın Cumhurbaşkanına,
bazı arkadaşlarımız tepki gösterdiler. Sayın Cumhurbaşkanımız Ceylânpınar’ı
ziyaret ettiğinde bu iki sorunun çözüme kavuşacağını söylemişti. Sayın
Bakanımız Faruk Çelik Bey, değerli milletvekili arkadaşlarım, Urfa milletvekili
arkadaşlarım, ne dediysek alanda, hamdolsun… 24’üncü Yasama Döneminin son
günlerinde, son dakikasında, belki bu andan itibaren son olacağı bu görüşmede ben
bütün arkadaşlarıma teşekkür ediyorum. Hamdolsun, ne dediysek onları bir bir
gerçekleştirme şansını yakaladık. Söz verip, daha sonra Ankara’ya gelip bunu
unutanlardan olmadık, olmayacağız. Burayı -siyaset alanına, politika alanına-
yasaklar üzerinden vatandaştan oy isteme alanından çıkardık artık. 
Dolayısıyla Ceylânpınar’da bütün
vatandaşlarımız özellikle harca esas değer üzerinden, kendilerinin hak sahibi
olduğu, ana sütü gibi hak sahipleri olduğu bundan sonra da alacakları tapuları
son derece önemlidir. 
Birazdan, bu maddeden sonra da
görüşeceğimiz ikinci bir yüz yıllık sorun daha vardır, o da göçerler sorunudur.
O da hepinizin, hepimizin birlikte “Evet.” diyeceği ve kanunlaştığı takdirde
Ceylânpınar’da iki temel sorunun çözümü özellikle bu 24’üncü Döneme nasip
olmuştur. Gerçekten hepinize, hepimize yürekten teşekkür ediyorum. 
HAYDAR AKAR (Kocaeli) – Kaç defa
getirdik bu önergeyi buraya!
ABDULKERİM GÖK (Devamla) - Bu akşam
emeği geçen bütün arkadaşlarıma, bütün gruba yürekten teşekkür ediyorum. Aynı zamanda
sizleri, bu andan itibaren de hepinizi Ceylânpınarlı olarak görüp fahri
hemşehrim olarak görüyorum. 
Emeği geçen AK PARTİ Grubuna, Sayın
Cumhurbaşkanımıza, milletvekillerine, Değerli Bakanımız Sayın Faruk Çelik Bey’e
yürekten teşekkür ediyorum. Komisyona sağ olun, var olun diyorum. Genel Kurulu
saygıyla selamlıyorum. (AK PARTİ sıralarından alkışlar)
BAŞKAN – Teşekkür ederiz Sayın Gök.
YUSUF HALAÇOĞLU (Kayseri) –
Cumhurbaşkanıyla ne alakası var bu konunun ya?
CEMALETTİN ŞİMŞEK (Samsun) – Sayın
Başkanım, Komisyonu başından sonuna kadar takip eden biri olarak sayın vekil
açıklamasında gelişmeleri çarpıtmıştır. Onun için söz istiyorum efendim.
BAŞKAN – Şimdi, bir dakika Sayın
Şimşek. Sisteme daha önce Baluken girmiş, bir dakika onun sözünü alacağım.
Sonra Sayın Hamzaçebi’ye söz vereceğim.
İDRİS BALUKEN (Bingöl) – Ya, bir dakika
değil. Yani önemli bir konu, grup başkan vekili olarak bu süreçle ilgili
düşüncelerimizi aktaracağız.
BAŞKAN – Evet, vereceğim söz hakkınızı.
Sonra da Sayın Akçay bu konuyla ilgili olarak bir şey söylemek arzusunda.
ERKAN AKÇAY (Manisa) – Cemalettin
Şimşek Bey konuşacak.
BAŞKAN – Sayın Şimşek’e devrettiniz,
peki.
Siz sisteme girerseniz Sayın Şimşek,
yerinizden de söz verebilirim.
Buyurunuz Sayın Baluken.
İDRİS BALUKEN (Bingöl) – Teşekkür
ediyorum Sayın Başkan.
Sayın Başkan, tabii, burada
Ceylânpınar’ın tapu sorununu çözen önemli bir önerge görüşülüyor. Biz aslında
bu önergeleri, her iki önergeyi son derece olumlu olarak değerlendiriyoruz ve
bu önergelere destek vereceğiz. Daha önce siyasi, popülist birtakım
yaklaşımlarla düzenlenmiş olan maddenin çıkarılmasına dair vermiş olduğumuz
önergeyi de geri çekiyoruz. Aslında bir önceki görüşülen torba yasada AK PARTİ
Grubu bir gece yarısı önergesiyle Ceylânpınar’la ilgili bu düzenlemeyi getirmek
istemişti ve orada bu tapuların vatandaşa ulaştırılmasıyla ilgili süreçte
belediyeyi aracı yapmak istemişti. Biz ona karşı çıktık tabii çünkü bütün bir
kenti ilgilendiren çok önemli, yıllardır süren tapu sorunuyla ilgili
belediyenin siyasi görüşüne uymayan vatandaşlarımızın mağduriyetiyle ilgili bir
durum ortaya çıkabilirdi. Yine, belediyeyle aynı siyasi görüşü taşıyıp belediye
yönetimiyle ters düşen vatandaşlarla ilgili keyfî uygulamalar devreye
girebilirdi. Dolayısıyla, biz, itirazımızı, belediyenin aracı olmaktan
çıkarılıp Tapu Kadastro eliyle yani bir devlet kurumu eliyle vatandaşın bu
mağduriyetinin giderilmesi sürecinin geliştirilmesi gerektiğini söylemiştik. 
Şimdi, verilen önergeyle AK PARTİ Grubu
bu düzeltmeyi yapmış durumda ama kürsüden konuşan Sayın Urfa Milletvekili bütün
bu süreçler olmamış gibi, geçen gece yarısında da diğer siyasi parti gruplarını
yanıltmaya çalışmamış gibi bir konuşma yaptı, bunu büyük bir talihsizlik olarak
değerlendiriyoruz. Muhalefete dair kullanmış olduğu sözleri de geri alması
gerekir çünkü her 3 siyasi parti de muhalefette bulanan her 3 siyasi parti de,
bu mağduriyetin giderilmesi için yapıcı öneriler sundu. Sayın Bakana da
teşekkür ediyoruz, bu yapıcı önerileri dikkate aldı ve bizim, siyaset malzemesi
olarak kullanılabilecek ve siyasi görüş farklılığından dolayı vatandaşı mağdur
edebilecek, o kaygılarımızı giderecek yeni bir önergeyle geldiler. Dolayısıyla,
Ceylânpınar’ın uzun yıllardır yaşamış olduğu bir mağduriyet ortadan kalkmış
oldu. 
Bütün Ceylânpınar’a hayırlı olsun
diyoruz, biz de emeği geçen bütün siyasi parti gruplarına teşekkür ediyoruz. 
Sağ olun.
BAŞKAN – Teşekkür ederiz Sayın Baluken.
Sayın Hamzaçebi…
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Biraz önce kürsüden konuşan hatip,
Adalet ve Kalkınma Partisi Grubu adına konuşan hatip benim sözlerimi Genel
Kurala bir miktar yanlış çevirerek anlattı, önce onları düzeltmek istiyorum.
Birincisi şu: Ceylânpınar’la ilgili
olarak Hükûmet tasarısında yer alan düzenlemede tapu tahsis belgeleriyle ilgili
bir sorunun çözümü yer almıyordu. Önergenin bu bölümü, tamamen, Cumhuriyet Halk
Partisi Grubunun Zonguldak’la ilgili olarak vermiş olduğu önergeden aynen
alınmıştır. Elbette bir şey doğru yapılıyor ise iktidar partisinin Cumhuriyet
Halk Partisinden bunu almasında hiçbir yanlışlık yok, biz bundan memnun oluruz.
İkincisi: Yine, Ceylânpınar’daki diğer
tapu sorununun çözümünde, yani tapu tahsis belgesi dışındaki yerlerin
mülkiyetinin vatandaşa devrinde Hükûmet tasarısı belediyeyi araya koyuyordu
yani Hükûmet “Seçime doğru belediyeyi araya koyayım, belediye üzerinden bir
siyaset geliştireyim.” derdindeydi. Buna gerek yok. Bakın, yine doğru yol
bulundu, gelindi, Cumhuriyet Halk Partisinin Zonguldak’la ilgili önergesi takip
edildi burada; belediye aradan çıkarıldı, doğrudan vatandaşa bunun tapusu
verilecek.
Yalnız, burada, bedelde bir sorun var,
sayın hatip kürsüde onu yanlış ifade etti, “Harca esas değerden devredilecek.”
dedi. Önerge iki bölüm: Tapu tahsis belgeli olanlar harca esas, daha doğrusu
onlar bedelsiz 400 metrekareye kadar, 400 metrekarenin üstü harca esas değerden
devredilecek; diğerleri ise ilçe takdir komisyonunun belirleyeceği değer
üzerinden devredilecek.
Şimdi, bakın, burada problem olabilir,
burada da “harca esas değer” denebilirdi. Hükûmet diyebilir ki: “Harca esas
değer yüksekti.” Bilemiyorum, orada harca esas değer nedir? Vatandaşın
bütçesinin üzerindeyse sorun yaratabilir. Ancak, böyle bir durumda yetkiyi
komisyona vermekle sorun çözülmez. Neden çözülmez? Komisyon değer takdir
ederken harca esas değerin altına düşemez. Umarım, bu iyi irdelenmiştir, biz
Hükûmetin bunu irdelediğini kabul ederek onların bedel konusundaki bu önerisini
burada benimsedik ve ilçe takdir komisyonunun belirleyeceği bedel olarak bunu
buraya biz de yazdık.
Şunu hemen son olarak ifade edeyim:
Gerek Ceylânpınar’daki mülkiyet sorununun çözümü gerekse Zonguldak’taki
mülkiyet sorununun çözümü konusunda Cumhuriyet Halk Partili Komisyon üyeleri
başından sonuna kadar olumlu görüşlerini ifade etmişler ve desteklerini
bildirmişlerdir.
Bu önergemize ve diğer aynı mahiyetteki
önergelere Cumhuriyet Halk Partisi Grubunun “evet” oyu vereceğini buradan bir
kez daha ifade ediyorum. Tüm Ceylânpınarlıları buradan selamlıyorum. 
İyi akşamlar. 
BAŞKAN – Teşekkür ederiz Sayın
Hamzaçebi. 
Sayın Şimşek… 
CEMALETTİN ŞİMŞEK (Samsun) – Teşekkür
ederim Sayın Başkan. 
Ben de öncelikle şunu ifade edeyim:
Gerek alt komisyonda gerekse üst komisyonda süreci takip eden, Milliyetçi
Hareket Partisi Grubu adına olayları takip eden bir milletvekili olarak, öncelikle
Sayın Bakanın bu konudaki gayretlerini takdir ettiğimi, ancak, bunun gerek
Ceylânpınar’da gerekse Zonguldak’taki bu hak sahiplerine teslimi konusunda tüm
siyasi partilerin ortak iradesi olduğunu ifade etmek isterim. Onun için
hakikaten çok büyük çaba sarf ettik. Bizim, bu konuyla ilgili olarak, ülkedeki
benzer sorunları olan tüm vatandaşları ilgilendirecek şekilde, sorunlarını
çözecek şekilde vermiş olduğumuz önergeye kapsamı nedeniyle Sayın Bakan “Çok
fazla değerlendirirsek eğer, bunun içinden çıkamayız.” gibi bazı ifadeler
kullandı Komisyonda. Hâlbuki, biz Milliyetçi Hareket Partisi Grubu olarak
benzer sorunları, tüm Türkiye genelindeki sorunları çözecek şekilde kanunun da
tekniğine uygun olarak… Yani, kanunun kapsayıcı olması gerekir. Biliyorsunuz,
şahsa, adrese teslim kanunlar olursa bunların -Ermenek’te, Soma’da olduğu gibi-
ömürleri üç beş ay gibi bir süre oluyor, sonra tekrar geliyor Parlamento
gündemine. Dolayısıyla, benzer sorunlar olan çok yer var ülkemizde. Ben bu
sorunların da önümüzdeki dönemde en kısa zamanda gene Türkiye Büyük Millet
Meclisi gündemine geleceğine inanıyorum. Bizim, Milliyetçi Hareket Partisi
olarak, o zaman benzer sorunların çözülmesi konusunda çabalarımız oldu ama
mümkün olmadığı söylendi. Onun için, konuşmacı sayın milletvekili sanki AK
PARTİ bu işi yapmış gibi döndü AK PARTİ Grubuna teşekkür etti. Bu çok doğru
değildir. Bir de, Cumhurbaşkanının bu işle ne alakası var onu çok fazla
anlayamadık. Herhâlde yaklaşan seçim döneminde aday belirlemede sayın vekilimiz
belki bir yardım almak amacıyla söylemiş olabilir diye düşünüyorum. 
Teşekkür ediyorum. 
BAŞKAN – Teşekkür ederiz Sayın Şimşek. 
Buyurunuz Sayın Bakan, kısa bir söz
talebiniz vardı sizin de. 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Efendim, çok teşekkür ediyorum. 
Öncelikle 2011 yılında Şanlıurfa
Milletvekili olarak görevlendirildiğimde, gittiğimde, Şanlıurfa’yı ve
Şanlıurfalıyı tanıma konusunda yoğun bir gayretimiz oldu, onlarla kaynaşma
konusunda güzel dönemler, günler yaşadık. Ciddi sorunlar vardı. Bu sorunların
başında da Ceylânpınar ilçemizdeki göçerlerin tapu sorunları geliyordu. 
Şimdi, tabii, siyaset, hizmet aracı.
Burada Cumhurbaşkanımızın dahli: Sayın Cumhurbaşkanımız Başbakanken
Şanlıurfa’ya geldiler ve oradaki toplantılarda kendilerine bunu vatandaşlarımız
aktardılar, onun da bizlere talimatı oldu yani “Bu meseleyi bir şekilde, yasal
ise yasal, idari ise idari olarak çözün.” tarzında talimatı oldu. Değerli
milletvekilimiz Ceylânpınarlı olduğu için, yüreği de yandığı için -bunu kabul
etmek gerekiyor, hakikaten ciddi bir sorun bu mesele- bu çerçevede dile
getirmişlerdir hissiyatını. 
Bu meselenin çözümü konusunda dört
yıldır gerçekten yerel tüm dinamiklerle mücadele ettik ve en sonunda
Ceylânpınar’la ilgili Maliye Bakanlığımızın bir taslak hazırlamasını ben rica
ettim. Maliye Bakanlığımız Ceylânpınar’la ilgili bir düzenlemeyi hazırladı ve
biz bu tasarıya koyduk ve Hükûmet tasarısı olarak gönderdik. Komisyona
geldiğimizde, Cumhuriyet Halk Partisi yöneticileri, Sayın Milliyetçi Hareket
Partisine mensup arkadaşlarımız, Komisyon üyelerimiz, Cemalettin Beyler farklı
yerlerde de bu ve buna benzer bazı sorunların olabileceğini ifade ettiler ve bu
anlamda Zonguldak’la ilgili sorunu da yine Maliye Bakanlığı yetkililerine
verdik, bu sorunun da teknik olarak çözümünün -bir yanlışlık olmaması
açısından- hazırlanmasını istedik. Daha önce Ceylânpınar’la ilgili verdiğiniz
yerel yönetimler boyutuyla çözülmesi şeklinde bir öneriyi taslağa koyduk, sonra
gelende ise yerel yönetimler değil, kadastro boyutuyla çözümü şeklinde öneri
geldi. Burada bizim bir dahlimiz kesinlikle siyaseten söz konusu değil.
Şimdi, Zonguldak meselesi kadastral
boyutla çözüme kavuşunca bunun da onun gibi düzenlenmesinde biz bir mahzur
görmedik. Onun için, bu talebi bütün gruplarımızın talebi olarak Komisyonda,
alt komisyonda birlikte değerlendirdik ve -çok keyifli bir çalışma- ülkemizin,
vatandaşlarımızın önemli bir sorununun çözümü konusunda birliktelik içerisinde,
dayanışma içerisinde bu düzenlemeyi yaptık. Ama siyaseten -ben otuz yıldır
siyasetteyim- ille de kürsüden bir şey söylemek gerekiyorsa, yüz yıldır
çözülemeyenler on üç yılda AK PARTİ iktidarı tarafından çözülüyor. (AK PARTİ
sıralarından alkışlar) Bu hakkı da teslim edelim. Aksi takdirde şu sorulur:
Kimler geldi, kimler geçti? Yani bunlar, Şanlıurfa’da, Türkiye'nin muhtelif
yerlerinde çözülebilirdi ama çözülememiş. Bir başka açıdan da söylüyorum:
Kısmet bizeymiş diyelim. Bizim fazla dahlimiz olmasın ama böyle gerçekleşti. 
Ben tekrar 3 muhalefet grubuna mensup
grup başkan vekillerimize, Komisyon üyelerine ve AK PARTİ Grubuna çok teşekkür
ediyorum. 
Ceylânpınarlılara, Zonguldaklılara,
milletimize bu kararımız hayırlı olsun diyorum, teşekkür ediyorum. (AK PARTİ
sıralarından alkışlar) 
BAŞKAN – Teşekkür ediyoruz Sayın Bakan.
HAYDAR AKAR (Kocaeli) – Sayın Başkan,
benim de söz talebim var.
BAŞKAN – Aynı mahiyetteki bu iki
önergeyi oylarınıza sunuyorum…
YUSUF HALAÇOĞLU (Kayseri) – Karar yeter
sayısı istiyorum.
HAYDAR AKAR (Kocaeli) – Sayın Başkan,
söz talebim var.
BAŞKAN – Kabul edenler… Kabul
etmeyenler…
YUSUF HALAÇOĞLU (Kayseri) – Sayın
Başkan, karar yeter sayısı istiyorum.
BAŞKAN – Kabul edilmiştir.
HAYDAR AKAR (Kocaeli) – Sayın Başkan,
söz talebim var.
BAŞKAN – Öyle mi? 
YUSUF HALAÇOĞLU (Kayseri) – “Karar
yeter sayısı” dedim Sayın Başkan, ama duymadınız.
BAŞKAN – Ben duymadım, özür dilerim. 
Bir daha yineleyeyim isterseniz yani
itirazınız varsa.
Sayın Akar, sizin söz talebiniz bu
konuyla mı ilgiliydi?
HAYDAR AKAR (Kocaeli) – Evet, bu
konuyla ilgili Sayın Başkan.
BAŞKAN – Yani böyle bir şeyimiz yok ama
İç Tüzük 60’a göre bir söz vereceğim.
HAYDAR AKAR (Kocaeli) – Herkes aldı,
ben de alayım müsaade ederseniz.
ÖZGÜR ÖZEL (Manisa) – Sayın Bakanın
yirmi dakikalık kısa bir değerlendirmesi üzerine…
BAŞKAN – İç Tüzük 60’a göre buyurunuz
efendim.
IV.- AÇIKLAMALAR (Devam)
13.- Kocaeli Milletvekili Haydar
Akar’ın, Şanlıurfa Milletvekili Abdulkerim Gök’ün 687 sıra sayılı Kanun
Tasarısı’nın 32’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
HAYDAR AKAR (Kocaeli) – Sayın Başkan,
AKP Grubu adına konuşan Şanlıurfa Milletvekili, Ceylânpınar doğumlu arkadaşımız
sorunları aktarırken kendi dönemlerinde, 24’üncü Dönemde olayın çözüldüğünü,
sanki Türkiye Cumhuriyeti 24’üncü Hükûmetinin Başbakanı, bugünkü Cumhurbaşkanı,
o dönemin Başbakanı Erdoğan tarafından kurulan… Ama 21, 22’nci Dönemin veya
23’üncü Dönemin farklı olduğu anlamında bir ifade kullandı. Yani on üç yıllık
iktidarları döneminde sıkıştırılıp 24’üncü Dönemin sonunda çözülen işlerin
sanki sadece bu dönemde görüşüldüğü şeklinde bir ifadesi var aslında orada.
Baktığınız zaman -ben KİT Komisyonundayım- Ceylânpınar ve TİGEM arazileri KİT
Komisyonunda Sayıştay raporlarında her zaman görüşülmüş, 22’nci Dönemde de
görüşülmüş, 23’üncü Dönemde de görüşülmüş. 22’nci ve 23’üncü Dönemde yine KİT
Komisyonundaki üyeler Ceylânpınar’a gitmişler, oradaki göçerlerin sorunlarını
yerinde incelemişler ama bir çözüme ulaştıramamışlar. 24’üncü Dönem
milletvekili olarak gittik, oradaki 674 aile 4.600 kişinin mağduriyetinin giderilmesi
konusunda KİT Komisyonu olarak önerimizi hazırladık ve bu önerinin sonucunda
da, o vatandaşlarımızın orada 68 bin dönüm birinci sınıf tarım arazisi, 33 bin
dönüm mera ve 40 bin dönüm de tarım dışı alan olmak üzere hazine adına kayıtlı
ama yüzer dönümlük… Bakın, çok önemli bir şey söylüyorum, “hazine adına
kayıtlı” diyorum. Bugün o göçerlerin malı olmuyor onlar hâlen, problem devam
ediyor orada, devam da edecek böyle giderse. Ama orada şunun yapılması
gerekiyordu: Vatandaşlara, aynen Ceylânpınar’da, bugün çıkan kanun gibi nasıl
tapuları verilecekse, oradaki göçerler de 1943 yılından beri orada yaşıyorlar,
aynı şekilde tapuları verilmeliydi. Onlara ayrıca başka sözler de verildi
orada, şuydu: Konutları TOKİ tarafından yapılacak, oradaki ahırları, yaşam alanları,
ibadet yerleri, okulları yapılacak ve göçerler oraya transfer edilecekti ama
maalesef, AKP hükûmetleri döneminde, üç dönemdir -24’üncü Dönem dâhil olmak
üzere- henüz bir çivi dahi çakılmış değil. Göçerlere sadece arazi tahsis
edilmiştir ama problemleri çözülmemiştir. Bunu da buradan Urfalılara ve
göçerlere selam olsun diye söylüyorum.
BAŞKAN – Teşekkür ederiz Sayın Akar.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
5.- İş Sağlığı ve Güvenliği Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Burdur Milletvekili Hasan Hami Yıldırım ve İzmir Milletvekili
Aydın Şengül ile 50 Milletvekilinin; Adana Milletvekili Ali Demirçalı ve İstanbul
Milletvekili Gürsel Tekin’in; İstanbul Milletvekili Abdullah Levent Tüzel’in;
Diyarbakır Milletvekili Nursel Aydoğan'ın; İzmir Milletvekili Rahmi Aşkın
Türeli’nin; İstanbul Milletvekili Mahmut Tanal’ın; İzmir Milletvekili Ahmet
Kenan Tanrıkulu’nun; Kocaeli Milletvekili Haydar Akar’ın; Balıkesir
Milletvekili Haluk Ahmet Gümüş’ün; Manisa Milletvekili Hasan Ören ve 2
Milletvekilinin; İstanbul Milletvekili Mahmut Tanal’ın; Manisa Milletvekili
Erkan Akçay ve Milliyetçi Hareket Partisi Grup Başkanvekili İzmir Milletvekili
Oktay Vural’ın; İstanbul Milletvekili Mahmut Tanal’ın; İstanbul Milletvekili
Mustafa Sezgin Tanrıkulu ile 2 Milletvekilinin; Cumhuriyet Halk Partisi Grup
Başkanvekili İstanbul Milletvekili Mehmet Akif Hamzaçebi’nin Benzer Mahiyetteki
Kanun Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkereleri (1/1006, 2/1449, 2/1511, 2/1664, 2/1670,
2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541,
2/2546) (S. Sayısı: 687) (Devam)
BAŞKAN - Sayın milletvekilleri, 33’üncü
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
MEHMET DOĞAN KUBAT (İstanbul) – 32’nci
madde Sayın Başkan.
BAŞKAN - 32’yi oyladık efendim.
YUSUF HALAÇOĞLU (Kayseri) – Bu 32’ydi
Sayın Başkan.
LEVENT GÖK (Ankara) – Bu 32’ydi
efendim.
MEHMET DOĞAN KUBAT (İstanbul) – 32’de
önergelerin oylanmasında karar yeter sayısından dolayı oylama yapacaktınız.
BAŞKAN - Hayır, şimdi, önergeleri
oyladık, sonra da 32’nci maddeyi oyladık. 
32’nci madde oylanmadı mı?
MEHMET DOĞAN KUBAT (İstanbul) –
Oylamadınız.
BAŞKAN - Karıştı her şey.
Peki, 32’nci maddeyi oylarınıza
sunuyorum, tekrar yineleyeyim: Kabul edenler… Kabul etmeyenler… 32’nci madde
kabul edilmiştir.
33’üncü maddeyi de kabul etmiştiniz.
On dakika ara veriyorum.
Kapanma Saati:
23.09
SEKİZİNCİ OTURUM
Açılma Saati: 23.34
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ
(Diyarbakır) 
-----0-----
BAŞKAN – Sayın milletvekilleri, Türkiye
Büyük Millet Meclisinin 90’ıncı Birleşiminin Sekizinci Oturumunu açıyorum. 
687 sıra sayılı Kanun Tasarısı’nın görüşmelerine kaldığımız yerden devam
edeceğiz.
Komisyon ve Hükûmet yerinde. 
34’üncü maddede kalmıştık. 
34’üncü madde üzerinde üç önerge
vardır, ikisi aynı mahiyettedir, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 34 üncü maddesinde geçen "Çalışma ve İş Kurumu il müdürlüğüne"
ibaresinden sonra gelmek üzere " ve ilgili meslek odaları ve sendika
temsilciliklerine" ibaresinin eklenmesini arz ve teklif ederiz.
İdris Baluken Adil
Zozani Erol Dora
 Bingöl Hakkâri
 Mardin
Abdullah Levent Tüzel Nazmi
Gür
 İstanbul Van
Türkiye Büyük
Millet Meclisi Başkanlığına
Görüşülmekte olan 687 Sıra sayılı İş
Sağlığı ve Güvenliği Kanunu İle Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısının 34 üncü maddesinin tasarıdan
çıkarılmasını arz ve teklif ederim.
Cemalettin Şimşek Yusuf
Halaçoğlu Erkan Akçay
 Samsun Kayseri 
Manisa
Münir Kutluata Murat
Başesgioğlu
 Sakarya İstanbul
Türkiye Büyük
Millet Meclisi Başkanlığına
Görüşülmekte olan 687 sıra sayılı İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısının 34 üncü maddesinin Tasarıdan
çıkarılmasını arz ve teklif ederiz.
Mehmet Naci Bostancı  Mehmet Doğan
Kubat Nurdan Şanlı 
 Amasya 
İstanbul  Ankara
Recep Özel Osman
Aşkın Bak  Ramazan Can
 Isparta İstanbul Kırıkkale
BAŞKAN – Komisyon, bu aynı mahiyetteki
önergelere katılıyor mu? 
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ İSMAİL GÜNEŞ (Uşak) – Takdire bırakıyoruz. 
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılıyoruz efendim. 
BAŞKAN – Gerekçeleri okutuyorum: 
Gerekçe: 
Maddeyle değiştirilen düzenleme mevcut
hâliyle yeterli görüldüğünden getirilmesi öngörülen değişiklik önerisinin
tasarıdan çıkarılması amaçlanmıştır.
BAŞKAN – Diğer gerekçeyi de okutuyorum:

Gerekçe: 
İş yerinde, çalışmaların, iş sağlığı ve
güvenliği mevzuatına göre düzenlenmesi gereken sağlık güvenlik planına uygun
olarak yapıldığını kontrol etmek ve denetlemek iş yeri hekimi ve iş sağlığı ve
güvenliği uzmanlarının görevi olduğundan dolayı, iş yerinde yetki karmaşası
doğurmasının önüne geçilmesi amaçlanmıştır.
BAŞKAN – Aynı mahiyetteki bu iki
önergeyi oylarınıza sunuyorum: Kabul edenler... Kabul etmeyenler... Önerge
kabul edilmiş, madde metinden çıkartılmıştır. O yüzden, diğer önergeyi işleme
almıyorum, işlemden kaldırıyorum. 
34’üncü madde metinden çıkmıştır.
35’inci madde üzerinde üç önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 35 inci maddesinde geçen “%50’si” ibaresinin “%70’i” olarak
değiştirilmesini arz ve teklif ederiz.
İdris Baluken Adil
Zozani Erol Dora
Bingöl Hakkâri
 Mardin
Abdullah Levent Tüzel Nazmi
Gür
İstanbul Van
Türkiye Büyük
Millet Meclisi Başkanlığına
Görüşülmekte olan 687 Sıra sayılı İş
Sağlığı ve Güvenliği Kanunu İle Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısının çerçeve 35 inci maddesinde
değiştirilmesi öngörülen 4708 sayılı kanunun 8. maddesinin birinci fıkrasının
(c) bendinde yer alan “veya (f) bendi” ifadesinin tasarıdan çıkarılmasını arz
ve teklif ederim.
Cemalettin
Şimşek Yusuf Halaçoğlu Erkan Akçay
 Samsun Kayseri 
Manisa
Münir Kutluata Murat
Başesgioğlu
Sakarya İstanbul
Türkiye Büyük
Millet Meclisi Başkanlığına
Görüşülmekte olan 687 sıra sayılı İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısının 35 inci maddesinin Tasarıdan çıkarılmasını
arz ve teklif ederiz.
Mehmet Naci Bostancı  Mehmet Doğan
Kubat Nurdan Şanlı 
 Amasya 
İstanbul  Ankara
Recep Özel Osman
Aşkın Bak  Ramazan Can
 Isparta İstanbul Kırıkkale
BAŞKAN – Komisyon, bu son okuttuğum
önergeye katılıyor mu? 
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ İSMAİL GÜNEŞ (Uşak) – Takdire bırakıyoruz. 
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılıyoruz efendim. 
RECEP ÖZEL (Isparta) – Gerekçe…
BAŞKAN – Gerekçeyi okutuyorum: 
Gerekçe:
34’üncü maddenin tasarıdan çıkarılması
önerildiğinden 35 inci maddedeki idari para cezaları düzenlemesinin de
tasarıdan çıkarılması amaçlanmıştır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmiş ve madde metinden
çıkartılmıştır. Böylece diğer önergeleri işlemden kaldırıyorum.
Madde 36’yı oylarınıza sunuyorum: Kabul
edenler… Kabul etmeyenler… Madde 36 kabul edilmiştir. 
Madde 37 üzerinde üç önerge vardır, üçü
de aynı mahiyettedir, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı Yasa
Tasarısı’nın 37’nci maddesinin tasarı metninden çıkarılmasını arz ve teklif
ederiz. 
 İdris
Baluken Adil Zozani Erol
Dora
 Bingöl Hakkâri
 Mardin
 Abdullah
Levent Tüzel Nazmi Gür
 İstanbul Van
Türkiye Büyük
Millet Meclisi Başkanlığına
Görüşülmekte olan 687 sıra sayılı İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Tasarısı’nın 37'nci maddesinin kanun
tasarısından çıkarılmasını arz ve teklif ederiz.
Saygılarımızla.
 Aytuğ Atıcı İzzet
Çetin Süleyman Çelebi
 Mersin Ankara İstanbul
 Haydar Akar Musa
Çam
 Kocaeli İzmir
Türkiye Büyük
Millet Meclisi Başkanlığına
Görüşülmekte olan 687 sıra sayılı Kanun
Tasarısı’nın 37’nci maddesinin tasarı metninden çıkarılmasını arz ve talep
ederiz.
 Mehmet Naci Bostancı Mehmet
Doğan Kubat Ramazan Can
 Amasya İstanbul Kırıkkale
 Recep Özel Osman
Aşkın Bak Nurdan Şanlı
 Isparta İstanbul Ankara
BAŞKAN – Aynı mahiyetteki bu önergelere
Komisyon katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ İSMAİL GÜNEŞ (Uşak) – Takdire bırakıyoruz Sayın Başkanım.
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılıyoruz efendim.
BAŞKAN – Gerekçelerini okutuyorum:
Gerekçe: 
Yapılan düzenlemeyle İş Kanunu'nun
14’üncü maddesi değiştirilmiş ve "uzaktan çalışma"ya ilişkin hükümler
İş Kanunu’na eklenmiştir. Uzaktan çalışma niteliği gereği iş yeri olarak
tanımlanan alanın dışında, işçinin evinde ya da farklı bir mekândan işverenin
işini yapmasıdır. Bu esnekleştirme ve kuralsızlaştırma politikalarının bir
parçasıdır. Özellikle 2003 yılında İş Kanunu'nun çıkarılması esnasında bu
"uzaktan çalışma" tartışılmış ve kanun tasarısında olmasına rağmen
kanun metninden çıkarılması düzenlenmişti. Özellikle istihdamın yaklaşık yüzde
37'sinin enformel olarak çalıştığı ülkemizde, bu düzenleme kayıt dışılığı
arttıracaktır. Düzenlemenin yapılış gerekçesinde, teknolojik olarak ileri teknoloji
sektörlerde çalışanlar açısından bir ihtiyaç olduğu dile getirilmektedir.
Ancak, özellikle tekstil sektöründe enformel çalıştırmanın yaygınlaşmasının bir
aracı olarak kullanıldığı önceki yıllarda Çalışma Bakanlığı müfettişlerince de
defalarca tespit edilen bu çalışma biçiminde iş yerinin mekânsal olarak ortadan
kaldırılması, işverenin iş sağlığı ve güvenliği yükümlülüklerini ortadan
kaldıracağı gibi ücretsiz aile işçiliğini ve dayıbaşı sistemini, iş kazalarını,
güvencesiz çalışmayı da yaygınlaştıracaktır. Uzaktan çalışma aynı zamanda
kuralsız, güvencesiz çalışmayı, aile emeğinin ve kadın-çocuk emeğinin
sömürülmesini doğuracaktır. Ayrıca kadınları evden çalışmaya ve eve mahkûm eden
kadınların çalışma hayatında görünür olmasını engelleyecek bir düzenlemedir. Ev
eksenli çalışmayı iş sağlığı ve güvenliği kapsamı dışında tutan İş Güvenliği
Yasası varken getirilen bu düzenleme ev eksenli çalışmanın yoğunluğunu ve
tehlike düzeyini arttırmıştır. Uzaktan çalışmayla çalışma sürelerine ilişkin
sınırlar ortadan kalkacak, sendikal örgütlenme olumsuz etkilenecektir.
Ücretlerin düşmesine neden olacaktır. Üretim sürecinin parçalanması
yaygınlaşacaktır. İşverenlerce yapılan ham maddelerin kontrolü mümkün
olmayacaktır. Ev ortamında kimyasallar ve sağlığa zararlı maddeler
kullanılabilecektir. Bu düzenleme ILO 177 sayılı Sözleşme’yle uyuşmamaktadır.
Yapılması gereken evde yapılacak çalışmaların alanını belirlemek ve güvenceli,
güvenli hâle getirmektir.
BAŞKAN - İdris Baluken (Bingöl) ve
arkadaşlarının önergesinin gerekçesini okutuyorum:
Gerekçe:
Bu maddede düzenlenen ev eksenli
çalışma Borçlar Kanunu ile şekillendirilmiştir. İş Yasası’nda yapılacak
düzenlemede bu çalışma şekli kayıt altına alınmaya çalışılıyor ancak çalışmanın
sınırlandırılması, bu tarz çalışanların sosyal haklarının güvence altına
alınması, işçi sağlığı ve iş güvenliği açısından tedbirler, yaptırımlar
öngörmesi gerekirdi. Türkiye'de sayısı 200 binden fazla ve yüzde 90’ı kadın ev
eksenli çalışan olduğu düşünülürse, evden çalışma, atipik ve esnek bir çalışma
biçimi olup, prensip olarak reddedilmelidir. Hangi işlerin iş yeri dışında
(evde ya da ev haricinde) yürütülebileceğine ilişkin bir sınırlama getirmeyen
düzenlemelerde bakış açısı bunları sadece kayıt altına almak değil aynı zamanda
işçi sınıfının ortak kazanımlardan faydalanabilecekleri bir düzenleme esas
alınmalı, konu sendikalar, kadın örgütleri, meslek örgütleri ve
akademisyenlerin katkı ve önerilerine açık hâle getirilmelidir. Değişiklikle bu
sorunların giderilmesi amaçlanmıştır.
BAŞKAN – Mehmet Naci Bostancı (Amasya)
ve arkadaşlarının önergesinin gerekçesini okutuyorum:
Gerekçe:
Mevcut düzenlemelerin ihtiyaca cevap
verebileceği düşünüldüğünden madde tasarı metninden çıkarılmaktadır.
BAŞKAN – Aynı mahiyetteki önergeleri
oylarınıza sunuyorum: Kabul edenler… Kabul etmeyenler… Kabul edilmiş ve 37’nci
madde metinden çıkartılmıştır.
38’inci madde üzerinde bir önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 38 inci maddesinin tasarı metninden çıkarılmasını arz ve teklif
ederiz.
 İdris Baluken Adil
Zozani Erol Dora
 Bingöl Hakkâri Mardin
 Abdullah Levent Tüzel Nazmi
Gür
 İstanbul Van
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Gerekçeyi okutuyorum:
Gerekçe: 
Dünya standartlarına göre, Türkiye,
çalışma saatlerinin en yüksek olduğu ülkelerden biridir. Bu durum emeğin
sömürüsünü arttırdığı gibi temel insan haklarına da aykırılık teşkil
etmektedir. Değişiklikle bu sorunların giderilmesi amaçlanmıştır. 
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
38’inci maddeyi oylarınıza sunuyorum:
Kabul edenler… Kabul etmeyenler… 38’inci madde kabul edilmiştir.
39’uncu madde üzerinde bir önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 39 uncu maddesinde geçen “üç gün” ibaresinin “beş gün” olarak
değiştirilmesini arz ve teklif ederiz.
 İdris
Baluken Adil Zozani Erol
Dora
 Bingöl Hakkâri Mardin
 Abdullah
Levent Tüzel Nazmi Gür
 İstanbul Van
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Gerekçeyi okutuyorum:
Gerekçe: 
Değişiklikle işçiye eşinin doğum
yapması veya evlat edinmesi veya yakınlarının ölümü hâlinde üç gün ücretli izin
düzenlenmesinin beş güne çıkarılması amaçlanmıştır. 
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
39’uncu maddeyi oylarınıza sunuyorum:
Kabul edenler… Kabul etmeyenler… 39’uncu madde kabul edilmiştir.
40’ıncı madde üzerinde iki önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 Sıra Sayılı İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Tasarısı’nın 40’ıncı Maddesinin aşağıdaki
gibi değiştirilmesini arz ve teklif ederiz. 
İzzet
Çetin Ali İhsan Köktürk Süleyman
Çelebi
Ankara Zonguldak İstanbul
 Aytuğ
Atıcı  Musa Çam
 Mersin 
İzmir
MADDE 40 – 4857 sayılı Kanunun 63 üncü
maddesinin birinci fıkrasının ikinci cümlesi aşağıdaki şekilde değiştirilmiştir.

“Yer altı ve su altı işlerinde çalışan
işçiler için çalışma süresi; haftada en çok otuz altı saat olup günlük altı
saatten fazla olamaz.” şeklinde değiştirilmiştir. 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 40 ıncı maddesinin tasarı metninden çıkarılmasını arz ve teklif
ederiz. 
İdris
Baluken Adil Zozani Erol
Dora

Bingöl Hakkâri Mardin
 
Abdullah Levent Tüzel  Nazmi Gür

İstanbul 
Van
BAŞKAN – Son okuttuğum önergeye
Komisyon katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU SÖZCÜSÜ İSMAİL GÜNEŞ (Uşak) – Katılamıyoruz Sayın Başkanım. 
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz. 
BAŞKAN – Gerekçeyi okutuyorum: 
Gerekçe:
Alandaki sendikaların bu konuya ilişkin
önerileri ve talepleri açıktır. Bu öneri ve talepler doğrultusunda işçilere 2
gün hafta tatili hakkı tanıyarak, haftalık çalışma süresinin 35, günlük çalışma
süresinin ise 7 saat ile sınırlandırılmasıdır. Değişiklik ile ortaya çıkacak
fazla çalışma ve can güvenliği sorunlarının giderilmesi amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 687 Sıra Sayılı İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Tasarısı’nın 40’ıncı Maddesinin aşağıdaki
gibi değiştirilmesini arz ve teklif ederiz. 
İzzet Çetin
(Ankara) ve arkadaşları
MADDE 40 – 4857 sayılı Kanunun 63 üncü
maddesinin birinci fıkrasının ikinci cümlesi aşağıdaki şekilde
değiştirilmiştir. 
“Yer altı ve su altı işlerinde çalışan
işçiler için çalışma süresi; haftada en çok otuz altı saat olup günlük altı
saatten fazla olamaz.” şeklinde değiştirilmiştir.
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılamıyoruz Sayın Başkanım.
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim. 
BAŞKAN – Sayın Köktürk, buyurunuz. (CHP
sıralarından alkışlar) 
ALİ İHSAN KÖKTÜRK (Zonguldak) –
Teşekkür ediyorum Sayın Başkan. 
Değerli milletvekilleri, sizleri de
saygıyla selamlıyorum.
Hepimizin bildiği gibi, madencilik
gerçekten emeği yoğun olan, ağır çalışma şartlarını gerektiren bir sektör.
Özellikle, yer altı madenciliği söz konusu olduğunda şartların daha da
ağırlaştığını görüyoruz. Seçim bölgem olan Zonguldak’ta taş kömürü havzasındaki
özellikle jeolojik durum, damarların yapısı, mekanizasyonun yetersizliği göz
önünde bulundurulduğunda da işçilerin hangi şartlarda çalıştığını gerçekten görmek
ve yakından izlemek gerekiyor. Tasarının bu maddesiyle aslında çalışma
süresinin günlük yedi buçuk saatle sınırlandırılarak, haftada otuz yedi buçuk
saatle sınırlandırılarak kırk sekiz saat aralıksız izin yapılması yani hafta
tatilinin iki güne çıkarılması amaçlanıyor. Ben, Zonguldak maden işçileri
adına, Türkiye Taşkömürü Kurumunda çalışan tüm maden işçileri adına ve yer
altındaki maden işçileri adına bu düzenlemeyi olumlu görüyorum. Çünkü yerin
yüzlerce metre altında çalışan, sabahın köründe evinden çıkarak, ulaşım
araçlarıyla en az bir saatlik yol giderek baca ağzına ulaşan, baca ağzından
girdikten sonra ayaklardaki çalışma alanlarına gidinceye kadar en az bir saat
yürümek zorunda kalan ve insan bedeninin giremeyeceği o daracık alanlarda taş
kömürünü üreterek madenleri ülke ağır sanayisine kazandıran ve bunu yaparken de
kömür ve silis tozlarına maruz kalarak pnömokonyoz gibi solunum yolları yetersizliğine neden olan
hastalıklara maruz kalan maden işçisi için tek günlük hafta tatili yeterli
değildir. İki günlük hafta tatilinin yapılması hem moral açısından hem sağlık
açısından yer altı işçileri açısından zorunludur. Ben bu düzenlemenin tüm
madencilerimize hayırlı ve uğurlu olmasını diliyorum. 
Teşekkür ediyorum. (CHP sıralarından
alkışlar)
BAŞKAN – Teşekkür ederiz Sayın Köktürk.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
40’ıncı maddeyi oylarınıza sunuyorum:
Kabul edenler… Kabul etmeyenler… 40’ıncı madde kabul edilmiştir.
41’inci madde üzerinde aynı mahiyette
olmak üzere iki önerge vardır.
Türkiye Büyük
Millet Meclisi Başkanlığına
Görüşülmekte olan 687 Sıra Sayılı İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Tasarısı’nın 41'inci Maddesinin çıkarılmasını
arz ve teklif ederiz.
Saygılarımızla.
 Aytuğ
Atıcı İzzet Çetin Süleyman
Çelebi
 Mersin Ankara İstanbul
 Ali
İhsan Köktürk Haydar Akar Musa
Çam
 Zonguldak Kocaeli İzmir
Aynı mahiyetteki diğer önergenin imza
sahipleri:
 İdris
Baluken Adil Zozani Erol
Dora
 Bingöl Hakkâri Mardin
 Abdullah
Levent Tüzel Nazmi Gür
 İstanbul Van
BAŞKAN – Aynı mahiyetteki bu iki
önergeye Komisyon katılıyor mu?
SAĞLIK, AİLE VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI
FARUK ÇELİK (Şanlıurfa) – Katılamıyoruz efendim.
BAŞKAN – Sayın Baluken, buyurunuz.
İDRİS BALUKEN (Bingöl) – Teşekkür
ederim.
Sayın Başkan, değerli
milletvekilleri; hepinizi saygıyla selamlıyorum.
Bu maddenin mutlaka tasarı metninden
çıkarılması gerektiğini düşünüyoruz. Çünkü bu maddeyle işçilerin çalışma
süreleri on bir saate kadar çıkabiliyor. Zaten mevcut çalışma süreleri işçiler
açısından, çalışanlar açısından neredeyse bütün Avrupa ülkelerinin çok çok
üstünde. Burada özellikle üst sınır, sanayiden sayılmayan tüm işlerde
kullanılabileceği için çok ciddi sorunları beraberinde getirecek. 
Gece çalışma saatleri işçi sağlığını
direkt tehdit eden en önemli olgulardan biridir ve bunun sınırlandırılması
gerekir. Bu sınırlandırılmayı ortadan kaldıracak bir düzenlemeyi burada hiçbir
vicdanın kabul etmemesi gerektiği kanaatindeyiz. 
Biz, bu torba tasarısında yararlı
gördüğümüz, faydalı gördüğümüz maddelerle ilgili katkı sunmaya çalışıyoruz,
yapıcı önerilerle desteklemeye çalışıyoruz. Ama burada gerçekten insan hakkına
aykırı, çalışma hukukuna aykırı bir düzenleme var. O nedenle, siz de gelin, bu
çalışma hukukuna aykırı, vicdana aykırı maddelerde muhalefetin önerilerine
katkı sunun, muhalefete destek verin. Neticede, burada yapacağımız düzenlemeler
direkt insanların sağlığını etkileyecek. Pek çok iş alanında mesleki
maruziyetlerle işçiler, çalışanlar, maalesef, ağır meslek hastalıkları riski
altına giriyorlar.
Silikozis
hastalarının dramını biliyorsunuz. 24’üncü Dönem Parlamentosunun en büyük
ayıplarından biri, özellikle kum taşlama işinde çalışan ve birkaç ay içerisinde
akut fulminan formlarda hayatını kaybeden silikozis hastalarıyla ilgili o kadar
kanun teklifi vermemize rağmen tek bir düzenleme yapılmamış olması. 
Madencilerle
ilgili de illa ki madencilerin yaşanan göçüklerde yaşamını yitirmesi üzerinden
bir değerlendirme yapmayın diyoruz. Her madenci yaşarken akciğerine inhale
ettiği partiküllerle aslında her gün ölüme daha fazla yaklaşıyor. Pnömokonyoz
gibi ağır hastalıklarla çok ciddi sağlık sorunları yaşayan ve hayat süresi
kısalan madencileri bir göğüs hastalıkları uzmanı olarak, direkt takip eden bir
hekim olarak çok yakından biliyorum ben. O nedenle, özellikle bu düzenlemede
karşı çıkacağınız bir şeyin olmaması gerektiği kanaatindeyiz. 
Günlük yedi
saat, haftalık otuz beş saat insan hakkına, çalışma hukukuna da uygun olan
öneridir. Dolayısıyla, değişiklik önergemizle biz bu düzenlemeyi yapmak
istiyoruz. Bu konuda da sizin desteğinizi bekliyoruz. Son iki ayda burada milletvekillerine
nasıl angarya yaptırdığınızı biraz göz önüne getirin. Yani, biz bu rahat
koltuklarda, bu kadar rahat ortamda bile yedi sekiz saatin üstüne çıkan çalışma
sürelerinde çok ciddi zorlanmalar yaşadık. On saati geçen oturumlarda
rahatsızlanan arkadaşlarımız oldu, acillere başvuran, müşahedeye alınan, burada
tansiyonlarını ölçtüğümüz arkadaşlarımız oldu. Yani, bu koşullarda, bu rahat
koşullarda bile yedi saatin üzerine çıktığımızda bu kadar zorlanıyorsak, ağır
iş alanı olan yerlerde işçilerle ilgili bir vicdani muhasebeye hepinizi davet
ediyorum ve bu maddenin mutlaka çıkarılmasını tekrar takdirlerinize sunuyorum.
Genel Kurulu
saygıyla selamlıyorum. 
BAŞKAN –
Teşekkür ederiz Sayın Baluken.
Buyurunuz Sayın
Atıcı.
AYTUĞ ATICI (Mersin) – Teşekkür ederim Sayın Başkan.
Değerli arkadaşlar, sanayiden sayılmayan işlerde gece
çalışmayı uzatıyorsunuz ve bunun bir sınırı yok. Sanayiden sayılmayan aklınıza
gelebilecek bütün işlerde, bunun içine sağlık da dâhil, “Sanayiden sayılmayan
bütün işler.” dediğiniz zaman bu, ucu açık bir noktaya doğru gidiyor. O yüzden
bu maddenin, eğer Hükûmet de uygun görürse yeniden müzakere edilmesinde yarar
var. Örneğin, sağlıkta biz sağlık çalışanlarının uykusuz bir şekilde bir
hastaya bakmasını istemiyoruz. İçinizde sağlıkçı olanlar bilirler, ameliyatta
uyuklayan insanları bilirler. Ben kan değişimi yaparken defalarca uyukladım,
ben hasta başında defalarca uyudum. 
Arkadaşlar, bakın bu sağlık konusu, yarın sizin torununuzun,
çocuğunuzun başındaki hemşire de uyuyacak, yapmayın Allah aşkına. Siz, sağlık
çalışanlarının gece çalışma saatlerini uzatmamalısınız, bu gerçekten zararlı
bir şey. Yani başka, yerleri süpüren insan uyursa hadi bir derece zararı olmaz,
sadece insan haklarına aykırı davranmış olursunuz. Ama işin içine sağlığı da
koyduğunuz zaman, değerli arkadaşlarım, yani bu olacak bir şey değil. O yüzden
bu maddenin hiçbir şekilde kabul edilmemesi gerekiyor. 
Eğer bu
maddeyi kabul edecek olur iseniz, Sayın Bakan, biz, eğer maddeyi kabul ederse
Genel Kurulumuz bir tekririmüzakere için arada gene görüşmeyi arzu ederiz. Bu
kapsamın daraltılmasında çok büyük yarar var. O nedenle, bu işi geniş tutmadan
ve mümkünse de sağlığı bu işin dışında bırakarak ve Avrupa Birliği normlarına
göre yapabilirsek yapalım. Yani, şurada, çalışma dönemimizin sonunda böyle
anlamsız bir maddeye de imza atmayalım, zararlı olabilecek bir maddeye imza
atmayalım diyorum, hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ederiz Sayın Atıcı.
Aynı mahiyetteki önergeleri oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Madde 41’i oylarınıza sunuyorum: Kabul edenler... Kabul etmeyenler...
Madde 41 kabul edilmiştir
Madde 42 üzerinde bir önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 687 sıra sayılı yasa tasarısının 42 nci maddesinin
tasarı metninden çıkarılmasını arz ve teklif ederiz.
 İdris
Baluken Adil Zozani Erol
Dora
 Bingöl Hakkâri
 Mardin
 Abdullah
Levent Tüzel Nazmi Gür
 İstanbul Van
BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI NECDET ÜNÜVAR
(Adana) – Katılamıyoruz Sayın Başkan.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz.
EROL DORA (Mardin) – Gerekçe...
BAŞKAN – Gerekçeyi okutuyorum:
Gerekçe: 
Bu maddeyle 14 yaşını doldurmamış tüm çocukların "sanat, kültür ve
reklam faaliyetlerinde" günde beş haftada otuz saate kadar
çalıştırılabilmelerine olanak tanınmakta, yoğun çocuk emeği sömürüsüne kapı
aralamaktadır, bu konudaki uluslararası direktif ve sözleşmelere uygun
değildir. Bu madde bu şekliyle tasarı metninden çıkarılmalı ve uluslararası
sözleşmelere göre yeniden düzenlenmelidir.
BAŞKAN – Gerekçesini okuttuğum önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
42’nci maddeyi oylarınıza sunuyorum: Kabul edenler... Kabul
etmeyenler... 42’nci madde kabul edilmiştir. 
43’üncü maddeyi oylarınıza sunuyorum: Kabul edenler... Kabul
etmeyenler... 43’üncü madde kabul edilmiştir. 
Yeni madde ihdasına ilişkin bir önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan Kanun Tasarısının 43 üncü maddesinden sonra gelmek
üzere aşağıdaki maddenin eklenmesini arz ve teklif ederiz.
 Erkan
Akçay Oktay Vural  Cemalettin
Şimşek
 Manisa İzmir Samsun
 Alim
Işık Emin Çınar Ali
Öz
 Kütahya Kastamonu Mersin
MADDE 44 –
22/5/2003 tarihli ve 4857 sayılı Kanunun 112 inci maddesinin sonuna aşağıdaki
fıkra eklenmiştir.
“c) Yeraltı maden işletmelerinde faaliyet gösteren kamu kurum ve
kuruluşlarının yeraltındaki maden işlerine ilişkin olarak bu maddenin yürürlüğe
girdiği tarih itibariyle 5/1/2002 tarihli ve 4735 sayılı Kamu İhale
Sözleşmeleri Kanun kapsamında devam eden sözleşmeleri ile 25/2/1998 tarihli ve
3213 sayılı Maden Kanunu kapsamında devam eden rodövans sözleşmeleri kapsamında
çalışmış olan işçilerden iş sözleşmeleri kıdem tazminatını almaya hak edecek
şekilde sona erenlerin kıdem tazminatları o kamu kurum ve kuruluşları
tarafından ilgilinin hesabına yatırılır. Ödemeye esas bilgi ve belgeler,
işçinin son çalıştığı işvereni tarafından ilgili kamu kurum ve kuruluşuna
teslim edilir. Bu ödemenin gerçekleştirilmesi için gerekli bütçe tertibi ilgili
kamu kurum ve kuruluşları tarafından düzenlenir. Kamu kurum ve kuruluşunun bu ödeme
nedeniyle ilgili firma veya firmalara rücu hakkı saklıdır."
BAŞKAN – Sayın Komisyon, önergeye salt
çoğunluğunuzla katılıyor musunuz?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Salt çoğunluğumuz olmadığı için
katılamıyoruz Sayın Başkanım.
BAŞKAN – Komisyon salt çoğunluğuyla
katılmadığı için önergeyi işlemden kaldırıyorum. 
Yeni madde ihdasına dair iki önerge
vardır, ikisi de aynı mahiyettedir, okutuyorum:
Türkiye Büyük
Millet Meclisi Başkanlığına
Görüşülmekte olan 687 Sıra Sayılı Kanun
Tasarısının 43 üncü maddesinden sonra gelmek üzere aşağıdaki maddenin
eklenmesini ve takip eden madde numaralarının buna göre teselsül ettirilmesini
arz ve teklif ederiz.
 Erkan
Akçay Ahmet Aydın Mehmet
Doğan Kubat
 Manisa Adıyaman İstanbul
 Recai
Berber Muzaffer Yurttaş Selçuk
Özdağ
 Manisa Manisa Manisa
 Nesrin
Ulema Uğur Aydemir Ayşe
Türkmenoğlu
 İzmir Manisa Konya
 İlknur
Denizli Fehmi Küpçü Ali
Aydınlıoğlu
 İzmir Bolu Balıkesir
MADDE 44- 4857
sayılı Kanunun 112 nci maddesine aşağıdaki fıkra eklenmiştir.
"5/1/2002
tarihli ve 4735 sayılı Kamu İhale Sözleşmeleri Kanunu ile 4/6/1985 tarihli ve
3213 sayılı Maden Kanunu kapsamında rödövans sözleşmeleri çerçevesinde yeraltı
maden işletmeciliği yapan şirketlere ve ortaklarına ait malların Tasarruf
Mevduatı Sigorta Fonu tarafından el koyma veya takip yoluyla satışından elde
edilen gelirler, öncelikle bu sözleşmeler kapsamında söz konusu şirketlerde
çalışmış olan işçilerden, iş sözleşmeleri kıdem tazminatını hak edecek şekilde
sona ermiş olanların kıdem ve ihbar tazminatları ile izin, fazla çalışma ve
diğer ücret alacaklarının ödenmesinde kullanılır. Bu ödemeler Tasarruf Mevduatı
Sigorta Fonu tarafından ilgililerin hesaplarına yatırılmak suretiyle
gerçekleştirilir. Ödemeye esas bilgi ve belgeler, işçinin son çalıştığı
işvereni tarafından Tasarruf Mevduatı Sigorta Fonuna teslim edilir."
Aynı mahiyetteki diğer önergenin imza
sahipleri:
 Aytuğ
Atıcı Kadir Gökmen Öğüt Süleyman
Çelebi
 Mersin İstanbul İstanbul
 Ali
Haydar Öner Ramazan Kerim Özkan Özgür
Özel
 Isparta Burdur Manisa
BAŞKAN – Aynı mahiyetteki iki yeni
madde ihdasına dair önergeye Komisyon salt çoğunluğuyla katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Salt çoğunluğumuz mevcuttur,
katılıyoruz Sayın Başkanım.
BAŞKAN – Komisyon önergeye salt
çoğunluğuyla katılmış olduğu için önerge üzerinde yeni bir madde olarak görüşme
açıyorum.
Söz talebi var mıdır? Sayın Akçay’ın
var.
Sayın Erkan Akçay, Manisa Milletvekili.
Buyurunuz. (MHP sıralarından alkışlar)
MHP GRUBU ADINA ERKAN AKÇAY (Manisa) –
Teşekkür ederim Sayın Başkan.
Sayın milletvekilleri, hepinizi
saygıyla selamlıyorum.
24’üncü Dönemin son saatlerinde, son
torba tasarıda ve son madde eklemelerinde yine önemli bir düzenlemeyi
görüşüyoruz. Tekrar özetleyecek olursak: 1 Aralık 2014 tarihinde Soma’da, bu
Soma faciasının yaşandığı maden şirketinde ve ocaklarında çalışan 2.831 işçi ve
hayatını kaybeden 301 maden işçisinin aileleri ve mirasçıları… İşten
çıkarılanlar 1 Aralık tarihinden itibaren, hayatını kaybedenler 13 Mayıstan
itibaren kıdem tazminatlarını alamamışlardı. Özellikle, 1 Aralık 2014 tarihinde
bir çırpıda ve cep telefonu mesajlarıyla işçilerin işine son verilince tabii bu
konu Hükûmetin önüne de çözülmesi gereken ciddi bir sorun olarak geldi. 1 Aralık
tarihinde Başbakan Yardımcısı ve Hükûmet Sözcüsü Sayın Arınç da “İşçilerimizi
aç ve açıkta bırakacak değiliz.” dedi. Tabii, aradan da dört aylık uzun bir
süre geçti, şu anda işçiler aç ve açıkta. Tabii, bunların istihdamı çok önemli
bir sorun. Çözülmesi gayet kolay bir sorun olmasına rağmen ne hikmetse Hükûmet,
çeşitli mülahazalarla her türlü sermayeye ilişkin sorunları bir çırpıda
çözerken milyarlara varan birtakım istisna ve muafiyetleri gözünü kırpmadan
yine burada torba kanun görüşmeleri sırasında getirirken ve insafsızca
getirirken dolayısıyla bu işçilerle ilgili insafta oldukça zorlanıldı. Bunun
aslında doğrusu şuydu: Kıdem tazminatlarını alamayan işçilerin kıdem
tazminatlarını, madenlerin asıl mülk sahibi olan Türkiye Kömür İşletmeleri asıl
işveren sıfatıyla kıdem tazminatını ödeyecek ve firmaya rücu edecekti çünkü
firmanın kıdem tazminatlarını ödeyememe gerekçesi mal varlıklarının ve
paralarının bloke edilmiş olması ve Tasarruf Mevduatı Sigorta Fonu tarafından
haczedilmesi söz konusuydu ve bunu gerekçe gösteriyordu. Rücu etme imkânı var
iken… Neyse uzun tartışmalardan ve arayışlardan sonra şimdi bizim de kabul
ettiğimiz ve imza da koyduğumuz bu düzenleme geldi, bu da faydadan ari değil,
inşallah bu uygulanır. Eğer bizim önergemiz kabul edilseydi mutlaka yüzde 100
uygulanacaktı, daha rahat bir durum söz konusuydu.
Ben bu önergeye, madde eklenmesine
canıgönülden destek verip imzalamakla birlikte yine de bunun uygulamasını
dikkatle ve ihtiyatla takip edeceğimizi ifade ediyorum ve vakit geçmeden bu düzenlemelerin
ve ödemelerin mutlaka yapılması gerekiyor. 
Sorun bitti mi? Sorun bitmedi değerli
arkadaşlar. 2.831 maden işçisinin istihdamı sorunu yine hâlihazırda Hükûmetin
elinde ateş topu gibi duruyor. Aslında ateş topu filan değil yani çözmek
isteyen bir iktidar bunu pekâlâ kolayca çözebilir çünkü bu konuda Hükûmetin
elini kolaylaştıracak veya idarenin, Türkiye Kömür İşletmelerinin elini
kolaylaştıracak mahkeme kararları da var. Asıl işveren olarak Türkiye Kömür
İşletmelerini sayıyor İş Kanunu’na atıfta bulunarak. Yargı kararlarının da
idarenin karar vermesini kolaylaştıracak bir durumudur. 
Şu anda ödenmesi gereken kıdem
tazminatının tutarı kuruşu kuruşuna 41 milyon 84 bin liradır değerli arkadaşlar
yani ödenecek rakam, Eynez Maden Ocağı işçilerine 31 milyon 267 bin lira,
Atabacası’nda çalışan işçilere de 9 milyon 817 bin lira olmak üzere toplam 41
milyon 84 bin liralık bir kıdem tazminatı ödenmesi söz konusudur. İnşallah bir
an evvel bu kıdem tazminatları ödenir ve işçiler de büyük bir mağduriyetten kurtarılır
çünkü pek çoğu ev kiralarını ödemediler, banka hacizleri ve alacaklılar kapıda
ve pek çok sorunla karşı karşıyalar. Hükûmetin de artık vakit geçirmeden
bunların istihdamına ilişkin tedbirleri de bir an evvel geliştirmesini temenni
ediyor, hepinize saygılar sunuyorum. (MHP ve AK PARTİ sıralarından alkışlar)
BAŞKAN – Teşekkür ederiz Sayın Akçay. 
Adalet ve Kalkınma Partisi Grubu adına
Manisa Milletvekili Recai Berber. 
Buyurunuz Sayın Berber. (AK PARTİ
sıralarından alkışlar) 
AK PARTİ GRUBU ADINA RECAİ BERBER
(Manisa) – Teşekkür ederim Sayın Başkan. 
Sayın Başkan, değerli milletvekili
arkadaşlarım; evet, gerçekten, gecenin on ikisinden sonra çok önemli bir konu
tekrar gündeme geldi çözüm sürecinde. Ben de hepinizi saygıyla selamlıyorum. 
İş Kanunu’na -madde demiyorum- 112’nci
maddeye bir fıkra ekliyoruz. Böylece, aslında gerçekten temelde çok daha büyük
sorun olan kıdem tazminatı konusunu… Sadece Soma’daki bir iş kazası sonucunda,
bir facia sonucunda kapanmış olan iş yerlerinin, bir ocağın çalışanlarına
ilişkin bir mağduriyeti gideriyoruz. Aslında, bu, aysbergin görünen kısmı.
Çünkü, bu ocakta biz, çalışanları altı ay süreyle, biraz önce konuşan
milletvekilimiz bazı hususlarda… Devletimiz başından itibaren burada yanında
oldu ve hakikaten de altı ay süreyle kapalı olan bu işletmede çalışan işçilerin
maaşları ödendi devlet tarafından. Kaza anında orada olan, o vardiyada olan
işçilerimiz ise hem işverenden hem devletten olmak üzere çift maaş aldı. Yine,
aynı şekilde bugün orada çalışan insanlar “Asgari ücretin 2 katından az
olamaz.” diye yine bu Meclisimizin bütün milletvekillerinin katılımıyla
gerçekleştirdiğimiz yer altı maden işçileri için çok önemli olan asgari ücretin
2 katı uygulaması… Türkiye’de asgari ücrette ilk defa bir farklılaştırma
yaratmış olduk. O da yer altında çalışan işçilerin asgari ücreti artık
yürürlükteki asgari ücretin 2 katından az olamıyor. Yine, biliyorsunuz ki
onlardan vergi kesintisi de yapılamıyor. Dolayısıyla, çok büyük bir avantaj
sağlandı. Ama, bu, büyük bir sorundu. Evet, bazı arkadaşların değişik
teklifleri oldu, 1 Aralıktan bu yana değişik çözüm önerileri uğraşıldı.
Firmanın bir gerekçesi vardı: TMSF tarafından haczedilen, el konulan mal
varlığı nedeniyle ödeyemediği. Şimdi bu gerekçe ortadan kalkmış olacak bu yasal
düzenlemeyle ve inşallah önümüzdeki günlerde TMSF tarafından satışı gerçekleştirilen mal
varlıklarından öncelikli olarak işçilerin kıdem tazminatları ödenecek. Şunu
belirtmek istiyorum, o yörenin bir insanı olarak, bir milletvekili olarak:
Burada sadece 2.831 işçinin sorunu çözülmeyecek, onların ortaya çıkan dolaylı
sorunları da çözülmüş olacak. Onların esnafa olan, başkalarına olan borçları da
şu anda takılmış vaziyette. 40 milyon lira civarındaki bir kaynağın bu
vesileyle Soma’ya gelmiş olması, hakikaten, artık Soma’da iş hayatıyla ilgili,
ekonomik hayatla ilgili, sosyal hayatla ilgili oluşan pek çok sorunu da
beraberinde çözmüş olacak. Dolayısıyla başta bunun bu şekilde çözülmesi yönünde
emek sarf eden değerli bakanlarımıza ben de teşekkür ediyorum. Bu sorunu hep birlikte
çözdük. Diğer gruplardaki arkadaşlarımıza da, emeği geçen arkadaşlarımıza
teşekkür ediyorum. Komisyonumuza çok teşekkür ediyoruz. Tam yerinde, İş Sağlığı
ve Güvenliği Kanunu’yla ilgili düzenlemelerin içinde bir torba yasaya bu
maddeyi eklememiz de ayrıca yerinde bir düzenleme oldu. 
Ben tekrar emeği geçen arkadaşlara teşekkür ediyorum.
İşçilerimiz için, Manisa’mız için, Soma’mız için hayırlı uğurlu olsun diyorum,
sağ olun. (AK PARTİ sıralarından alkışlar)
BAŞKAN – Teşekkür ederiz Sayın Berber. 
Cumhuriyet Halk Partisi Grubu adına Manisa Milletvekili
Özgür Özel.
Buyurunuz Sayın Özel.
CHP GRUBU ADINA ÖZGÜR ÖZEL (Manisa) – Çok teşekkür ederim. 
Sayın Başkan, değerli milletvekilleri; burada birazdan 4
grubun oylarıyla ve uzlaşısıyla doğru bir iş yapacağız, Soma AŞ’ye ait kapanmış
olan maden ocağında işten çıkarılan 2.831 tane arkadaşımızın kıdem tazminatları
ve diğer tazminat alacaklarını almaları için bir iş yapacağız. 
Yaptığımız yasa özünde doğru bir iş ama eksik bir iş. Açıkça
söylemek gerekirse bir gün bile beklemeye tahammülü olmayan arkadaşlar,
TMSF’nin, Tasarruf Mevduatı Sigorta Fonu’nun bu şirkete ait el koymuş olduğu
mal varlıklarını satmasını ve oradan tazminatlarının ödenmesini bekleyecek.
Hiçbir şey yapmamaya göre çok doğru bir şey yapıyoruz. Ama bunun doğrusu şudur:
Madenler
devletindir, redevans anlaşması falan buradaki Türkiye Kömür İşletmelerinin
sorumluluğunu ortadan kaldırmaz. Redevansçı emekçinin kıdem tazminatı alacağını
ödemiyorsa esas işveren olarak devlet devreye girer, öder, daha sonra gereğini
yapar. Gereğini yapmaktaki sıkıntılar, yapılan redevans sözleşmesindeki
eksikliklerin itirafıdır ve açıkçası “Emekçinin emeğinin, işçinin emeğinin
karşılığını alnının teri kurumadan veriniz.” hadisi ortadayken bugün bu
kadarlık gecikme ve TMSF’yi bekleme meselesi hepimizin ciddi bir sorumluluğunu
gecikmeli olarak ve yine ihmal ederek yaptığımızın bir gerçeğidir. 
Burada yine eksiklerimiz var çünkü
sadece 2.831 Soma AŞ işçisinin sorununu çözüyoruz oysa Uyar Madencilik’ten
mağdur aynı durumda 700 tane arkadaş var, onların sorununu çözmüyoruz. Uyar
Madenciliğin Ermenek’teki mağdur ettiği kişilerin tazminatlarını ödemesini
bekleyemeyiz, onlar alamayacaklar ama Meclis kapanacak, onların sorununu
çözmüyoruz. Bu arkadaşların sorununu da çok gönüllü çözmedik. Cumhuriyet Halk
Partisi bunu aylardır dile getiriyor, dilimizde tüy bitti, defalarca
reddedildi. İktidar partisinde olmayan uzlaşma kültürünün bugün zaman
baskısıyla ortaya çıkması sonucunda, Cumhuriyet Halk Partisinin olmazsa olmazı
bu madde ve “kırmızı çizgimiz” dememiz üzerine bir noktaya kadar getirildi.
Bundan sonra hep birlikte oy vereceğiz, geçecek ama şunu hatırlatalım: Bu 2.831
işçi Manisa’da yalvardılar, 400’ü buraya geldi, 40 tanesini gruplara götürdük
Sayın Süleyman Çelebi’yle birlikte, 3 muhalefet partisi grubu “Hemen çözelim.”
dedi, Sayın Elitaş’ı aşamadık, aşamadık, aşamadık, bu geceye kadar. Muhalefet
partileri uzlaşma arayışında buna “Olmazsa olmaz.” dedikten sonra böyle
ehvenişer bir şekilde bu mesele çözülüyor ama devlet sözü tutulmuyor. Neydi
Sayın Bülent Arınç’ın sözü? “İşçilerimizi açta açıkta kış ortasında işsiz
bırakacak hâlimiz yok. Devletimiz güçlüdür, Hükûmetimiz insaf sahibidir.” Açta
açıktalar, hak ettikleri kıdem tazminatını üç ay sonra belki alacaklar. Ama
esas sıkıntı istihdam. Bizden ne beklenirdi? Esas işveren olan TKİ’nin bu
kişileri kamu işçisi olarak göreve başlatması. Türkiye’nin önemli bir ihtiyacı,
Soma Komisyonunda da çok söyledik, bir uygulama maden ocağı, bir örnek maden
ocağı açılmalı. TKİ, imzalamış olduğumuz ILO standartlarında Türkiye’nin en
ileri, o bakanın söyleyip de arkasında duramadığı “Bu maden Türkiye’nin en
güvenli madenidir.” sözünü, o devlet sözünü burada tutacak, güvenli, örnek bir
uygulama madeni açmalı. Orada maden mühendisleri, maden teknikerleri, ilk kez
madene inecek işçiler uygulama eğitimlerini almalılar. Redevansçıların
maliyetlerinin denetlenebildiği bir örnek maden ocağı elimizde olmalı. Bu 2.830
kardeşimiz orada sendikalı kamu işçisi olarak çalışabilmeliydi. Bunu
yapabilseydik dört dörtlük bir iş yapmış olacaktık. 
Evet, Sayın Berber son derece haklıdır.
İşçiye verilecek para işçinin cebinde kalmak yerine, Soma’daki esnafa
borçlarını ödeyeceği için önemli bir adım ama bu firmanın Soma’daki esnafa
borçları var, Soma’daki taşıma kooperatifine borçları var, Kamyoncular
Kooperatifine borçları var, Kınık’taki, Savaştepe’deki, Kırkağaç’taki
taşımacılık yapan servis şoförlerine borçları var. Onların alacaklarını da
koymalıydık, defalarca önerdik maalesef kapsam hep Enerji ve Tabii Kaynaklar Bakanının
ayak diremesi sonucunda geriledi geriledi, o sorunları çözemiyoruz. Atılan adım
küçük bir adımdır ama işçilerimiz açısından önemli bir adımdır. Daha iyisini
mutlaka atmalıydık. Bundan sonraki süreçte hâlâ daha gece bitmiş değil bir ek
maddeyle esnafın, taşımacıların, Kamyoncular Kooperatifinin alacakları için de
benzer düzenleme yapılabilir ve bunun derhâl ödenip daha sonra satıldığında
tahsil edilmesi noktasında da devletimiz bir adım atabilir. Doğru olanlar
bunlar, buna da yine “yetmez ama maalesef evet” demek zorundayız. “Evet”
diyoruz memnuniyetle ama yeterli değil, kapsamı daha geniş olmalı. Uyar
Madencilik ve esnaf da bu işin içinde olmalı. İstihdam olmazsa olmazdır, bu
işçileri açta açıkta bırakmamalıyız, güçlü devletimizin bu işe bir çare bulması
lazım.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın Özel. 
Soru-cevap için sisteme girmiş sayın
milletvekilimiz var. 
Buyurunuz Sayın Kuşoğlu. 
BÜLENT KUŞOĞLU (Ankara) – Teşekkür
ederim Sayın Başkan.
Biraz önce konuştuğumuz konuyla ilgili
olarak Sayın Bakana bir şey sormak istiyorum. Bu ilgili firma sürekli olarak
bankaların alacağının temliki talebinde bulunuyor ve TKİ’den sürekli olarak
alacaklarını erkenden alıyordu. Yani alacaklarını bir anlamda bırakmıyor, sürekli
olarak temlik ederek hiç alacak bırakmıyordu. Bu şekilde de işçilerin kıdem
tazminatları veya o bölgedeki diğer esnafın alacakları alınamadı. Yani sonuçta
onlar ödenmemiş oldu. Bunun hiç mi müeyyidesi yok? Bu konuyla ilgili olarak ben
milletvekili olarak zamanında uyarmıştım, Sayın Bakanı da uyarmıştım. Bu
şeyler… İşçilerin ve esnafın alacağı vardır, alacağın temlikine TKİ’nin izin
vermemesi gerekir demiştim. Bu konuda Sayın Bakanın görüşünü öğrenmek isterim. 
Teşekkür ederim. 
BAŞKAN – Teşekkür ederiz Sayın Kuşoğlu.

Buyurunuz Sayın Bakan. 
MİLLÎ EĞİTİM BAKANI NABİ AVCI
(Eskişehir) – Sayın Başkan, değerli milletvekilleri; Sayın Kuşoğlu’nun sorusu,
ben şimdi buraya yeni oturdum, bildiğim bir konu değil. (CHP sıralarından
gülüşmeler) 
İZZET ÇETİN (Ankara) – Zor bir soru,
bir öğretmen cevap veremez. 
AYTUĞ ATICI (Mersin) – “Çalışmadığım
yerden çıktı.” 
MİLLÎ EĞİTİM BAKANI NABİ AVCI
(Eskişehir) – Birazdan ilgili Sayın Bakan nasıl olsa gelecek. Elektrik
kesintisinin sebepleriyle ilgili olsa hay hay, memnuniyetle açıklayayım ama
birazdan gelecek Sayın Bakan, o açıklar. 
LEVENT GÖK (Ankara) – Size zaten hep
zor sorular geliyor Sayın Bakan bugünlerde, elektrik kesintisi size geldi,
terör size geldi…
MİLLÎ EĞİTİM BAKANI NABİ AVCI
(Eskişehir) – Birazdan, Sayın Bakan geldiği zaman Sayın Kuşoğlu’na tatminkâr
bir cevap verir. 
Teşekkür ederim Sayın Başkan. 
BAŞKAN – Teşekkür ederiz Sayın Bakan. 
Sayın Kuşoğlu, buyurunuz. 
BÜLENT KUŞOĞLU (Ankara) – Sayın Başkan,
teşekkür ederim.
Bu sorduğum soru önemli bir konu. Sayın
Bakan bunu bilmemekte haklı ama bu konu şöyle: Sürekli olarak bunu yaptılar
Manisa-Soma’daki firmalar sürekli olarak bankalar vasıtasıyla alacaklarını
temlik ettirdiler TKİ buna izin verdi. İzin verdi, izin vermemesi gerekirken
izin verdi ve her defasında, bu kazadan, 301 ölümlü kazadan sonra dahi bunu
yaptılar izin vermemeleri gerekirken. Bütün alacakları dolayısıyla işçilere
ödenmeden, esnafa ödenmeden temlik edilmiş oldu yani alınmış oldu; bunun bir
suç olması lazım. Biz burada düzenleme yapıyoruz, bunu bir şekilde yok ediyoruz
ama bununla ilgili olarak da ilgili Bakanın ve ilgili Genel Müdürün,
bürokratların bir soruşturmaya tabi tutulması gerekir. Bunu bile bile, böyle
bir borç olduğunu bile bile bunu yapmaları doğru değildi. 
Teşekkür ederim.

BAŞKAN –
Teşekkür ederiz Sayın Kuşoğlu.
Sayın
Değirmendereli… 
KEMAL
DEĞİRMENDERELİ (Edirne) – Teşekkür ederim Sayın Başkan.
Ben Sayın Bakana
kendi konusuyla ilgili, çalıştığı derslerle ilgili bir soru sormak istiyorum,
anlaşılıyor ki bu İş Güvenliği Yasası’yla ilgili tatmin edici yanıtlar
alamayacağız. 
Sayın Bakan,
birincisi, siz Bakanlığa geldiğinizden beri kaç tane lise imam-hatibe
dönüştürüldü? Siz pozitif ilimleri çok yakından takip eden, izleyen bir Bakan
olarak kaç tane yeni fen lisesi açtınız, kaç tane yeni matematik lisesi
açtınız? 
RECEP ÖZEL
(Isparta) – Yasayla ilgili olmayan soru soruyorlar ya!
KEMAL
DEĞİRMENDERELİ (Edirne) – 2023 yılında dünyanın ilk 10 ekonomisine girmeyi
hedefleyen Türkiye’nin esas itibarıyla fen liselerini, matematik liselerini çoğaltma
ihtiyacı yok mudur? Bu, birinci sorum.
RECEP ÖZEL
(Isparta) – Yasayla ilgili sorsunlar ya! 
KEMAL
DEĞİRMENDERELİ (Edirne) – İkinci sorum da, Edirne’de Odalar Birliğinin fen
lisesi olarak tahsis edip yapmayı planladığı lisenin siz nasıl olur da ilahiyat
fakültesine dönüşmesine izin verdiniz Sayın Millî Eğitim Bakanı olarak? 
Bunların
yanıtını rica edeceğim efendim. 
BAŞKAN –
Teşekkür ederiz Sayın Değirmendereli. 
RECAİ BERBER
(Manisa) – Sayın Başkan… 
BAŞKAN -
Buyurunuz Sayın Bakan. 
SÜREYYA SADİ BİLGİÇ
(Isparta) – Sayın Başkan, söz talebi var. 
MİLLÎ EĞİTİM
BAKANI NABİ AVCI (Eskişehir) – Sayın Başkan, liselerin imam-hatibe
dönüştürülmesi diye bir şey söz konusu değil, şöyle: Herhangi bir yerde hangi
okul türüne ihtiyaç duyduğumuzu öğrenci sayısına bakarak, talebe bakarak
belirliyoruz. Ondan sonra eğer orada ciddi bir imam-hatip talebi varsa ve
ayrıca diğer herhangi bir lise türünden bir okulda da ciddi bir talep düşüşü
varsa veya yeni bir bina yapıldığı için orada bir boşluk oluştuysa o binaları
takas ediyoruz, bir.
İkincisi: Bazı imam-hatip liselerinin,
bu sadece imam-hatip liseleri için de değil fen lisesi de olabilir, Anadolu
lisesi de olabilir, inşaatı devam eden okulların inşaatları tamamlanıncaya
kadar atıl kapasitesi olan okullarda bazı katları veya sınıfları şube olarak
bir başka okul türüne tahsis ediyoruz, bunu yapıyoruz. Ama orada diyelim fen
lisesi ihtiyacı varken ve fen lisesi öğrencisi varken veya Anadolu lisesi
varken ve Anadolu lisesi öğrencisi de varken o öğrencileri zaten istesek de başka
bir yere taşımayacağımız için onların herhangi bir başka okul türüne, mesela
imam-hatibe dönüştürülmesi gibi bir işlem söz konusu değil.
Şimdi, bu, daha çok bu söylem… Bizim
fen lisesine ve Anadolu lisesine dönüştürdüğümüz Anadolu öğretmen liseleri vardı.
Anadolu öğretmen liselerini kapattık ve bunları pansiyonları müsait olduğu için
genellikle yatılı fen liselerine ve sosyal liselere dönüştürdük. Bunların
içerisinde -tam rakamı şimdi hatırlamıyorum ama- 2 veya 3 tanesi sadece yatılı
Anadolu imam-hatip lisesine dönüştürüldü, 390’ın üzerindeydi bunlar, geri
kalanlarının tamamı ya fen lisesi oldu ya sosyal bilimler lisesi oldu veya
Anadolu lisesi oldu.
Ayrıca bizim matematik lisesi diye bir
lise türümüz yok; fen liseleri var, Anadolu liseleri var, Anadolu imam-hatip
liseleri var, Anadolu meslek ve teknik liseleri var, bir de çok programlı
liselerimiz var. Matematik lisesini duymadım yani yok böyle bir lise türümüz,
fen lisesini kastettiniz herhâlde.
Edirne’deki okulla ilgili olarak da
oradaki fen lisesinin bildiğim kadarıyla yeni bir binaya taşınması söz konusu.
Ama tam gerçek, sahih bilgiyi size daha sonra yazılı olarak da vereyim. 
KEMAL DEĞİRMENDERELİ (Edirne) – Yani o
bina fen lisesi olarak…
MİLLİ EĞİTİM BAKANI NABİ AVCI
(Eskişehir) – Olabilir yani inşaat öyle başlamış olabilir ama ihtiyaca göre
YÖK’le böyle bir protokol yapılabiliyor.
BAŞKAN – Teşekkür ediyoruz Sayın Bakan.
Sayın Berber…
RECAİ BERBER (Manisa) – Teşekkür ederim
Sayın Başkan.
Tabii, bu maddeyle ilgili olarak
çalışmalarımız sırasında bizim komisyonlarda da, Plan ve Bütçe Komisyonunda da
buna ilişkin önergeler ve hep müzakereler yapıldığı için… Şu konuda bir eksik
bilgilendirme de var hem de sormak istediğim bir husus da var: Bir kere bu Soma
Kömürleri AŞ’nin TKİ’den herhangi bir alacağının olma imkânı yok. Temlik
nedeniyle değil, bir yanlış bilgilenme var. Mahkeme kararıyla, doğan, şu andaki
alacaklarının yüzde 60’ı tazminat talepleri nedeniyle bloke ediliyor, mahkeme
bloke ediyor. Dolayısıyla, bu bloke edilen meblağın herhangi bir şekilde başkasına
ödenme imkânı yok, başka alacaklar için ödenme imkânı yok. O nedenle böyle bir
TMSF üzerinden –firma da gerekçelerinden bir tanesi bu olduğunu söylediği için-
ödenme imkânı getirildi. 
İstihdam konusunda da Soma’da ciddi
anlamda alternatif yatırımlar söz konusu, başta organize sanayi olmak üzere ve
diğer firmaların çalışmaları nedeniyle TKİ oradaki istihdamı da hızlı bir
şekilde artıracak. Dolayısıyla, bu yanlış anlamayı da düzeltmek istedim.
Teşekkür ederim.
BAŞKAN – Teşekkür ederiz Sayın Berber.
Hâlâ süremiz olduğu için sisteme girmiş
milletvekillerine söz vermek durumundayım.
Buyurunuz Sayın Değirmendereli.
KEMAL DEĞİRMENDERELİ (Edirne) – Sayın
Bakanın eksik bıraktığı bir konu var. “Efendim, ihtiyaca göre imam-hatip
liseleri açılıyor.” dediniz ama Edirne’de imam-hatip lisesine giden Roman
çocuklarına ayda 100 TL ödeme yapılıyor. Bu Millî Eğitimin kaynaklarından mı
yapılıyor yoksa başka kaynaklardan mı?
BAŞKAN – Teşekkür ederiz Sayın
Değirmendereli.
Sayın Kuşoğlu…
BÜLENT KUŞOĞLU (Ankara) – Sayın Başkan,
teşekkür ederim.
Biraz önce Plan ve Bütçe Komisyonu
Başkanı Sayın Berber’in açıklaması benim ifademe yönelikti. O konuyu çok iyi
biliyorum çünkü o tarihte, geçen yıl bu konuyla ilgili bir soru önergesi
vermiştim. Her ay çıkarılan kömür karşılığında hak ediş bildiriliyor, ona karşı
ödeme yapılıyor ama ödeme yapılmadan önce alacağın temliki müessesesine
gidiliyor nedense, o zaman da yapılmıştı, 301 kişinin ölümünden sonra da
yapılmıştı bu, uyarmamıza rağmen, bu sefer düşük bir meblağla ilgili olarak yapılmıştı.
Rakamları yanıltıcı olmasın diye vermiyorum şu anda -yanılabilirim- ama
yapıldığını gayet iyi biliyorum. Dediği şekilde değildir -biraz önce ifade
ettiğim şekilde- hiç alacak kalmaması için uğraşılmıştır.
Teşekkür ederim.
BAŞKAN –
Teşekkür ederiz Sayın Kuşoğlu.
Buyurunuz Sayın Bakan,
söyleyeceğiniz bir şey varsa alalım.
MİLLÎ EĞİTİM
BAKANI NABİ AVCI (Eskişehir) – Evet, Sayın Değirmendereli’nin sorusu, Edirne’de
imam-hatip lisesine giden Roman çocuklara Millî Eğitim Bakanlığınca 100 lira
ödendiğine dair. Bizim böyle bir ödenek faslımız yok yani ne Edirne’de ne bir
başka yerde, ne Roman çocuklarına ne diğer çocuklara böyle bir ödeme yapma
şansımız yok, imkânımız da yok. Ama, bu vesileyle bir kere daha vurgulamakta
yarar var, daha önce başka bir vesileyle yine böyle bir soru sorulmuştu, “Bazı
imam-hatip liselerinde öğrencilere öğlenleri yemek veriliyor ama diğer
okullarda niye verilmiyor?” diye bir soru sorulmuştu, o vesileyle de
açıklamıştım. Genellikle bu tür yardım veya mesela yemek desteğini Ensar Vakfı
yapıyor. Ensar Vakfı, imam-hatip lisesi mezunlarının kurduğu bir vakıf.
Dolayısıyla, ben bu vakfın kendi mezunları için yaptığı bu tür hizmetlerin
diğer okullarımızın mezunlarına da örnek olmasını diliyorum. Ben ilk defa
duyuyorum Roman çocuklarına 100 lira ödendiğini ama böyle bir hizmet
yapıyorlarsa bu diğerlerine de örnek olsun. İhtiyacı olan öğrencilere o okuldan
mezun olan ve imkânları müsait olan mezunların bu tür destekler vermesi olumlu
bir davranış.
Teşekkür ederim.
BAŞKAN –
Teşekkür ederiz Sayın Bakan.
ALİ SERİNDAĞ (Gaziantep) – Sayın Bakan,
onu devlet yapmalı. Niye vakıflara havale ediyoruz? Böyle bir şey olabilir mi?
Devlet ciddiyetiyle bağdaşır mı? Bunun niçin yapıldığını siz de biliyorsunuz.
MİLLÎ EĞİTİM BAKANI NABİ AVCI
(Eskişehir) – Bizim böyle bir uygulamamız yok.
BAŞKAN - Yeni maddeyi oylarınıza
sunuyorum: Kabul edenler… Kabul etmeyenler… Madde kabul edilmiş ve yeni bir
madde ihdas edilmiştir. 
44’üncü maddeyi oylarınıza sunuyorum:
Kabul edenler… Kabul etmeyenler… 44’üncü madde kabul edilmiştir. 
45’inci madde üzerinde iki adet önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 Sıra Sayılı
"İş Sağlığı ve Güvenliği Kanunu ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı'nın 45'inci
maddesinin aşağıdaki gibi değiştirilmesini arz ve teklif ederiz.
Saygılarımızla
 Aytuğ
Atıcı Haydar Akar Süleyman
Çelebi
 Mersin Kocaeli İstanbul
 İzzet
Çetin Musa Çam 
 Ankara İzmir
MADDE 45- 5434 sayılı Kanunun geçici
206 ncı maddesi aşağıdaki şekilde değiştirilmiştir. 
"GEÇİCİ MADDE 206- 8/9/1999 veya
bu tarihten önce iştirakçiliği bulunup, 8/9/1999 tarihi itibarıyla 50 ve daha
yukarı yaşlarda bulunanlar yaş haddi nedeniyle istekleri üzerine veya re'sen
emekliye ayrıldıklarında fiili hizmet sürelerinin 8 yılı doldurmuş olması
şartıyla emekli aylığına hak kazanırlar. 8/9/1999 tarihinden önce geçen ve
aylık bağlanmasında dikkate alınan hizmetler nedeniyle bu madde hükümlerinin
uygulanması talep edilemez. Birinci fıkrada belirtilen şartları taşıyanlara
maddenin yürürlüğe girdiği tarihten sonra olmak üzere müracaatlarını takip eden
aybaşından itibaren aylık bağlanır ve bunlara geçmişe yönelik herhangi bir
ödeme yapılmaz."
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 45 inci maddesinde geçen "ve bunlara geçmişe yönelik herhangi
bir ödeme yapılmaz" ibaresinin tasarı metninden çıkarılmasını arz ve
teklif ederiz. 
 İdris
Baluken Erol Dora Adil
Zozani
 Bingöl Mardin Hakkâri
 Abdullah
Levent Tüzel  Nazmi Gür
 İstanbul Van
BAŞKAN –
Komisyon bu okuttuğum önergeye katılıyor mu? 
SAĞLIK, AİLE,
ÇALIŞMA VE SOSYAL İŞLER KOMİSYONU BAŞKANI NECDET ÜNÜVAR (Adana) – Katılamıyoruz
Sayın Başkanım. 
BAŞKAN –
Hükûmet? 
MİLLÎ EĞİTİM
BAKANI NABİ AVCI (Eskişehir) – Katılmıyoruz Sayın Başkan. 
BAŞKAN –
Gerekçeyi okutuyorum:
Gerekçe:
Değişiklikle
emekli maaşı almaya hak kazananların geçmişe yönelik alacak durumlarında ortaya
çıkacak sorunların yargıya taşınmasının önünün açılması amaçlanmıştır.
BAŞKAN –
Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte olan 687 Sıra Sayılı
"İş Sağlığı ve Güvenliği Kanunu ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı'nın 45'inci
maddesinin aşağıdaki gibi değiştirilmesini arz ve teklif ederiz.
Saygılarımızla
 Aytuğ
Atıcı (Mersin) ve arkadaşları 
MADDE 45- 5434 sayılı Kanunun geçici
206 ncı maddesi aşağıdaki şekilde değiştirilmiştir. "GEÇİCİ MADDE 206-
8/9/1999 veya bu tarihten önce iştirakçiliği bulunup, 8/9/1999 tarihi
itibarıyla 50 ve daha yukarı yaşlarda bulunanlar yaş haddi nedeniyle istekleri
üzerine veya re'sen emekliye ayrıldıklarında fiili hizmet sürelerinin 8 yılı
doldurmuş olması şartıyla emekli aylığına hak kazanırlar.8/9/1999 tarihinden
önce geçen ve aylık bağlanmasında dikkate alınan hizmetler nedeniyle bu madde
hükümlerinin uygulanması talep edilemez. Birinci fıkrada belirtilen şartları
taşıyanlara maddenin yürürlüğe girdiği tarihten sonra olmak üzere
müracaatlarını takip eden aybaşından itibaren aylık bağlanır ve bunlara geçmişe
yönelik herhangi bir ödeme yapılmaz."
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım. 
BAŞKAN – Hükûmet? 
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
AYTUĞ ATICI (Mersin) – Gerekçe okunsun.

BAŞKAN – Gerekçeyi okutuyorum:
Gerekçe: 
Fiilî hizmet süresi düşürülerek emekli
aylığının daha erken bağlanması amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
45’inci maddeyi oylarınıza sunuyorum:
Kabul edenler… Kabul etmeyenler… 45’inci madde kabul edilmiştir. 
Buyurunuz Sayın Bostancı, sisteme
girmişsiniz. 
IV.- AÇIKLAMALAR (Devam)
14.- Amasya Milletvekili Mehmet Naci
Bostancı’nın, Milliyetçi Hareket Partisi Genel Başkanı merhum Alparslan
Türkeş’in 18’inci ölüm yıl dönümüne ilişkin açıklaması
MEHMET NACİ BOSTANCI (Amasya) – Sayın
Başkanım, teşekkür ediyorum. 
4 Nisan tarihindeyiz. Bundan on sekiz
yıl önce MHP Genel Başkanı Alparslan Türkeş vefat etmişti. Allah’tan, bu
vesileyle, bir kez daha rahmet diliyorum. 
Son yüz elli yıllık modernleşme
tarihimizde asli unsurlardan birisi olan milliyetçiliğin yakın dönemdeki siyasi
temsilcisi olarak önemli bir görevi ifa etmişti rahmetli. Kendisini ben de
yakından tanımıştım, hem 1980 öncesinde hem de 1980’den sonra 12 Eylül
döneminde mahkemedeki yargılamalarda aynı yerde bulunmuştum. 
Rahmetli Türkeş, milliyetçiliği bu
ülkenin yerli dokusuna uygun bir tarzda yorumlayan ve bunu siyasete taşıyan
biriydi. Bugünden geleceğe baktığımızda, siyaseten Türkiye’nin ufkuna dair yorumlarımız
farklı olabilir; bugünden geçmişe baktığımızda ise siyasetleri ne olursa olsun,
nerede yer alırlarsa alsınlar bütün farklı çizgilerdeki insanların, aktörlerin,
faillerin bizim ortak tarihimizin bir parçası olduğunu, kıymetli olduğunu,
hepsinin bu ülkeye ve millete ait olduğunu belirtmek isterim.
Teşekkür ediyorum.
BAŞKAN – Teşekkür ederiz Sayın
Bostancı.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
5.- İş Sağlığı ve Güvenliği Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Burdur Milletvekili Hasan Hami Yıldırım ve İzmir Milletvekili
Aydın Şengül ile 50 Milletvekilinin; Adana Milletvekili Ali Demirçalı ve
İstanbul Milletvekili Gürsel Tekin’in; İstanbul Milletvekili Abdullah Levent
Tüzel’in; Diyarbakır Milletvekili Nursel Aydoğan'ın; İzmir Milletvekili Rahmi
Aşkın Türeli’nin; İstanbul Milletvekili Mahmut Tanal’ın; İzmir Milletvekili
Ahmet Kenan Tanrıkulu’nun; Kocaeli Milletvekili Haydar Akar’ın; Balıkesir
Milletvekili Haluk Ahmet Gümüş’ün; Manisa Milletvekili Hasan Ören ve 2
Milletvekilinin; İstanbul Milletvekili Mahmut Tanal’ın; Manisa Milletvekili
Erkan Akçay ve Milliyetçi Hareket Partisi Grup Başkanvekili İzmir Milletvekili
Oktay Vural’ın; İstanbul Milletvekili Mahmut Tanal’ın; İstanbul Milletvekili
Mustafa Sezgin Tanrıkulu ile 2 Milletvekilinin; Cumhuriyet Halk Partisi Grup
Başkanvekili İstanbul Milletvekili Mehmet Akif Hamzaçebi’nin Benzer Mahiyetteki
Kanun Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkereleri (1/1006, 2/1449, 2/1511, 2/1664, 2/1670,
2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534, 2/2541,
2/2546) (S. Sayısı: 687) (Devam)
BAŞKAN – 46’ncı madde üzerinde bir
önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 46 ncı maddesinin sonuna aşağıdaki cümlenin eklenmesini arz ve
teklif ederiz.
“Bu veriler veri sahibinin bilgisi
dışında verilemez.”
 İdris
Baluken Adil Zozani Nazmi
Gür
 Bingöl Hakkâri Van
 Erol
Dora Abdullah Levent Tüzel
 Mardin İstanbul
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkanım.
İDRİS BALUKEN (Bingöl) – Gerekçe…
BAŞKAN – Gerekçeyi okutuyorum:
Gerekçe:
Değişiklikle veri paylaşımında ortaya
çıkacak mağduriyetlerin giderilmesi amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler... Kabul etmeyenler... Kabul edilmemiştir.
46’ncı maddeyi oylarınıza sunuyorum:
Kabul edenler... Kabul etmeyenler... 46’ncı madde kabul edilmiştir.
47’nci maddeyi oylarınıza sunuyorum:
Kabul edenler... Kabul etmeyenler... 47’nci madde kabul edilmiştir.
Birleşime on dakika ara veriyorum.
Kapanma Saati:
00.42
DOKUZUNCU OTURUM
Açılma Saati:
01.00
BAŞKAN: Başkan
Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Sayın milletvekilleri, Türkiye
Büyük Millet Meclisinin 90’ıncı Birleşiminin Dokuzuncu Oturumunu açıyorum.
687 sıra sayılı Kanun Tasarısı’nın
görüşmelerine kaldığımız yerden devam edeceğiz.
Komisyon ve Hükûmet yerinde.
Şimdi, bir yeni madde ihdası vardır.
Önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 687 sıra sayılı Kanun
Tasarısına aşağıdaki maddenin eklenmesini arz ve teklif ederiz.
Mehmet Naci Bostancı Mehmet Doğan
Kubat Recep Özel
 Amasya  İstanbul 
Isparta
Hakan Çavuşoğlu Osman Aşkın Bak Ramazan
Can
 Bursa  İstanbul 
 Kırıkkale
 Fatih Şahin
  Ankara
“MADDE 48- 5510 sayılı Kanunun 30 uncu
maddesinin üçüncü fıkrasının (b) bendinde yer alan “%15’i” ibaresi “%10’u”
şeklinde değiştirilmiştir.” 
BAŞKAN – Komisyon salt çoğunluğuyla
önergeye katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılıyoruz Sayın Başkanım. 
BAŞKAN – Salt çoğunluğunuzla yani 14
kişiyle önergeye katılmış olduğunuz için önerge üzerinde yeni bir madde olarak
görüşme açıyorum.
Söz talebi var mıdır?
YUSUF HALAÇOĞLU (Kayseri) – Sayın
Başkan…
BAŞKAN – Sayın Halaçoğlu, Milliyetçi
Hareket Partisi Grubu adına…
Buyurunuz efendim. (MHP sıralarından
alkışlar) 
MHP GRUBU ADINA YUSUF HALAÇOĞLU
(Kayseri) – Teşekkür ederim Sayın Başkanım.
Öncelikle, Türk milliyetçiliğinin en
önemli ismi olan Başbuğ Alparslan Türkeş’in vefatının 18’inci yıl dönümünü
burada özellikle bütün Türk milletine duyurmak üzere ve kendisine de Allah’tan
rahmet dilemek üzere bulunmaktayım. Kendisi 4 Nisan 1997 yılında Hakk’ın
rahmetine kavuştu. Ruhu şad olsun, mekânı cennet olsun. Milliyetçi Hareket
Partisinin kurucusu, büyük insan. Makamı cennet olsun, nur içinde yatsın.
Değerli milletvekilleri, söz konusu,
kabul edilen maddeyle, emekliliğe hak kazanmış kişilerin bir başka işte
çalışmaları veya bir iş kurmaları ve hatta yanlarında da istihdam ettikleri
insan olmasına rağmen, kazanılmış haklarının devlet tarafından Anayasa’nın
2’nci maddesine de aykırı olmak üzere kesintiye uğradığını görüyoruz. Aslında,
bu maddeyle yüzde 10’a indirilmekle beraber, bu hakkın, maalesef, yüzde 10’a
indirilmiş olmasına rağmen yine de gasbedilmiş olduğunu bilgilerinize sunmak
istiyorum. Zira, otuz sene çalışmış bir insan kanunlarımıza göre emekliliğe hak
kazanmıştır ve bir maaş kendisine bağlanmıştır. Bu maaş kendisinin kazanılmış
hakkıdır, anayasal hakkıdır. Kendisinin bir başka yerde çalışması veya bir iş
kurması hâlinde emekli maaşının yüzde 15’i -ki bu yasaya göre yüzde 10’a
indirilmiştir- yüzde 10’u kesintiye uğramaktadır.
Biliyorsunuz, Anayasa’mızın 2’nci
maddesine göre Türkiye bir hukuk devletidir. Öyleyse, hukuk devletiyse,
kazanılmış hakkının herhangi bir şekilde elinden alınması hukuka aykırıdır.
Sadece hukuka aykırı değil, insanlığa da aykırı. Keza, eğer istihdamda kendisi
bir yer işgal ediyor diye düşünülüyor ve bundan dolayı kesiliyorsa, bunun ötesinde,
kendisi işveren hâline gelen insanlar var emeklilerden, kendi yanında
çalıştırdığı insanlar var, istihdam var. Buna rağmen yine yüzde 15 veya şimdi
yüzde 10 kesilecek. Buna hangi hakla el konabiliyor? Yani, düşünün, emekli
olmuş, çalışmış, didinmiş, sonunda kanunlara göre bir maaş elde etmiş, kazanmış
ve siz başka bir yerde çalıştı diye bu kişinin maaşının yüzde 15’ini
kesiyorsunuz. Hangi kanuna dayanarak kesebiliyorsunuz bunu veya hangi hukuk
kurallarına dayanarak kesiyorsunuz? Bunu açıklamanız mümkün değil. Bu,
hakkaniyete de uygun değil, adalete de uygun değil, hatta insanlığa da uygun
değil. Efendim, sadece bütçenin bazı kesimlerini düzelteceğiz diye böyle bir
duruma başvurmak, zannediyorum ki en büyük hatalardan ve hukuksuzluklardan bir
tanesidir. Biz bunun yüzde 10 değil, tamamen kaldırılması gerektiğini
savunuyoruz. Dolayısıyla, ben, burada tekrardan Türkiye Büyük Millet
Meclisinden bu hukuksuzluğun düzeltilmesi, adaletin sağlanması konusunda
gerekeni yapmasını diliyorum.
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ederiz Sayın Halaçoğlu.
Cumhuriyet Halk
Partisi Grubu adına Ankara Milletvekili İzzet Çetin.
Buyurunuz Sayın
Çetin. (CHP sıralarından alkışlar)
CHP GRUBU ADINA
İZZET ÇETİN (Ankara) – Sayın Başkan, değerli milletvekilleri; hepinizi gecenin
bu saatinde saygıyla selamlıyorum.
Değerli
arkadaşlar, keşke Türkiye Cumhuriyeti Parlamentosu bu tip reaktif yasalar
yapmak yerine, aklıselim olsa da düzgün yasalar yapsa. 
Şimdi, seçimden
seçime iktidarın aklına gelen zavallı bir kesime Cumhuriyet Halk Partisi Genel
Başkanı -onların yoksulluğunu gördüğü için- hiç olmazsa iki bayramda rahat
etsinler, ettirelim diye “İkramiye vereceğim.” deyince Başbakan hemen… Şimdiye
kadar, ta 6 Mayıs 1986’da başlayıp 2008’de AKP iktidarı, o günkü iktidar
partisi, sizler tarafından aynen devamıyla bugüne kadar gelen bu uygulamayı,
gerçekten dünyanın hiçbir ülkesinde olmayacak tarzda, çalışan emeklileri
cezalandırma anlayışıyla süregelen bir uygulamayı, yüzde 15 olan sosyal
güvenlik destek primini yüzde 10’a çekiyorsunuz. 
Sosyal güvenlik destek primi nedir
arkadaşlar? Sosyal güvenlik destek primi, 5510 sayılı Yasa’da belirtildiği
gibi, belirlenmiş yaşı, sigortalılık prim/gün sayısını ve süresini tamamlayıp
emeklilik şartlarını yetiren, tamamlayan kişi emekli aylığına hak kazandıktan
sonra emekli maaşıyla geçinemediği için eğer işveren yanında çalışıyorsa
işverenin onun adına, kendi nam ve hesabına çalışıyorsa çalıştığı için kendi
emekli aylığından kesilen prim demektir yani çalışmış, emekli olmuş,
geçinememiş, bir bakkal dükkânı açmış, “Sen niye dükkân açtın?” diye
cezalandırılan bir durum. 
Değerli arkadaşlar, bunun yüzde 10’a
düşürülmesi gerçekten emekli için bir kazanç gibi gözükse bile bizim,
Cumhuriyet Halk Partisi olarak bu oranı sıfırlamak bundan evvelki seçim
bildirgelerimizde -hem 2007 hem 2002 seçimlerinde- açıkladığımız bir konudur.
Bugün, sadece Cumhuriyet Halk Partisi Genel Başkanı açıkladı diye, emeklilerin
bir bölümüne 100 lira bir artış sağlamak, diğer taraftan da 145 lira maaş alan
65 yaş üstündekilere 54 lira para vererek onların oyuna talip olmak siyaset
değil. Bu, gerçekten geçinemeyen -o da değil, o da değil, o yeterli değil-
kesimden banka promosyonlarını esirgediniz. Diğer tüm emekliler, biz
milletvekili emeklileri, memurlar alırken, bankalardan promosyon almaları
konusunda bankaları kayırdınız, emeklilere vermediniz. 
Ne yaptınız başka? Sizin döneminizde
hastaneye gittiler, katkı payı; eczaneye gittiler, katkı payı; ayakta tedavi
oldular, katkı payı.
Daha başka ne yaptınız? Ya, bunlar
intibak bekliyor arkadaşlar. Bakınız, bunların sayıları da belli… Emekli
aylıklarını, en düşük ve en yüksek aylıklarını burada her ay takip ediyorum.
Yani sayısal olarak, dosya bazında 11 milyona yaklaşan emeklinin bugün ortalama
maaşı 1.000 lira, 1.100 lira. Yani bu seviyedeki bir insan geçinemediği için
çalışıyor; 5 puan, yüzde 15’i yüzde 10’a düşür, 100 lira para ver. Bunu siz
gelecekte ödünç alacaksınız. Çünkü sizin yılbaşında emeklilere reva gördüğünüz
ücret artışı yüzde 2,32’ydi. Yani AKP olarak sizin bütçeden emeklilere
ayırdığınız para 24 lira idi. Eğer Cumhuriyet Halk Partisi Genel Başkanı
“Onlara ikramiye veriyorum.” demese emekliler sizin için unutulmuş bir kesimdi.
Yani şimdi
kalkıp gecenin bu saatinde “Aman hızlı geçelim.”, “Aman tartışmayalım.”, “Aman
bir an evimize gidelim.” mantığıyla oldubittiye getirerek yasa yapan bir başka
ülke de Türkiye Cumhuriyeti’nden başka muz cumhuriyetidir, cumhuriyetle idare
edilen başka bir ülke yoktur. Böyle bir yasa yapma tekniğini buraya getirmek de
ancak sizin zihniyetinize uyar. Her şeye rağmen, emeklilere bu yüzde 5
önerinizin bir pay getireceğini kabul ediyoruz. Ancak, Cumhuriyet Halk Partisi
iktidarında çalışan emeklilerin cezalandırılması uygulamasının sona ereceğini
söylemek istiyorum.
Teşekkür ediyorum. (CHP sıralarından
alkışlar)
BAŞKAN – Teşekkür ederiz Sayın Çetin.
Halkların Demokratik Partisi adına
Bingöl Milletvekili İdris Baluken.
Buyurunuz Sayın Baluken.
HDP GRUBU ADINA İDRİS BALUKEN (Bingöl)
– Teşekkür ediyorum.
Sayın Başkan, değerli milletvekilleri;
burada, yeni ihdas edilen maddede emekli aylıklarından kesilen sosyal güvenlik
primlerinin yüzde 15’ten yüzde 10’a düşürülmesiyle ilgili bir düzenleme var.
Tabii, olumlu bir düzenleme ama yetersiz bir düzenleme. Demin bu kürsüden
konuşan sayın hatiplerin belirttiği gibi, aslında, köklü bir şekilde belli
düzenlemeleri ele almak gerekiyor. Yani emeklilerin bu ülkede yaşadığı
sorunları hepimiz biliyoruz; komisyonlarda, Genel Kurulda defalarca tartıştık;
soru önergeleri, araştırma önergeleri verdik ama maalesef, bu geçmiş dönem
içerisinde emeklilerin sorunlarına köklü çözüm getiren bir yasal düzenlemeyi bu
Genel Kurulda başaramadık. Yani bu hepimizin büyük bir ayıbıdır. Gerçek
ortadadır, emeklilerin büyük bir kısmı açlık sınırının altında yaşıyor, yine
büyük bir oranda da yoksulluk sınırının altında yaşıyorlar, çoğu emekli ek iş
yapmak zorunda kalıyor. Yani emekli olduktan sonra hâlâ geçim derdi, geçim
kaygısı devam ettiği için eğer insanlar tekrar çalışmak zorunda kalıyorlarsa,
burada çok ciddi bir geri kalmışlık düzeyini tespit etmek lazım. 
Özellikle emeklilerin aldığı aylık
miktarlarını Avrupa ülkeleriyle kıyasladığınız zaman, gerçekten son derece kötü
bir tabloyla karşı karşıyayız. Biz, süreç içerisinde bütün bunların sayısal
verilerini de paylaşmıştık, gecenin bu saatinde tek tek o verileri paylaşmaya
gerek yok, ama Avrupa ülkelerinin pek çoğunda emeklilerin aldığı aylık ücret
burada orta sınıf çalışanların aldığı ücrete denk ise, o ülkede bir şeyler
doğru gitmiyor demektir. 
Bu ülkenin kaynakları olmadığı için mi
böyle? Kesinlikle hayır, bu ülkenin kaynakları yanlış kullanıldığı için, doğru
yerlere aktarılmadığı için, bu ülkenin kaynakları çalındığı çırpıldığı için,
emeklilere ayrılmadığı için böyle bir durum ortaya çıkıyor. 
Şundan hep büyük bir üzüntü
duymuşumdur: Yani herhangi bir vesileyle bu ülkede görülmesi gereken turistik
bir yere gittiğiniz zaman, hep Avrupa’dan gelen emeklileri ya da dünyanın dört
bir yanından gelen emeklileri, sırtında sırt çantasıyla bu ülkeyi gezmeye
gelmiş olarak görüyorsunuz. Tabii, bu tablodan üzülmüyoruz ama bu ülkedeki
emeklilerin böyle bir şeyi yaşayamıyor olmaları, gerçekten hepimize büyük bir
üzüntü veriyor. Bu ülkedeki yıllarını devlet için geçirmiş olan ve emekli olan
insanlar, Anadolu toprağıyla yoğurulmuş olan insanlar eğer emekli olduktan
sonra bu ülke içerisindeki güzellikleri bile göremeyecek bir mağduriyeti
yaşıyorlarsa burada gerçekten hepimizin şapkayı önüne koyması gerekiyor.
Biz artık geçtik bu tarz, böyle lüks
sayılabilecek birtakım talepleri, bir emekli bu ülkede hastalanmaktan korkar
hâle geldi. Yani, ilaç katkı payından tutun da, bilmem, hastaneye gittiğinde
kendisine çıkarılan tetkik farklarından, özel hastane paylarından, emeklilerin
artık hastalanmaktan korktuğu bir düzeye gelmiş durumdayız. Meclis hiçbir şeyi
yapamıyorsa bile, bu dönem içerisinde sağlıkla ilgili konularda emeklileri
ciddi şekilde rahatlatacak birtakım düzenlemeler yapmalıydı, emeklileri bütün
bu ek katkı ödemelerinden muaf tutacak birtakım düzenlemeleri yapabilirdi ama
maalesef, dediğim gibi, bu konularda total olarak sınıfta kalmış bir Meclis
pratiği var.
Gecenin bu saatinde çok fazla ben de
uzatmak istemiyorum ama sorun emeklilerin sorunu olunca iki önemli grubu da
sadece zikrederek geçeyim.
Yaşını doldurup prim gününü doldurmayan
büyük bir kesim var. Yine, prim gün sayısını doldurup yaşı bekleyen, emekliliği
bekleyen büyük bir kesim vardı. Bu konuda da muhalefetin buraya pek çok önerisi
geldi ama bir türlü çözmediniz. Dolayısıyla, dağ gibi sorunları olan bir emekli
kitlesiyle yüzleşeceksiniz.
Umarız, bu dönemde çözülmeyen sorunlar,
önümüzdeki dönemde Parlamentoda ciddi bir şekilde ele alınır ve ciddi bir
şekilde çözülür diyorum. Genel Kurulu saygıyla selamlıyorum.
BAŞKAN – Teşekkür ederiz Sayın Baluken.
Hükûmet adına Çalışma ve Sosyal
Güvenlik Bakanı Faruk Çelik.
Buyurunuz Sayın Çelik. (AK PARTİ
sıralarından alkışlar)
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Sayın Başkan, değerli milletvekili arkadaşlarım; gerçekten
uzlaşı sağladığımız bir yasayı görüşüyoruz ama belki bazı arkadaşlarımız merak
ediyorlardır “Neden biraz uzuyor?” diye. Dikkat ederseniz, her maddesi toplumun
çok önemli kesimlerini ilgilendiren bir düzenleme. Bundan dolayı ben saygı
duyuyorum, tabii ki, arkadaşların söz almasında bir mahzur yok,
değerlendirmeleri de gerekir ve her siyasi partinin bu konularla ilgili bir
yorum yapmasına saygı duyuyoruz.
Şimdi, burada şunu ifade etmek
istiyorum: Sosyal güvenlik destek primi BAĞ-KUR’lularda yani esnaflarda, kendi
nam ve hesabına çalışanlarda 1999’da bizim sistemimize girmiş bulunuyor.
Diğerleri ise 2003 yılında, yani SSK ve diğer emeklilerle ilgili destek primi
düzenlemesi 2003 yılında devreye giriyor. 
Neden buna ihtiyaç duyulmuş? Çok açık:
Türkiye’de 38-40 yaş emekliliği olunca ve bu emekliler de kayıt dışı çalışmaya
başlayınca bir taraftan kayıt dışılık yüzde 50’leri aşmış, diğer taraftansa
genç emekliler cennetine dönen Türkiye’de yeni nesle hem sosyal güvenlik
imkânını hem iş imkânını hem aş imkânını sağlayacaksınız. Bunlar bizi yeni
alanlara yöneltmiş. Nedir o? Sosyal güvenlik destek primi. Aynen katılıyorum,
hiç olmayıversin, hiç olmayıversin ama ihtiyaç duyulmuş işte; 48 yaş, 50 yaş
emekliliği bizi bu noktalara getirmiş. Bundan dolayı -bu düzenlemeler eski
Hükûmetler döneminde başlamış, bizim Hükûmetimiz döneminde devam ediyor- şimdi,
biz ne yapıyoruz? Bu oranları aşağıya çekiyoruz. Bir taraftan emeklilik yaşı
yükseliyor, bir taraftan bu alanlardaki oranları düşürüyoruz.
Şimdi, bugün ne getiriyoruz arkadaşlar?
Arazide de, seçimlerde de bize çok lazım olacak düzenleme. 65 yaşında, hiçbir
geliri olmayan vatandaşlarımız 65 yaş aylığı alıyorlar; bu, 25 TL’yken bu
dönemde, on üç yıllık dönemde 145 TL olarak alınıyor. Bu düzenlemeyi, inşallah,
birlikte gerçekleştirirsek bu vatandaşlarımız 200 TL almış olacaklar. 
LEVENT GÖK (Ankara) – Bozdur bozdur
harca!
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Diğeri, seyyanen zam. “Efendim, bugün yapıyorsunuz.” Hayır,
2003’te de yaptık, 2011’de de yaptık. Bir de ayrıca tarım BAĞ-KUR’ları gibi,
tarımdaki BAĞ-KUR’lulara yüzde 150’lere varan zamlar dönem içinde gerçekleşti.
Biz bu dönemde hatırlamış değiliz, zaten sürekli bu kesimlerin enflasyon
altında kalmamalarıyla ilgili çok büyük gayretler gösterdik, emeklilerimize ve
ücretlilere enflasyonun çok üzerinde zamlar gerçekleştirdik ve bu 100 TL’yle
yaklaşık 5 milyon 80 bin emeklimize 100 TL oranında seyyanen zam yaptık,
maliyeti 4 milyar lira. 
65 yaş aylığı için 145 TL’nin 200 TL’ye
çıkmasıyla yaşlılarımıza yapılan toplam aktarım 342 bin TL ve sosyal güvenlik
destek primi çerçevesinde yüzde 15’in 10’a indirilmesi ise 435 bin TL.
Emeklilerimize ve 65 yaş aylığı alanlara aktarılan toplamı yaklaşık 5 milyar
liralık bir para var. 
Şimdi, arkadaşlar, şunu söylüyorum:
Sayın Kılıçdaroğlu -az önce değerli başkan ifade etti- dediler ki: “2 maaş
vereceğiz.” Ben şimdi bu kurumlardan sorumluyum, tam 26 milyar lira bugün
itibarıyla. Mutlaka hesabını yapmıştır bu kurumlardan gelen bir siyasetçimiz
kendisi. 
AYTUĞ ATICI (Mersin) – Elbette yaptı. 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – O, kendilerinin yapacağı bir hesap. Bizim o alanda gidip şu
anda bir şey söylememiz doğru değil ama burada, biz, düzenli olarak
emeklilerimizin durumunu bütçe imkânlarıyla iyileştirme gayreti içerisinde olan
bir iktidarız. Gerçekçi, olabilecek, verilebilecek ve bütün kesimlerin
ihtiyaçları, 76 milyonun ihtiyaçları dikkate alınarak yapılan bir hesaplamanın
ürünü olarak huzurlarınıza getirmiş bulunuyoruz. 
Ben bu çerçevede değerlendireceğinizi
ve katkılar sunacağınızı ve emeklilerimizde de büyük bir memnuniyet
oluşturacağını ifade ediyorum, hepinize teşekkür ediyorum, sağ olun. (AK PARTİ
sıralarından alkışlar) 
BAŞKAN – Teşekkür ederiz Sayın Çelik. 
Yeni madde üzerinde iki önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 687 Sıra Sayılı Kanun
Tasarısına eklenen yeni maddenin aşağıdaki şekilde değiştirilmesini arz ve
teklif ederiz.
 Aytuğ
Atıcı Kadir Gökmen Öğüt Süleyman
Çelebi
 Mersin İstanbul İstanbul
 Binnaz
Toprak Ali Haydar Öner
 İstanbul Isparta
MADDE 48 – 5510 sayılı Kanunun 30 uncu
maddesinin üçüncü fıkrasının (b) bendi yürürlükten kaldırılmıştır.
Türkiye Büyük
Millet Meclisi Başkanlığına
Görüşülmekte olan Kanun Tasarısının 47.
maddesinden sonra gelmek üzere ihdas edilen 48. maddenin aşağıdaki şekilde
değiştirilmesini arz ve teklif ederiz.
 Erkan
Akçay Yusuf Halaçoğlu Murat
Başesgioğlu
 Manisa Kayseri İstanbul
 Hasan
Hüseyin Türkoğlu Cemalettin Şimşek
 Osmaniye Samsun
MADDE 48 – 31/5/2006 tarihli ve 5510
sayılı Sosyal Sigortalar ve Genel Sağlık Sigortası Kanununun 30 uncu maddesinin
üçüncü fıkrasının (b) bendi ile “5” inci fıkrası yürürlükten kaldırılmıştır.
BAŞKAN – Komisyon son okuttuğum bu
önergeye katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Sayın Akçay, buyurunuz. (MHP
sıralarından alkışlar)
ERKAN AKÇAY (Manisa) – Sayın Başkan,
değerli milletvekilleri; hepinize saygılar sunuyorum.
Tabii, bir düzenleme yapınca “mış gibi”
yapmamak lazım. Sosyal güvenlik destek priminin haksız bir kesinti olduğunu
sürekli dile getiriyoruz, Sayın Bakan da bunu kabul ediyor ancak yüzde 15’lik
kesinti yüzde 10’a indiriliyor. Bu da artık yani “mış” gibi bir düzenleme
oluyor. 
Ben bu kürsüden Sayın Bakana bir soru
sormak istiyorum. Sayın Bakan, hatırladığım kadarıyla geçen yıl yine bu
Mecliste esnafın, Sosyal Güvenlik Kurumu mensuplarının sosyal güvenlik destek
primi borçlarının yapılandırmasını yaptınız. Acaba kaç kişi bu sosyal güvenlik
destek primi borcunu yapılandırdı? Bir kısmı da ödedi bunların, büyük
çoğunluğu. Peki, bu düzenleme karşısında, bu yapılandırmada bu borçlarını
ödeyenler ne duruma girdi, ne hâle getirmiş oldunuz? Yine, o düzenleme
getirildiğinde Plan ve Bütçe Komisyonunda ve Genel Kurulda dedik ki: “Bu
yanlıştır. Geçmişe yönelik sosyal güvenlik destek primi borçlarının tamamı
silinmeli ve yüzde 15 sosyal güvenlik destek primi de alınmamalıdır.” Önünde sonunda Türkiye’nin
geleceği nokta odur. 
Emekliyken iş yeri açan veya mevcut iş yerini işletmeye
devam eden bu esnaf ve sanatkârın emekli aylığından, karşılığında hiçbir hizmet
vermeden zorla alınan paranın literatürümüzdeki adı ne olabilir bu SGDP’nin?
Haraç.
YUSUF HALAÇOĞLU (Kayseri) – Gasp.
ERKAN AKÇAY (Devamla) – Yani biz en hafif tabiriyle “haraç”
diyelim buna çünkü kesinlikle karşılığı yok. Vergi, resim ve harçların
tanımında da harcın… “Haraç”tan gelir zaten, hiçbir şeyi yoktur. Dolayısıyla,
aynı zamanda ekonomik faaliyet yürüten, istihdam sağlayan esnaftan sosyal
güvenlik destek priminin alınması bir haksız alımdır ve haraç niteliğindedir.
Bunun tamamen kaldırılması gerekir. Önergemiz de bu yöndedir.
Hepinize saygılar sunuyorum. (MHP sıralarından alkışlar)
BAŞKAN – Teşekkür ederiz Sayın Akçay.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 687 Sıra Sayılı Kanun Tasarısına eklenen
yeni maddeni aşağıdaki şekilde değiştirilmesini arz ve teklif ederiz.
MADDE 48- 5510 sayılı Kanunun 30 uncu maddesinin üçüncü
fıkrasının (b) bendi yürürlükten kaldırılmıştır.
  Aytuğ
Atıcı (Mersin) ve arkadaşları
BAŞKAN – Komisyon önergeye katılıyor
mu?
SAĞLIK, AİLE ve SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI
FARUK ÇELİK (Şanlıurfa) – Katılamıyoruz.
BAŞKAN – Sayın Öner, buyurunuz efendim. (CHP sıralarından alkışlar)
ALİ HAYDAR ÖNER (Isparta) – Sayın Başkan, değerli
milletvekilleri; Aralık 2014 itibarıyla işsizlik oranının son verilere göre
yüzde 10,9; genç işsiz oranının daha yüksek, 15-24 arasında 20,2; yükseköğrenim
gören işsiz oranının daha da yüksek olduğu ülkemizde, çalışanların büyük
çoğunluğu insanca yaşam olanaklarından yoksundur. Asgari ücret 949, açlık
sınırı 1.301 Türk lirası, yoksulluk sınırı ise 4.238 lira olarak hesaplanmıştır.
Emekliler, 2011
Haziranında kendilerine vadedilen düzeyde intibak haklarına kavuşamayıp düş
kırıklığına uğratıldılar, müteakip yıllarda komik sayılacak düzeyde zamlarla
oyalandılar. Maliye Bakanlığı ısrarla promosyonlardan pay vermedi. Çalışırken
yeterli geçim olanaklarına kavuşamayan emeklilerin göstergeleri artan tek verileri
kredi kartlarında ödenemez boyutlara ulaşan meblağlar oldu. Emeklilerin bir
kısmı çocuk okutuyor, bir kısmı da çocuk okutabilmek için emekli olup
ikramiyesini bu alanda kullanmak istiyor. Emeklilikte ev alanlar ölene kadar
banka kredisi veya taksit ödüyorlar. Çalışırken yeterli ücret, maaş alamayanlar
emeklilikte perişan oluyorlar. Yılda iki bayram “Oh!” dedirten uygulamayı
Cumhuriyet Halk Partisi getirecek. Böylece, hasat vakti, fındık sezonu, hububat
sezonu, bağ bozumunda yapılan ödeme vaatlerine şimdi bayram vadesi eklenecek.
Karşı atak olarak Başbakan Davutoğlu’nun açıkladığı azami 100 Türk lirasına
ulaşan seçim sonu zam vaadi ise Hükûmetin yazdığı destan olarak anılacaktır.
Sayın Başkan,
değerli milletvekilleri; 2014 sonu itibarıyla 10 milyon 920 bin 901 olan
emeklilerimizin yüzde 28,4’ü çalışmak zorunda kalıyor. Emekli erkeklerin yüzde
34,6’sı çalışıyor. Kadın emeklilerin yüzde 7’si çalışmak zorunda. Ama, daha
vahim olan bir tablo var, 55 yaş altı emeklilerin yüzde 50’si, 65 yaşın
üzerinde olanların da yüzde 20’si çalışmak zorunda. Türkiye’de ortalama insan ömrü dikkate
alınırsa bazı emeklilerimizin Hakk’a yürüyene kadar çalışmak zorunda kalması
çok acı, mirasçılarına borç bırakması ise insanlık dramı. Ömürlerini ülkesine
hizmet için harcayanların bu duruma düşürülmesi devlet adına ayıp sayılacak bir
uygulamadır.
Çalışmak zorunda kalan emeklilerden yüzde 15 ya da bu
akşamki düzenlemeyle yüzde 10 oranında sosyal güvenlik destek primi kesilmesi
haksızlıktır. Emeklilerin yüzde 15 olan sosyal güvenlik destek priminin
kaldırılması çalışan emeklilerimizi de, ticari potansiyeli olan esnafımızı da
kısmen rahatlatacaktır. Ayrıca, çalışan emekliler kayıt dışına çıkmaktan
kurtulacaklardır.
Emeklilerimize son dönemlerinde sıkıntı çektirmek yerine,
evlatlarına, torunlarına destek sağlama mutluluğu yaşatmak; onlara, tatil,
seyahat ve benzeri olanaklar yaratmak bir vefa borcu olduğu kadar insanlık
görevidir.
Çiftçi, girdi pahalı olduğu için perişan, işsizler perişan,
atanamayanlar perişan, dükkânını besmeleyle açıp günü kurtaramayan esnaf
perişan, üretici perişan, üretim ekonomisi felç, rantiyeciler dört köşe. O
bakımdan, kimler neyi sıfırlamaya çalışırsa çalışsın Cumhuriyet Halk Partisi
iktidarında emeklilerden alınan sosyal güvenlik destek primleri
sıfırlanacaktır. 
Hak edenlere saygılar sunarım. (CHP sıralarından alkışlar) 
BAŞKAN – Teşekkür ederiz Sayın Öner. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Şimdi, yeni maddeyi oylarınıza sunuyorum...
AYTUĞ ATICI (Mersin) – Bir dakika, şahsım adına ben söz
istemiştim. 
BAŞKAN – O bitti efendim, önergelere geldiğimiz için daha
önce talep edecektiniz. Başka bir şeyde o zaman...
Yeni maddeyi kabul edenler... Kabul etmeyenler... Yeni madde kabul
edilmiştir.
Şimdi, yeni madde ihdasına dair iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 687 Sıra sayılı İş Sağlığı ve Güvenliği Kanunu İle
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısına 47’nci maddeden sonra gelmek üzere aşağıdaki maddenin eklenmesini
arz ve teklif ederiz.
 Cemalettin
Şimşek Münir Kutluata Yusuf
Halaçoğlu
 Samsun
 Sakarya  Kayseri

 Murat
Başesgioğlu Erkan Akçay
 İstanbul Manisa
“MADDE 48 – 5510
sayılı Sosyal Sigortalar ve Genel Sağlık Sigortası Kanunu'nun 41'inci
maddesinin birinci fıkrasına aşağıdaki bent ilave edilmiş ve üçüncü fıkrasının
birinci cümlesinden sonra gelmek üzere aşağıdaki cümle eklenmiştir.
"k) 3308
sayılı Mesleki Eğitim Kanununda belirtilen çıraklar ile meslek liselerinde
okumakta iken veya yükseköğrenimleri sırasında staja tabi tutulan öğrencilerin
çıraklık ve staj süreleri,"
"Birinci
fıkranın (k) bendinde geçen sürelerin borçlanılması halinde, çıraklık ve stajın
başladığı tarih, sigortalılık başlangıç tarihi esas alınır."
BAŞKAN – Komisyon önergeye salt çoğunluğuyla katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI NECDET ÜNÜVAR
(Adana) – Katılmıyoruz Sayın Başkanım.
BAŞKAN – Komisyon önergeye salt çoğunluğuyla katılmadığı için önergeyi
işlemden kaldırıyorum. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 687 Sıra sayılı İş Sağlığı ve Güvenliği Kanunu İle Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısına 47’nci
maddeden sonra gelmek üzere aşağıdaki maddenin eklenmesini arz ve teklif
ederiz.
 Cemalettin
Şimşek Münir Kutluata Yusuf
Halaçoğlu
 Samsun
 Sakarya  Kayseri
 Murat
Başesgioğlu Erkan Akçay
 İstanbul Manisa

“MADDE 48- 5510
sayılı Sosyal Sigortalar ve Genel Sağlık Sigortası Kanununun 60 ıncı maddesine
aşağıdaki fıkra eklenmiştir.
"4/11/1981
tarih ve 2547 sayılı Yükseköğretim Kanununun Ek 29. Maddesine göre kendilerine
ücret ödenen öğrencilerden bu Kanuna göre genel sağlık sigortalısı veya
bakmakla yükümlü olunan kişi durumunda olmayanlar kendilerine ücret ödenen süre
ile sınırlı olmak üzere genel sağlık sigortalısı sayılır. Bu şekilde genel
sağlık sigortalısı sayılanların genel sağlık sigortası primleri Kanunun 82 nci
maddesine göre belirlenen prime esas günlük kazanç alt sınırının otuz günlük
tutarının yarısıdır. Bu primler öğrencilerin öğrenim gördükleri üniversiteler
tarafından ödenir."
BAŞKAN – Komisyon önergeye salt
çoğunluğuyla katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılamıyoruz Sayın Başkanım.
BAŞKAN – Komisyon önergeye salt
çoğunluğuyla katılmadığı için önergeyi işlemden kaldırıyorum. 
Yeni madde ihdasına dair bir önerge
daha vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı Kanun
Tasarısının 47 nci maddesinden sonra gelmek üzere aşağıdaki maddenin
eklenmesini ve diğer maddelerin buna göre teselsül ettirilmesini arz ve teklif
ederiz.
 Faruk
Çelik 
 Şanlıurfa
MADDE 48- 31/5/2006 tarihli ve 5510
sayılı Sosyal Sigortalar ve Genel Sağlık Sigortası Kanunun 80 inci maddesinin
ikinci fıkrasının (b) bendi yürürlükten kaldırılmıştır. 
BAŞKAN – Komisyon önergeye salt
çoğunluğuyla katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Salt çoğunluğumuz vardır, katılıyoruz
Sayın Başkanım.
BAŞKAN – Komisyon önergeye salt
çoğunluğuyla katıldığı için önerge üzerinde yeni bir madde olarak görüşme
açıyorum. 
Şahsı adına Mersin Milletvekili Sayın
Aytuğ Atıcı konuşacak.
Buyurunuz efendim.
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, görüşmekte
olduğumuz 687 sıra sayılı Kanun Tasarısı’na eklenen bir madde üzerine şahsım
adına söz almış bulunuyorum.
Az önce bir madde daha eklenmişti ve
Hükûmet, emekli aylıklarından kesilen sosyal güvenlik destek primi oranını
yüzde 10’a düşürmüştü. Tekrar okuyorum gerekçeyi: “Emekli aylıklarından
kesilen…”, “kesilen.” Kim kesiyor bunu? Hükûmet kesiyor. Yani adamların
parasını kesiyorsunuz yüzde 15, sonra diyorsunuz ki: “Hadi yüzde 5’ini
bağışladım.” Yani bunu da büyük bir olaymış gibi âlâyla vâlâyla Sayın Bakanın
buraya çıkıp anlatmasını da ben hayretle karşılıyorum. Bunu yüzde 0’a
düşürseniz bile kalkıp da burada “Efendim, bunca sene sizin maaşınızı kestik,
özür dileriz.” demeniz lazım iken “Şöyle yaptık, işte yüzde 10’ü düşürdük.”
diye burada emekliye sanki bir şey yapmış gibi gösteriyorsunuz. Yaptığınız bir
şey yok arkadaşlar. On iki yıldır, on üç yıldır iktidarsınız bunu
yapabilirdiniz, çözebilirdiniz. Geçmişte hata yapılmıştır, eksik yapılmıştır,
her şey olabilir. On iki yıldır siz bunun farkındasınız ve biz bunu yıllardır
söylüyoruz. Biz bunu 2011 yılında kendi seçim programımıza koyduk ve bunun
vaadini verdik yani bunun ipucunu biz size bundan tam dört yıl önce verdik.
Dört yıl önce bari yüzde 10’a düşürseydiniz de emekli biraz daha refaha
erseydi. Şimdi yüzde 10’a düşürülüyor, tamam, kötü bir şey değil ama yani
emeklinin hakkını hiç olmazsa kendisine teslim etmeniz lazım. 
Bir de olayın sosyal boyutuna bakalım.
Bir emekli niye çalışır arkadaşlar, niye çalışır? Herkes milletvekilleri gibi
güzel emeklilik yaşamıyor, emekli olana kadar canı çıkıyor. Emekli olup torun
seveceği yerde, aç kaldığı için çalışmak mecburiyetinde kalıyor. Şimdi, siz
adama ya da hanıma diyorsunuz ki: “Emeklisin, sürün, aç kal; aç kalmamak
istiyorsan çalış ama çalışırsan da paranın yüzde 15’ini keserim.” Böyle bir
mantık sosyal açıdan acaba nasıl değerlendirilmeli? Hangi vicdana sığar
arkadaşlar? Emekliye siz: “Çok teşekkür ederiz, bunca sene ekonomimize katkı sundunuz,
bürokrasimize katkı sundunuz. Sizin sayenizde ülkemiz bu duruma geldi, buyurun
evinizde oturun, kurbanınızı kesin, şekerinizi verin, bayram harçlığı verin
torununuza.” demeniz gerekirken, hatta “Sizin için uyum programları hazırladık,
gelin emeklilik yaşamına uyum sağlayın, mutlu olun ya, hayatınız boyunca
olamadığınız mutluluğu yaşayın.” dememiz gerekirken biz onları çalışmak zorunda
bırakıyoruz, çalışanın maaşından da prim kesiyoruz. Bu iş böyle olmaz
arkadaşlar. Bizim, emekliye iki tane önemli sözümüz var hatta üç tane önemli
sözümüz var. 
Birincisi: Sizin bu “Yüzde 10’a
indirdik.” dediğiniz sosyal güvenlik destek primini sıfıra indireceğiz, hiç
tartışması yok. İki: Emekli intibak yasamızdan asla vazgeçmeyeceğiz. Bu
intibakı da sadece milletvekili emekliliklerine değil gerçekten ihtiyacı olan
gariban emekliye yapacağız. Üç: Kesin ve net bir şekilde ilk bayramdan başlamak
üzere her dinî bayramımızda emeklilerimize birer maaş ikramiye vereceğiz,
nokta. (CHP sıralarından alkışlar) 
BAŞKAN – Teşekkür ederiz Sayın Atıcı.
Şimdi soru-cevap bölümündeyiz.
Sayın Kuşoğlu, buyurunuz efendim...
BÜLENT KUŞOĞLU (Ankara) – Sayın Bakan,
SGK’nın bütçesi 205 milyar liraydı hatırlıyorsam 2015 için, bir de 20 milyona
yakın sigortalı var aktif. Her biri ayda 100 lira ödese 1.200 lira yapar, 240
milyar liralık bir yıllık gelir olması gerekir yani 100 lira primden.
Dolayısıyla, 223 milyar liralık da gider bütçeniz var, 26 milyar liranın çok
olmaması lazımdı yani sizin bunu “Emekliler için iki maaş ikramiye çok büyük
bir paradır.” diye söylememeniz gerekirdi diye düşünüyorum bu bütçe içerisinde.
Teşekkür ederim. 
BAŞKAN – Teşekkür ederiz Sayın Kuşoğlu.
Buyurunuz Sayın Bakan.
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Efendim, tabii, bu çok uzun tartışılacak, bu seçim
döneminde meydanlarda herkes söyleyecek. Ama şu kadarını söyleyeyim: Uzun bir
mücadelenin sonucunda geçen yıl sosyal güvenlik açığını 20 milyar olarak
kapattık. Bahsettiğimiz rakamlar, az önce de burada konuşulanları da dikkate
alırsanız, yaklaşık 60 milyar liralık bir şeyden bahsediliyor, 60 katrilyon
liralık. 60 katrilyon artı 20 katrilyon, toplam 80 katrilyon liralık bir
meblağdan bahsediyoruz. Tabii ki böyle bir bütçe imkânı oluşturuluyorsa ve
milletimiz de bunu gerçekçi görüyorsa saygı duyarız ama benim söylediğim şu
oldu: “Biz bütün bütçe imkânlarıyla gerçekçi bir ücret artışını, maaş artışını
sağladık.” Bunları tabii ki platformlarda uzunca tartışabiliriz. 
Sorunuz için de teşekkür ediyorum, sağ
olun.
BAŞKAN – Teşekkür ederiz Sayın Çelik.
Yeni maddeyi oylarınıza sunuyorum:
Kabul edenler... Kabul etmeyenler... Yeni madde kabul edilip böylece yeni bir
madde ihdas olmuştur.
48’inci maddeyi oylarınıza sunuyorum:
Kabul edenler... Kabul etmeyenler... 48’inci madde kabul edilmiştir.
49’uncu madde üzerinde bir önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 49 uncu maddesinin tasarı metninden çıkarılmasını arz ve teklif
ederiz. 
 İdris
Baluken Erol Dora Adil
Zozani
 Bingöl Mardin Hakkâri

 Nazmi
Gür Abdullah Levent Tüzel
 Van İstanbul
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılmıyoruz efendim.
İDRİS BALUKEN (Bingöl) – Gerekçe
okunsun.
BAŞKAN – Gerekçeyi okutuyorum: 
Gerekçe:
Bu düzenlemeye konu husus yürürlükteki
farklı yasalarla düzenlenmiş durumdadır. Bu durumu temel hukuk prensiplerine
aykırıdır. Değişiklikle bu sorunların giderilmesi amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
49’uncu maddeyi oylarınıza sunuyorum:
Kabul edenler... Kabul etmeyenler... 49’uncu madde kabul edilmiştir.
50’nci madde üzerinde, ikisi aynı
mahiyette olmak üzere üç önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı Kanun
Tasarısının 50 inci maddesiyle 5510 sayılı Sosyal Sigortalar ve Genel Sağlık
Sigortası Kanununa eklenmesi öngörülen ek 10 uncu maddenin ikinci fıkrasına
aşağıdaki cümlenin eklenmesini arz ve teklif ederiz. 
“Ancak bu maddenin yayımı tarihinden
önce 4 üncü maddenin birinci fıkrasının (a) bendi kapsamında sigortalı olarak
çalışılan sürelere ilişkin haklar saklıdır.” 
 Aytuğ
Atıcı Binnaz Toprak Kadir
Gökmen Öğüt
 Mersin İstanbul İstanbul
 Süleyman
Çelebi Gökhan Günaydın
 İstanbul Ankara
Aynı mahiyetteki diğer önergenin imza
sahipleri: 
 Mehmet
Naci Bostancı Mehmet Doğan Kubat Recep
Özel
 Amasya İstanbul Isparta
 Hakan
Çavuşoğlu Fatih Şahin
 Bursa Ankara
Türkiye Büyük Millet Meclisi
Başkanlığına
Görüşülmekte olan 687 sıra sayılı yasa tasarısının 50 nci
maddesinin tasarı metninden çıkarılmasını arz ve teklif ederiz. 
 İdris
Baluken Adil Zozani Nazmi
Gür
 Bingöl Hakkâri Van
 Erol
Dora Abdullah Levent Tüzel
 Mardin İstanbul

BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
NECDET ÜNÜVAR (Adana) – Katılmıyoruz Sayın Başkanım. 
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılamıyoruz efendim. 
İDRİS BALUKEN (Bingöl) – Gerekçe…
BAŞKAN – Gerekçesini okutuyorum: 
Gerekçe: 
Sağlık hizmetlerinde hekimlerin yaptıkları işler asıl iştir.
Bu hizmetlerin taşerona konu edilmesi yasal ve anayasal mevzuata aykırıdır.
Değişiklikle bu sorunların giderilmesi amaçlanmıştır. 
BAŞKAN – Gerekçesini okuttuğum önergeyi oylarınıza
sunuyorum: Kabul edenler… Kabul etmeyenler… Kabul edilmemiştir. 
Aynı mahiyetteki iki önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 687 sıra sayılı Kanun Tasarısının 50 inci
maddesiyle 5510 sayılı Sosyal Sigortalar ve Genel Sağlık Sigortası Kanununa
eklenmesi öngörülen ek 10 uncu maddenin ikinci fıkrasına aşağıdaki cümlenin
eklenmesini arz ve teklif ederiz. 
“Ancak, bu maddenin yayımı tarihinden önce 4 üncü maddenin
birinci fıkrasının (a) bendi kapsamında sigortalı olarak çalışılan sürelere
ilişkin haklar saklıdır. 
Mehmet Naci Bostancı (Amasya) ve arkadaşları
Diğer önerge imza sahipleri: 
Aytuğ Atıcı (Mersin) ve arkadaşları
BAŞKAN – Komisyon önergeye katılıyor mu?
SAĞLIK, AİLE, ÇALIŞMA VE SOSYAL İŞLER KOMİSYONU BAŞKANI
NECDET ÜNÜVAR (Adana) – Takdire bırakıyoruz Sayın Başkanım. 
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Katılıyoruz efendim. 
BAŞKAN – Aynı mahiyetteki bu iki önergenin gerekçelerini
okutuyorum: 
Aytuğ Atıcı (Mersin) ve arkadaşları
Gerekçe: 
Özel sağlık kurum ve kuruluşlarında hizmet sunan ve sunduğu
hizmetin bedelini fatura düzenleyerek almakta olan hekimler ve diş hekimlerinin
sigortalılıklarını düzenleyen maddede, belirsizliğe mahal vermemek ve bu
maddenin yürürlüğünden önceki dönemde aynı biçimde sunulan hizmetlere ilişkin
kazanılmış hakları muhafaza etmek amaçlanmıştır. 
Mehmet Naci Bostancı (Amasya) ve arkadaşları
Gerekçe: 
Özel sağlık kurum ve kuruluşlarında sunmuş olduğu hizmet
bedelini fatura düzenlemek suretiyle almakta olan hekimlerin ve diş
hekimlerinin sigortalılık ilişkisini belirlemek üzere yapılmakta olan
düzenlemenin, geçmiş yıllarda aynı şekilde çalışılan dönemlere ilişkin
kazanılmış haklar açısından ne şekilde uygulanacağına açıklık getirilmektedir. 
BAŞKAN – Gerekçelerini okuttuğum aynı mahiyetteki önergeleri
oylarınıza sunuyorum: Kabul edenler… Kabul etmeyenler… Önerge kabul edilmiştir.
Kabul edilen bu önergeler doğrultusunda 50’nci maddeyi
oylarınıza sunuyorum: Kabul edenler… Kabul etmeyenler… 50’nci madde kabul
edilmiştir. 
Yeni madde ihdasına dair bir önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 687 Sıra Sayılı İş Sağlığı ve Güvenliği
Kanunu İle Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısına 50'inci maddeden sonra gelmek üzere aşağıdaki maddenin
eklenmesini ve izleyen maddelerin buna göre teselsül ettirilmesini arz ve
teklif ederiz. 
 Cemalettin
Şimşek Münir Kutluata Yusuf
Halaçoğlu
 Samsun
 Sakarya Kayseri
 Murat
Başesgioğlu Erkan Akçay 
 İstanbul Manisa
MADDE 51- 5510 sayılı Kanuna
aşağıdaki ek madde eklenmiştir.
"EK MADDE 11- 13/5/2014
tarihinden sonra, iş kazası sonucunda ölen sigortalının; Kuruma olan her türlü
borçları terkin edilir ve hak sahiplerine 32 nci maddenin ikinci fıkrasının (a)
bendinde öngörülen şartlar aranmaksızın bu Kanun hükümlerine göre aylık
bağlanır. Bu Kanunda öngörülen primlerin eksik olan kısmı Maliye Bakanlığınca
Kuruma ödenir.
Ölen sigortalının anne ve babasına
gelir ve aylık bağlanmasında, 34 üncü maddenin birinci fıkrasının (d) bendinde
belirtilen her türlü kazanç ve irattan elde etmiş olduğu gelirinin asgari
ücretin net tutarından daha az olması ve diğer çocuklarından hak kazanılan
gelir ve aylıklar hariç olmak üzere gelir ve/veya aylık bağlanmamış olması
şartları aranmaz.
Birinci fıkrada belirtilen
nedenlerden dolayı ölen sigortalının eş ve çocuklarından birisi, eşi ve çocuğu
yoksa kardeşlerinden birisi olmak üzere toplam bir kişi hakkında 3713 sayılı
Kanunun ek 1 inci maddesindeki istihdama ilişkin hükümler ayrıca uygulanır.
Bu maddenin uygulanmasına ilişkin
usul ve esaslar Çalışma ve Sosyal Güvenlik Bakanlığı, Aile ve Sosyal
Politikalar Bakanlığı, Maliye Bakanlığı ve Hazine Müsteşarlığınca müştereken
tespit edilir."
BAŞKAN – Komisyon önergeye salt
çoğunluğuyla katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılamıyoruz Sayın Başkanım.
BAŞKAN – Komisyon önergeye salt
çoğunluğuyla katılamadığı için önergeyi işlemden kaldırıyorum. 
ERKAN AKÇAY (Manisa) – Davet etmedi ki
Sayın Başkan. Davet ettiniz mi Komisyon üyelerini?
BAŞKAN – Şimdi, yeni bir madde ihdası
daha vardır, okutuyorum. 
ERKAN AKÇAY (Manisa) – Sayın Başkan,
davet etti mi Komisyon üyelerini? 
YUSUF HALAÇOĞLU (Kayseri) – Sayın Başkan,
davet etmedi, sormadı, kendisi “Yoktur.” dedi. Yani, katılıyor mu, katılmıyor
mu…
BAŞKAN – Şimdi, Komisyon
katılmadıklarını söylediler. 
YUSUF HALAÇOĞLU (Kayseri) – Ama
Komisyona sormadı ki…
ERKAN AKÇAY (Manisa) – Ama davet etmedi
ki efendim. 
BAŞKAN – Komisyon orada duruyor galiba
arkadaşlar ama şey yapmadılar. 
YUSUF HALAÇOĞLU (Kayseri) – El
kaldırsınlar, her zaman el kaldırılıyor. 
BAŞKAN – Şimdi yeni bir madde ihdasına
dair bir önerge daha vardır, okutuyorum: 
Türkiye Büyük Millet Meclisi Başkanlığına
Görüşülmekte olan 687 sıra sayılı Kanun
Tasarısına aşağıdaki maddenin eklenmesini arz ve teklif ederiz. 
"MADDE 51 - 5510 sayılı Kanunun
geçici 14 üncü maddesine aşağıdaki fıkra eklenmiştir.
Birinci fıkranın (b) bendinde
belirtilen %15 oranı, 2015 yılı Temmuz ve takip eden ödeme dönemlerine ilişkin
olmak üzere %10 olarak uygulanır."
 Naci
Bostancı  Hakan Çavuşoğlu Ramazan
Can 
 Amasya Bursa Kırıkkale
 Mehmet
Doğan Kubat  Fatih Şahin  Recep
Özel 
 İstanbul
 Ankara  Isparta
 Osman
Aşkın Bak 
 İstanbul

BAŞKAN – Komisyon önergeye salt
çoğunluğuyla katılıyor mu? 
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Salt çoğunluğumuz mevcuttur,
katılıyoruz Sayın Başkanım. 
BAŞKAN – Evet, o zaman…
YUSUF HALAÇOĞLU (Kayseri) – Demin de
mevcuttu… 
BAŞKAN – Ama katılmıyorlarmış. 
Şimdi 14 kişi var herhâlde. 
Şimdi, Komisyon önergeye salt
çoğunluğuyla katılmış olduğu için önerge üzerinde yeni bir madde olarak görüşme
açıyorum. 
Görüşme talebi olan var mı? Yok. 
Yeni maddeyi… 
AYTUĞ ATICI (Mersin) – Var efendim. 
BAŞKAN – Şahıs adına mı konuşacaksınız,
grup adına mı konuşacaksınız? 
SÜLEYMAN ÇELEBİ (İstanbul) – Grup
adına. 
BAŞKAN – Buyurunuz Sayın Çelebi. 
CHP GRUBU ADINA SÜLEYMAN ÇELEBİ
(İstanbul) – Saygıyla hepinizi selamlıyorum. 
Uykunuz da geldi, biliyorum ama
uyuyamayan vatandaşlar var, gece hâlen emekli maaşıyla çöplerin içerisinden
ekmek toplayan insanlarımız var. Siz uyuyabilirsiniz ama… Bu toplumu bugüne
kadar uyuttunuz, bundan sonra bu toplum artık uyumayacak, bunu bilin. Ve her
şeyi bir an önce çözelim, buradan gidelim. İyi, çözelim de arkadaşlar, şu
getirdiğiniz düzenlemeyle, bu getirilen düzenlemenin sonucu, gerçekten bu
ülkenin emeklilerine ne veriyorsunuz? Sadaka kültürü, sadaka niyetinde. Tam da
seçim öncesi, Genel Başkanımızın, bütün emekli sendikalarıyla, dernekleriyle,
bütün sosyal taraflarla görüştüğü temel 11 maddeyi kamuoyuna açıkladık, ondan
sonra uyandınız. Bu toplum size inanmaz. Bu toplum, bu saatten sonra bu ufacık
ufacık iyileştirmelerle size dönüş yapmaz artık. Çok net orada şunları ifade
ettik: Bir: Emekli maaşı açlık sınırının altında olmayacak. Ne demek bu? “1.340
liranın altında maaş olmayacak.” dedik. İki: “İntibak yasasını çıkartacağız ve
bu adaletsiz uygulamaları ortadan kaldıracağız.” dedik. Üç: “Yüzde 15
kesintileri kaldıracağız.” dedik. Dört: “Katkı paylarını kaldıracağız.” dedik.
Beş: “Emeklilere Kurban ve (Şeker) ve Ramazan Bayramlarında birer maaş
tutarında ikramiye vereceğiz.” dedik. 
İSMAİL GÜNEŞ (Uşak) - Kaç emekli
oluyor?
SÜLEYMAN ÇELEBİ (Devamla) – Biliyoruz,
biliyoruz, biz hesapları yapıyoruz. Şimdi, biraz sonra gelecek maddede size hesaplarıyla
onu ortaya koyacağım, biliyoruz biz. Bizim Genel Başkanımız böyle popülist
politika yapmaz, son dakikada politika yapmaz. Bizim Genel Başkanımız
inanmadığı bir şeyi söylemez, altına da imza atmaz. (AK PARTİ sıralarından
gürültüler)
YILMAZ TUNÇ (Bartın) - SSK’yı kim
batırdı, onu söyle.
SÜLEYMAN ÇELEBİ (Devamla) - O nedenle
de Genel Başkanımızın hesapları bilerek, nereden geldiğini de bilerek verdiği
vaatlerdir. (AK PARTİ sıralarından
gürültüler) Söyleyeceklerim var. Gocundunuz mu? 
Şimdi, arkadaşlar, daha söyleyeceklerim
var. Ne kadar sabırsızlanıyorsunuz. Siz sabırsızlandıkça ben daha fazla
konuşurum. Ben her maddede konuşurum. Her maddede laf atmak yerine dinleyin. 
ŞENOL GÜRŞAN (Kırklareli) – Konuş,
sabaha kadar konuş!
YILMAZ TUNÇ (Bartın) – Kaç emekli var?
SÜLEYMAN ÇELEBİ (Devamla) – Şimdi, gene
emeklilere sendikalaşma hakkını getiren düzenlemeyi oraya koyduk. Yine,
emeklilere promosyondan, hani, sizlerin vermediğiniz promosyonun emeklilere
verilmesini taahhüt ettik. Şimdi ben madde madde bunların hepsini sayarım.
Dolayısıyla, şimdi arkadaşlar, getirdiğiniz iyileştirmelerle, daha önce
verdiğiniz zamlar emeklilerin canına zaten ot tıkadı. “Zam” diye
söylediklerinizle enflasyon altında inim inim inlettiniz, çoğu açlık sınırı
altında maaş alıyor ve maaş bağlama oranlarını bu yeni getirilen düzenlemeyle
daha da aşağı çektiniz, şimdi burada kısmi iyileştirmelerle makyaj yapacağınızı
düşünüyorsunuz. Olmayacak artık. Hani, şimdiki Cumhurbaşkanı, daha önce
çıraklık dönemi, sonra kalfalık dönemi, sonra ustalık dönemi, şimdi yeni bir
sistem buldu -hep mağdurları oynadı ya, bitti bu sistem, bu tükendi, bu deniz
bitti- şimdi yeni bir hayali var. Yeni hayali padişahlık sistemi, başkanlık
sistemi. Başkanlığa geçerse Türkiye kurtulur. 
YILMAZ TUNÇ (Bartın) – Başkanlıkla
padişahlığın ne ilgisi var?
SÜLEYMAN ÇELEBİ (Devamla) – Başkanlığa
geçince bu milleti aldatamayacaksınız, onun için. Bu verdiğiniz düzenleme
emeklileri artık kesmeyecek, emekliler bu oyuna gelmeyecek, emekliler artık bu
sadaka kültürüne asla izin vermeyecek ve emekliler size de oy vermeyecek
arkadaşlar; bunu bilin. (CHP sıralarından alkışlar) Dolayısıyla, şimdi yeni
senaryo.
YILMAZ TUNÇ (Bartın) – 2011’de de aynı
şeyi söylüyordunuz.
CUMA İÇTEN
(Diyarbakır) – Dokuz yıldır aynı hikâye.
SÜLEYMAN ÇELEBİ (Devamla)
– Aynı hikâyeleri siz on üç yıldır söylediniz, on üç yıldır inim inim
inlettiniz, on üç yıldır işçileri açlık sınırı altında çalıştırdınız, on üç
yıldır emeklilere açlık sınırı altında maaş verdiniz, şimdi burada,
tutuyorsunuz, bir avuç, bir gıdım.
GÜLAY DALYAN
(İstanbul) – On üç yıldır iktidardayız. 
SÜLEYMAN ÇELEBİ
(Devamla) - Can suyuyla bu emekliler canlanmaz, bu emeklilerden size bundan
sonra yâr olmaz diyorum, hepinizi saygıyla, sevgiyle selamlıyorum. (CHP
sıralarından alkışlar) 
BAŞKAN – Teşekkür
ederiz Sayın Çelebi. 
Madde üzerinde
bir önerge vardır, okutuyorum.
Türkiye Büyük Millet Meclisi
Başkanlığına
Görüşülmekte
olan 687 Sıra Sayılı Kanun Tasarısına eklenen yeni maddenin aşağıdaki şekilde
değiştirilmesini arz ve teklif ederiz. 
 Aytuğ
Atıcı Kadir Gökmen Öğüt Kemal
Değirmendereli
 Mersin İstanbul Edirne

 Ramazan
Kerim Özkan Ali Haydar Öner Osman
Taney Korutürk
 Burdur Isparta İstanbul
MADDE 51- 5510
sayılı Kanunun geçici 14. maddesi başlığıyla birlikte yürürlükten
kaldırılmıştır. 
BAŞKAN –
Komisyon önergeye katılıyor mu?
SAĞLIK, AİLE,
ÇALIŞMA VE SOSYAL İŞLER KOMİSYONU SÖZCÜSÜ MUZAFFER YURTTAŞ (Manisa) –
Katılmıyoruz. 
BAŞKAN –
Hükûmet?
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Katılmıyoruz efendim.
BAŞKAN – Sayın
Değirmendereli, buyurun.
Buyurunuz
efendim. (CHP sıralarından alkışlar) 
KEMAL
DEĞİRMENDERELİ (Edirne) – Sayın Başkan, değerli milletvekilleri; 24’üncü
Dönemin sonunda önemli bir kanunu görüşüyoruz. Özellikle bu son birkaç maddede
emeklilerimizin sorunlarıyla ilgili konuları arkadaşlarım özellikle de
Cumhuriyet Halk Partisinin iktidarında emeklilere verecekleri imkânları çok net
olarak ortaya koydular. 8 Hazirandan itibaren emeklilerimiz yepyeni bir dönemi
yaşayacaklar, huzurlu bir dönemi yaşayacaklar; buradan bu müjdeyi bugün,
Meclisin son günü veriyoruz. 
Şunu paylaşmak
istiyorum, iki tane çok önemli konunun altını çizmek istiyorum: Bu kanunla
birlikte gerçekten olumlu düzenlemeler yapıldı el birliğiyle, özellikle
işçilerimizin hem daha güvenli çalışmaları hem çalışma sürelerinin
kısaltılmasıyla birlikte daha güvenli ve huzurlu bir çalışma dönemi
yaşayacakları muhakkak. Yalnız burada üstünde durmamız gereken bir konu,
özellikle yer altı işçilerimizin beş gün çalışmalarından dolayı sektöre gelecek
sıkıntıları daha önce Sayın Enerji Bakanımızla da görüşmüştük, bunları
giderecek tedbirleri burada almadığımız gibi -ben ümit ediyordum ve söz de
verilmişti- Sayın Başbakanın açıkladığı teşvik paketinde aradık ama orada da
bulamadık. Yani, maalesef, bu eksiklikler olduğu süre içerisinde özellikle
Türkiye'deki yer altı madenciliği çok büyük bir sıkıntı yaşayacak, yani
madenlerimizin büyük çoğunluğu kapanma noktasında olacaktır. Yani buna bugün bu
iradeyi koymayan, koyamayan AKP Hükûmetinin yerine bizler bu eksikliği 8 Hazirandan
sonra Cumhuriyet Halk Partisi iktidarında gidereceğiz. (CHP sıralarından
alkışlar) 
Bir diğer önemli konu, bu yasa tasarısı
içerisinde Zonguldak var, Soma var, Ermenek var, hatta Ceylânpınar var ama
Edirne yok. Yani Edirne Milletvekili olarak burada Edirne’de yaşanan taşkınları
ve taşkınların yarattığı sıkıntıları feryat figan seslendirmiştim. Buradaydı
biraz önce Ramazan Bey, Sayın Kırıkkale Milletvekili, onun verdiği sözler
vardı, “Kemal Bey, bu mağduriyetleri gidereceğiz, gidereceğiz.” demişlerdi ama
ne daha önceki torba kanunlarda ne de bu yasa tasarısında, torba niteliğindeki
bu kanunda bunlar yine dile gelmedi. 
Edirne’de, sayın milletvekilleri, artık
taşkınlar sıradan bir olay olmaya başladı, kronik bir hâl aldı. Buraya hızlı
bir müdahale ihtiyacı var. “Sayın Bakan bir kanal yapacağız.” dedi ama kanalla
çözülmüyor iş. O 220 kilometrelik Meriç Nehri’ni ta Ege Denizi’ne döküldüğü
noktadan itibaren temizleme ihtiyacımız var. Yani bu çok önemli bir ihtiyaç.
Burada şu anda bile setler 64 yerden yarılmış durumda ve 10 binlerce dönüm
arazi ekilemez durumda. Yani buraya ivedilikle hem bu setlerin tahkimi ihtiyacı
var hem de bundan sonraki süreçte bu temizliğin yapılarak bundan sonra bu
sıkıntıların yaşanmaması konusunda tedbirleri almamız gerekiyor. Bu iradeyi de
AKP Hükûmeti bu saate kadar koymadı. Bundan sonra, inşallah, 8 Hazirandan sonra
Cumhuriyet Halk Partisi iktidarında Edirne’nin aydınlık insanlarına bu hizmeti
de bizler yerine getireceğiz. 
Bu duygu, düşünce ve inançla yüce
Meclise saygılar sunuyorum. (CHP sıralarından alkışlar) 
BAŞKAN – Teşekkür ederiz Sayın
Değirmendereli.
YUSUF HALAÇOĞLU (Kayseri) – Karar yeter
sayısı…
BAŞKAN – Arayacağım efendim.
Önergeyi oylarınıza sunuyorum: Kabul
edenler… Kabul etmeyenler…
Karar yeter sayısı yoktur. 
On dakika ara veriyorum.
Kapanma Saati:
02.04
ONUNCU OTURUM
Açılma Saati:
02.19
BAŞKAN: Başkan
Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Bayram ÖZÇELİK (Burdur)
-----0-----
BAŞKAN – Sayın milletvekilleri, Türkiye
Büyük Millet Meclisinin 90’ıncı Birleşiminin Onuncu Oturumunu açıyorum.
687 sıra sayılı Kanun Tasarısı
üzerindeki yeni madde ihdasının kaldırılmasına dair Edirne Milletvekili Kemal
Değirmendereli ve arkadaşlarının verdiği önergenin oylanmasında karar yeter
sayısı bulunamamıştı. 
Şimdi önergeyi tekrar oylarınıza
sunacağım ve karar yeter sayısı arayacağım.
Kabul edenler… Kabul etmeyenler… 
RECEP ÖZEL (Isparta) – Elektronik
cihazla yapalım efendim.
BAŞKAN – Yok görünüyor, elektronik
cihazla oylama yapacağız.
Bir dakika süre veriyorum, oylama
işlemini başlatıyorum.
(Elektronik cihazla oylama yapıldı) 
BAŞKAN – Önerge kabul edilmemiştir,
karar yeter sayısı vardır. 
Tasarının görüşmelerine kaldığımız
yerden devam edeceğiz. 
Komisyon ve Hükûmet yerinde. 
Yeni maddeyi oylarınıza sunuyorum:
Kabul edenler… Kabul etmeyenler… Yeni madde kabul edilmiştir. 
51’inci madde üzerinde bir adet önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 51 inci maddesinin tasarı metninden çıkarılmasını arz ve teklif
ederiz. 
 İdris
Baluken  Sırrı Süreyya Önder  Erol
Dora
 Bingöl
 İstanbul Mardin
 Nazmi
Gür Adil Zozani Abdullah
Levent Tüzel
 Van Hakkâri İstanbul
BAŞKAN –
Komisyon önergeye katılıyor mu? 
SAĞLIK, AİLE,
ÇALIŞMA VE SOSYAL İŞLER KOMİSYONU BAŞKANI NECDET ÜNÜVAR (Adana) – Katılmıyoruz
Sayın Başkanım. 
BAŞKAN –
Hükûmet? 
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Katılamıyoruz.
BAŞKAN –
Gerekçeyi okutuyorum: 
Gerekçe: 
Değişiklikle
tasarıda Anayasa ve yasalara aykırılık teşkil eden ilgili maddenin tasarı
metninden çıkarılması amaçlanmıştır. 
BAŞKAN –
Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
51’inci maddeyi
oylarınıza sunuyorum: Kabul edenler… Kabul etmeyenler… 51’inci madde kabul
edilmiştir. 
52’nci madde üzerinde bir önerge
vardır, okutuyorum:
TBMM
Başkanlığına
Görüşülmekte olan 687 Sıra Sayılı Kanun
Tasarısının 52 inci maddesinin Tasarı metninden çıkarılmasını arz ve teklif
ederim. 
 Erkan
Akçay  Yusuf Halaçoğlu  Cemalettin
Şimşek
 Manisa
 Kayseri Samsun
 Yusuf
Ziya İrbeç  Ali Halaman 
 Antalya Adana
BAŞKAN – Komisyon önergeye katılıyor
mu? 
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım. 
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim. 
YUSUF HALAÇOĞLU (Kayseri) – Gerekçe. 
BAŞKAN – Gerekçeyi okutuyorum:
Gerekçe:
YÖK tarafından yurt dışına gönderilen
öğrencilerden süresinde borçlanma yapamayanların borçlanmasına imkân veren bir
düzenleme sorunu temelden çözmeye yönelik değildir. 
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
52’nci maddeyi oylarınıza sunuyorum:
Kabul edenler… Kabul etmeyenler… 52’nci madde kabul edilmiştir. 
53’üncü madde üzerinde üç önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 53 üncü maddesinde geçen "28/10/2014 (dâhil)" ibaresinin"
bu yasanın yürürlüğe girdiği" olarak değiştirilmesini arz ve teklif
ederiz.
 İdris
Baluken  Erol Dora  Adil
Zozani
 Bingöl Mardin
 Hakkâri 
 Sırrı
Süreyya Önder Nazmi Gür  Abdullah
Levent Tüzel 
 İstanbul Van İstanbul
 Türkiye Büyük
Millet Meclisi Başkanlığına
Görüşülmekle olan Kanun Tasarısının 53
üncü maddesinde yer alan "13/5/2014 tarihi ile 28/10/2014 (dâhil)
tarihleri arasında” ibaresinin, "22/5/2003 tarihi (dâhil) bu maddede
değişiklik yapan Kanunun yayımlandığı tarih arasında" şeklinde değiştirilmesini
arz ve teklif ederiz. 
 Erkan
Akçay  Murat Başesgioğlu  Yusuf
Halaçoğlu 
 Manisa
 İstanbul Kayseri

 Hasan
Hüseyin Türkoğlu Cemalettin Şimşek
 Osmaniye Samsun
Türkiye Büyük
Millet Meclisi Başkanlığına
Görüşülmekte olan 687 Sıra Sayılı “İş
Sağlığı ve Güvenliği Kanunu ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Tasarısı'nın 53'üncü Maddesinin aşağıdaki
gibi değiştirilmesini arz ve teklif ederiz.
Saygılarımızla.
 Aytuğ
Atıcı Haydar Akar İzzet
Çetin
 Mersin Kocaeli Ankara
 Süleyman
Çelebi Ali İhsan Köktürk Musa
Çam
 İstanbul Zonguldak İzmir
Mehmet Haberal
 Zonguldak
Madde 53- 5510 sayılı Sosyal Sigortalar
ve Genel Sağlık Sigortası Kanununa 10.9.2014 tarihli ve 6552 sayılı Kanunun 63.
maddesi ile eklenen geçici 59. maddenin birinci fıkrasındaki “13/5/2014
tarihinde Manisa ilinin Soma ilçesinde" ifadesi, “10/6/2003 tarihinden
itibaren linyit ve taşkömürü işyerlerinde" şeklinde değiştirilmiş ve
üçüncü fıkrası yürürlükten kaldırılmıştır.
BAŞKAN – Bu okuttuğum önergeye Komisyon
katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılmıyoruz efendim.
AYTUĞ ATICI (Mersin) – Gerekçe…
BAŞKAN – Gerekçeyi okutuyorum:
Gerekçe:
10/9/2014 tarihli ve 6552 sayılı
Kanun’un 63’üncü maddesi ile 5510 sayılı Sosyal Sigortalar ve Genel Sağlık
Sigortası Kanunu’na eklenen geçici 59’uncu maddenin birinci fıkrasında,
"13/5/2014 tarihinde Manisa ilinin Soma ilçesinde meydana gelen maden
kazası sonucunda ölen sigortalının; Kuruma olan her türlü borçları terkin
edilir ve hak sahiplerine 32 nci maddenin ikinci fıkrasının (a) bendinde
öngörülen şartlar aranmaksızın bu Kanun hükümlerine göre aylık bağlanır. Bu
Kanunda öngörülen primlerin eksik olan kısmı Maliye Bakanlığınca Kuruma
ödenir." denilirken; üçüncü fıkrasında ise "Birinci fıkrada
belirtilen nedenlerden dolayı ölen sigortalının eş ve çocuklarından birisi, eşi
ve çocuğu yoksa kardeşlerinden birisi olmak üzere toplam bir kişi hakkında 3713
sayılı Kanun’un ek 1 inci maddesindeki istihdama ilişkin hükümler ayrıca
uygulanır." denilerek madde ile sağlanan haklar Soma faciasında yaşamını
yitirenlerin geride bıraktıkları ile sınırlanmıştır.
Düzenlemenin temelinde Soma maden
kazası sonrasında ortaya çıkan toplumsal duyarlılığı bastırma arayışı
yatmaktadır. Düzenlemenin Soma maden kazası ile sınırlandırılarak “Soma maden
kazasında yaşamını yitirenler" ile “Zonguldak'taki maden kazalarında
yaşamını yitirenler" veya "Ermenek maden kazasında yaşamını
yitirenler" arasında ayrım yapılması, Anayasa ve hukukun evrensel
kurallarına aykırılık taşımaktadır.
Bu itibarla maddenin birinci
fıkrasındaki, "13/5/2014 tarihinde Manisa ilinin Soma ilçesinde"
ifadesi, "10/6/2003 tarihinden itibaren linyit ve taşkömürü
işyerlerinde" şeklinde değiştirilerek, fıkra ile sağlanan haklardan 4857
sayılı İş Kanunu’nun yürürlüğe girdiği 10/6/2003 tarihinden itibaren linyit ve
taş kömürü işyerlerindeki kazalarda yaşamını yitirenlerin geride
bıraktıklarının yararlanması ve böylece düzenlemenin evrensel hak ve adalet
ölçütleri ve Anayasa’nın "sosyal devlet", "hukuk devleti"
ve "kanun önünde eşitlik" ilkeleriyle uyumlu hâle getirilmesi
amaçlanmaktadır.
Öte yandan, başka bir maddeyle bu konuda
657 sayılı Devlet Memurları Kanunu’nun 50’nci maddesine ikinci fıkrasından
sonra gelmek üzere eklenmesi öngörülen üçüncü fıkrayla 10/6/2003 tarihinden
itibaren iş kazası veya meslek hastalığı sonucu hayatını kaybedenlerin eş ve
çocuklarından bir tanesi, eşi ve çocuğu yoksa kardeşlerinden birinin sınav
şartı aranmaksızın doğrudan devlet memurluğuna atanması öngörüldüğünden, 5510
sayılı Kanun’un geçici 59’uncu maddesinin üçüncü fıkrası yürürlükten
kaldırılmaktadır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan Kanun Tasarısının 53
üncü maddesinde yer alan “13/5/2014 tarihi ile 28/10/2014 (dâhil) tarihleri
arasında" ibaresinin, "22/5/2003 tarihi (dâhil) bu maddede değişiklik
yapan Kanunun yayımlandığı tarih arasında" şeklinde değiştirilmesini arz
ve teklif ederiz 
Erkan Akçay
(Manisa) ve arkadaşları.
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılmıyoruz efendim.
BAŞKAN – Gerekçeyi okutuyorum.
Gerekçe:
Yeterli iş güvenliği tedbirlerinin
alınmaması, ILO'nun 176 sayılı Madenlerde İş Sağlığı ve Güvenliği
Sözleşmesi’nin ülkemiz tarafından vaktinde onaylanarak iç mevzuatta gerekli
uyum çalışmalarının yapılmamış olması, sendikal örgütlenmenin yetersiz olması,
sendikal seçimlerin bağımsız yapılmaması, iş güvenliği uzmanlarının iş akdi ve
ücret yönünden işverene bağlı olması ve bilhassa denetimin yeterince
yapılmaması madenlerde iş kazalarının artmasına neden olmaktadır. Bütün bu
olumsuzluklar nedeniyle Türkiye, ölümlü maden kazalarında dünyada ilk
sıradadır. 1955-2014 tarihleri arasında maden kazaları nedeniyle 3.410
madencimiz hayatını kaybetmiş, 326 bin madencimiz yaralanmış, 15 bin maden
işçimiz meslek hastalığına yakalanmıştır.
Tasarının 53 üncü maddesiyle 13 Mayıs
2014 tarihinde Soma'da meydana gelen maden faciasında hayatını kaybedenlerin
ailelerine sağlanan imkânlar 28/10/2014 tarihinde Ermenek'te meydana gelen
maden faciasında hayatını kaybedenlerin ailelerine de tanınmaktadır.
3 Kasım 2012 tarihinde iktidara gelen
AKP Hükûmetinin ilk icraatlerinden biri de madenleri redevans ve hizmet alımı
gibi yöntemlerle özel sektöre devretmek olmuştur. Özelleştirme,
taşeronlaştırma, hizmet alımı ve rödövans vb. gibi yanlış uygulamalar sonucu
madencilik sektörü, deneyim ve uzmanlaşmanın olmadığı kişi ve şirketlere
bırakılması nedeniyle ölümlü kazalarda ciddi bir artış yaşanmıştır.
Önergemizle hem madenlerdeki
taşeronlaşma, redevans ve hizmet alımı yöntemlerinin yaygınlaşarak kazaların
artmaya başladığı ve İş Kanunu’nun yayımlandığı 22 Mayıs 2003 tarihinden
günümüze kadar meydana gelen yer altı maden kazalarında hayatını kaybedenlerin
Somalı maden şehitlerinin ailelerine verilen haklardan yararlandırılması
amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 53 üncü maddesinde geçen "28/10/2014 (dâhil)" ibaresinin
“bu yasanın yürürlüğe girdiği" olarak değiştirilmesini arz ve teklif
ederiz.
İdris Baluken (Bingöl) ve
arkadaşları
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılmıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılmıyoruz.
BAŞKAN – Gerekçesini okutuyorum:
Gerekçe:
Değişiklikle maddenin yürürlük tarihine
kadar meydana gelebilecek kazaların da dâhil edilmesi amaçlanmıştır.
BAŞKAN - Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
53’üncü maddeyi oylarınıza sunuyorum:
Kabul edenler… Kabul etmeyenler… 53’üncü madde kabul edilmiştir.
54’üncü madde üzerinde üçü de aynı
mahiyette olmak üzere üç önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 54 üncü maddesinin tasarı metninden çıkarılmasını arz ve teklif
ederiz.
 İdris
Baluken Adil Zozani Erol
Dora
 Bingöl Hakkâri Mardin
 Abdullah
Levent Tüzel Nazmi Gür Sırrı
Süreyya Önder
 İstanbul Van İstanbul
Aynı mahiyetteki diğer önergenin imza
sahipleri:
 Aytuğ
Atıcı Haydar Akar Süleyman
Çelebi
 Mersin Kocaeli İstanbul
 Ali
İhsan Köktürk İzzet Çetin Musa
Çam
 Zonguldak Ankara İzmir
 Mehmet
Akif Hamzaçebi
 İstanbul
Aynı mahiyetteki
diğer önergenin imza sahipleri:
 Erkan
Akçay Yusuf Halaçoğlu Cemalettin
Şimşek
 Manisa Kayseri Samsun
 Yusuf
Ziya İrbeç Murat
Başesgioğlu
 Antalya İstanbul
BAŞKAN –
Komisyon aynı mahiyetteki bu üç önergeye katılıyor mu?
SAĞLIK, AİLE,
ÇALIŞMA VE SOSYAL İŞLER KOMİSYONU BAŞKANI NECDET ÜNÜVAR (Adana) – Katılamıyoruz
Sayın Başkanım.
BAŞKAN –
Hükûmet?
ÇALIŞMA VE
SOSYAL GÜVENLİK BAKANI FARUK ÇELİK (Şanlıurfa) – Katılamıyoruz efendim.
YUSUF HALAÇOĞLU
(Kayseri) – Gerekçe…
BAŞKAN –
Gerekçelerini okutuyorum:
Gerekçe:
Bankalar Kanunu
çerçevesinde iflas, kapanma ve benzeri nedenlerle icra işlemleri başlatılan
sermaye sahipleri ve yönetim kurulu üyeleri arasından üst düzey yöneticilerin,
şirketlerin yönetiminde yer almayan sermaye sahiplerinin müşterek ve müteselsil
sorumlulukları kaldırılarak Sosyal Güvenlik Kurumu tarafından başlatılan icra
işlemlerinin durdurulması amaçlanmaktadır. Kamu zararına yol açan ve
işverenleri adeta yasa dışı faaliyetlere teşvik eden bu düzenleme tasarı
metninden çıkarılmalıdır.
AYTUĞ ATICI
(Mersin) – Efendim, bizim önergemiz üzerinde Sayın Hamzaçebi konuşacak.
BAŞKAN –
Buyurunuz Sayın Hamzaçebi. (CHP sıralarından alkışlar)
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; görüşmekte
olduğumuz bu madde üzerinde vermiş olduğumuz önerge maddenin tasarıdan
çıkarılmasını amaçlıyor. Gerekçemiz şudur: Vergi borçlarından dolayı
mükelleflerin sorumluluğu Vergi Usul Kanunu’nda düzenlenmiştir, sigorta primi
borçlarından dolayı sigorta mükelleflerinin sorumluluğu da 5510 sayılı Kanun’da
düzenlenmiştir. Kural olarak, gerek prim borcundan gerekse vergi borcundan
dolayı sorumluluğun aynı şartlara tabi olması gerekir; birinde farklı
sorumluluk, birinde farklı sorumluluk olmaz. Vergi borcunun hükümleri ile
sigorta prim borcunun hükümleri aynı olmalıdır. Ancak Hükûmet, 5510 sayılı
Kanun düzenlemesini yaparken sigorta prim borcunda daha farklı bir sorumluluk
düzenledi. Bu sorumluluğun kapsamına girenlerin sayısını çoğalttı. Örnek
veriyorum: Vergi Usul Kanunu’na göre, bir anonim şirketin vergi borcundan
dolayı o anonim şirketin kanuni temsilcileri, yönetim kurulu üyeleri
sorumludur, kural budur. 5510 sayılı Kanun’la bu sorumluluğun kapsamına, prim
borcundan doğan sorumluluğun kapsamına yönetim kurulu yanında şirketin yönetim
kurulu üyesi olmayan birtakım yönetici personeli de dâhil edildi, örneğin,
yönetim kurulu üyesi olmayan genel müdür, şirketin muhasebe müdürü, mali işler
müdürü gibi şirketin yöneticileri de yönetim kurulu üyesi olmasa dahi sigorta
prim borcundan dolayı sorumlu hâle getirildi. Olabilir, Hükûmet belki böyle bir
tercihte bulunmuş olabilir. Ben, vergi ve prim borcundan doğan sorumluluğun
farklılaştırılmasını doğru bulmam ama Hükûmet, olabilir, böyle bir politika
benimsemiş olabilir. Bu uygulama bugüne kadar süregeldi. Şimdi Adalet ve
Kalkınma Partisi Grubu, daha doğrusu, Hükûmet diyor ki: Efendim, bu sorumluluğu
biraz gevşetelim. İflas etmiş, iflasına karar verilmiş veya iflas kararı
sonuçlanmış olan şirketlerde şirketin yönetim kurulu üyesi olmayan sorumluları
-bu genel müdür olabilir, muhasebe müdürü olabilir, mali işler müdürü olabilir-
sigorta prim borcundan dolayı sorumlu olmasın, bu maddenin yürürlük tarihi
itibarıyla bunlar hakkında başlatılmış, sürdürülmekte olan birtakım işlemler,
haciz işlemleri varsa da bunlar sonlandırılsın, hacizler kaldırılsın. 
Şimdi, ben sormak istiyorum: Bunu
zamanında getirdiniz “Sigorta prim borcunu biz tahsil edeceğiz, SGK’nın prim
alacakları olağanüstü ölçüde, kurumun aktüeryal dengeleri iyi değil, bu önleme
ihtiyacımız var.” dediniz, bunu aldınız. Şimdi diyorsunuz ki: Yanlış yapmışız
ama bu yanlışı da birazcık düzeltelim. Bunu kabul etmiyorum. Bir yanlışlık
varsa Vergi Usul Kanunu’ndaki sorumluluk ile 5510 sayılı Kanun’daki
sorumlulukları paralel hâle, aynı hâle getirirsiniz. Kısmi bir şey yapıyorsanız
benim aklıma şu gelir: Ne oldu da, konu nedir de, kim var da bu düzeltmeyi
yapıyorsunuz? Bunun muhatabı kimdir? 
SÜLEYMAN ÇELEBİ (İstanbul) – Miktarı
nedir?
MEHMET AKİF HAMZAÇEBİ (Devamla) –
Miktarı ne kadardır? Bir yanlışlıksa bunu herkes için giderin, sadece belli bir
kişi veya kişiler için değil. Bu nedenle saydam olmayan bu maddenin biz
tasarıdan çıkarılmasını arzu ediyoruz.
Teşekkür ederim
arkadaşlar. (CHP sıralarından alkışlar) 
BAŞKAN – Teşekkür
ederiz Sayın Hamzaçebi.
Aynı mahiyetteki
diğer önergenin gerekçesini okutuyorum:
Gerekçe:
Bu maddenin kanun tasarısının genel
kapsamıyla bir ilgisi bulunmadığı gibi seçim öncesi suistimal niteliği
bulunmaktadır. Değişiklikle bu sorunların giderilmesi amaçlanmıştır.
BAŞKAN – Aynı mahiyetteki üç önergeyi
oylarınıza sunuyorum: Kabul edenler... Kabul etmeyenler... Kabul edilmemiştir. 
54’üncü maddeyi oylarınıza sunuyorum:
Kabul edenler... Kabul etmeyenler... Kabul edilmiştir. 
55’inci madde üzerinde üç önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 55 inci maddesinde geçen "beş katı" ibaresinin "iki
katı" olarak değiştirilmesini arz ve teklif ederiz.
İdris Baluken Erol
Dora Adil Zozani
Bingöl Mardin Hakkâri
Sırrı Süreyya Önder Nazmi
Gür Abdullah Levent Tüzel
İstanbul Van İstanbul
Türkiye Büyük
Millet Meclisi Başkanlığına
Görüşülmekte olan 687 sıra sayılı Kanun
Tasarısının 55 inci maddesiyle 5510 sayılı Sosyal Sigortalar ve Genel Sağlık Sigortası
Kanununa eklenmesi öngörülen geçici 62 nci maddesine aşağıdaki cümlenin
eklenmesini arz ve teklif ederiz.
Mehmet Naci Bostancı  Mehmet
Doğan Kubat  Hakan Çavuşoğlu
Amasya İstanbul 
Bursa
Recep Özel Fatih
Şahin
Isparta Ankara
''Bu madde kapsamına giren fiiller için
bu maddenin yürürlüğe girdiği tarihten önce tahsil edilen tutarlar iade ve
mahsup edilmez."
CEMALETTİN ŞİMŞEK (Samsun) – Geri
çekiyoruz.
BAŞKAN – Önergenin bir tanesi geri
çekilmiştir.
Son okuttuğum önergeye Komisyon
katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Takdire bırakıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılıyoruz efendim.
BAŞKAN – Gerekçesini okutuyorum:
Gerekçe:
Bu maddeyi ihdas eden kanunun yürürlüğe
girdiği tarihten önce tahsil edilen idari para cezalarının iade veya mahsup
edilmemesi amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
Kabul edilen bu önerge nedeniyle diğer
önergeyi işlemden kaldırıyorum.
Madde 55’i oylarınıza sunuyorum: Kabul
edenler… Kabul etmeyenler… Madde 55 kabul edilmiştir.
Madde 56 üzerinde iki önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı Yasa
Tasarısı’nın 56’ncı maddesinde geçen “üç ay” ibarelerinin “dört ay” olarak
değiştirilmesini arz ve teklif ederiz. 
 İdris
Baluken Erol Dora Adil
Zozani
 Bingöl Mardin Hakkâri
 Sırrı
Süreyya Önder Nazmi Gür Abdullah
Levent Tüzel
 İstanbul Van İstanbul
Türkiye Büyük
Millet Meclisi Başkanlığına
687 sıra sayılı Kanun Tasarısı’nın
56’ncı maddesinin tasarı metninden çıkartılmasını arz ve teklif ederiz.
 Alim
Işık Erkan Akçay Yusuf
Halaçoğlu
 Kütahya Manisa Kayseri
 Cemalettin
Şimşek Ali Öz Ali
Halaman
 Samsun Mersin Adana
 Yusuf
Ziya İrbeç
 Antalya
BAŞKAN – Son okuttuğum önergeye
Komisyon katılıyor mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılamıyoruz Sayın Başkan.
BAŞKAN – Hükûmet? 
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Gerekçeyi okutuyorum: 
Gerekçe:
Tasarı, kamuoyunda beklenen ve
vatandaşımızın mağduriyetini giderecek düzenlemelerden yoksundur. Yaklaşan
25’inci Dönem milletvekili genel seçimleri öncesinde yapılan bazı küçük
iyileştirmelerle, AKP’nin siyasi çıkar sağlamak amacına yönelik olarak
gerçekleştirdiği düzenlemeler yerine, yıllardır çözüm bekleyen sorunların
tasarı metninde yer alması gerekmektedir. Maddenin tasarı metninden
çıkartılması kamu ve milletimiz yararına olacaktır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 687 sıra sayılı yasa
tasarısının 56 ncı maddesinde geçen “üç ay” ibarelerinin “dört ay” olarak
değiştirilmesini arz ve teklif ederiz.
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılamıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Gerekçesini okutuyorum.
Gerekçe: 
Değişiklikle maddeden etkilenecek kişilere
daha uzun bir zaman aralığı tanınması amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
56’ncı maddeyi oylarınıza sunuyorum:
Kabul edenler… Kabul etmeyenler… 56’ncı madde kabul edilmiştir.
57’nci madde üzerinde bir önerge
vardır.
Okutuyorum:
TBMM
Başkanlığına
687 Sıra Sayılı Kanun Tasarısının 57.
maddesinin Tasarı metninden çıkartılmasını arz ve teklif ederiz.
 Alim
Işık Erkan Akçay Yusuf
Halaçoğlu
 Kütahya Manisa Kayseri
 Cemalettin
Şimşek  Ali Öz Ali
Halaman
 Samsun Mersin Adana
 Yusuf
Ziya İrbeç
 Antalya
BAŞKAN – Komisyon önergeye katılıyor
mu?
SAĞLIK, AİLE, ÇALIŞMA VE SOSYAL İŞLER
KOMİSYONU BAŞKANI NECDET ÜNÜVAR (Adana) – Katılamıyoruz Sayın Başkanım.
BAŞKAN – Hükûmet?
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Katılamıyoruz efendim.
BAŞKAN – Gerekçeyi okutuyorum.
Gerekçe:
Tasarı, kamuoyunda beklenen ve
vatandaşımızın mağduriyetini giderecek düzenlemelerden yoksundur. Yaklaşan
25’inci Dönem Milletvekili genel seçimleri öncesinde yapılan bazı küçük
iyileştirmelerle AKP’nin siyasi çıkar sağlamak amacına yönelik olarak
gerçekleştirdiği düzenlemeler yerine, yıllardır çözüm bekleyen sorunların
tasarı metninde yer alması gerekmektedir. Maddenin, tasarı metninden
çıkartılması kamu ve milletimiz yararına olacaktır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
57’nci maddeyi oylarınıza sunuyorum:
Kabul edenler… Kabul etmeyenler… 57’nci madde kabul edilmiştir.
Beş dakika ara veriyorum.
Kapanma Saati:
02.45
ON BİRİNCİ
OTURUM
Açılma Saati:
02.48
BAŞKAN: Başkan
Vekili Şükran Güldal MUMCU
KÂTİP ÜYELER:
Dilek YÜKSEL (Tokat), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 90’ıncı Birleşiminin On Birinci Oturumunu açıyorum. 
687 sıra sayılı Kanun Tasarısı’nın
görüşmelerine kaldığımız yerden devam edeceğiz.
Komisyon? Yok.
Ertelenmiştir. 
6’ncı sırada yer alan, 696 sıra sayılı
Kanun Tasarısı’nın görüşmelerine başlayacağız.
6.- Karadeniz Ekonomik İşbirliği Örgütü
ile Türkiye Cumhuriyeti Hükümeti Arasında Merkez Anlaşmasının Ekinde Değişiklik
Yapılmasına ve KEİ Merkezinin Kalıcı Olarak Taşınmasının Usullerine İlişkin
Karadeniz Ekonomik İşbirliği Örgütü ile Türkiye Cumhuriyeti Hükümeti Arasında
Anlaşmanın Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/1036) (S. Sayısı: 696)
BAŞKAN - Komisyon? Yok.
Ertelenmiştir.
Bundan sonra da komisyonların
bulunamayacağı anlaşıldığından, alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için 4
Nisan 2015 Cumartesi günü saat 14.00’te toplanmak üzere birleşimi kapatıyorum.
Kapanma Saati:
02.49




(x) 713 S. Sayılı Basmayazı tutanağa
eklidir. 


(x) 687 S. Sayılı Basmayazı 2/4/2015
tarihli 89’uncu Birleşim Tutanağı’na eklidir.




