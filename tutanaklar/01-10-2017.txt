



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 1’inci
Birleşim
 1
Ekim 2017 Pazar

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GELEN KÂĞITLAR
II.- ÖLÜM, SAYGI DURUŞU VE TAZİYELER
1.- Gaziantep Milletvekili
Abdulkadir Yüksel’in vefatı nedeniyle saygı duruşu
III.- OTURUM BAŞKANLARININ KONUŞMALARI
1.- TBMM Başkanı İsmail
Kahraman’ın, 26’ncı Dönem Üçüncü Yasama Yılının hayırlı olmasını dilediğine
ilişkin konuşması
IV.- SÖYLEVLER
1.- Cumhurbaşkanı Recep Tayyip Erdoğan’ın,
26’ncı Dönem Üçüncü Yasama Yılı açış konuşması

V.- YAZILI SORULAR VE CEVAPLARI
1.- İstanbul Milletvekili Mustafa Sezgin
Tanrıkulu'nun, 18 yaş altında ve engelli çocuklara yönelik cinsel istismar
vakaları hakkında sürmekte olan davalara ve tutuksuz yargılanan şüpheli
sayısına ilişkin Başbakandan sorusu ve Adalet Bakanı Abdülhamit Gül’ün cevabı
(7/9226) Ek cevap
2.- Siirt Milletvekili Kadri Yıldırım'ın,
Siirt'te bazı sandıklarda blok oy kullanıldığı gerekçesiyle yapılan itirazların
İl Seçim Kurulu tarafından reddedilmesine ilişkin sorusu ve Adalet Bakanı Abdülhamit
Gül’ün cevabı (7/13421)
3.- İstanbul Milletvekili Mustafa Sezgin
Tanrıkulu'nun, 2011-2016 yıllarında orman yangınlarıyla mücadele için kiralanan
hava araçlarına ve yapılan kiralamalara ilişkin Başbakandan sorusu ve Orman ve
Su İşleri Bakanı Veysel Eroğlu’nun cevabı (7/14360)
4.- İzmir Milletvekili Zeynep Altıok'un,
bir gazetenin sahibi ve çalışanları hakkında FETÖ/PDY bağlantısı sebebiyle
yürütülen soruşturmaya ilişkin sorusu ve Adalet Bakanı Abdülhamit Gül’ün cevabı
(7/14374)
5.- Adana Milletvekili Meral Danış
Beştaş'ın, Adana E Tipi Kapalı Ceza İnfaz Kurumu çocuk koğuşunda çıkan yangında
cezaevi idaresinin sorumluluğuna ve yapılan işlemlere ilişkin sorusu ve Adalet
Bakanı Abdülhamit Gül’ün cevabı (7/14638)
6.- İstanbul Milletvekili Mustafa Sezgin
Tanrıkulu'nun, bireysel kredi ve kredi kartı borcu sebebiyle takibe uğrayan
vatandaşlara ilişkin Başbakandan sorusu ve Başbakan Yardımcısı Mehmet Şimşek’in
cevabı (7/14762)
7.- İstanbul Milletvekili Mustafa Sezgin
Tanrıkulu'nun, Basın İlan Kurumunun bir gazeteye resmî ilanlardan men cezası
vermesine ilişkin Başbakandan sorusu ve Başbakan Yardımcısı Hakan Çavuşoğlu’nun
cevabı (7/14773)
8.- İstanbul Milletvekili Mustafa Sezgin
Tanrıkulu'nun, yasal takibe düşen bireysel kredi ve kredi kartı borçlarındaki
artışa ilişkin Başbakandan sorusu ve Başbakan Yardımcısı Mehmet Şimşek’in
cevabı (7/14795)
9.- Edirne Milletvekili Okan
Gaytancıoğlu'nun, 2002 yılından itibaren tüketici kredisi ve kredi kartı
borçları için vatandaşların bankalara ödediği faiz miktarına ve tüketici
kredisindeki faizin yüksekliğine ilişkin Başbakandan sorusu ve Başbakan
Yardımcısı Mehmet Şimşek’in cevabı (7/14815)
10.- Gaziantep Milletvekili Mahmut
Toğrul'un, Adana E Tipi Kapalı Ceza İnfaz Kurumunda üç çocuğun hayatını
kaybettiği yangınla ilgili soruşturmaya ve Bakanlık tarafından alınan önlemlere
ilişkin sorusu ve Adalet Bakanı Abdülhamit Gül’ün cevabı (7/14821)
11.- İstanbul Milletvekili Mustafa Sezgin
Tanrıkulu'nun, 2002 ve 2017 yıllarında bankalardaki yabancı ortak sayısına
ilişkin Başbakandan sorusu ve Başbakan Yardımcısı Mehmet Şimşek’in cevabı
(7/14918)
12.- İzmir Milletvekili Selin Sayek
Böke'nin, Türkiye Varlık Fonuna ait alt fonların müstakbel faaliyetlerine
ilişkin Başbakandan sorusu ve Başbakan Yardımcısı Mehmet Şimşek’in cevabı (7/14953)
13.- Manisa Milletvekili Erkan Akçay'ın,
Manisa'daki zehirlenme vakası sonrasında şehit olan bir askere ait adli tıp
raporuna ilişkin sorusu ve Adalet Bakanı Abdülhamit Gül’ün cevabı (7/14977)
14.- Kocaeli Milletvekili Tahsin Tarhan'ın,
Kocaeli'nin Gebze ilçesinde bulunan Hünkar Çayırı'na 1. derece sit alanı
olmasına rağmen yol açıldığı iddiasına, alanın özelleştirme kapsamından
çıkarılmasına ve kullanımına ilişkin sorusu ve Maliye Bakanı Naci Ağbal’ın cevabı
(7/15174)
15.- İstanbul Milletvekili Mustafa Sezgin
Tanrıkulu'nun, Şeker Piyasası Üst Kurulu yöneticilerinin mali ve sosyal
haklarına ilişkin Başbakandan sorusu ve Bilim, Sanayi ve Teknoloji Bakanı Faruk
Özlü’nün cevabı (7/15288)
16.- İstanbul Milletvekili Mustafa Sezgin
Tanrıkulu'nun, Sermaye Piyasası Kurulu yöneticilerinin mali ve sosyal haklarına
ilişkin Başbakandan sorusu ve Başbakan Yardımcısı Mehmet Şimşek’in cevabı
(7/15289)
17.- İstanbul Milletvekili Mustafa Sezgin
Tanrıkulu'nun, Bankacılık Düzenleme ve Denetleme Kurulu yöneticilerinin mali ve
sosyal haklarına ilişkin Başbakandan sorusu ve Başbakan Yardımcısı Mehmet
Şimşek’in cevabı (7/15307)
18.- Tekirdağ Milletvekili Faik Öztrak'ın,
BDDK tarafından banka gayrimenkullerine yönelik olarak yapılan bir düzenlemeye
ilişkin sorusu ve Başbakan Yardımcısı Mehmet Şimşek’in cevabı (7/15497)
19.- Balıkesir Milletvekili İsmail Ok'un,
2002-2017 yılları arasında Balıkesir'de vatandaşlarca kullanılan banka
kredilerine ilişkin Başbakandan sorusu ve Başbakan Yardımcısı Mehmet Şimşek’in
cevabı (7/15784)
20.- Kocaeli Milletvekili Tahsin Tarhan'ın,
Bakanlık ve bağlı kuruluşlarca 2002-2017 yılları arasında Kocaeli iline yapılan
yatırımlara ilişkin sorusu ve Bilim, Sanayi ve Teknoloji Bakanı Faruk Özlü’nün
cevabı (7/15794)
21.- Niğde Milletvekili Ömer Fethi Gürer'in,
Varlık Fonu tarafından kullanılan kredilere ilişkin Başbakandan sorusu ve
Başbakan Yardımcısı Mehmet Şimşek’in cevabı (7/16050)
22.- Niğde Milletvekili Ömer Fethi
Gürer'in, Hazine Müsteşarlığı ve Varlık Fonunun harcama yetkileri arasındaki
farklılıklara ilişkin Başbakandan sorusu ve Başbakan Yardımcısı Mehmet
Şimşek’in cevabı (7/16051)
23.- Niğde Milletvekili Ömer Fethi
Gürer'in, son bir yılda yurt dışındaki bankalarda hesap açan ve Türkiye'de
yaşayan Türk vatandaşlarına ilişkin Başbakandan sorusu ve Başbakan Yardımcısı
Mehmet Şimşek’in cevabı (7/16052)
24.- Konya Milletvekili Mustafa Hüsnü
Bozkurt'un, kozmetik ürünlerinde kredi kartına taksitli alışveriş imkânının
kaldırılmasıyla firmaların uğradığı zarara, kapanan firma ve bayiliklere ve
sektördeki daralmanın giderilmesine ilişkin Başbakandan sorusu ve Başbakan Yardımcısı
Mehmet Şimşek’in cevabı (7/16058)
1
Ekim 2017 Pazar 
BİRİNCİ
OTURUM
Açılma
Saati: 14.00
BAŞKAN:
İsmail KAHRAMAN
KÂTİP
ÜYELER : Fatma KAPLAN HÜRRİYET (Kocaeli),
İshak GAZEL (Kütahya)
----0-----
BAŞKAN – Aziz ve necip milletimizin temsilcisi Gazi
Türkiye Büyük Millet Meclisinin değerli milletvekilleri, Türkiye Büyük Millet
Meclisimizin 26'ncı Yasama Döneminin 3'üncü Yasama Yılının 1'inci Birleşimini
açıyorum. 
Toplantı yeter sayısı vardır, gündeme geçiyoruz.
Yeni yasama yılının milletimiz, devletimiz, gönül
coğrafyamız ve insanlık için hayırlı çalışmalara vesile olmasını temenni
ediyor, sizleri hürmetle selamlıyorum.
II.- ÖLÜM, SAYGI DURUŞU VE TAZİYELER
1.- Gaziantep Milletvekili
Abdulkadir Yüksel’in vefatı nedeniyle saygı duruşu
BAŞKAN – Gaziantep Milletvekili, kıymetli kardeşimiz
Abdulkadir Yüksel Bey, altı gün önce beka âlemine göç etmiştir. Hakk’a yürüyen
Abdulkadir Yüksel Bey, siyasi hayatında devamlı hizmette bulunan, yaptığı
belediye başkanlığı döneminde de halkla bütünleşmiş, çevresinde sevgi halesi
meydana getirmiş değerli bir insandı. Meclisimizin teamülüne uygun olarak
sizleri saygı duruşuna ve Fatiha okumaya davet ediyorum.
(Saygı duruşunda bulunuldu) 
BAŞKAN – Teşekkür ederim.
III.- OTURUM BAŞKANLARININ KONUŞMALARI
1.- TBMM Başkanı İsmail
Kahraman’ın, 26’ncı Dönem Üçüncü Yasama Yılının hayırlı olmasını dilediğine
ilişkin konuşması
BAŞKAN - Değerli milletvekilleri, aziz ve necip
milletim, kıymetli davetliler; Meclisimizin açılışından günümüze kadar,
milletimiz ve devletimizi yaşatmak için büyük zorluklara göğüs gererek çalışan,
mücadele eden tarihî şahsiyetlerimizi, manevi ve millî önderlerimizi rahmet,
minnet ve şükranla yâd ediyorum.
Bu mübarek çatı altında yapacağımız çalışmaların ve
alacağımız kararların milletimiz adına hayırlara vesile olmasını niyaz
ediyorum.
Değerli milletvekilleri, 1876 yılında açılan Meclis-i
Mebusandan günümüze kadar -arada kesintiler de olsa- yüz kırk bir yıllık Meclis
geleneğimiz var. Millî iradenin tecelli ettiği Türkiye Büyük Millet Meclisi,
açıldığı günden bu yana milletimizin istikbalini ilgilendiren kanun ve
kararlara imza atarak ülkemizin karşılaştığı meselelerin çözüm yeri olmuştur.
Toplumumuzda demokratik düşünceye karşı olanların
Meclisi zaafa uğratmak maksadıyla yaptıkları propagandalar her zaman
olagelmiştir.
Bilindiği gibi, milletvekilleri, uzun ve meşakkatli bir
siyasi mücadelenin sonunda seçilen, donanımlı ve saygın kişilerdir. İçinde
bulunduğumuz 26'ncı Dönemde 81'i kadın olmak üzere 550 milletvekilimizin
507'sinin yükseköğrenim mezunu ve bunların da 238'inin akademik kariyer
yaptığını görmekteyiz. Geçmiş yasama dönemlerinde de benzeri tabloların var
olduğunu ayrıca vurgulamak isterim.
Muhakkak ki Meclisimizin mehabetinin korunması ve
şahsiyetlerin incitilmemesi herkesin ihtimam göstermesi gereken bir görevdir.
Değerli milletvekilleri, Meclisimiz dünya meclisleri
arasında doğrudan harp idare eden tek meclistir. İstiklal Harbi’nde yaptığımız
dört savaşta; Gediz, İnönü, Sakarya ve Dumlupınar'da 9.167 şehit verdik ve
millî mücadeleyi doğrudan bu Meclisimiz idare etti ve böylece “Gazi Meclis”
unvanını aldı. Ankara semalarında top sesleri yankılanırken Birinci Meclisin o
mübarek azaları idare lambalarının ışıkları altında, ürkmeden tam bir cihat ruhuyla
cesaretle aylarca çalıştılar. O günden günümüze millet ve devlet düşmanları boş
durmadılar, tuzaklar hazırladılar, hazırlattılar. 
Ülkemiz, emperyalist güçlerin kuklası ve uşağı olan
FETÖ terör örgütünün eliyle bir darbe teşebbüsüne maruz kaldı. 15 Temmuz 2016
tarihinde Meclisimiz darbeye karşı duruşu, hainlere karşı korkusuzca örnek
direnişiyle ikinci kez "Gazi" unvanını almayı hak etti. Bu darbenin
önlenmesinin önderi, lideri halkımızı meydanlara, bütünlüğe ve direnişe çağıran
Muhterem Cumhurbaşkanımız Recep Tayyip Erdoğan'dır. Yaptığı çağrı üzerine kurum
ve kuruluşlarıyla bütün milletimiz bir araya geldi, meydanları doldurdu ve
demokrasiyi özümsediğini bütün dünyaya gösterdi. (AK PARTİ sıralarından
alkışlar) Taşıdığı üniformayla peygamber ocağının bir mensubu olduğu şuurunda
olan subaylarımız ve askerlerimiz, selalarıyla katılan minarelerimiz,
bulundukları şehirlerde önderlik yapan milletvekillerimiz, sivil toplum
kuruluşlarımız topyekûn "darbeye hayır, demokrasiye evet" dedi.
İBRAHİM ÖZDİŞ (Adana) - Mustafa Kemal Atatürk nerede
Başkan!
BAŞKAN - Bu kutlu direnişe katılan herkese Büyük Millet
Meclisimiz adına şükranlarımı sunuyorum.
Mankurt kafalı, kiralık beyin sahipleri
FETÖ'cü teröristlere karşı, partisinin adı ne olursa olsun ay yıldızlı
bayrağımızın altında birleşen, demokrasinin yanında yer alan necip milletimize
Türkiye Büyük Millet Meclisi olarak tekrar teşekkür ediyorum. 250 şehidimizi
rahmetle, minnetle anıyorum. 
Gemiler için en emniyetli yer
limanlardır; ne var ki gemiler, limanda durmaları için değil denizlere ve
okyanuslara açılmaları için inşa edilir. Fırtınalarda kaptanlar gemilerini terk
etmezler, gemiyi ilk terk eden farelerdir. 
“Bir musibet bin nasihatten evladır.”
diye bir sözümüz var. Bu darbe teşebbüsü milletimizin ruh kökünde bulunan
birlik ve beraberlik duygusunun yeniden ortaya çıkmasına vesile oldu. Darbe
girişiminde bulunanlara karşı meydanlarda bir ay boyuncu tutulan “Demokrasi
Nöbeti” nin ardından Muhterem Cumhurbaşkanımızın davetiyle İstanbul’da
“Demokrasi ve Şehitler Mitingi” adı altında muhteşem bir miting yapıldı. O gün
o meydandaki 5 milyon kişi sadece kendilerini değil 80 milyonu, aynı zamanda
gönül coğrafyamızın bütün insanlarını temsil ediyordu. Cenab-ı Hak birlik,
beraberlik ve bütünlüğümüzü bozmasın, milletimize, devletimize zeval vermesin.
Değerli milletvekilleri, geçtiğimiz
yasama yılında Meclisimiz yoğun bir mesai sarf etti. Yaptığımız en önemli
çalışmalardan ilki, Anayasa’da köklü bir değişiklik yapmak oldu. Genel Kurulda
yapılan görüşmeler ve oylamalar sonrasında kabul edilen Anayasa değişikliği 16
Nisan 2017 tarihinde yapılan referandumdan sonra halkımızın “evet” oyuyla
oylanarak yürürlüğe girdi. Kabul edilen Anayasa değişikliğine göre, 3 Kasım
2019’da yapılacak genel seçimlerden sonra 27’nci yasama döneminde Cumhurbaşkanlığı
hükümet sistemine geçmiş olacağız. Bu sistem Türkiye Büyük Millet Meclisinin
fonksiyonlarını yeniden tanımlıyor ve güçlendiriyor. 
Cumhurbaşkanlığı hükümet sistemiyle Türkiye Büyük
Millet Meclisi yasamaya odaklanacak ve denetleme görevini daha güçlü bir
şekilde yapacaktır kanaatindeyim. Yeni sistemde kuvvetler ayrılığı ilkesi
gereği olarak kanun teklifleri milletvekillerimiz tarafından verilecek ve
milletvekillerinin, yasama faaliyetlerine daha etkin bir şekilde katılımı
sağlanacaktır. 
Yeni sistemin en önemli gayelerinden biri de yasama,
yürütme, yargı erklerinin yetki ve sorumluluklarını netleştirerek yönetimde
istikrarı temin etmektir. İnşallah Cumhurbaşkanlığı hükûmet sistemiyle ülkemiz
bir daha hükûmet krizleri yaşamayacaktır.
Yakın tarihimize baktığımızda, Türkiye Büyük Millet
Meclisinin açılışından günümüze kadar geçen doksan yedi yıllık sürede 65
hükûmet kurulmuştur. Bir hükûmetin ömrü ortalama bir buçuk yıl olabilmiştir.
Siyasi tarihimizde iki aylık, hatta yirmi sekiz günlük koalisyonlar gördük.
Ülkemiz bütün ekonomik ve sosyal atılımlarını uzun soluklu hükûmetler döneminde
gerçekleştirdi. Sosyal, ekonomik ve kültürel kalkınma siyasi istikrara dayanır.
Yapılan değişiklik istikrarlı bir döneme girişimizi sağlayacaktır ümidindeyiz. 
Yaptığımız diğer çalışmalardan birisi de İç Tüzük’te 27
Temmuz 2017 tarihinde yaptığımız kısmi değişikliktir. Bu değişiklikle Genel
Kurulun çalışma usul ve esasları yeniden belirlendi, yasama faaliyetlerine hız
kazandırılmak istendi.
Değerli milletvekilleri, bilindiği üzere içinde
bulunduğumuz bina Türkiye Büyük Millet Meclisinin 3’üncü binasıdır. Bu binanın
yapımıyla ilgili kanun 1937 yılında kabul edilmiş, temeli de 26 Ekim 1938
tarihinde atılmıştır. Ancak bina 1950 yılına kadar çeşitli sebeplerden, araya
Cihan Harbi’nin girmesinden dolayı gerçekleştirilememiş, inşaatı yapılamamış,
yeni binaya kavuşmak Demokrat Parti döneminde nasip olmuştur. Ne garip
tecellidir ki binanın açılışı Millî Birlik Komitesi adı altındaki, Anayasa’yı
çiğneyen eli kanlı çeteye nasip olmuştur. 
Binamızın kullanılmaya başlandığı 1961 yılından
günümüze kadarki eskimeleri, 15 Temmuzda bombalanan ve mermilerle tahrip edilen
alanları temizleyebilmek ve aslına uygun hâle getirebilmek için onarımlar
yaptık. Artacak milletvekili sayısına uygun olarak gelecek dönemde yeni
çalışmalar yapılacağı muhakkaktır. Bu arada, Külliye içinde rahmetli Başbakan
Turgut Özal zamanında yapılan cami ise günümüz şartlarına uygun şekilde yeniden
inşa edilecektir. 
Değerli milletvekilleri, devletimizin nitelikleri Anayasa’da
belirlenmiştir. Türkiye Cumhuriyeti, milletini özne olarak kabul eden
demokratik bir devlettir; insan haklarına ve hürriyetlerine öncelik tanır ve
hukukun üstünlüğünü kabul eder. Siyaset, felsefe ve din karşısında tarafsızdır.
Büyük devletlerin umutları da çözüm bekleyen meseleleri de büyük olur. Bu
dönemde Meclisimizi oldukça yüklü bir dönem beklemektedir. Millî gelirine göre
dünya devletleri arasında en fazla dış yardım yapan, Arakan ve Gazze başta
olmak üzere gönül coğrafyasında bulunan bütün mazlum milletleri kucaklamaya
devam eden 21’inci yüzyılın lider ülkesi büyük Türkiye hedefine uygun
çalışmaların yapılması ve yasaların çıkartılması gerekmektedir.
Milletvekillerinin hakları ve yükümlülüklerine ilişkin değişik kanunlarda yer
alan hususlar tek kanun altında toplanmalıdır. Çalışmaların partiler arası uyum
içinde yapılmasını temenni ediyorum. 
Yeni yasama yılının örnek olması ve siyasi tarihimizde
taçlanmış bir dönem olarak anılması hepimizin ortak hedefi olmalıdır. Toplum
Meclisi örnek alır. Mecliste hakaret, kavga görüntülerinin olmaması elzemdir.
Bunu sağlamalıyız ve inşallah sağlayacağız. Bu hususta partilerimizin ortak
inanç içinde olduğuna inanıyorum. Hedefimiz millî birlik ve kişiliğimizi
koruyup, Türkiye’mizin ileri hedeflere yürüyüp ebet müddet olmasıdır. Bu
noktada Sayın Cumhurbaşkanımızın özetlediği güzel bir ana Anayasa var: Tek
millet, tek bayrak, tek vatan, tek devlet. İnşallah bu ana istikamette
yürüyeceğiz. Ham heves içinde olanlar mercimek kafalarına soksunlar ki bu
istikameti bozdurmayacağız. Ahtapotlar güçlü Türkiye yürüyüşümüzden bizi
alıkoyamayacaklardır. 
Değerli milletvekilleri, müsaade ederseniz bu açılış
toplantımızda iki edebî şahsiyetimizi misafir etmek istiyorum. Gönüller mimarı
Yunus diyor ki: “Ben gelmedim dava için, benim işim sevi için/Dost’un evi
gönüllerdir, gönüller yapmaya geldim.” 
Çağımızın hastalığı olan sevgisizliğe neşter vuran
Yunus’umuzun yanında 2012 yılında Rahmetirahman’a kavuşan Abdurrahim Karakoç
Bey’in “Birlik” şiirinden birkaç kıta okumak istiyorum:
“Bilmeyen öğrensin, duymayan duysun! 
Kardeşiz, tek vücut, tek bir milletiz. 
Bölücü sapıklar aklına koysun 
Kardeşiz, tek vücut, tek bir milletiz.” (AK PARTİ ve
Bakanlar Kurulu sıralarından alkışlar)

“Allah bir, vatan bir, bayrak bir beden 
Yanlış yola sapmayalım bilmeden! 
Doğu, batı diye ayırmak neden? 
Kardeşiz, tek vücut, tek bir milletiz. 

Yırtılıp atılmaz tarih sepete! 
Birlik olduk camide ve cephede; 
Mohaç’ta, Kıbrıs’ta, Kocatepe'de 
Kardeşiz, tek vücut, tek bir milletiz. 

Kalacak adımız, kaldığı gibi, 
Âleme velvele saldığı gibi 
Dün Çanakkale’de olduğu gibi
Kardeşiz, tek vücut, tek bir milletiz. 

Ne zulmü severiz, ne kinimiz var! 
Hayrı emreyleyen hak dinimiz var; 
Dağlar, çağlar boyu yeminimiz var:
Tek vücut, tek kardeş, hep kardeş, tek bir milletiz.”
Bu vesileyle, bu dünyadan göç etmiş ediplerimizi,
şairlerimizi, yazarlarımızı, fikir ve dava adamlarımızı da rahmetle anıyorum.
Gazi Meclisimizin değerli milletvekilleri, necip
milletim; sözlerime son verirken yeni yasama yılının hayırlı ve uğurlu olmasını
niyaz ediyorum. Meclisimizin açılışından günümüze kadar hayrî ve hasbi
hizmetleri geçenleri, Kemal Atatürk ve silah arkadaşları başta olmak üzere
millî bekamızı temin etmek gayesiyle büyük bir azimle hizmet edenleri, aramızda
bulunmayan Meclis başkanlarımızı, milletvekillerimizi ve meçhul
kahramanlarımızı saygıyla anıyorum. 
Milletimizin dirlik ve düzeni,
devletimizin beka ve bağımsızlığı için şehadet mertebesine eren aziz
şehitlerimizi rahmetle yâd ediyorum, gazilerimize minnet ve şükranlarımızı
sunuyorum. 
Örnek çalışmalarla yeni yasama yılının
hayırlı olmasını diliyor, sizleri tekraren saygıyla selamlıyorum.
Sağ olunuz. (AK PARTİ ve MHP sıralarından
alkışlar) 
Sayın milletvekilleri, yasama yılının
açılış konuşmasını yapmak üzere Muhterem Cumhurbaşkanımız Recep Tayyip Erdoğan
şu anda Genel Kurul salonunu teşrif etmektedirler. Kendilerine Meclisimiz adına
hoş geldiniz diyorum. (AK PARTİ ve MHP sıralarından ayakta alkışlar)
Efendim, şimdi İstiklal Marşı’mız
okunacaktır, buyurunuz.
(İstiklal Marşı)
BAŞKAN – Teşekkür ediyorum. 
Buyurunuz Muhterem Cumhurbaşkanım. 
IV.- SÖYLEVLER
1.- Cumhurbaşkanı Recep Tayyip Erdoğan’ın,
26’ncı Dönem Üçüncü Yasama Yılı açış konuşması
CUMHURBAŞKANI RECEP TAYYİP ERDOĞAN -
Sayın Başkan, değerli milletvekilleri; Türkiye Büyük Millet Meclisinin 26'ncı
Dönem Üçüncü Yasama Yılının açılışında sizleri en kalbî duygularımla
selamlıyorum.
Bugüne kadar Türkiye Büyük Millet Meclisi
çatısı altında görev yapmış tüm milletvekillerimizi saygıyla yâd ediyorum.
Cumhuriyetimizin banisi Gazi Mustafa Kemal başta olmak üzere, Türkiye Büyük
Millet Meclisi üyelerinden ahirete irtihal etmiş bulunanları rahmetle anıyorum.
Kurtuluş Savaşı’nı sevk ve idare eden, 15
Temmuzda da en ağır şekilde saldırıya maruz kalarak çifte gazilik unvanını
kazanan yüce Meclisimize yeni yasama yılında başarılar diliyorum.
Aziz milletimiz 15 Temmuz gecesi tek
yürek ve tek bilek olarak bağımsızlığının, geleceğinin ve iradesinin temsilcisi
olan tüm müesseselere sahip çıkmıştır.
Türkiye Büyük Millet Meclisi ve
Cumhurbaşkanlığı Külliyesi’nin etrafında âdeta etten bir duvar ören milletimiz,
istiklalinin ve istikbalinin sembolü olarak gördüğü bu kurumları korumak için
canını vermekten dahi çekinmemiştir. Nitekim, Türkiye Büyük Millet Meclisimizin
ve hemen karşımızdaki Genelkurmay Başkanlığı binasının çevresinde 34
vatandaşımız, Cumhurbaşkanlığı Külliyesi etrafında da 29 vatandaşımız şehit
olmuştur.
15 Temmuz darbe girişiminin 1’inci yıl dönümünde
Türkiye Büyük Millet Meclisinin hemen önünde gece saat üçte, Cumhurbaşkanlığı
Külliyesi önünde de sabah saat altıda bir araya gelen on binlerce vatandaşımız
milletimizin bu konudaki kararlılığını bir kez daha göstermiştir. Bu vesileyle
İstanbul’da 15 Temmuz Şehitler Köprüsü’nde, Ankara’da Mecliste ve
Cumhurbaşkanlığı Külliyesi’nde yapılan törenler ile ülkemizin dört bir yanında
gece yarısına kadar süren demokrasi nöbetlerine coşkuyla iştirak eden tüm
vatandaşlarımıza bir kez daha şükranlarımı sunuyorum. 
15 Temmuz gibi felaketler ülkelerin ve milletlerin
birliklerinin, beraberliklerinin, dayanışmalarının, maziden atiye uzanan ortak
değerlerinin adeta test edildiği imtihanlardır. Hamdolsun biz devlet ve millet
olarak bu imtihanı alnımızın akıyla verdik. Artık ülkemiz üzerinde karanlık
emeller besleyenlerin, bunun için kanlı senaryolar yazanların, kendilerine
ihanet ortakları devşirenlerin işi çok daha zordur. Milletimiz de, devletimiz
de, Meclisimiz de oynanan oyunu görmüş ve tepkisini tek bir yumruk gibi terör
örgütlerinin, ihanet çetelerinin tepesine inerek ortaya koymuştur. 15 Temmuz artık
bizim, tıpkı Malazgirt gibi, tıpkı İstanbul’un Fethi gibi, tıpkı Çanakkale
gibi, tıpkı Dumlupınar gibi, tıpkı ecdadımızın nice emaneti gibi hepimizin
ortak bir değeridir. Bu değere sahip çıkan, bu değere saygı duyan herkes
milletimizin gönlünde yükselir, yücelir, itibar sahibi olur. Bu değeri
örselemeye, önemsizleştirmeye, çarpıtmaya kalkan herkes de milletimizden hak
ettiği cevabı alır, hak ettiği muameleye maruz kalır. Darbenin doğrudan hedefi
olan Türkiye Büyük Millet Meclisimizdeki partilerimizden bu konuda çok daha
fazla hassasiyet beklediğimi özellikle belirtmek istiyorum. 
Değerli milletvekilleri, geçtiğimiz yasama döneminde
Meclisimizin gerçekleştirdiği en önemli çalışmalardan biri de
hiç şüphesiz 16 Nisanda milletimiz tarafından tasdik edilen Anayasa değişikliği
sürecini yürütmüş olmasıdır. Ülkemizin yönetim sisteminde köklü bir değişiklik
anlamına gelen bu Anayasa değişikliğinin tüm partilerin ortak eseri olmasını
gönülden arzu ederdik ancak Mecliste grubu bulanan partilerimizden bazıları
farklı bir politika izledikleri için Anayasa değişikliği süreci AK PARTİ ve MHP
tarafından yönetilmiştir. Esasen bu sürecin temelleri 2007 Cumhurbaşkanlığı
seçiminde yaşanan kriz esnasında atılmıştır. Cumhurbaşkanını doğrudan milletin
seçmesine imkân veren değişiklik daha sonraki gelişmelerin habercisi olmuştur.
Doğrudan halkın oylarıyla göreve gelen ilk Cumhurbaşkanı olma şerefine nail
olmamızın ardından her fırsatta, her zeminde başlanan işin tamamlanması
gerektiğini ifade ettik. Anayasa değişikliği gerektiren bu düzenlemenin
gerçekleştirilebilmesi ancak diğer partilerimizden destek alınabilmesiyle
mümkündü. MHP'nin bu yönde gösterdiği irade 16 Nisana giden yolu açmıştır.
Meclisin üzerine düşeni yapmasının ardından milletimiz de nihai kararını hür
iradesiyle sandıkta vermiştir. 
Kabul edilen Anayasa değişikliğine göre Türkiye 2019
yılında yapılacak seçimlerin ardından Cumhurbaşkanlığı hükûmet sistemine
geçecektir. Yeni sistemin en önemli özelliklerinden biri yasama, yürütme ve
yargı arasındaki ilişkileri netleştirmiş olmasıdır. Ülkemizdeki mevcut sistemin
en önemli zaafı bu ilişkilerin birbirine karışıyor olmasıydı. Yasamanın,
yürütme organının yani Mecliste çoğunluğu elinde bulunduran iktidar partisinin
veya koalisyon partilerinin tahakkümü altında bulunduğu eleştirisi böylece
ortadan kalkmaktadır.
Bilindiği gibi yeni sistemde yürütme erkini temsil eden
Cumhurbaşkanının Bütçe Kanunu dışında Meclise kanun teklifi veya tasarısı sunma
imkânı bulunmuyor. Yasama yetkisi tamamen milletvekillerimizin uhdesinde
bırakılıyor. Nasıl anayasa yasaların üzerindeyse, yasalar da Cumhurbaşkanlığı
kararnamesinin üzerindedir. Yani herhangi bir konuda yasa ile kararname
çeliştiğinde, geçerli olan yasa olacaktır. Daha da önemlisi, kararnameyle
düzenlenen herhangi bir konuda Meclis yasa çıkardığında, yasa esas alınacaktır.

Değerli milletvekilleri, Meclis ile Cumhurbaşkanının
görev sürelerinin birbirlerine endekslenmiş olması, bu iki organın karşılıklı
denge ve anlayış içinde çalışmasını elzem kılmaktadır. Bu ahengi bozan taraf
seçimde millete hesap vermek zorundadır. Üstelik bunun için illa beş yıl
beklenmesine de gerek yoktur. Yasama veya yürütme organından herhangi biri
kendi çalışmasının karşı tarafça engellendiğini düşünüyorsa istediği zaman
millete müracaat yoluna gidebilir. Milletin vereceği hükme yasama da yürütme de
uymak zorundadır. 
Yasamanın yürütme üzerindeki denetim yolları da açıktır.
Yazılı sorudan Yüce Divanda yargılanma talebine kadar uzanan geniş bir
yelpazede sağlanan imkânlarla yasama organı yürütmeyi denetleme hakkına
sahiptir. Aynı şekilde, kararlarını “Türk Milleti” adına veren yargının da
gücünü millî iradeden aldığı bir sistem kurulmuştur.
Yargının en önemli idare mekanizması olan Hâkimler
Savcılar Kurulunun 13 üyesinden –buranın altını çiziyorum- 7’si Meclis, 4’ü de
Cumhurbaşkanı tarafından belirlenecek. Ayrıca Adalet Bakanı ile Müsteşarı da bu
kurulda yer alacak. 
Dikkat ederseniz yeni sistem güçler arasındaki ayrımı
netleştirirken, asıl kararları hep millete bırakıyor. Türkiye, millî iradenin
bu derece güçlendirildiği, halkın tercihlerinin bu derece ön plana çıkartıldığı
bir sisteme kavuşmuştur.
Bu vesileyle, ülkemizde ilk defa Meclisimizin eliyle,
milletimizin özgür iradesiyle, demokratik usullerle böyle köklü bir yönetim
reformunu hayata geçirebilmemize katkı sağlayan herkese bir kez daha teşekkür
ediyorum.
Önümüzde hem Meclisimize hem Hükûmetimize düşen önemli
bir görev daha var: Uyum yasaları başta olmak üzere yeni sistemin en sağlıklı
şekilde hayata geçmesini sağlayacak düzenlemeler üzerinde derhâl çalışılmaya
başlanması gerekiyor. 2019 yılından önce tüm bu hazırlıkları bitirmiş
olmalıyız. Bu çalışmaların, sadece Anayasa ve yasalardaki ifadelerin
ayıklanmasından ibaret kalmamasını ümit ediyorum. Elimizdeki bu imkânı kapsamlı
bir yönetim reformu hâline dönüştürme fırsatını çok iyi değerlendirmeliyiz.
26’ncı Dönem Meclisi bugüne kadar çok büyük işler başardı, inşallah yeni yasama
yılında çok daha önemli çalışmalara imza atacaktır; ben buna inanıyorum. 
Değerli milletvekilleri, her anlamda tarihî bir
süreçten geçiyoruz. Dünyada ve bölgemizde yaşanan gelişmeler ister istemez bizi
de etkiliyor. Ülkemizin son yıllarda yaşadığı sosyal, siyasi, ekonomik,
diplomatik gelişmelerin hiçbiri de bu genel fotoğraftan bağımsız değildir.
Elbette bu karmaşık dönemde herkesin bir hesabı, bir yol haritası, bir hedefi
vardır. Bize düşen, bir yandan ülkemizin hedeflerimiz doğrultusunda ilerlemesini
temin ederken diğer taraftan da Türkiye’yi hedef alan saldırıların boşa
çıkmasını sağlamaktır. Zor olsa da bu ikisini birlikte başarmak
mecburiyetindeyiz. Ülkemizi her alanda dünyanın en büyük on devletinden biri
hâline getirme hedefimizden en küçük bir taviz vermedik, vermeyeceğiz. (AK
PARTİ ve Bakanlar Kurulu sıralarından alkışlar)
2023 hedeflerimiz doğrultusunda attığımız
her adımda “Büyük ve güçlü Türkiye” idealine biraz daha yaklaşıyoruz. Dört bir
yanımızın istikrarsızlık ve çatışmayla çevrili olduğu bir dönemde hem kendimizi
koruyabilmemiz hem de planlarımızı, programlarımızı, yatırımlarımızı hayata
geçirebilmemiz önemli bir başarıdır. Türkiye, çevresinde yaşadığı
istikrarsızlıklar sebebiyle tek bir projesinden vazgeçmemiştir, tek bir yatırımı
ertelememiştir. Bu yılın ilk yarısındaki ortalama büyüme oranımızın yüzde 5,1
olarak gerçekleşmesi izlediğimiz kararlı politikanın eseridir. Büyümede,
kurlarda, enflasyonda, işsizlikte, ihracatta, turizmde yaşanan dalgalanma büyük
ölçüde kontrol altına alınmıştır. Bu olumlu ivmenin her geçen ay artarak süreceği
görülmektedir. 
Hükûmetten beklentim, kamu mali
disiplininden taviz vermeden, vatandaşımızın günlük hayatını kolaylaştıracak,
geleceğe daha güvenle bakabilmemizi sağlayacak tedbirler alıp hayata geçirmesidir.
Maruz kaldığımız iç ve dış saldırılar karşısında gösterdiği güçlü duruşa
müteşekkir olduğumuz milletimizi huzursuz ve tedirgin edecek, kafasında soru
işaretleri oluşturacak gereksiz adımlardan kaçınılması büyük önem arz
etmektedir. Meclisimizin de yeni yasama döneminde Hükûmetimizin bu yöndeki
çabalarına destek vereceğine inanıyorum. 
Geçtiğimiz hafta yapılan olağanüstü
toplantıda görüşülen tezkere konusunda, bir parti hariç, Meclisimizde
sergilenen birlik ve beraberliği takdirle karşıladığımı özellikle belirtmek
istiyorum. (AK PARTİ ve Bakanlar Kurulu sıralarından alkışlar) Milletimizin
özlediği Meclis görüntüsü işte budur. Önümüzdeki dönemde millî konularda bu
dayanışmanın çok daha sık, çok daha güçlü bir şekilde sergileneceğini ümit
ediyorum. 
Değerli milletvekilleri, Türkiye 1984
yılından beri kesintisiz bir şekilde bölücü terörle mücadele ediyor. PKK ve
uzantıları yanında ideolojik ve dinî söylemlerle kurulan terör örgütleri de
ülkemize önemli zararlar vermişlerdir. 
FETÖ’nün devleti ele geçirmek için
emniyetten yargıya, mülkiyeden orduya kadar tüm kurumlarımız üzerinden yaptığı
saldırıları milletimizle birlikte boşa çıkardık. Terör örgütlerine karşı
verilen mücadele, birlik ve beraberliğimizi en çok sergilememiz gereken
alanların başında geliyor. Hiçbir siyasi ve kişisel çıkar, terör örgütlerine
destek anlamına gelecek bir söylemi, duruşu, politikayı mazur gösteremez. 
Yargının terör örgütü olarak tanımladığı
yapıları doğrudan veya dolaylı olarak desteklemeyi hiç kimseye yakıştıramam. Bu
uğurda yüksek yargı kurumlarımızdan kürsü hâkimlerimize, savcılarımıza kadar
tüm yargı sisteminin yıpratılması anlamına gelecek beyan ve tutumları da asla
doğru bulmuyorum. Hele hele olağanüstü hâl uygulamasına yönelik birtakım
nitelemeler var ki gerçekten kabul edilebilir değil. 
Türkiye’nin darbe teşebbüsü ve terör
örgütlerinin saldırıları gibi gerçekten olağanüstü tehditlerle karşı karşıya
bulunduğunu kim inkâr edebilir? Olağanüstü tehditler olağanüstü tedbirleri
gerektirir. Üstelik Hükûmetin Anayasa’da belirtilen olağanüstü hâl
yetkilerinden gerçekten pek azını kullandığı, sadece aciliyet arz eden
hususlarda bu yola başvurduğu da bir gerçektir. Bugüne kadar terör örgütleri ve
mensupları dışında olağanüstü hâlden zarar gören hiç kimse olmamıştır. (AK
PARTİ ve Bakanlar Kurulu sıralarından alkışlar) Terörle mücadelede duyulan
ihtiyaçlar ortadan kalktığında elbette olağanüstü hâl uygulaması da sona
erecektir. 
Diğer taraftan, savunma sanayisinde ve
teknoloji alanında elde ettiğimiz neticeler sayesinde, özellikle sınırlarımız
içinde terör örgütlerini hareket edemez hâle getirdik. Sınır ötesi
operasyonlarımızı da bölgedeki diğer güçlerle sağladığımız iş birliği
çerçevesinde adım adım ilerletiyoruz. 
Fırat Kalkanı harekâtındaki başarımız, DEAŞ’a karşı
kurulan koalisyonun mücadele stratejisini değiştirmiştir. Şimdi de Astana
görüşmelerinde sağlanan uzlaşma çerçevesinde İdlib bölgesinde güvenli bir alan
oluşturmanın gayreti içerisindeyiz. Buna karşılık bazı müttefiklerimizin bizim
terör örgütü olarak tanımladığımız yapılarla iş birliği konusundaki
ısrarlarının bölgedeki krizin daha derinleşmesine yol açtığını görüyoruz. Bu
konudaki düşüncelerimizi, duruşumuzu, politikalarımızı her platformda dile
getiriyor, ikazlarımızı yapıyoruz. Krizlerin yaşandığı ülkelerin toprak bütünlüğü
ve toplumsal mutabakatı gözetmeyen, sahadaki gerçeklerle uyuşmayan hiçbir
projenin başarı şansı yoktur. Bu tür adımların varacağı yer, daha fazla acı,
kan ve gözyaşıdır. Biz Türkiye olarak, sınırlarımız içinde ve dışında terör
örgütleriyle mücadele konusundaki kararlılığımızı sonuna kadar devam
ettireceğiz. (AK PARTİ ve Bakanlar Kurulu sıralarından alkışlar)
Sayın Başkan, değerli milletvekilleri;
Irak, ilk Körfez Savaşı’ndan bu yana istikrara kavuşamamış, sürekli
çatışmaların ve krizlerin yaşandığı bir ülkedir. DEAŞ tehdidinin ilk patlak
verdiği yer olan Irak’taki mezhep gerilimi pek çok sorunun ana kaynağı
durumundadır. Şimdi bir de bu sıkıntıya Kuzey Irak yönetiminin attığı yanlış
adımlar eklenmiştir. Hem Irak Anayasası’na göre hem de uluslararası toplumun
yaklaşımı itibarıyla Kuzey Irak yönetiminin yaptığı referandumun herhangi bir
karşılığı yoktur. Buna rağmen bu teşebbüs dahi başlı başına önemli bir
sorundur. Türkiye Irak’taki tüm kesimlerin güvenliği, huzuru, refahı için
yaptığı çalışmaların Kuzey Irak yönetimi nezdinde böyle karşılık bulmasının
üzüntüsü içindedir. Buradaki asıl sıkıntı bu girişimin yol açtığı sonuçların
asıl kimin işine yarayacağıdır. Bu süreçten ne Kürtlere ne Araplara ne
Türkmenlere ne de diğer gruplara hayırlı bir sonuç çıkmayacağı çok açıktır.
Kadim devletlerin dahi varlıklarını korumakta zorlandıkları bir kaotik dönemde
bölgesel bir yapının bağımsızlık iddiası başka güçlerin oyuncağı olmaktan öte
bir anlam taşımayacaktır. 
Sınırlarımızın hemen başında hem Irak
halkı hem de Türkiye başta olmak üzere çevre ülkeler için daimî tehdit
oluşturacak bir fitne kuyusunun kazılmasına biz göz yumamayız. (AK PARTİ ve
Bakanlar Kurulu sıralarından alkışlar) Hele hele uluslararası toplumun aidiyeti
tartışmalı olarak gördüğü, bizim ise bir Türkmen kenti olduğunu çok iyi
bildiğimiz Kerkük üzerinden ülkemizin tehdit edilmesine asla tahammül edemeyiz.
Bunun hesabını da mutlaka sorarız. (AK PARTİ ve Bakanlar Kurulu sıralarından
alkışlar) 
Erbil’deki Kürt’ün hakkını savunmak, Musul’daki
Arap’ın, Kerkük’teki Türkmen’in hakkını yok saymak anlamına asla gelemez. Yanı
başındaki Türkiye'yi karşısına alma uğruna uzaklardan destek bekleyen Kuzey
Irak yönetimi eninde sonunda hüsrana uğramaya mahkûmdur. Hiç kimsenin bölgede
yaşayan milyonlarca mazlum insanı ambargoların, tecrit ve yaptırımların baskısı
altında perişan etmeye hakkı yoktur. Güvenliğin ve refahın formülünün birlikte,
bütünlükte, dayanışmada arandığı bir dönemde bu tür ayrılıkçı heveslere
kapılmak en başta kendi toplumuna ihanet etmektir. Kişisel hırslar ve iktidar
kaygılarıyla yapılan bu yanlıştan bir an önce dönüleceğini umuyoruz.
Uluslararası toplumdan, dünyanın pek çok yerinde başka sorunların da
tetikleyicisi olacak bu adımı cesaretlendirecek herhangi bir destek beyanının
şu ana kadar gelmemiş olmasını doğrusu önemli görüyorum. Türkiye olarak Irak
merkezî yönetimi ve İran’la birlikte çeşitli adımlar attık. Uluslararası
toplumun da bu adımlara destek vermiş olmasından memnuniyet duyuyoruz. Konunun
daha tatsız noktalara varmadan, bir an önce, suhuletle ve sağduyuyla çözümü en
büyük arzumuzdur. Kuzey Irak yönetimi yaptığı yanlıştan dönme erdemini
gösterdiğinde, Türkiye, devleti ve milletiyle bu kardeşlerimizin yanında olmaya
devam edecektir. 
Değerli arkadaşlar, terör örgütleriyle mücadelemizde
bizi en çok hayal kırıklığına uğratanların başında Avrupa Birliği ülkeleri
geliyor. Türkiye'nin Avrupa Birliği üyeliğine, öyle gizli saklı da değil,
göstere göstere engel olanların terör örgütlerine karşı sergiledikleri
müsamahakâr tutumdan fevkalade rahatsızız. Biz diyoruz ki: PKK bölücü bir
örgüttür, terör örgütüdür, devletimizi yıkmaya çalışmaktadır, bunun için
sürekli terör eylemleri düzenlemektedir. Biz diyoruz ki: FETÖ bir ihanet
çetesidir, devleti ele geçirmeye teşebbüs etmiştir. Başlattığı darbe girişiminde
250 vatandaşımız şehit olmuştur, 2.193 vatan evladı gazi olmuştur. Aynı
şekilde, cinayetten soyguna, adam kaçırmadan emniyet güçlerine saldırıya kadar
her çeşit suça bulaşmış çeşitli terör örgütü mensuplarının bilgilerini
kendilerine veriyoruz. Peki, Avrupa ülkeleri bunun karşılığında ne yapıyor
dersiniz? Hiçbir şey. Bugün Avrupa, teröristlerin ellerini kollarını sallayarak
dolaştıkları, Türkiye’nin meşru yönetimine karşı her türlü organizasyonu
yapabildikleri bir yer hâline gelmiştir. Bir Avrupa ülkesinin parlamento
binasının önünde şakağıma silah dayanmış posterler açılıyor ve o ülkenin
polisleri bunu sadece seyrediyor. 
G20 Zirvesi’ndeyiz; şahsımın resmi, Sayın Putin’in
resmi ve Suudi Arabistan Kralı’nın resmi, üçlü resim; yan tarafta bir otomobil,
Mercedes; polisler etrafı çevirmiş; çok ilginçtir, öldürene Mercedes’in
verileceğini söylüyor. O ülkenin şansölyesine bunu söylediğimde, haberi yokmuş
gibi, orada yanındaki arkadaşlarına bakıyor. Nasıl haberiniz olmaz? Mümkün mü?
Ama dert başka, Türkiye üzerinden bir politika, seçim hazırlığı yapılmak. Ve şu
anda bakıyoruz, kıtanın her köşesinde terör örgütlerini, teröristleri, onların
işledikleri cinayetleri yücelten broşürler, afişler dağıtılıyor, bunun için
stantlar kuruluyor. Kendi vatandaşları ülkemizde terör dâhil çeşitli suçlardan
yakalandığında hemen kapımıza dayananlar bizim onlara ilettiğimiz dosyaları
işleme dahi koymuyorlar. Avrupa Birliği kurumlarının fasıllardan serbest
dolaşıma ve yardımlara kadar her konuda ülkemize karşı sergilediği ikiyüzlü tutum
öylesine alenileşti ki artık bu durumu örtecek mazeret dahi bulamıyorlar. 
Türkiye’nin 1959 yılında ilk başvuruyu yaptığı, 1963
yılında Ankara Anlaşması’nı imzaladığı tarihten beri göstermiş olduğu bu sabrı
Avrupa Birliğinin yanlış anladığını görüyoruz. Demek ki hâlâ anlayamamışlar.
Buna rağmen şunu açıkça ifade ediyorum: Bu süreci bitiren, havlu atan, vazgeçen
taraf biz olmayacağız. Aslına bakarsanız bizim Avrupa Birliği üyeliğine
ihtiyacımız da kalmamıştır ha. (AK PARTİ ve Bakanlar Kurulu sıralarından
alkışlar) Şayet bugün Avrupa Birliği bir atılım yapacaksa bunun tek bir yolu
vardır, o da Türkiye’yi üye yaparak gerçek anlamda bir ekonomik ve kültürel
genişleme hamlesini başlatmasıdır. İşte, Brexit’te hâllerini gördük, kim bilir
bunu neler takip edecek. Eğer Avrupa Birliği bunu yaparsa biz buradayız,
Avrupa’nın geleceğine katkı vermekten de memnuniyet duyarız, oralarda 5 milyonu
aşkın soydaşımız var. Yapmazsa da bizim için hiç fark etmez, kendi yolumuzda
ilerlemeye devam ederiz. (AK PARTİ ve Bakanlar Kurulu sıralarından alkışlar)
Türkiye Büyük Millet Meclisindeki tüm partilerimizin de iştirak ettiğini
düşündüğüm bu politikamızı Avrupa Birliğinden kesin bir cevap alana kadar
muhafaza edeceğiz.
Değerli milletvekilleri, günümüz dünyasında artık
hiçbir yer uzak değildir. Bu durum dünyanın neresinde yaşanırsa yaşansın,
olumlu veya olumsuz her gelişmenin tüm ülkeleri, tüm toplumları etkilemesine
yol açmaktadır. Hele bizim gibi iki bin iki yüz yıllık devlet tecrübesine, bin
dört yüz yıllık medeniyet müktesebatına, bin yıllık coğrafya hâkimiyetine sahip
bir ülke için bu tür gelişmeler çok daha önemli hâle gelmektedir. Tarihî,
kültürel ve sosyal olarak çok yakın ilişkiler ağıyla bağlı olduğumuz bölgelerde
ülkemize yönelik büyük bir sevgi ama aynı zamanda büyük bir umut vardır.
Sevgiye sadece teşekkürle karşılık vermek mümkündür ama umudun bize yüklediği
sorumluluklar çok ağırdır. Bu sebeple nasıl Irak’a, Suriye’ye, Kafkasya’ya,
Orta Asya’ya, Balkanlara, Doğu Avrupa’ya sırtımızı dönemiyorsak aynı şekilde
Kuzey Afrika’yı, Orta Afrika’yı, Güney Asya’yı da görmezden gelme hakkımız
yoktur. Yüreklerine Türkiye sevgisi kazılı kardeşlerimizin yaşadığı Libya’daki
gelişmelerin bizi ilgilendirmediğini nasıl söyleyebiliriz? Adına türküler
yaktığımız Yemen’deki hadiseleri nasıl yok sayabiliriz? Ecdadımızın her
köşesine damgalarını vurduğu Afganistan’ı, Pakistan’ı, Hindistan’ı nasıl öteki
görebiliriz? Arakan’daki, Türkistan’daki, Kırım’daki mazlumları nasıl yüzüstü
bırakabiliriz? Körfez’deki kardeşlerimizi, yaşadıkları krizlerle nasıl baş başa
bırakabiliriz? Orta Doğu dediğimiz coğrafyaya gittiğinizde, mesela, Kudüs’e
baktığınızda gördüğünüz silüetlerin pek çoğu ecdadımızın yadigârıdır. 
Türkiye elbette Avrupa-Atlantik kurumlarıyla yakın iş
birliği içindedir ama bu, tarihimizi ve medeniyetimizi yok saymamız anlamına
kesinlikle gelmiyor. Tam tersine, tarihimiz ve medeniyetimizden aldığımız güç
bizim en büyük avantajımızdır. Bugün hiç kimse, Türkiye’ye baktığında sadece
Edirne’den Kars’a, Sinop’tan Hatay’a kadar olan bir ülkeyi ve içinde yaşayan 80
milyon insanı görmüyor; Türkiye denilince akla, işte bu büyük tarihî ve
kültürel arka plan geliyor. Bunun için, Arakan’daki mazlumlara da el
uzatacağız; Avrupa’daki vatandaşlarımızın haklarını da müdafaa edeceğiz; Orta
Asya’daki, Kafkasya’daki, Balkanlar’daki kardeşlerimizle de kucaklaşacağız;
Suriye’den, Irak’tan, başka yerlerden kaçıp canlarını kurtarmak için ülkemize
sığınan milyonlara da sahip çıkacağız. Hamdolsun, hepsini de yapabilecek
güçteyiz. 
Türkiye, geçtiğimiz yıl yaptığı 6 milyar dolarlık
insanî kalkınma yardımıyla rakam bazında, Amerika’dan sonra dünyada 2’nci;
millî gelire oran bakımındansa ilk sırada yer alıyor. (AK PARTİ ve Bakanlar
Kurulu sıralarından alkışlar) Bazılarının bu durumu yadırgadığını biliyorum.
Hâlbuki yardım alan değil yardım eden bir ülke olmak, üstelik bu konuda tüm
dünyanın ilerisinde bulunmak bu millet için, bizim için bir şereftir. (AK PARTİ
ve Bakanlar Kurulu sıralarından alkışlar)
Bu işler için kullandığımız kaynaklar bugün bizim
hiçbir projemize, hiçbir çalışmamıza mâni olmaz ama bu şekilde insanların
gönlünde edindiğimiz yere ise paha biçilmez. Türkiye'nin bu çalışmalarıyla hem
geçmişine sahip çıktığı hem de geleceğine yatırım yaptığı unutulmamalıdır. 
Değerli milletvekilleri, zor bir dönemden geçtiğimiz şu
günlerde geleceğe ümitle bakmak için de sebebimiz çoktur. Bölgemizdeki tüm
terör örgütlerinin içeriden ve dışarıdan saldırılarıyla yıkamadıkları bir
Türkiye güçlü bir Türkiye’dir. (AK PARTİ ve Bakanlar Kurulu sıralarından
alkışlar) Uluslararası alanda yalnızlaştırma çabalarına rağmen tüm
platformlarda en ön safta yer alan bir Türkiye güçlü bir Türkiye’dir. Ekonomik,
sosyal, siyasal krizlere karşı bu derece dayanıklılık gösteren bir Türkiye
güçlü bir Türkiye’dir. Her imtihan aynı zamanda bir imkândır, bu da böyle
bilinmelidir. (AK PARTİ ve Bakanlar Kurulu sıralarından alkışlar) Her kriz
beraberinde yeni fırsatları da getirir. Türkiye, çevresinde yaşanan krizlerin
fırsat pencerelerini yakalama konusunda ciddi çaba gösteriyor.
Cumhurbaşkanından Hükûmetine, iş dünyasından sivil toplum kuruluşlarına kadar
tüm gücümüzle bu imkânları değerlendirmenin gayreti içindeyiz. 
Geçmişte ülkemize mesafeli yaklaşan pek çok ülkenin ve
liderin artık çok daha güvenle ve inançlı bir şekilde yanımızda yer aldığını
görüyoruz. Kendi iç siyasetlerindeki dengeler sebebiyle kamuoyu önünde ülkemiz
aleyhinde beyanlarda bulunanların, kapalı kapılar ardında nasıl farklı görüşler
ifade ettiklerini sizler de yakından biliyorsunuz. 
Türkiye'nin 2023 hedeflerini er veya geç
gerçekleştireceği artık genel bir kabul hâline gelmiştir. Şimdi daha ötesine
geçiyor, 2053 ve 2071 vizyonlarımızın altını doldurma sürecini başlatıyoruz.
(AK PARTİ ve Bakanlar Kurulu sıralarından alkışlar) Bu konuda Türkiye Büyük
Millet Meclisimize de tabii ki çok önemli görevler düşüyor. 
Buradan tüm partilerimize, tüm milletvekillerimize
çağrıda bulunuyorum: Gelin, ülkemizin bu kritik dönemden mümkün olan en güçlü
şekilde çıkmasını birlikte sağlayalım. (AK PARTİ ve Bakanlar Kurulu
sıralarından alkışlar) Gelin, Türkiye’nin geleceğini beraber inşa edelim.
Gelin, 2053 ve 2071 vizyonlarını birlikte somutlaştıralım. Gelin, milletimizin
karşısına farklılıklarımızla değil, müştereklerimizle çıkalım. (AK PARTİ ve
Bakanlar Kurulu sıralarından alkışlar) İşte o zaman ülkemizin büyüme, kalkınma,
gelişme performansının katlanarak arttığını göreceğiz. 2019 seçimlerinin bu
güzel temennileri hayata geçireceğimiz bir dönüm noktası olmasını temenni
ediyorum. Meclisimizin yeni yasama yılında yapacağı çalışmalarda ortaya
koyacağı birlik, beraberlik, kardeşlik, dayanışma ruhuyla milletimize bu umudu
vermesini diliyorum. 
Bu vesileyle, geçen hafta ebediyete, ahirete
uğurladığımız Abdulkadir kardeşime de huzurlarınızda Allah’tan rahmet
diliyorum, ailesine başsağlığı diliyorum ve Parlamentomuzun bir mensubu olarak
Rabb’im kendisini cennetiyle, inşallah, müşerref kılsın. (AK PARTİ ve Bakanlar
Kurulu sıralarından “Âmin.” sesleri) 
Bu düşüncelerle bir kez daha Türkiye Büyük Millet
Meclisimizin 26’ncı Dönem Üçüncü Yasama Yılının hayırlı olmasını, başarılarla
dolu olmasını temenni ediyor, hepinize sevgilerimi, saygılarımı sunuyorum.
Kalın sağlıcakla. (AK PARTİ, MHP ve Bakanlar Kurulu sıralarından ayakta
alkışlar) 
BAŞKAN – Sayın Cumhurbaşkanımıza
teşekkürlerimizi sunuyorum. 
Sayın milletvekilleri, bugünkü
gündemimizde başka bir konu bulunmadığından sözlü soru önergeleri ile diğer
denetim konularını sırasıyla görüşmek için 3 Ekim 2017 Salı günü saat 15.00’te
toplanmak üzere birleşimi kapatıyorum. 
Teşekkür ederim. 
Kapanma
Saati: 14.58



