



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 24’üncü
Birleşim
 9
Aralık 2014 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- KAPALI OTURUMLAR
İKİNCİ OTURUM
(Kapalıdır)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Mustafa Baloğlu'nun, 7-17 Aralık
Mevlâna Haftası ve Hazreti Mevlâna’nın 741’inci vuslat yıl dönümüne ilişkin
gündem dışı konuşması
2.- Afyonkarahisar Milletvekili Kemalettin Yılmaz'ın,
tarımsal üretimde girdi maliyetleri sorunu ve çözüm önerilerine ilişkin gündem
dışı konuşması
3.- İstanbul Milletvekili Mahmut Tanal'ın,
bisikletçilerin yaşadıkları sorunlara ve 9 Aralık Uluslararası Yolsuzlukla
Mücadele Günü’ne ilişkin gündem dışı konuşması
V.- AÇIKLAMALAR
1.- İstanbul Milletvekili Abdullah Levent Tüzel'in, 9
Aralık Uluslararası Yolsuzlukla Mücadele Günü’ne ilişkin açıklaması
2.- Bursa Milletvekili Aykan Erdemir'in, 9 Aralık
Uluslararası Yolsuzlukla Mücadele Günü’ne ilişkin açıklaması
3.- İstanbul Milletvekili Kadir Gökmen Öğüt'ün, Maltepe
Üniversitesi Tıp Fakültesi Hastanesinde sendikalı oldukları için işten
çıkarılan işçilerin durumuna ilişkin açıklaması
4.- Ankara Milletvekili Özcan Yeniçeri'nin, AKP
Hükûmeti tarafından Koza Altın İşletmesinin Gümüşhane’deki altın üretiminin
durdurulmasına ilişkin açıklaması
5.- Afyonkarahisar Milletvekili Kemalettin Yılmaz'ın,
atama bekleyen ziraat mühendisi, veteriner hekim, gıda ve su ürünleri
mühendisleri ile ziraat teknisyeni ve veterinerlik sağlık teknisyenlerinin ne
zaman atanacaklarını öğrenmek istediğine ilişkin açıklaması
6.- İzmir Milletvekili Musa Çam'ın, rüzgârgülleri için
doğanın ve ağaçların katledilmesine karşı olduğuna ve Çevre ve Şehircilik
Bakanlığını bu konuda göreve davet ettiğine ilişkin açıklaması
7.- Samsun Milletvekili Ahmet Yeni'nin, Hazreti
Mevlâna’nın 741’inci vuslat yıl dönümüne ilişkin açıklaması
8.- Balıkesir Milletvekili Namık Havutça'nın, Çevre ve
Şehircilik Bakanlığı yetkililerinden Gönen Çayı’nın kirliliği için çözüm
üretmelerini beklediklerine ilişkin açıklaması
9.- Mersin Milletvekili Aytuğ Atıcı'nın, gümrüklerde
yaşanan yolsuzlukların ortaya çıkarılması için gümrük müşavirlerinin
görevlerine iade edilmesi gerektiğine ilişkin açıklaması
10.- Konya Milletvekili Ayşe Türkmenoğlu'nun, Hazreti
Mevlâna’nın 741’inci vuslat yıl dönümüne ilişkin açıklaması
11.- Tekirdağ Milletvekili Candan Yüceer'in,
Tekirdağ’daki Kapaklı-Saray arası duble yolun ne zaman bitirileceğini öğrenmek
istediğine ilişkin açıklaması
12.- İstanbul Milletvekili Haluk Eyidoğan'ın, İstanbul
Sultangazi’de PTT hizmetlerinin aksadığına ilişkin açıklaması
13.- Tunceli Milletvekili Kamer Genç'in, eski
milletvekili Feyzi İşbaşaran’ın tutuklanmasının doğru olmadığına ve Cumhurbaşkanı
Recep Tayyip Erdoğan’ın Din Şûrasında yaptığı konuşmasındaki bazı ifadelerine
ilişkin açıklaması
14.- Kütahya Milletvekili Alim Işık'ın, Güney Kore
yapımı KT-1 eğitim uçaklarının alınmasında ısrar edilmesinin gerekçesinin
kamuoyuna açıklanması gerektiğine ilişkin açıklaması
15.- İstanbul Milletvekili Mehmet Akif Hamzaçebi'nin, 9
Aralık Uluslararası Yolsuzlukla Mücadele Günü’ne ilişkin açıklaması
16.- Tokat Milletvekili Orhan Düzgün'ün, kapatılan
belde belediyelerinin durumuna ilişkin açıklaması
17.- Uşak Milletvekili Dilek Akagün Yılmaz'ın, KPSS’de
iltimas ve nüfuz suistimali yapılmasını kınadığına ilişkin açıklaması
18.- Aydın Milletvekili Ali Uzunırmak'ın, eski
milletvekili Feyzi İşbaşaran’a yapılan saldırılara tepki gösterilmemesinin Türkiye
Büyük Millet Meclisine yakışmayan bir tavır olduğuna ilişkin açıklaması
19.- Yalova Milletvekili Temel Coşkun'un, Yalova’da
kesilen ağaçların yerine ağaçlandırma yapan Orman ve Su İşleri Bakanlığına
teşekkür ettiğine ilişkin açıklaması
20.- İzmir Milletvekili Mustafa Moroğlu'nun, iktidarın
vergi oranları ve hizmetler konusunda İzmir’e karşı olduğuna ve Orman ve Su
İşleri Bakanı Veysel Eroğlu’nun Gediz Nehri’nin kirliliğiyle ilgili bazı
ifadelerine ilişkin açıklaması
21.- Kahramanmaraş Milletvekili Mesut Dedeoğlu'nun,
Afşin-Elbistan Termik Santrali’nin özelleştirilmesi sonucu çalışanların
durumuna ilişkin açıklaması
22.- Bursa Milletvekili İlhan Demiröz'ün, Bursa Paşa
Çiftliği’nde birinci derece sit alanı olan arazinin İller Bankası tarafından
neden satın alındığını öğrenmek istediğine ilişkin açıklaması
23.- İstanbul Milletvekili Mehmet Akif Hamzaçebi'nin,
Yalova Milletvekili Temel Coşkun’un yaptığı açıklamasındaki bazı ifadelerine
ilişkin açıklaması
24.- Yalova Milletvekili Temel Coşkun'un, İstanbul
Milletvekili Mehmet Akif Hamzaçebi’nin yaptığı açıklamasındaki bazı ifadelerine
ilişkin açıklaması
25.- Amasya Milletvekili Mehmet Naci Bostancı'nın,
Şırnak Milletvekili Hasip Kaplan’ın AK PARTİ grup önerisi üzerinde yaptığı
konuşmasındaki bazı ifadelerine ilişkin açıklaması
26.- Şırnak Milletvekili Hasip Kaplan'ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
27.- Çalışma ve Sosyal Güvenlik Bakanı Faruk Çelik'in,
Manisa Milletvekili Hasan Ören’in (11/40) esas numaralı Gensoru Önergesi
üzerinde CHP Grubu adına yaptığı konuşmasındaki bazı ifadelerine ilişkin
açıklaması
28.- Manisa Milletvekili Hasan Ören’in, Enerji ve Tabii
Kaynaklar Bakanı Taner Yıldız’ın (11/41) esas numaralı Gensoru Önergesi
üzerinde yaptığı konuşmasındaki bazı ifadelerine ilişkin açıklaması
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Gürcistan Parlamentosu Dış İlişkiler Komisyonu Başkanının vaki davetine icabet
etmek üzere Türkiye-Azerbaycan-Gürcistan Parlamentoları Dışişleri Komisyonları
Ortak Toplantısı'na katılması Genel Kurulun 18/11/2014 tarihli 15'inci Birleşiminde
kabul edilen Dışişleri Komisyonu heyetini oluşturmak üzere siyasi parti
gruplarınca bildirilen isimlere ilişkin tezkeresi (3/1661)
B) Meclis Araştırması Önergeleri
1.- Mardin Milletvekili Erol Dora ve 20
milletvekilinin, cezaevlerinde açlık grevi yapanların sağlık durumlarının
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/1164)
2.- BDP Grubu adına Grup Başkan Vekilleri Iğdır
Milletvekili Pervin Buldan ve Bingöl Milletvekili İdris Baluken’in, cezaevlerindeki
açlık grevlerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1165)
3.- BDP Grubu adına Grup Başkan Vekili Bingöl
Milletvekili İdris Baluken’in, ana dilde savunma hakkından mahrum bırakılan
vatandaşların durumunun araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1166)
C) Gensoru Önergeleri
1.- HDP Grubu adına Grup Başkan Vekilleri Iğdır
Milletvekili Pervin Buldan ve Bingöl Milletvekili İdris Baluken’in, Soma ve
Ermenek’te meydana gelen kazalar başta olmak üzere madenlerde iş kazalarını
önleyici politikalar geliştirmediği ve tedbirleri almadığı, iş yeri
denetimlerinin etkin olarak yapılmasını sağlamadığı, siyasi ve maddi nüfuz
sahibi çevrelerce yönlendirildiği ve mevsimlik tarım işçilerinin sorunlarını
çözmediği iddiasıyla Çalışma ve Sosyal Güvenlik Bakanı Faruk Çelik hakkında
gensoru açılmasına ilişkin önergesi (11/40)
2.- HDP Grubu adına Grup Başkan Vekilleri Iğdır
Milletvekili Pervin Buldan ve Bingöl Milletvekili İdris Baluken’in, Soma ve
Ermenek’te meydana gelen kazalar başta olmak üzere madenlerde işçi sağlığı ve
güvenliğini göz ardı ederek kazaların önüne geçmediği ve maden işletmelerinde
emek-sermaye dengesini sermaye lehine dönüştürerek genel piyasa dengesini
bozduğu iddiasıyla Enerji ve Tabii Kaynaklar Bakanı Taner Yıldız hakkında
gensoru açılmasına ilişkin önergesi (11/41)
D) Meclis Soruşturması Önergeleri
1.- Tokat Milletvekili Orhan Düzgün ve 54
milletvekilinin, İstanbul Atatürk Havalimanı’nda bekletilen 1,5 ton altının
bulunduğu bir uçağın sahte belge ve beyanlarla Dubai’ye gönderilmesine imkân
sağlayarak altın kaçakçılığıyla ilgili suç delillerini ortadan kaldırdığı,
olayla ilgili sorumlulukları bulunan üst düzey kamu görevlileri hakkında hiçbir
işlem yapmadığı, olayın etkin soruşturulmasını engelleyerek denetim görevini
yerine getirmediği, altın kaçakçılığı ile rüşvet ve yolsuzluk olaylarının
kapatılmasına olanak sağladığı ve bu eylemlerinin Türk Ceza Kanunu’nun 257’nci
maddesinde düzenlenen görevi kötüye kullanma suçuna uyduğu iddiasıyla Anayasa’nın
100’üncü ve Türkiye Büyük Millet Meclisi İçtüzüğü’nün 107’nci maddeleri uyarınca
Gümrük ve Ticaret eski Bakanı Hayati Yazıcı hakkında bir Meclis soruşturması
açılmasına ilişkin önergesi (9/12)
E) Duyurular
1.- Başkanlıkça, Kadın Erkek Fırsat Eşitliği
Komisyonunda siyasi parti grubu mensubu olmayan milletvekillerine düşen 1
üyelik için aday olmak isteyen siyasi parti grubu mensubu olmayan milletvekillerinin
yazılı olarak müracaat etmelerine ilişkin duyuru
F) Önergeler
1.- İstanbul Milletvekili Mustafa Sezgin Tanrıkulu’nun,
(2/1454) esas numaralı Türkiye Cumhuriyeti Devleti ile Suriye Arap Cumhuriyeti
Devleti Arasındaki Kara Sınırı Boyunca Yapılacak Mayın Temizleme Faaliyetleri
ile İhale İşlemleri Hakkında Kanunda Değişiklik Yapılması Hakkında Kanun
Teklifi’nin doğrudan gündeme alınmasına ilişkin önergesi (4/224)
VII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma
saatlerinin yeniden düzenlenmesine; bastırılarak dağıtılan 665 sıra sayılı
Kanun Teklifi’nin kırk sekiz saat geçmeden gündemin “Kanun Tasarı ve Teklifleri
ile Komisyonlardan Gelen Diğer İşler” kısmının 3’üncü sırasına alınmasına ve
diğer işlerin sırasının buna göre teselsül ettirilmesine; (11/40) ve (11/41)
esas numaralı Gensoru Önergelerinin 9 Aralık 2014 Salı günü gündemin "Özel
Gündemde Yer alacak İşler" kısmının 1’inci ve 2’nci sıralarına alınmasına
ve ön görüşmelerin bu birleşimde yapılmasını müteakip sözlü soruların ve diğer
denetim konularının görüşülmeyerek gündemin "Kanun Tasarı ve Teklifleri
ile Komisyonlardan Gelen Diğer İşler" kısmında yer alan işlerin
görüşülmesine; (9/11) ve (9/12) esas numaralı Meclis Soruşturması Önergelerinin
6 Ocak 2015 Salı günkü gündemin "Özel Gündemde Yer Alacak İşler"
kısmının sırasıyla 1’inci ve 2’nci sıralarına alınarak ön görüşmelerin aynı
tarihli birleşiminde yapılmasına; 13, 20 ve 27 Ocak 2015 Salı günkü
birleşimlerinde sözlü sorular ile diğer denetim konularının görüşülmemesine; 7,
14, 21 ve 28 Ocak 215 Çarşamba günkü birleşimlerinde diğer denetim konularının
görüşülmemesine ilişkin önerisi
VIII.- GENSORU
A) Ön Görüşmeler
1.- Halkların Demokratik Partisi Grubu adına Grup
Başkan Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde iş kazalarını önleyici politikalar geliştirmediği ve tedbirleri almadığı,
iş yeri denetimlerinin etkin olarak yapılmasını sağlamadığı, siyasi ve maddi
nüfuz sahibi çevrelerce yönlendirildiği ve mevsimlik tarım işçilerinin
sorunlarını çözmediği iddiasıyla Çalışma ve Sosyal Güvenlik Bakanı Faruk Çelik
hakkında gensoru açılmasına ilişkin önergesi (11/40)


2.- Halkların Demokratik Partisi Grubu adına Grup
Başkan Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde işçi sağlığı ve güvenliğini göz ardı ederek kazaların önüne
geçmediği ve maden işletmelerinde emek sermaye dengesini sermaye lehine
dönüştürerek genel piyasa dengesini bozduğu iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/41)
IX.- SATAŞMALARA İLİŞKİN KONUŞMALAR
1.- İstanbul Milletvekili Sebahat Tuncel'in, Karaman
Milletvekili Mevlüt Akgün’ün (11/40) esas numaralı Gensoru Önergesi üzerinde AK
PARTİ Grubu adına yaptığı konuşması sırasında HDP Grubuna sataşması nedeniyle
konuşması
2.- İstanbul Milletvekili Mehmet Akif Hamzaçebi'nin,
Bartın Milletvekili Yılmaz Tunç’un (11/41) esas numaralı Gensoru Önergesi
üzerinde AK PARTİ Grubu adına yaptığı konuşması sırasında Cumhuriyet Halk
Partisine sataşması nedeniyle konuşması
3.- Manisa Milletvekili Hasan Ören'in, Bartın
Milletvekili Yılmaz Tunç’un (11/41) esas numaralı Gensoru Önergesi üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
4.- İstanbul Milletvekili Ömer Dinçer'in, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında şahsına sataşması nedeniyle konuşması
5.- İstanbul Milletvekili Mehmet Akif Hamzaçebi'nin,
İstanbul Milletvekili Ömer Dinçer’in sataşma nedeniyle yaptığı konuşması sırasında
şahsına ve Cumhuriyet Halk Partisine sataşması nedeniyle konuşması
X.- SEÇİMLER
A) Komisyonlarda Açık Bulunan Üyeliklere Seçim
1.- Kamu İktisadi Teşebbüsleri Komisyonunda açık
bulunan üyeliğe seçim
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Adalet ve Kalkınma Partisi Grup Başkanvekilleri
Kayseri Milletvekili Mustafa Elitaş, Adıyaman Milletvekili Ahmet Aydın,
Kahramanmaraş Milletvekili Mahir Ünal, İstanbul Milletvekili Mihrimah Belma
Satır ve Amasya Milletvekili Mehmet Naci Bostancı’nın; Askerlik Kanunu ile Sözleşmeli
Erbaş ve Er Kanununda Değişiklik Yapılmasına Dair Kanun Teklifi, Cumhuriyet
Halk Partisi Grup Başkanvekili İstanbul Milletvekili Mehmet Akif Hamzaçebi’nin;
Askerlik Kanununda Değişiklik Yapılması Hakkında Kanun Teklifi, İstanbul
Milletvekili Mustafa Sezgin Tanrıkulu’nun; Askerlik Kanununa Geçici Madde
Eklenmesi Hakkında Kanun Teklifi, Tokat Milletvekili Orhan Düzgün’ün; Askerlik
Kanununda Değişiklik Yapılması Hakkında Kanun Teklifi ve Millî Savunma
Komisyonu Raporu (2/2512, 2/1851, 2/2513, 2/2515) (S. Sayısı: 665)
XII.- YAZILI SORULAR VE CEVAPLARI
1.- İstanbul Milletvekili Umut Oran'ın, Süleyman Şah
Saygı Karakolu'nda görev yapan askerî personelin tahliyesi için herhangi bir
girişimde bulunulup bulunulmadığına ilişkin sorusu ve Millî Savunma Bakanı
İsmet Yılmaz’ın cevabı (7/53300)
2.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca tüketilen elektrik
miktarına ilişkin sorusu ve Türkiye Büyük Millet Meclisi Başkan Vekili Sadık
Yakut’un cevabı (7/53522)
3.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca yapılan internet erişim
hizmeti alımlarına ilişkin sorusu ve Türkiye Büyük Millet Meclisi Başkan Vekili
Sadık Yakut’un cevabı (7/53523)
4.- Ankara Milletvekili Zühal Topcu'nun, Katılım Öncesi
Mali Yardım Fonları’nın vergi ve harçlardan istisna tutulmasına ilişkin sorusu
ve Avrupa Birliği Bakanı Volkan Bozkır’ın cevabı (7/54572)
5.- İstanbul Milletvekili Umut Oran'ın, Jandarma Genel
Komutanlığının İçişleri Bakanlığına bağlanıp bağlanmayacağına dair yazılı soru
önergesinin cevaplanmamasına ilişkin sorusu ve Avrupa Birliği Bakanı Volkan
Bozkır’ın cevabı (7/54573)
6.- İstanbul Milletvekili Mustafa Sezgin Tanrıkulu'nun,
taşınır ve taşınmaz kiralamaları nedeniyle yapılan harcamalara ilişkin sorusu
ve Avrupa Birliği Bakanı Volkan Bozkır’ın cevabı (7/54574)
7.- İstanbul Milletvekili Mahmut Tanal'ın, Ağrı'nın
ekonomik durumuna ilişkin sorusu ve Ekonomi Bakanı Nihat Zeybekci’nin cevabı
(7/54594)
8.- Çanakkale Milletvekili Ali Sarıbaş'ın, TÜİK verilerine
göre 2014 yılında tahıl ve meyve üretiminin azaldığı iddialarına ve alınacak
tedbirlere,
- İzmir Milletvekili Rahmi Aşkın Türeli'nin, 10 Haziran
2014'te İzmir'in Tire ilçesinde yaşanan dolu yağışı neticesinde yapılan
kesinleşmiş hasar tespitlerine ve ödemelere,
- İstanbul Milletvekili Mustafa Sezgin Tanrıkulu'nun,
taşınır ve taşınmaz kiralamaları nedeniyle yapılan harcamalara,
- Van Milletvekili Özdal Üçer'in, Van'da tarla ve meyve
bitkileri konusunda gerçekleştirilen destek programlarına,
- Ardahan Milletvekili Ensar Öğüt'ün, kırmızı ve beyaz
et ile çay üretimine,
TİGEM bünyesinde faaliyet gösteren işletmelere,
TİGEM tarafından yapılan satın almalara,
TMO tarafından hububat alımı için öngörülen fiyatlara,
Hububat üreticilerinin sorunlarına,
- Kars Milletvekili Mülkiye Birtane'nin, gebe hayvan
kesiminin engellenmesi amacıyla yapılan denetimlere,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/54605), (7/54606), (7/54607), (7/54608),
(7/54609), (7/54610), (7/54611), (7/54612), (7/54613), (7/54614)
9.- Ankara Milletvekili Özcan Yeniçeri'nin,
Diyarbakır'da Dinî Yüksek İhtisas Merkezi yapımı için bütçeden ayrılan ödeneğin
akıbetine ilişkin sorusu ve Çevre ve Şehircilik Bakanı İdris Güllüce’nin cevabı
(7/54755)
10.- Bilecik Milletvekili Bahattin Şeker'in, Bilecik'e
yönelik destek, teşvik ve hibe programlarına ve ilin Kırsal Kalkınma
Programı’na alınmasına,
- İstanbul Milletvekili D. Ali Torlak'ın, gıda
mühendislerinin istihdamına,
- Kütahya Milletvekili Alim Işık'ın, kırmızı ve beyaz
et fiyatlarına,
- İstanbul Milletvekili D. Ali Torlak'ın, 17 Aralık
2013 tarihinden itibaren görevden alınan bürokratlara,
- İzmir Milletvekili Ahmet Kenan Tanrıkulu'nun,
zeytinlik alan tanımını değiştiren kanun tasarısına ve öngörülen düzenlemenin
zeytinciliğe etkisine,
- Ankara Milletvekili Levent Gök'ün, Ankara'daki
ekilebilir alanlara ve tarım faaliyetlerine,
- İstanbul Milletvekili Mahmut Tanal'ın, mezbahalara
yönelik denetimlere,
Zeytinyağına verilen destekleme primine ve zeytinyağı
üretim ve tüketiminin artırılması kapsamında yapılan çalışmalara,
Ağrı'da gıda, tarım ve hayvancılık sektöründe faaliyet
gösteren iş yeri ve kişi sayısına,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/54780), (7/54781), (7/54782), (7/54783),
(7/54784), (7/54785), (7/54786), (7/54787), (7/54788)
11.- İstanbul Milletvekili D. Ali Torlak'ın,
özelleştirileceği iddia edilen Eti Maden İşletmeleri Genel Müdürlüğüne bağlı sülfürik
asit ve borik asit fabrikalarına ilişkin sorusu ve Maliye Bakanı Mehmet
Şimşek’in cevabı (7/54867)
12.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarca yurt dışında yapılan
kira harcamalarına ilişkin sorusu ve Çevre ve Şehircilik Bakanı İdris Güllüce’nin
cevabı (7/55065)
13.- Çanakkale Milletvekili Mustafa Serdar Soydan'ın,
2002-2014 yılları arasında Çanakkale'ye yapılan yatırımlara ilişkin sorusu ve
Orman ve Su İşleri Bakanı Veysel Eroğlu’nun cevabı (7/55201)
14.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarca satın alınan sigorta
hizmetlerine, 
2002-2014 yılları arasında Bakanlık ile bağlı kurum ve
kuruluşlarca yurt dışında yapılan kira harcamalarına, 
Bakanlık ile bağlı kurum ve kuruluşlarca yapılan kira
harcamalarına,
2002-2014 yılları arasında Bakanlık ile bağlı kurum ve
kuruluşlarca satın alınan ilaçlama hizmetlerine,
2002-2014 yılları arasında Bakanlık ile bağlı kurum ve
kuruluşlarca satın alınan bakım ve onarım hizmetlerine, 
İlişkin soruları ve Orman ve Su İşleri Bakanı Veysel
Eroğlu’nun cevabı (7/55202), (7/55203), (7/55204), (7/55205), (7/55206)
15.- İstanbul Milletvekili Mustafa Sezgin
Tanrıkulu'nun, 2010-2014 yılları arasında Bakanlıkta görev yapan özel kalem müdürlerine
ilişkin sorusu ve Avrupa Birliği Bakanı Volkan Bozkır’ın cevabı (7/55306)
16.- İstanbul Milletvekili Mustafa Sezgin
Tanrıkulu'nun, 2010-2014 yılları arasında Bakanlıkta görev yapan basın ve
halkla ilişkiler müşavirlerine ilişkin sorusu ve Avrupa Birliği Bakanı Volkan
Bozkır’ın cevabı (7/55307)
17.- İstanbul Milletvekili Mustafa Sezgin
Tanrıkulu'nun, 2010-2014 yılları arasında Bakanlıkta görev yapan müşavirlere
ilişkin sorusu ve Avrupa Birliği Bakanı Volkan Bozkır’ın cevabı (7/55308)
18.- İstanbul Milletvekili Mustafa Sezgin
Tanrıkulu'nun, 2004-2014 yılları arasında bağlı kurum ve kuruluşlarda görev
yapan müsteşarlara ilişkin sorusu ve Başbakan Yardımcısı Bülent Arınç’ın cevabı
(7/55808)
9 Aralık 2014
Salı
BİRİNCİ OTURUM
Açılma Saati:
15.01
BAŞKAN: Başkan
Vekili Şükran Güldal MUMCU
KÂTİP ÜYELER:
Dilek YÜKSEL (Tokat), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 24’üncü Birleşimini açıyorum. 
Toplantı yeter sayısı vardır,
görüşmelere başlıyoruz. 
Sayın milletvekilleri, görüşmelere
başlamadan önce, 19 Kasım 2014 tarihli 16’ncı Birleşimde yapılan kapalı oturuma
ait tutanak özetinin İç Tüzük’ün 71’inci maddesine göre okunabilmesi için
kapalı oturuma geçmemiz gerekmektedir. Bu nedenle, sayın milletvekilleri ile Genel
Kurul salonunda bulunabilecek yeminli stenograflar ve yeminli görevliler
dışındakilerin salonu boşaltmalarını rica ediyorum. Tutanak özeti okunduktan
sonra açık oturama geçilecek ve görüşmelere devam edilecektir. 
Sayın idare
amirlerinin bu konuda yardımcı olmalarını ve salon boşaltıldıktan sonra
Başkanlığa haber vermelerini rica ediyorum. 
Şimdi kapalı
oturuma geçiyoruz. 
Kapanma Saati: 15.03
 III.- KAPALI OTURUMLAR
 İKİNCİ OTURUM
 (Kapalıdır)
-----0-----
ÜÇÜNCÜ OTURUM
Açılma Saati:
15.11
BAŞKAN: Başkan
Vekili Şükran Güldal MUMCU
KÂTİP ÜYELER:
İsmail KAŞDEMİR (Çanakkale), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 24’üncü Birleşiminin Kapalı Oturumundan sonraki Üçüncü
Oturumunu açıyorum. 
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, 7-17 Aralık
Mevlâna Haftası ve Hazreti Mevlâna’nın 741’inci Vuslat Yıl Dönümü hakkında söz
isteyen Konya Milletvekili Mustafa Baloğlu’na aittir.
Buyurunuz Sayın Baloğlu. (AK PARTİ
sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Mustafa Baloğlu'nun, 7-17 Aralık
Mevlâna Haftası ve Hazreti Mevlâna’nın 741’inci vuslat yıl dönümüne ilişkin
gündem dışı konuşması
MUSTAFA BALOĞLU (Konya) – Sayın Başkan,
değerli milletvekilleri; Hazreti Mevlâna’nın 741’inci Vuslat Yıl Dönümü ve 7-17
Aralık Mevlâna Haftası sebebiyle şahsım adına söz almış bulunuyorum. Heyeti
saygıyla selamlıyorum.
Mevlâna Celâlettin-i Rûmi 1207 yılında
Horasan bölgesinin Belh şehrinde doğmuş, asıl adı Muhammed Celâlettin’tir.
“Mevlâna” ve “Rûmi” de kendisine sonradan verilen isimlerdir. 
“Efendimiz” manasına gelen “Mevlâna”
ismi ona genç yaşlarda Konya’da ders okutmaya başladığı tarihlerde verilmiştir.
Bu ismi Şemsi Tebrizî ve Sultan Veled’den itibaren Mevlâna’yı sevenler
kullanmış, âdeta adı yerine sembolü olmuştur.
“Rûmi” ise “Anadolu” demektir.
Mevlâna’nın “Rûmi” diye tanınması, geçmiş yüz yıllarda “Diyar-ı Rum” denilen
Anadolu ülkesinin vilayeti olan Konya’da uzun müddet oturması, ömrünün büyük
bir kısmını da orada geçirmesi ve nihayet türbesinin de orada olmasındandır.
Mevlâna’nın babası, çağının en büyük
bilginlerinden Sultanül Ulema (Bilginlerin Sultanı) Bahaeddin Veled’dir.
Babasının vefatından sonra Konya’da İplikçi Medresesinde vaazlar vermeye
başlayan Mevlâna, birçok talebe yetiştirmiş, sultanlar ve vezirler de dâhil
olmak üzere din ve ilim öğrenmek isteyen çok sayıda insanı etrafında
toplamıştır. 1244 yılında Şemseddin Tebrizî’yle tanışmış ve bu tanışmanın
ardından Hazreti Mevlâna yalnız büyük bir fikir adamı olmakla kalmamış, büyük
bir tasavvuf ve gönül adamına dönüşmüştür. Şemsi Tebrizî’nin ölümünden sonra
ise inzivaya çekilmiş. Hazreti Mevlâna 17 Aralık 1273 tarihinde Hakk’ın rahmetine
kavuşmuş ve ölümü, yeniden doğuş, Rabb’ine kavuşma anı, âşığın maşukla buluşma
anına benzetmiştir. “Ölüm günüm düğün günümdür.” tabirini kullandığı için anma
törenleri “düğün günü” ya da “vuslat günü” manasına gelen “Şebiarus” olarak
adlandırılmaktadır. Onun düşüncesinde ve fikrinde ölüm hiçbir zaman yokluk
olarak kabul edilmemektedir. “Ölümümüzden sonra mezarımızı yerde aramayınız.
Bizim mezarımız ariflerin gönüllerindedir.” diyerek gönüllerdeki ölümsüzlüğe
dikkat çekmiştir. “Herkes ayrılıktan bahsetti, bense vuslattan.” ifadesiyle
ölümün ayrılık değil, kavuşmak olduğuna dikkat çekmiştir. Yaşamını “Hamdım,
piştim, yandım.” sözleriyle özetleyen Hazreti Mevlâna her türlü kemale erişi
aşkta görür. Onun bütün eserleri aşka dairdir çünkü aşk, hayatın aslıdır,
özüdür, kainatın yaradılış sebebidir. Mademki varlığın mayası aşktır aşkın en
ileri noktası olan Allah aşkı ve muhabbeti her şeyin üzerinde değere sahiptir.
Hazreti Mevlâna bu düşünceden hareketle binlerce beyitle ilahi aşkı dile
getirmiştir. Hayatı boyunca en ünlü eseri olan Mesnevî’nin yanı sıra Fihi Mâ
Fih, Divan-ı Kebir, Mecalis-i Seb’a ve Mektubat eserlerini vermiştir. Hazreti
Mevlâna’nın oğlu Sultan Veled Mevleviliği bir tarikata getirmiş, semayla
birlikte musikiyi de Mevlevi ayinlerine dâhil etmiştir. 
İlmiyle hem Doğu’da hem Batı’da çeşitli
din ve kültürden pek çok insanın gönlünde taht kuran Hazreti Mevlâna vuslatının
üzerinden yedi yüz kırk bir yıl geçmesine rağmen sevgi ve birlik felsefesiyle
kendi zamanını aşarak bütün dünyayı hâlâ ışığıyla aydınlatmaktadır. “Gel, ne
olursan ol, yine gel.” diyerek her dilden, her dinden, her renkten insanı
kucaklayan Hazreti Mevlâna’nın şahsı ve eserleri üzerinden milyonlarca kişi
insan olmanın anlam ve değerini daha iyi kavramaktadır.
Sayın Başkan,
değerli milletvekilleri; bütün savaşların, şiddetin ve haksızlıkların hüküm
sürdüğü bir dünyada Hazreti Mevlâna gibi bir ilim ve irfan kaynağına derinden
ihtiyaç hissetmekteyiz. “Aynı dili konuşanlar değil, aynı duyguyu paylaşanlar
anlaşırlar.” Diyen, evrensel barışın, sevginin ve hoşgörünün simgesi olan
Türk-İslam dünyasının bu büyük düşünürü ve mutasavvıfını anlama ihtiyacı her
geçen gün daha da artmaktadır. Hazreti Mevlâna’nın -Şebiarus’u vesile kılıp-
onun büyük bir mütefekkir, büyük bir insanıkâmil olduğu insanlığa
anlatılmalıdır. Onun çağrısı Hakk’a, hakikate, doğruluğadır. Hazreti
Mevlâna’nın tüm insanlığa yol gösteren evrensel mesajlarını yaşatmak ve bizden
sonraki nesillere aktarmak hepimizin görevidir.
741’inci Vuslat
Yıl Dönümü’nde Hazreti Mevlâna’yı rahmet ve şükranla anıyor, hepinizi Konya’da
17 Aralık’ta yapılacak olan Şebiarus törenlerine davet ediyor, saygıyla
selamlıyorum. (AK PARTİ sıralarından alkışlar)
BAŞKAN –
Teşekkür ediyoruz Sayın Baloğlu.
Gündem dışı
ikinci söz, tarımsal üretimde girdi maliyetleri sorunu ve çözüm önerileri
hakkında söz isteyen Afyonkarahisar Milletvekili Kemalettin Yılmaz’a aittir.
Buyurunuz Sayın
Yılmaz. (MHP sıralarından alkışlar)
2.- Afyonkarahisar Milletvekili Kemalettin Yılmaz'ın,
tarımsal üretimde girdi maliyetleri sorunu ve çözüm önerilerine ilişkin gündem
dışı konuşması
KEMALETTİN
YILMAZ (Afyonkarahisar) – Teşekkürler Sayın Başkanım.
Sayın Başkan,
değerli milletvekilleri; bugün 7 milyarı aşan dünya nüfusunun yaklaşık 1
milyarı maalesef açtır ve 1 milyarıysa yetersiz beslenmektedir. 2050 yılında 9
milyarı bulması beklenen dünya nüfusunu besleyebilmek için dünya gıda
üretiminin 2050 yılına kadar yüzde 70 oranında artırılması gerektiği Birleşmiş
Milletler kaynaklarında yer almaktadır. Günümüzde dünya nüfusunu besleyecek
kadar gıda üretimi yapılmasına rağmen bazı ülkelerde açlık ve yetersiz
beslenmeden dolayı sorunların yaşanması, sorunun gıda üretimiyle değil, gıdaya
erişimle ilgili olduğunu ortaya koymaktadır. Amerika Birleşik Devletleri eski
Dışişleri Bakanı Kissinger’ın “Petrolü denetlersen ulusları, ülkeleri; gıdayı
denetlersen, insanları denetlersin. Gıda silahtır ve bizim müzakere
çantamızdaki araçlardan biridir.” sözü de göstermektedir ki emperyal güçler
açlık ve yoksulluk üzerinden bazı ülkelerde ekonomik reformlar, tasarruf
tedbirleri, önemli hizmetlerin özelleştirilmesini içeren politika gibi
dayatmalarla müdahale etmektedirler. Amerika Birleşik Devletleri ve Avrupa
Birliği gibi tarımsal üretimi fazla olan ülkelerin kendi üretim fazlalarını
pazarlayabilmek için mesela Somali gibi birçok gelişmekte olan ülkenin tarımsal
sektörünü ve ekonomilerini Dünya Ticaret Örgütü, IMF ve Dünya Bankası gibi
uluslararası kuruluşlar kanalıyla destabilize ettikleri bilinmektedir. Bu
ülkelerde “gıda yardımı” adı altında ücretsiz veya çok ucuz tarımsal ürünler iç
pazarlarda yerini aldığından üreticiler bu fiyatlarla rekabet edemediklerinden
gittikçe tarım dışı kalmakta, üretim yapamamakta, dışa bağımlılığın artarak
devam etmesi sonucunda ise tüm tarımsal üretim giderek yok olmaktadır. 
Değerli milletvekilleri, bu
anlattıklarım senaryo değil bugün Somali ve benzeri pek çok ülkede maalesef bu
dram yaşanmaktadır. 
Son zamanlarda ülkemizi de tesiri
altına alan küresel iklim değişikliğinden kaynaklanan kuraklık, sel gibi doğal
afetlerin artması, gelişmiş ülkelerin tarımsal üretimdeki sübvanse oranlarını
artırmaları yanında ithalat ve ihracatta korumacı politikaları, bazı ülkelerin
gıdaya olan taleplerinin artması, tarımsal girdi maliyetlerinin sürekli olarak
yükselmesi, tarım sektörüne yeterli yatırımın yapılmaması gibi pek çok etken
dünya gıda fiyatlarını etkilemektedir. Gıda fiyatlarının artması geri kalmış ve
gelişmekte olan pek çok ülkede açlığı tetikleyen önemli faktörler
noktasındadır. 
Değerli milletvekilleri, gelişmiş
ülkeler dünya siyasetinde gıdayı bir silah olarak kullanmaktan çekinmemektedir.
Ülkemiz de dünyadaki bu gelişmeler ve politikalara direnebilmek ve dünyada en
stratejik meta hâline gelen gıda üretiminde kendi ihtiyacını karşıladıktan
sonra dünya piyasalarında da rekabetçi bir konuma gelmek durumundadır.
Ülkemizde nüfusun yaklaşık üçte 1’i geçimini stratejik önemi her geçen gün
artan tarımdan sağlamaktadır. Ülkemizin gayrisafi hasıla açısından dünyada
7’nci sırada olduğu ifade edilse de, tarım sektörünün çok ciddi yapısal
sorunları sebebiyle potansiyelinin çok gerisinde kaldığı bir gerçektir. Bunun
içindir ki, ithal ham yağına, ithal yem ham maddesine, ithal tohumlara mahkûm
oluyoruz. Zaman zaman da ne yazık ki kurbanlık ve saman bile ithal etmek
zorunda kalıyoruz.
Değerli milletvekilleri, yapısal
sorunlar yanında üretimimizi olumsuz etkileyen en önemli sorunlardan biri
tarımsal girdi fiyatlarının çok yüksek olmasıdır. Çiftçi perişandır. Tarımsal
girdiler, yani, mazot, gübre, ilaç, tohum, fidan, fide, yem, sulamada
kullanılan elektrik fiyatları çiftçinin belini bükmüştür. Dünyanın en pahalı
mazotunu kullanan Türk çiftçisinin pek çoğu hububatını bu sene gübresiz ekmek
zorunda kalmıştır. Bu da ürünü ve verimi olumsuz etkileyecektir. Gelişmiş
ülkelerin çiftçilere, üreticilere vermiş olduğu desteğin dörtte 1’ini bile
esirgediğimiz çiftçilerimiz bu girdilerden hiç olmazsa ÖTV ve KDV’nin
kaldırılmasını bekliyor. İktidara gelmeden önce söz verdiniz ama tutmadınız.
Denizcilik sektörüne ucuz mazot verdiniz, çiftçinin traktörüne, biçerdöverine,
sulama motoruna, patpatına ucuz mazot neden vermiyorsunuz? Yoksa,
evlatlarınızın tarım sektörüne girip traktörcüklerinin veya traktör filolarının
olmasınımı bekliyorsunuz? Gemiciklere nasıl ucuz mazot verdiyseniz
çiftçilerimiz de tarımsal üretimde ucuz mazot almak istiyorlar. Bu,
çiftçilerimizin en tabii hakkıdır, Milliyetçi Hareket Partisi olarak bu konunun
takipçisi olmaya devam edeceğiz.
Yüce heyetinizi saygıyla selamlıyorum
efendim. (MHP sıralarından alkışlar)
BAŞKAN – Teşekkür ederiz Sayın Yılmaz.
Gündem dışı üçüncü söz, bisikletçilerin
yaşadıkları sorunlar hakkında söz isteyen İstanbul Milletvekili Mahmut Tanal’a
aittir. (CHP sıralarından alkışlar)
Buyurunuz Sayın Tanal. 
3.- İstanbul Milletvekili Mahmut Tanal'ın,
bisikletçilerin yaşadıkları sorunlara ve 9 Aralık Uluslararası Yolsuzlukla
Mücadele Günü’ne ilişkin gündem dışı konuşması
MAHMUT TANAL (İstanbul) – Teşekkür
ederim Sayın Başkan.
Değerli milletvekilleri, tabii, gündem
dışı konuşmalarda o gün ülkede bulunan sorunlar, can yakan sorunlar neyse esas
onların gündeme alınması gerekirken daha önceden bu konuda dilekçe verdiğim
için asıl can alıcı olan konuya gelmek istiyorum.
Değerli
arkadaşlar, yolsuzluk demek ahlaksızlık demektir, yolsuzluk demek
haysiyetsizlik demektir; ülkede 80 kişinin istisnai memurluğa alınma yoluyla…
Umudunu sınava bağlamış olan, umudunu başarıya bağlamış olan, iş, aş bekleyen
insanlarımızın sorunları çok yüksek. Nedir? Yolsuzlukla ilgili, 4 tane bakanla
ilgili dosya varken 80 tane dosya daha oldu. 80 tane dosya ne demek? 80 tane
AKP’li milletvekilinin, bakanın eş, dost çocuklarının istisnai yolla memurluğa
atanması demek. Bu ne demektir? İnsanların umuduyla oynamak demektir.
Yolsuzlukla mücadeleyle ilgili iktidara geldiniz, yolsuzluğun tam ortasına, tam
göbeğine, tam çukura düştünüz. Yani burada KPSS sınavlarıyla ilgili bir kanun
teklifi verdim ben, bundan sonra AKP’li milletvekilleri ve bakanların
çocukları, yakınları KPSS’den muaf olsun. Gerçekten de bu sizlere yakışıyor.
Eğer rüşvetle, yolsuzlukla mücadele etmek istiyor isek sizden istirhamım o
sorumlu makamlarda oturan insanların ve bunlara iş tutan, bu işi, zemini
hazırlayan kişilerin o makamlardan istifa etmesi gerekiyor. Bakın, Avrupa
ülkelerinde böyle bir olay olsa o bakanların, o milletvekillerinin, o
bürokratların tamamının mevcut olan görevlerinden istifa etmesi gerekirken
maalesef içinizde bunu yalanlayan yok. “Burada bir ekleme, yanlışlık var.”
diyen de yok. Peki, madem buna itiraz edemiyorsanız namuslu, dürüst, ahlaklı
olan insanların yapması gereken nedir? Bu insanları ya içinizden
dışlayacaksınız veya bu insanların istifasını sağlayacaksınız. Aksi takdirde,
burada bizim söylediğimiz bu laflar… İçinizde bulunan namuslu insanları tenzih
ediyorum, bu lafımız dürüst, namuslu olan vekillere, bakanlara değil ama bu
namussuzluğu yapan insanların siyaset kurumunu bu kadar aşındırmaya hakları
yoktur. Siyaset dendiği zaman, Türkiye’de en fazla itibar kaybeden kurum
siyaset kurumudur. Bu siyaset kurumunun da itibar kaybetmesine neden olan
siyasi iktidarın ta kendisidir. Onun için, ben, Adalet ve Kalkınma Partisi
sıralarında oturan namuslu, dürüst milletvekillerine sesleniyorum: Bunları
lütfen aralarınızdan siliniz. Eğer gücünüz yetmiyorsa güç vermeye hazırız,
destek vermeye hazırız. Bunlar gerçekten emek bekleyen, ekmek bekleyen, iş
bekleyen, umudu olan, ümidi bekleyen insanlarımızın geleceğiyle
oynamaktadırlar. Siz 4 bakanla ilgili soruşturmada dediniz ki: “Bunu paralel
yapı yaptı.” Peki, 80 tane yakınınızı işe yerleştirmeyle ilgili hangi yapı
yaptı? Burada herhâlde paralel yapı yapmadı. Buna da itiraz edemiyorsunuz. 
Bu açıdan, gerçekten, Türkiye’de asıl
olan sorun işsizliktir. Ondan sonra gelen sorun yolsuzluktur, adam kayırmadır.
Yolsuzluk demek mutlaka ihale almak demek değildir. İstisnai yolla memur
almanın yöntemi nedir? Teknik konuda, o konuda memura ihtiyaç vardır, o
personel bulunamamaktadır; 657 sayılı Devlet Memurları Kanunu’nun 59’uncu
maddesi uyarınca istisnai yoldan memur alınıyor. Siz burada kanunu
dolandırıyorsunuz, kanuna karşı hile yapıyorsunuz. Kanuna karşı olan hileyi
hiçbir kurum kabul edemez. 
Onun için, son söz olarak şunu
söylüyorum: Namussuzlar kadar namusluların da cesaretli davranmasını bekliyor,
hepinize teşekkür ediyorum, saygılarımı sunuyorum. (CHP ve MHP sıralarından
alkışlar)
BAŞKAN – Teşekkür ediyoruz Sayın Tanal.
Gündeme geçmeden önce, sisteme girmiş
sayın milletvekillerine birer dakika söz vereceğim.
İlk söz Sayın Tüzel’in.
Buyurunuz efendim.
V.- AÇIKLAMALAR
1.- İstanbul Milletvekili Abdullah Levent Tüzel'in, 9
Aralık Uluslararası Yolsuzlukla Mücadele Günü’ne ilişkin açıklaması
ABDULLAH LEVENT TÜZEL (İstanbul) –
Teşekkür ederim Sayın Başkan.
Bugün Dünya Yolsuzlukla Mücadele Günü.
Bu alanda çalışan Uluslararası Şeffaflık Derneği bugün grubumuzu ziyarete geldi
ve hep birlikte bu yolsuzluğa karşı deklarasyonu imzaladık. Yolsuzluk üzerine
dernek diyor ki: “Kamu görevinin özel çıkar sağlamak için kötüye
kullanılmasıdır. Yolsuzluk dünyadaki milyonlarca insanın temel hak ve
özgürlüklerinin ihlal edilmesidir. Kamu kaynaklarının adaletsiz ve usulsüz
biçimde dağıtılmasına, toplumsal ve sosyal alandaki ahlaki çöküntüye yol açar,
gelecek nesiller için daha iyi bir hayat kurma şansını yok eder.” Ve böyle
devam ediyor.
Biliyorsunuz, bu kapitalist sistem bir
yandan yoksulluğu, bir yandan yolsuzluğu üretiyor, yol arkadaşlığı yapıyor. Ve
Türkiye’nin 17-25 Aralıktan sonra, o dönemin Başbakanı ve bakanlarının adının
geçtiği yolsuzluk iddialarından sonra dünya listelerindeki yeri daha da
belirginleşmiştir ve şimdi Soruşturma Komisyonunda gerçekleri halk duymasın
diye üstünü örtmek için çabalıyorlar.
(Mikrofon otomatik cihaz tarafından
kapatıldı)
ABDULLAH LEVENT TÜZEL (İstanbul) – Kamu
ihalelerinden KPSS atamalarına kadar yolsuzluğun her alanda karşımıza çıktığı
günümüzde mücadele etmekten başka şansımız yok.
Teşekkür ederim.
BAŞKAN – Teşekkür ediyoruz Sayın Tüzel.
Sayın Erdemir…
2.- Bursa Milletvekili Aykan Erdemir'in, 9 Aralık
Uluslararası Yolsuzlukla Mücadele Günü’ne ilişkin açıklaması
AYKAN ERDEMİR (Bursa) – Teşekkür ederim
Sayın Başkan.
Bugün 9 Aralık Dünya Yolsuzlukla Mücadele
Günü. Birleşmiş Milletler bu yıl Yolsuzlukla Mücadele Günü mesajı olarak
“Yolsuzluk zincirini kır.” ifadesini benimsedi. Ben de bu vesileyle Türkiye’de
yolsuzluk zincirini kıran onurlu memur Teoman Dudak’ı anmak istiyorum.
Memur Teoman, 17-25 Aralık sürecinde
sahte evrakla altın ticaretinde kullanılan uçağın kalkışına izin vermeyen memur
olarak tanındı. Reza Zarrab ve Rüçhan Bayar’ın telefon görüşmelerinde dinlemeye
takılan “Teoman’a neler yaptım yani ne vaatler, ne şeyler. Yok, yok yani adam
almıyor.” ifadeleriyle halkımızın gönlünde taht kurdu. Bu ülkede “Senin önüne
yatarım Reza.” diyenler olduğu gibi, dimdik duran Memur Teomanlar da var.
Dürüstlüğünün cezasını İstanbul’dan Gaziantep’e sürülerek ödeyen Memur Teoman’a
teşekkürü bir borç bilir, Türkiye’de yolsuzluk, hırsızlık, arsızlık ve
yüzsüzlük zincirinin er ya da geç kırılacağına inancımı vurgulamak isterim.
BAŞKAN – Teşekkür ederiz Sayın Erdemir.
Sayın Öğüt…
3.- İstanbul Milletvekili Kadir Gökmen Öğüt'ün, Maltepe
Üniversitesi Tıp Fakültesi Hastanesinde sendikalı oldukları için işten
çıkarılan işçilerin durumuna ilişkin açıklaması
KADİR GÖKMEN ÖĞÜT (İstanbul) – Teşekkür
ederim Sayın Başkanım.
AKP, 12 Eylül 2010 referandumunda
Anayasa değişikliğini emekçilere sendika müjdesi olarak duyurmuş, birden fazla
sendikaya üye olunabileceğini dile getirmişti. Bunu hatırlatarak İstanbul
Maltepe Üniversitesi Tıp Fakültesi Hastanesinde yaşanan bir durumu sizlere
aktarmak istiyorum. Oradaki işçiler üç aydır DİSK’e bağlı DEV SAĞLIK-İŞ çatısı
altında örgütlenmektedirler.
Önce 1, sonra 3 işçi sendikalı
oldukları için işten çıkarılmıştır. Hastane yönetimince işçilere sendikadan
istifa etmeleri için rüşvet teklif edilmiştir. Rektörle yapılan görüşmelerden
netice alınamadığı gibi, üstüne üstlük 94 kişi daha işten çıkarılmıştır. İşten
atılanlar kadrolu personeldir. Aralarında eşleriyle birlikte işten çıkarılanlar
vardır. Kanser sebebiyle üç ay önce operasyon geçirip tedavisi devam eden bir
işçiyi bile, on sekiz yıllık emeğini hiçe sayarak işten çıkarmışlardır. Bu
insanların suçu sendika üyesi olma haklarını mı kullanmalarıdır? Haklarının bir
an önce verilmesini talep ediyorum.
Teşekkür ediyorum.
BAŞKAN – Teşekkür ediyoruz Sayın Öğüt.
Sayın Yeniçeri…
4.- Ankara Milletvekili Özcan Yeniçeri'nin, AKP
Hükûmeti tarafından Koza Altın İşletmesinin Gümüşhane’deki altın üretiminin
durdurulmasına ilişkin açıklaması
ÖZCAN YENİÇERİ (Ankara) – Teşekkür
ederim Sayın Başkan.
Koza İşletmesinin Gümüşhane’deki altın
üretimi AKP tarafından durduruldu. Yasal yönden hiçbir eksiği olmayan şirkete
“paralelle mücadele” adı altında izin verilmemesi Gümüşhane’de sosyal sorunlara
yol açmıştır. 38 bin nüfuslu olan bir kentte 600 işçinin işsiz kalmasının ne
anlama geldiğini bilenler bilir. AKP resmen Gümüşhanelinin ekmeğini elinden
almıştır. Gümüşhanelinin işsiz bırakılması yoluyla paralelle mücadele olmaz.
Kaldı ki AKP Hükûmeti bir şirket kadar dahi Gümüşhane’ye yatırım yapmamıştır.
Paralelle mücadelenin bedeli Gümüşhaneliye ödettirilemez. AKP’nin Gümüşhane’ye
yaptığı haksızlıktır, zulümdür. Başta Enerji Bakanını, sonra da Gümüşhane
Valisini görevlerini yapmaya davet ediyorum. 
Sayın Vali, Erdoğan’ın yasalarını değil
cumhuriyetin yasalarını uygulayın. Yasal olarak tekemmül etmiş ruhsatlarına
izin verin. Görevinize ve Gümüşhane’ye ihanet etmeyin.
Teşekkür ediyorum.
BAŞKAN – Teşekkür ederiz Sayın
Yeniçeri.
Sayın Yılmaz…
5.- Afyonkarahisar Milletvekili Kemalettin Yılmaz'ın,
atama bekleyen ziraat mühendisi, veteriner hekim, gıda ve su ürünleri
mühendisleri ile ziraat teknisyeni ve veterinerlik sağlık teknisyenlerinin ne
zaman atanacaklarını öğrenmek istediğine ilişkin açıklaması
KEMALETTİN YILMAZ (Afyonkarahisar) –
Teşekkürler Sayın Başkanım.
Gıda, Tarım ve Hayvancılık Bakanlığının
araştırma, yayım, destekleme ve kontrol hizmetleri, veterinerlik hizmetleri maalesef
eleman eksikliği nedeniyle ciddi şekilde aksamaktadır. Toplumun içinde bulunan
ziraat yüksek mühendisi bir milletvekili olarak bu aksaklıklara bire bir şahit
oluyorum. Atama bekleyen ziraat mühendisi, veteriner hekim, gıda ve su ürünleri
mühendisleri ile ziraat teknisyeni ve veterinerlik sağlık teknisyenlerini ne
zaman atayacaksınız? Gıda, Tarım ve Hayvancılık Bakanlığının eski bir Personel
Genel Müdürü olarak Bakanlıkta münhal kadrolarınızın olduğunu biliyorum. Atama
yapacak mısınız? Yapacaksanız ne zaman yapacaksınız? Yoksa hizmetlerin
aksamasından memnun musunuz, âdeta zevk mi alıyorsunuz? 
Saygılar sunarım. 
BAŞKAN – Teşekkür ederiz Sayın Yılmaz. 
Sayın Çam…
6.- İzmir Milletvekili Musa Çam'ın, rüzgârgülleri için
doğanın ve ağaçların katledilmesine karşı olduğuna ve Çevre ve Şehircilik
Bakanlığını bu konuda göreve davet ettiğine ilişkin açıklaması
MUSA ÇAM (İzmir) – Teşekkür ederim
Sayın Başkan. 
İzmir’in Karaburun ilçesinin Salman ve
Parlak köylerinde yüzlerce ağaç katledilerek rüzgârgüllerine ruhsat verildi.
Yetmedi, Çeşme’nin Ovacık köyünde de aynı şekilde binlerce çam ağacı ve zeytin
ağacı katledilerek rüzgârgüllerine ruhsat veriliyor. Şimdi, yeni olarak da
Urla’nın Ovacık köyünde yüzlerce çam ağacı kesilmekte ve oraya rüzgârgülleri
dikilmektedir. Çevre ve Şehircilik Bakanlığını bu konuda bir kez daha
uyarıyorum. Lütfen, ÇED raporları istensin ve oralara rüzgârgüllerinin
dikilmesi engellensin. Doğanın ve ağaçların katledilmesine şiddetle karşıyız.
Çevre ve Şehircilik Bakanlığını bu konuda göreve davet ediyorum. 
Teşekkür ediyorum. 
BAŞKAN – Teşekkür ederiz Sayın Çam. 
Sayın Yeni…
7.- Samsun Milletvekili Ahmet Yeni'nin, Hazreti
Mevlâna’nın 741’inci vuslat yıl dönümüne ilişkin açıklaması
AHMET YENİ (Samsun) – Sayın Başkan,
Hazreti Mevlâna’nın 741’inci vuslat yıl dönümü’nde Hazreti Mevlâna’yı rahmetle
anıyorum. Hazreti Mevlânâ “Ölümümüzden sonra mezarımızı yerde aramayınız, bizim
mezarımız ariflerin gönüllerindedir.” diyerek gönüllerdeki ölümsüzlüğe dikkat
çekmiştir. “Herkes ayrılıktan bahsetti, bense vuslattan.” ifadesiyle de ölümün
ayrılık değil, kavuşmak olduğuna dikkat çekmiştir. Yaşamını “Hamdım, piştim,
yandım.” sözleriyle özetleyen Mevlâna, her türlü kemale erişi aşkta görür. Onun
bütün eserleri aşka aittir çünkü aşk hayatın aslıdır, özüdür, kâinatın
yaratılış sebebidir. Mademki varlığın mayası aşktır, aşkın en ileri noktası
olan Allah aşkı ve muhabbeti her şeyin üzerinde değere sahiptir. Mevlâna bu
düşüncelerinden hareketle binlerce beyitte ilahî aşkı dile getirmiştir. 
Ne mutlu Hazreti Mevlâna’nın yolundan
gidenlere, Allah onlardan razı olsun. 
BAŞKAN – Teşekkür ederiz Sayın Yeni. 
Sayın Havutça…
8.- Balıkesir Milletvekili Namık Havutça'nın, Çevre ve
Şehircilik Bakanlığı yetkililerinden Gönen Çayı’nın kirliliği için çözüm
üretmelerini beklediklerine ilişkin açıklaması
NAMIK HAVUTÇA (Balıkesir) – Teşekkür
ederim Sayın Başkan. 
Balıkesir, tarım ve hayvancılığın
başkenti. Sayın Bakan, bu topraklarla ilgili, suların kirlendiğini, denizin
kirlendiğini, çevrenin kirlendiğini defalardır burada ifade ediyoruz ve Çevre
Bakanına soruyoruz, bize Balıkesir’in sularının birinci derecede kirli olduğunu
söylüyor ama biz Bakanlıktan, kirli olduğunu söylemesini değil, kirliliğe önlem
almasını istiyoruz. 
Bakın, Gönen Ovası, Gönen Çayı… 180 bin
hektar arazi oradan sulanıyor ve Gönen’de yetişen baldo pirinci Türkiye'nin
markası. Gönen pirinci baraj gövdesinden sulandığı ve temiz olduğu hâlde, şu an
için, zehirli pirinç olarak kamuoyuna lanse edildi. Oysa, şu anda barajdan
sulandığı için Gönen Ovası’nda yetişen pirinçte bir zehirlilik yok, bir
kirlilik yok. Ancak, Gönen Çayı ve göletlerinden aşağıda sulanacak olan
Tahirova yani denizin kenarındaki arazilerde önlem alınmazsa, orada arıtma
yapılmazsa, deniz sanayisi önlenmezse gelecekte orada büyük bir çevre kirliliği
ve tarımsal zehirlenmeler yaşayacağız. Biz buradan uyarıyoruz: Gönen Çayı’nın
kirliliği için lütfen tedbir alın artık ve sorunu “su kirliliği” diye tespit
etmek yerine çözüm üretin diyoruz. Çevre Bakanlığı yetkililerinden bekliyoruz.
BAŞKAN – Teşekkür ederiz Sayın Havutça.
Sayın Atıcı…
9.- Mersin Milletvekili Aytuğ Atıcı'nın, gümrüklerde
yaşanan yolsuzlukların ortaya çıkarılması için gümrük müşavirlerinin
görevlerine iade edilmesi gerektiğine ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Değerli milletvekilleri,
gümrüklerimizde ortaya çıkan skandallar AKP dönemindeki yolsuzlukların hangi
boyutlara geldiğini gözler önüne sermektedir. Mersin Limanı’na getirilen
kırmızı etlerin transit geçişinin yapılması gerekirken iç piyasaya sürülmesi, bununla
birlikte zehirli ayakkabıların ülkeye girişine izin verilmesi suç olduğu gibi
onursuzluktur. Hükûmet, bu sorunların her noktasında var iken sanki bütün suç
yetkilendirilmiş gümrük müşavirlerindeymiş gibi bir algı oluşturmaya
çalışmaktadır. Gümrük müşavirleri, yetkileri tırpanlanarak hem maddi hem manevi
olarak cezalandırılmak istenmektedir. Saptanan yolsuzlukların ucunun kendine
dokunacağından korkan Hükûmet yetkilileri, panik hâlinde yetkilendirilmiş
gümrük müşavirlerini devre dışı bırakmak istemekte, böylece bundan sonra da
yapılacak yolsuzlukların ortaya çıkmasını engellemeye çalışmaktadır. Bu tutuma
derhâl son verilmeli ve yetkilendirilmiş gümrük müşavirleri görevlerine iade
edilmelidir. 
Teşekkür ederim.
BAŞKAN – Teşekkür ederiz Sayın Atıcı.
Sayın Türkmenoğlu…
10.- Konya Milletvekili Ayşe Türkmenoğlu'nun, Hazreti
Mevlâna’nın 741’inci vuslat yıl dönümüne ilişkin açıklaması
AYŞE TÜRKMENOĞLU (Konya) – Teşekkür
ediyorum Sayın Başkanım.
7-17 Aralık tarihleri arasında Hazreti
Mevlâna’nın 741’inci vuslat yıl dönümü törenleri başlamıştır Konya’da.
Özellikle bu yıllarda dünyamızın hoşgörüye, evrensel sevgi mesajlarına çok
ihtiyacı olduğunu düşünüyorum. Bakıyoruz, bölgemizde, Orta Doğu’da yaşanan
sorunlar, yine dünyanın genelinde yaşanan insan hakları ihlalleri, savaşlar ne
yazık ki hoşgörünün ve sevginin yoksunluğundan kaynaklanıyor diye düşünüyorum. Ben Hazreti Mevlâna’nın
bir sözünü paylaşmak istiyorum sizlerle:
“Yüzde ısrar etme, doksan da olur. 
İnsan dediğinde, noksan da olur. 
Sakın büyüklenme, elde neler var. 
Bir ben varım deme, yoksan da olur.
Hatasız dost arayan dosttan da olur.”
Ben tüm sevgi gönüllülerini, hoşgörü taliplilerini 7-17
Aralık tarihleri arasında Konya’ya davet ediyor, hepinize saygılar sunuyorum.
BAŞKAN – Teşekkür ederiz Sayın Türkmenoğlu.
Sayın Yüceer…
11.- Tekirdağ Milletvekili Candan Yüceer'in,
Tekirdağ’daki Kapaklı-Saray arası duble yolun ne zaman bitirileceğini öğrenmek
istediğine ilişkin açıklaması
CANDAN YÜCEER (Tekirdağ) – Teşekkür ediyorum Sayın Başkan.
AKP iktidarı döneminde, 2002 yılından bugüne kadar –benim
değil, yanlış anlaşılmasın- dönemin Maliye Bakanı tamimiyle ne var ne yoksa
babalar gibi satarak 61,2 milyar dolarlık özelleştirme uygulaması gerçekleştirilmiştir.
“Bu paralar nereye gidiyor?” diye sorduğumuzda biz sürekli aynı cevabı aldık:
“Duble yol yapıyoruz.” 
Ben size seçim bölgem Tekirdağ’dan, yılan hikâyesine dönen,
hiç kimsenin ne zaman biteceğini bilmediği, trafik kazalarında onlarca kişinin
hayatını kaybettiği, yaralandığı Kapaklı-Saray arası duble yolun bitmek
bilmeyen hikâyesini anlatmak istiyorum.
Bu yol 2009 yılında gündeme geldi, aynı yıl ihaleye çıkıldı.
Yüklenici firmanın işi zamanında bitirememesi nedeniyle ihale fesholdu. 2012
yılında tekrar ihaleye çıkıldı. 2012 Temmuzunda bir çalışma başlatıldı, yolun 7
kilometrelik kısmı tamamlandı. Ancak, sel felaketinden sonra hasar meydana
geldi ve yolun yapımı tekrar durdu, hasar onarım çalışmaları oldu. Bu yılın
ağustos ayında da altyapı çalışmaları tamamlanarak Devlet Karayolları ekipleri
tarafından asfaltlanma çalışması başlatıldı, ancak çalışmalar yeniden durdu.
Artık hemşehrilerim yolun bir an önce bitirilmesini talep etmektedir.
Teşekkür ederim.
BAŞKAN – Teşekkür Ederiz Sayın Yüceer. 
Sayın Eyidoğan…
12.- İstanbul Milletvekili Haluk Eyidoğan'ın, İstanbul
Sultangazi’de PTT hizmetlerinin aksadığına ilişkin açıklaması
HALUK EYİDOĞAN (İstanbul) – Teşekkür ederim Başkanım.
PTT “AŞ” oldu. Teşvikle personelin bir bölümü emekli edildi.
Yapılan anketlere göre PTT’den, eskiden halkın memnuniyet oranı yüksek bir
kurumdan şimdi şikâyetler gelmeye başladı. İstanbul’da Sultangazi’de posta,
paket ve evrak dağıtımı sorunlu, gönderiler gecikiyor. Sorduğumuzda “Personel
yetersiz.” diyorlar. Esnaf ve vatandaş şikâyetçi. Bu sorununun çözümünü
bekliyoruz.
BAŞKAN –
Teşekkür ederiz Sayın Eyidoğan.
Sayın Genç…
13.- Tunceli Milletvekili Kamer Genç'in, eski
milletvekili Feyzi İşbaşaran’ın tutuklanmasının doğru olmadığına ve
Cumhurbaşkanı Recep Tayyip Erdoğan’ın Din Şûrasında yaptığı konuşmasındaki bazı
ifadelerine ilişkin açıklaması
KAMER GENÇ
(Tunceli) – Teşekkür ederim Sayın Başkan.
Sayın Başkan,
Tayyip Erdoğan, Cumhurbaşkanı seçimini müteakip Türkiye Büyük Millet Meclisinde
yaptığı yemini metne uygun yapmamıştır, metindeki “inkılâplarına” ifadesini,
“enkılaplarını” şeklinde okuduğu için Cumhurbaşkanlığı statüsünü
kazanamamıştır. Bu kişi, Din Şûrası’nda yaptığı konuşmada, Atatürk’ün getirdiği
devrimleri Türk toplumunu şah damarından koparma olarak anlamış ve kendisinin
bu devrimlerde dönüş yapacağını, tekrar bu devrimleri kaldıracağını söylemiştir
ve böylece Anayasa’yı ihlal etmiştir. 
Ayrıca, Feyzi
İşbaşaran’a bazı AKP’li milletvekillerinin yaptıkları teşebbüsü de kınıyorum.
Bundan sonra, Tayyip Erdoğan hâlâ Cumhurbaşkanı statüsünü kazanmadığı için buna
göre yapılacak herhangi bir işlemin normal bir vatandaşa yapılmış gibi işleme
tabi tutulması ve mahkemelerin bu şekilde yargılaması gerekirken tutup da bu
kişiyi hemen tutuklamaları da yerinde bir olay değildir. Bunu belirtmek istedim
efendim.
Sağ olun.
BAŞKAN –
Teşekkür ederiz Sayın Genç.
Sayın Işık…
14.- Kütahya Milletvekili Alim Işık'ın, Güney Kore
yapımı KT-1 eğitim uçaklarının alınmasında ısrar edilmesinin gerekçesinin
kamuoyuna açıklanması gerektiğine ilişkin açıklaması
ALİM IŞIK
(Kütahya) – Teşekkür ediyorum Sayın Başkan.
Türk Hava Kuvvetleri
tarafından daha önce Güney Kore’den alınmış 40 adet KT-1 eğitim uçağına ek
olarak son günlerde 15 adet uçağın daha alınmak istendiği yönündeki haberler
medyaya da yansımıştır. Bir taraftan TAI tarafından geliştirilen yerli yapım
“Hürkuş” isimli eğitim uçağının test uçuşları devam ederken ve Savunma Sanayii
Müsteşarlığı Türk Hava Kuvvetlerinin bu ihtiyacını karşılayabileceği yönünde
görüşler bildirmesine rağmen, diğer taraftan Güney Kore’den alelacele 15 adet
daha uçağın alınmak istenmesi kamuoyu tarafından anlaşılamamaktadır. Bu
çelişkili durumun derhâl giderilerek ek uçak ihtiyacının yerli yapım Hürkuş
uçağıyla karşılanması konusu kamuoyu tarafından da talep edilmektedir. Bugüne
kadar düşük operasyon yüzdesiyle çalışmış olan Güney Kore yapımı KT-1 model
uçakların alınmakta ısrar edilmesi mutlaka kamuoyuna açıklanmalıdır.
Teşekkür
ediyorum.
BAŞKAN –
Teşekkür ederiz Sayın Işık.
Sayın Hamzaçebi...
15.- İstanbul Milletvekili Mehmet Akif Hamzaçebi'nin, 9
Aralık Uluslararası Yolsuzlukla Mücadele Günü’ne ilişkin açıklaması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; bugün 9 Aralık Dünya Yolsuzlukla
Mücadele Günü. 
Yolsuzluk, kamu görevinin, bir diğer
ifadeyle de kamu kaynaklarının özel çıkarlar için kullanılmasıdır ve yolsuzluk
sonuçta bütün insanların hak ve özgürlüklerinin ihlal edilmesidir.
Demokrasimizin kurumsallaşması, insan hak ve özgürlüklerinin derinleşmesi için
yolsuzluğun önlenmesi toplumsal bir görev olarak önümüzde durmaktadır. 
Bugün, yolsuzluk konusunda mücadele etmekle
kendini görevli kılmış olan Uluslararası Şeffaflık Derneği, Türkiye Büyük
Millet Meclisindeki siyasi parti gruplarını ziyareti kapsamında Cumhuriyet Halk
Partisi Grubunu da ziyaret etti. “Yolsuzluğa Karşı Deklarasyon” adı verdikleri
bir metni tüm milletvekillerinin imzasına açılmak üzere biz teslim aldık. Dünya
Yolsuzlukla Mücadele Günü’nde Uluslararası Şeffaflık Derneğinin “Yolsuzluğa
Karşı Deklarasyon” metnini Cumhuriyet Halk Partisi Grubunun imzalayacağını
bilginize sunuyorum. 
Hepinize saygılar sunuyorum. 
BAŞKAN – Teşekkür ederiz Sayın
Hamzaçebi. 
Sayın Düzgün...
16.- Tokat Milletvekili Orhan Düzgün'ün, kapatılan
belde belediyelerinin durumuna ilişkin açıklaması
ORHAN DÜZGÜN (Tokat) – Teşekkür
ediyorum Sayın Başkan. 
Sayın Başkan, hepimizin bildiği üzere,
bu Hükûmetin almış olduğu bir kararla birçok belde belediyesi kapatıldı. Bu
kapatılan beldelerin araç ve gereçleri özel idareye devredildi. Seçim zamanında
bu araçların bu beldelere tekrar iade edileceği, kendilerinin mağdur
edilmeyeceği sözü verilmesine rağmen özellikle Cumhuriyet Halk Partili
beldelerden alınan araçlar AKP’li beldelere dağıtılmış durumda. Şu anda, CHP’ye
oy veren bu insanların, köylerinde cenazeleri olduklarında mezar kazacak
araçları yok. Aynı şekilde, bu beldeler şu anda çöp yığınlarından salgın
hastalık tehlikesi altında. Üstüne üstlük, devletin kamu görevlileri bu
köylerin muhtarlarını çağırarak kendilerine oy verilmezse bu hizmetlerin
kendilerine verilmeyeceği yönünde de ağır bir tehditte bulunmaktalar.
Şunu açıkça söylemek istiyorum ki bu,
Anayasa’ya aykırı bir davranıştır ve er ya da geç bunu uygulayan kamu
görevlilerinin de hesabını mutlaka soracağız.
BAŞKAN – Teşekkür ederiz Sayın Düzgün.
Sayın Yılmaz…
17.- Uşak Milletvekili Dilek Akagün Yılmaz'ın, KPSS’de
iltimas ve nüfuz suistimali yapılmasını kınadığına ilişkin açıklaması
DİLEK AKAGÜN YILMAZ (Uşak) – Teşekkür
ederim Sayın Başkanım.
Sayın Başkanım, biliyorsunuz, Kamu
Personel Seçme Sınavı aslında bütün devlet memurlarının, herhangi bir iltimas
olmaksızın bilgi birikimlerine göre devlet memurlarının açık yerlere
yerleştirilmesi amacıyla yapılmaktadır ve Anayasa’nın eşitlik ilkesi
çerçevesinde herkes aynı şekilde sınava girmek durumundadır. Yıllarca bu sınava
emek vermiş olan insanlar ne yazık ki giremeyip de Sayın Haluk Koç’un
açıkladığı gibi, daha çok AKP milletvekillerinin ve bakanlarının yakınlarının
açıktan atamayla devlet memuriyetine yerleştirildiğini hep beraber gördük.
Bunlardan bir tanesi de 23’üncü Dönem AKP Milletvekili Mustafa Çetin’in
yakınlarının yerleştirildiği Uşak ve civarındaki bu açıktan atamalardır. Ben
İnsan Hakları Günü’nde, insanların eşit olması gereken bir dönemde böylesine
iltimasla ve nüfuz suistimali yaparak bu şekilde işlem yapılmasını kınıyorum ve
bu kişilerin bu görevlerinden acilen istifa etmeleri gerektiğini söylüyorum
çünkü onlarca, binlerce insanın emeği söz konusudur.
BAŞKAN – Teşekkür ederiz Sayın Yılmaz.
Sayın Uzunırmak…
18.- Aydın Milletvekili Ali Uzunırmak'ın, eski
milletvekili Feyzi İşbaşaran’a yapılan saldırılara tepki gösterilmemesinin
Türkiye Büyük Millet Meclisine yakışmayan bir tavır olduğuna ilişkin açıklaması
ALİ UZUNIRMAK (Aydın) – Sayın Başkan,
teşekkür ediyorum. 
Türkiye Büyük Millet Meclisi üyelerinin
ve Başkanlık Divanının dikkatini çekmek istediğim bir konu var. 19’uncu Dönem
Anavatan Partisi ve 23’üncü Dönem AKP milletvekilliğini yapan Sayın Feyzi
İşbaşaran çok büyük bir bahtsızlıkla karşılaşmıştır. Bunlardan birincisi: Eski
bir milletvekilinin bir “tweet” -ağır da olabilir belki sonuçları ama-
yüzünden, denetimli serbestlik ve başka alanlar var iken hiçbir Türkiye
Cumhuriyeti vatandaşına uygulanmayan şekilde tutuklu olarak mahkeme edilmesi
çok yakışıksızdır. Ama bunun ötesinde bir hadise var ki, karakolda, avukat
olduğunu iddia eden birisi tarafından, en güvenli bölge olması gereken,
devletin denetiminde olması gereken karakolda bir eski milletvekilinin
dövülmesi ve buna tepki konulmaması Türkiye Büyük Millet Meclisine yakışmayan
bir tavırdır. Türkiye kişisel hesapların devlet gücüyle görüldüğü bir
diktatöryaya ve düşünce açıklanmasının engellenmesine doğru gitmektedir. Bu çok
dikkat çekici bir noktadır. “Tweet”in içeriği belki ağır olabilir ama netice
itibarıyla bu bir milletvekilidir.
(Mikrofon otomatik cihaz tarafından
kapatıldı) 
ALİ UZUNIRMAK (Aydın) - Teşekkür
ederim.
BAŞKAN – Teşekkür ederiz Sayın
Uzunırmak.
Sayın Coşkun…
19.- Yalova Milletvekili Temel Coşkun'un, Yalova’da
kesilen ağaçların yerine ağaçlandırma yapan Orman ve Su İşleri Bakanlığına
teşekkür ettiğine ilişkin açıklaması
TEMEL COŞKUN (Yalova) – Teşekkür ediyorum
Sayın Başkanım.
Geçen hafta sonu Yalova’da kesilen 180
ağacın yerine biz bu hafta sonu 200 çınar ağacı diktik. Ayrıca, ıhlamur, ceviz
ve elmadan oluşan 8 bin fidanla yine Altınova ilçemizin Geyikdere köyünü
ağaçlandırdık. Orman Bakanlığımıza ve emeği geçen herkese teşekkür ediyorum.
Her yerde ağaç kesimine tepki gösteren
ancak Yalova’da sesini çıkarmayan muhalefeti kınıyorum. Biz kesen değil, diken;
yıkan değil, yapan olacağız ve bundan sonra da yeşillendirmeye, çevreye azami
derecede özen göstereceğiz.
Teşekkür ediyorum.
BAŞKAN – Teşekkür ederiz Sayın Coşkun.
Sayın Moroğlu…
20.- İzmir Milletvekili Mustafa Moroğlu'nun, iktidarın
vergi oranları ve hizmetler konusunda İzmir’e karşı olduğuna ve Orman ve Su
İşleri Bakanı Veysel Eroğlu’nun Gediz Nehri’nin kirliliğiyle ilgili bazı
ifadelerine ilişkin açıklaması
MUSTAFA MOROĞLU (İzmir) – Sayın Başkan,
İzmir vergide merkezî bütçeye 7 verip 1 alıyor. Bu yıllardır devam ediyor ama
2013 Sayıştay Raporu’na yansıyan bir gerçeği de Meclisle paylaşıp aslında Bakan
buradayken cevaplandırmasını isteyecektim. İzmir Kalkınma Ajansına Büyükşehir
Belediyesinin verdiği miktar yıllık 7 milyonken merkezî iktidarın verdiği
miktar 1 milyon olarak kalmış yani 7’ye 1 oranını devam ettiriyor merkezî
iktidar İzmir’e karşı. Bu oranı ne zaman değiştirmeyi düşünüyorlar, onu sormak
istiyorum.
Ayrıca, Veysel Eroğlu, Orman Bakanı,
Gediz’in kirlenmesiyle ilgili 2012’de saat ve gün vererek “31 Aralık saat
16.59’da artık 2012’de Gediz’de balık tutacağız, bu bizim yüz akımız olacak.”
diyordu, iki yıl geçti hâlâ bir ses yok.
BAŞKAN – Teşekkür ederiz Sayın Moroğlu.
Sayın Dedeoğlu…
21.- Kahramanmaraş Milletvekili Mesut Dedeoğlu'nun,
Afşin-Elbistan Termik Santrali’nin özelleştirilmesi sonucu çalışanların
durumuna ilişkin açıklaması
MESUT DEDEOĞLU (Kahramanmaraş) –
Teşekkür ediyorum Sayın Başkanım.
Kahramanmaraş Afşin Elbistan Termik
Santrali’mizin bazı bölümlerinin özelleştirilmesi söz konusu. Bu, o bölgede
yaşayan vatandaşlarımızın, orada çalışan personelimizin, orada çalışan
işçilerimizin çok büyük tedirginlik hâlinde yaşamasına sebebiyet vermektedir.
Böyle bir konunun olup olmadığı kamuoyunda daha paylaşılmamıştır ama orada
yaşayan bölge halkımız bunu merakla takip etmekte, bunun sonucunun kamuoyuna
duyurulmasını beklemekte. Bununla beraber o işletmeye alınacak olan 219 kişi
için yaklaşık 7.000-7.500 kişi müracaat etmiş, yarısından fazlası yazılı
imtihanı kazanmış ve diğerleri de hâlâ işe başlayıp başlamayacağı, sözlü
imtihan olup olmayacağı konusunda tereddüt yaşamaktadır. İlgili bakanlıklardan
ricamız, bu iki konunun da gün ışığına çıkması ve bölge halkının rahatlatılması
noktasında çalışmaların ve açıklamanın yapılması.
Teşekkür ediyorum.
BAŞKAN – Teşekkür ederiz Sayın
Dedeoğlu.
Sayın Demiröz…
22.- Bursa Milletvekili İlhan Demiröz'ün, Bursa Paşa Çiftliği’nde
birinci derece sit alanı olan arazinin İller Bankası tarafından neden satın
alındığını öğrenmek istediğine ilişkin açıklaması
İLHAN DEMİRÖZ (Bursa) – Teşekkür
ediyorum Sayın Başkanım.
Sayın Başkanım, Bursa’nın yeşil, hava
alabileceği bir bölgesi var, Paşa Çiftliği. Burada 349 ve 350 no.lu parseller
191 dönüm, İller Bankası tarafından kurulan bir şirket tarafından satın alındı
çünkü burası birinci derecede sit alanı. Plan ve Bütçe Komisyonunda Sayın
Bakana sordum “Neden satın alındı, gerekçesi nedir?” diye. Bize verilen
yanıtta, gerekçesiyle ilgili genel müdürlüklerinde ve bakanlıklarında bir bilgi
olmadığını ifade etti. Buradan tekrar soruyorum: Birinci derecede sit alanı
olan bu bölüm, 191 dönümlük alan niçin satın alındı?
Çok teşekkür ediyorum.
BAŞKAN – Teşekkür ederiz Sayın Demiröz.
Buyurunuz Sayın Hamzaçebi.
23.- İstanbul Milletvekili Mehmet Akif Hamzaçebi'nin,
Yalova Milletvekili Temel Coşkun’un yaptığı açıklamasındaki bazı ifadelerine
ilişkin açıklaması
MEHMET AKİF HAMZAÇEBİ (İstanbul) – Teşekkür
ederim Sayın Başkan.
Biraz önce Adalet ve Kalkınma Partisi
sıralarından bir milletvekili -siz “Sayın Coşkun” dediniz ama tam tahmin
edemedim- Yalova milletvekilimiz Sayın Koçak olduğunu söylediler, Yalova’da
kesilen ağaçlarla ilgili muhalefeti eleştiren bir konuşma yaptı.
BAŞKAN – Sayın Temel Coşkun.
MEHMET AKİF HAMZAÇEBİ (İstanbul) –
Sayın Temel Coşkun, evet, ben yanlış telaffuz ettim, özür diliyorum Sayın
Coşkun. 
Geçen hafta Sayın Coşkun benzer bir
konuşmayı kürsüde yaptı, ben de çıktım Sayın Coşkun’un konuşmasına bir cevap
verdim. Aynı şeyi tekrar edeceğim: Biz Yalova’da kesilen ağaçlar nedeniyle
halkımızdan, Yalovalılardan özür diledik, Sayın Muharrem İnce yetinmedi insanlıktan özür diledi. Yalova’da
sıkılan biber gazı nedeniyle ben kürsüden özür diledim. Ama, bir soru sordum,
onun cevabını lütfen istiyorum sizden: Siz biber gazı fişekleriyle öldürdüğünüz
gençlerin ailesinden özür dileyecek misiniz? “Siz” derken Hükûmetinizi
kastediyorum, Sayın Recep Tayyip Erdoğan’ın Başbakanlığı dönemini kastediyorum.
Onlardan özür dileyecek misiniz? Gezi’de kestiğiniz ağaçlardan özür dileyecek
misiniz? Atatürk Orman Çiftliği’ne saray yapma gerekçesiyle orada katlettiğiniz
ağaçlar nedeniyle milletten özür dileyecek misiniz? 
Teşekkür ederim. (CHP sıralarından alkışlar) 
BAŞKAN – Teşekkür ederiz Sayın Hamzaçebi. 
Buyurunuz Sayın Coşkun. 
24.- Yalova Milletvekili Temel Coşkun'un, İstanbul
Milletvekili Mehmet Akif Hamzaçebi’nin yaptığı açıklamasındaki bazı ifadelerine
ilişkin açıklaması
TEMEL COŞKUN (Yalova) – Teşekkür ediyorum Sayın Başkanım. 
Geçen hafta, tabii, grup başkan vekilimizin bir kapalı
mekânda biber gazı sıkılmasından dolayı özür dilemesini özellikle ben de
takdirle karşıladım, hiç sorun yok. Ben, bugünkü konuşmamda geçen hafta
Yalova’ya verilen zararları telafi etme anlamında ve açısından hemen, sıcağı
sıcağına 200 tane çınar ağacını diktiğimizi ifade ettim. Kaldı ki bizim hiçbir
canın yok olmasına, öldürülmesine elbette ki gönlümüz razı olmaz. Önemli olan
bu sokaklara insanların davet edilmemesi, bu sokakların can verecek noktaya
gelmemesi; hepimizin hedefi o olmalı. Hiçbir insanın ölmesine de hiçbir
arkadaşımızın gönlü elbette ki razı olmaz. Biz üzüntümüzü o zaman da
belirtmişizdir, şimdi de belirtiriz. 
BAŞKAN – Teşekkür ederiz Sayın Coşkun. 
Gündeme geçiyoruz. 
Başkanlığın Genel Kurula sunuşları vardır. 
Türkiye Büyük Millet Meclisi Başkanlığının bir tezkeresi
vardır, okutup bilgilerinize sunuyorum. 
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Gürcistan
Parlamentosu Dış İlişkiler Komisyonu Başkanının vaki davetine icabet etmek
üzere Türkiye-Azerbaycan-Gürcistan Parlamentoları Dışişleri Komisyonları Ortak
Toplantısı'na katılması Genel Kurulun 18/11/2014 tarihli 15'inci Birleşiminde
kabul edilen Dışişleri Komisyonu heyetini oluşturmak üzere siyasi parti
gruplarınca bildirilen isimlere ilişkin tezkeresi (3/1661)
04/12/2014
Türkiye Büyük Millet Meclisi Genel
Kuruluna
Dışişleri Komisyonu üyelerinden oluşan bir heyetin Gürcistan
Parlamentosu Dış İlişkiler Komisyonu Başkanının vaki davetine icabetle
Türkiye-Azerbaycan-Gürcistan Parlamentoları Dışişleri Komisyonları Ortak
Toplantısı'na katılımı Genel Kurulun 18/11/2014 tarihli ve 15'inci Birleşiminde
kabul edilmiştir.
28/03/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 2'nci maddesi
uyarınca Heyeti oluşturmak üzere siyasi parti gruplarınca bildirilen isimler
Genel Kurulun bilgilerine sunulur.
Cemil Çiçek

Türkiye Büyük Millet Meclisi 
Başkanı

Adı Soyadı: Seçim
Çevresi:
1) Sinan Oğan Iğdır
2) Osman Aşkın Bak İstanbul
3) Ahmet Berat Çonkar İstanbul
4) Osman Oktay Ekşi İstanbul
BAŞKAN – Bilgilerinize sunulmuştur. 
Meclis araştırması açılmasına ilişkin
üç önerge vardır, okutuyorum:
B) Meclis Araştırması Önergeleri
1.- Mardin Milletvekili Erol Dora ve 20
milletvekilinin, cezaevlerinde açlık grevi yapanların sağlık durumlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1164)
Türkiye Büyük
Millet Meclisi Başkanlığı’na
Türkiye'de şu
anda 70'e yakın cezaevinde 700 civarında tutuklu ve hükümlü açlık grevi
eylemlerini devam ettirmektedir. 12 Eylül 2012 tarihinde açlık grevlerine
başlayan mahkûmlardan sonra hemen her gün farklı cezaevlerinden mahkûmlar da
açlık grevlerine girmekte ve sayı giderek artmaktadır. 51’inci güne giren açlık
grevinde eylemcilerin sağlık durumu giderek kötüleşmektedir. Bu münasebetle
açlık grevine giren eylemcilerin sağlık durumlarının araştırılması ve ölümlerin
yaşanmaması için gerekli tedbirlerin alınması amacıyla Anayasa'nın 98’nci, TBMM
İçtüzüğü'nün 104 ve 105'inci maddeleri uyarınca Meclis araştırması açılmasını
arz ederim.
1) Erol Dora   (Mardin)
2) Pervin
Buldan  (Iğdır)
3) İdris
Baluken (Bingöl)
4) Sırrı
Sakık  (Muş)
5) Murat
Bozlak  (Adana)
6) Ayla
Akat Ata  (Batman)
7) Hasip
Kaplan  (Şırnak)
8) Hüsamettin
Zenderlioğlu  (Bitlis)
9) Emine
Ayna (Diyarbakır)
10) Nursel
Aydoğan  (Diyarbakır)
11) Altan
Tan  (Diyarbakır)
12) Adil
Zozani  (Hakkâri)
13) Esat
Canan  (Hakkâri)
14) Sırrı
Süreyya Önder  (İstanbul)
15) Sebahat
Tuncel  (İstanbul)
16) Mülkiye
Birtane  (Kars)
17) Ertuğrul
Kürkcü (Mersin)
18) Demir
Çelik   (Muş)
19)  İbrahim
Binici (Şanlıurfa)
20) Nazmi
Gür (Van)
21) Özdal
Üçer (Van)
Gerekçe:
Türkiye'de şu anda ölüm oruçları da
dâhil olmak üzere 70'ye yakın cezaevinde yüzlerce tutuklu ve hükümlü eşit bir
yaşamın önündeki engelleri protesto amaçlı olarak açlık grevi eylemini
sürdürmektedir. 12 Eylül 2012 tarihinde tam da 1980 darbesinin yıl dönümünde
başlayan açlık grevleri Hükûmetin sorumsuz ve duyarsız politikaları yüzünden
bitmek şöyle dursun, aksine her geçen gün yeni bir cezaevinde çocuklar dâhil
olmak üzere artarak devam etmektedir. Açlık grevleri tutsakların en son çare olarak
başvurdukları politik bir eylemdir. Şu anda açlık grevinde olan tutsakların
makul ve anlaşılır iki talebi bulunmaktadır. Birincisi, her insanın temel
evrensel insani haklarından kabul edilen ana dilde eğitim ve savunma hakkı
başta olmak üzere ana dil önündeki tüm engellerin kaldırılması; bir diğeri de,
ülkemizi yıllardır hâkimiyeti altına almış çatışmalı sürecin bitmesi amacıyla
diyalog ve müzakere yollarının açılmasıdır. Bunun yolu da herkesin bir şekilde
kabul ettiği, çatışmalı süreci bitirecek kişi olduğu konusunda hemfikir olunan
PKK Lideri Abdullah Öcalan ile görüşmelerin başlatılmasından geçmektedir.
Abdullah Öcalan aylardır avukatları dâhil kimseyle görüştürülmemekte, yasal
haklarından mahrum bırakılmaktadır. Açlık grevine giren eylemciler cezaevi koşullarının
düzeltilmesi için değil ülkenin iyiliği ve halkların kardeşçe yaşayabilmesi
için böyle bir eyleme başvurmuşlardır. Ana dilde eğitim ve savunma kutsaldır.
Bir kişinin kendini ana dilde savunamaması kadar korkunç bir şey olamaz. Şu
anda ülkemizde bazı adli davalarda sanıklar kendi ana dillerinde kendilerini
savunmakta, tercüman aracılığıyla söylediklerini çevirme imkânı
bulunabilmektedir. Ancak siyasi davalara gelince Kürtçe, "bilinmeyen bir
dil" olarak kayıtlara geçmektedir. Hiç kimse hâkim olmadığı bir dilde
savunma yapmaya zorlanmamalıdır. Kişi savunmasını en iyi bildiği dilde
yapabilmelidir. Mahkeme, sadece kişinin kendisi tarafından verilebilecek bir
kararı o kişinin yerine geçerek verme hakkına sahip değildir. Söz konusu olan
kişinin hürriyeti ise o kişiye kendini savunma imkânı sağlanması demokratik
hukuk devletlerinin asli görevlerinden biridir.
Açlık grevine giren eylemcilerin
talepleri zaten yasalarda olan taleplerdir. Anayasa’mızın "Hak arama
hürriyeti" başlıklı 36’ncı maddesi "Herkes, meşrû vasıta ve yollardan
faydalanmak suretiyle yargı mercileri önünde davacı veya davalı olarak iddia ve
savunma ile adil yargılanma hakkına sahiptir." der. Bu kapsamda savunma,
anayasal bir haktır. Yine aynı şekilde Türk Ceza Kanunu'nun 3’üncü maddesi
"Ceza Kanununun uygulamasında kişiler arasında ırk, dil, din, mezhep,
milliyet, renk, cinsiyet, siyasal veya diğer fikir yahut düşünceleri, felsefi
inanç, millî veya sosyal köken, doğum, ekonomik ve diğer toplumsal konumları
yönünden ayrım yapılamaz ve hiçbir kimseye ayrıcalık tanınamaz" hükmünü
taşır. Böylelikle Anayasa güvencesi altında olan savunma hakkı, Ceza Kanunu ile
de teminat altına alınır ve nihayet "Tercüman bulundurulacak hâller"
başlıklı Ceza Muhakemesi Kanunu'nun (CMK) 202’nci maddesi "Sanık veya
mağdur, meramını anlatabilecek ölçüde Türkçe bilmiyorsa; mahkeme tarafından
atanan tercüman aracılığıyla duruşmadaki iddia ve savunmaya ilişkin esaslı
noktalar tercüme edilir." diyerek savunmanın gerçek anlamda tecellisi için
alınması gereken önlemleri ve ana çerçeveyi çizer.
Açlık grevleri kritik bir aşamaya
girmiş bulunmaktadır. Hükûmetin bir an önce devreye girmesi ve gerekli
tedbirleri alması gerekmektedir. Hiçbir şey insan hayatından daha üstün olamaz.
Bu münasebetle Anayasa’mızın 98, İç Tüzük’ümüzün 104 ve 105. maddeleri
gereğince araştırma komisyonu kurularak araştırılmasını talep ediyoruz.
2.- BDP Grubu adına Grup Başkan Vekilleri Iğdır
Milletvekili Pervin Buldan ve Bingöl Milletvekili İdris Baluken’in,
cezaevlerindeki açlık grevlerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1165)
Türkiye Büyük
Millet Meclisi Başkanlığına
Türkiye'deki önemli sorunların çözüm
merkezi olarak görülen Türkiye Büyük Millet Meclisinin, cezaevlerinde kritik
aşamayı gelen açlık grevleri sürecini doğrudan izlemek, periyodik olarak
cezaevlerinde gerekli incelemelerde bulunmak, özellikle sağlık durumu gittikçe
kötüleşen tutuklu ve hükümlülerin durumlarını takip etmek ve açlık grevlerinin
amacına uygun bir şekilde sonuçlanması, diyalog ve müzakere süreci için neler
yapılması gerektiğini araştırmak amacıyla Anayasa'nın 98'inci İç Tüzük’ün
104'üncü ve 105'inci maddeleri gereğince Meclis araştırması açılması için
gereğini arz ve teklif ederiz.
 Pervin
Buldan İdris Baluken
 Grup Başkanvekili Grup
Başkanvekili
Gerekçe:
12 Eylül 2012 tarihinde farklı
cezaevlerinde bulunan 63 tutuklu ve hükümlü "Ana dilinde eğitim, ana dilinde
savunma ve Abdullah Öcalan'a uygulanan tecrit ve izolasyon politikalarına son
verilmesi" talepleriyle süresiz dönüşümsüz açlık grevine başladı. Yüzlerce
tutuklu ve hükümlünün de aynı taleplerle açlık grevine başlamasıyla bu sayı
707'ye kadar ulaşmış durumda.
Bugün itibarıyla 51'inci gününe ulaşan
açlık grevindeki tutuklu ve hükümlülerin sağlık durumları gün geçtikçe kötüye
gidiyor. Açlık ve yetersiz beslenme vücutta ağır yıkımlara, ölümlere ve
özellikle nörolojik sekellere yol açmaktadır. Birçok tutuklu ve hükümlüde
görünen yaygın sağlık sorunlarının başında baş dönmesi, halsizlik, eklem ve baş
ağrıları, düzensiz tansiyon düşmesi ya da yükselmesi, kilo kaybı, içecek almada
zorlanma, uykusuzluk vb. gelmektedir.
Açlık grevinde günlük ortalama 1,5-2
lt/gün su ve 2 gr/gün tuz alımı olmalıdır. Açlık grevinde alınan şeker miktarı
günlük en az 200-250 gr olmalıdır. Ancak aldığımız şekerin vücudun ihtiyaç
duyduğu enerjiye dönüşebilmesi için B1 vitamini diye bildiğimiz
"tiamin" adlı moleküle ihtiyaç vardır. B1 vitamini mümkünse günlük
500 mg alınmalıdır. Ülkemizde saf B1 preparatı olmadığından dolayı içerisinde
250 mg B1 bulunan Neurovit, Benexol, Apikobal ve eş değeri preparatlardan biri
tercih edilmeli ve mümkünse günde iki tablet alınmalıdır. İçerisinde 10 mg B1
vitamini bulunan Bemiks draje ve eşdeğeri preparatlar tercih edilmemelidir.
Açlık grevi yapanlar aldıkları şekerin
kullanılabilmesi için B1 vitaminine ihtiyaç duyarlar. B1 vitaminin alınması bu
nedenle açlık grevini bozmaz, tersine alınan şekerin kullanılmasını sağladığı
için açlık grevinin gerçek amacına ulaşmasını sağlar. Açlık grevi bir intihar
eylemi olmadığı için eylem başarıya ulaştığında açlık grevi yapanların
hayatlarına devam edebilecek bedensel ve zihinsel koşullara sahip olması için
B1 vitamini almaları zorunludur.
B1 vitamini alımı bu kadar önem arz
etmekteyken birçok cezaevinde bırakalım Neurovit, BenexoI, ApikobaI ve eş değeri
preparatlardan birinin alımı avukatların tutsaklara götürmüş oldukları B
vitaminleri cezaevi idaresi tarafından cezaevlerine sokulmamaktadır.
Cezaevlerinde yaşanan açlık grevlerinde
kritik günlere girilmesinin ardından, Ankara Tabip Odası, Çağdaş Hukukçular
Şubesi, İnsan Hakları Derneği Ankara Şubesi, Sağlık ve Sosyal Hizmet Emekçileri
Sendikası (SES) Ankara Şubesi, Türkiye İnsan hakları Vakfı (TİHV) ve Tutuklu
Hükümlü Aileleri Hukuk ve Dayanışma Dernekleri Federasyonu bir izleme heyeti
oluşturdu. İzleme heyetinin de belirttiği, Hükûmetin, tutuklu ve hükümlülerin
taleplerini değerlendirip , diyalog ve müzakere yoluyla sorunu çözmek için bir an
önce ciddi adımların atılması gerekmektedir. Fakat gerek Başbakan'ın gerekse
diğer hükûmet yetkililerinin yaptıkları açıklamalar, sorunun diyalogla
çözümünden çok uzak oldukları ve müdahale ile tehdit ettikleri görülmektedir.
Olası bir müdahalenin nelere yol açtığı, 19 Aralık 2000 yılında "hayata
dönüş" adı altında yapılan vahşice operasyonun sonuçlarından açıkça
bilinmektedir.
Unutulmaması gereken temel nokta açlık
grevinin bir intihar biçimi olmadığı aksine bir eylem biçimi olduğudur. Bu
bağlamda cezaevlerindeki yüzlerce tutuklu ve hükümlünün kendi koşulları için
değil, bu ülkenin en büyük sorunu ve kanayan yarası olan Kürt sorununun çözümü
yönünde atılması gereken adımların bir an önce hayata geçirilmesi amacıyla
yapılan bir eylemdir. Buradan hareketle, Türkiye'de barış ve müzakere isteyen
her yurttaş, açlık grevindeki yüzlerce tutuklu ve hükümlünün sesini duymalı ve
Kürt sorununda müzakere ve çözüm için harekete geçmelidir.
Türkiye'deki önemli sorunların çözüm
merkezi olarak görülen Türkiye Büyük Millet Meclisinde cezaevlerindeki süreci
doğrudan izlemek, periyodik olarak cezaevlerinde gerekli incelemelerde
bulunmak, özellikle sağlık durumu gittikçe kötüleşen tutuklu ve hükümlülerin
durumlarını takip etmek ve açlık grevlerinin amacına uygun bir şekilde
sonuçlanması, diyalog ve müzakere süreci için neler yapılması gerektiğini araştırmak
için acilen bir Meclis araştırma komisyonu kurulması gerekmektedir.
3.- BDP Grubu adına Grup Başkan Vekili Bingöl
Milletvekili İdris Baluken’in, ana dilde savunma hakkından mahrum bırakılan
vatandaşların durumunun araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1166)
Türkiye Büyük
Millet Meclisi Başkanlığına
"Ana dilde savunma hakkından
mahrum bırakılan vatandaşların uğradıkları hak kaybı ve yaşadıkları
mağduriyetin giderilmesi ve hâlihazırda açlık grevlerinin 52’nci gününde
bulunan tutsakların talepleri arasında olan bu hususun çözümüne ilişkin
araştırma yapmak amacıyla Anayasa’nın 98'inci, İç Tüzük'ün 104 ve 105'inci
maddeleri uyarınca bir Meclis araştırması açılmasını dilerim. 02.11.2012
İdris Baluken
BDP Grup Başkan
Vekili 
Gerekçe:
"Dil, genelde toplumların, özelde
bireylerin varoluşlarından gelen tabii hakkıdır. Hiçbir makam bu hakka keyfî,
yasal olmayan, adaletsiz bir biçimde müdahale edemez. Dilsel farklılık,
dünyanın kültürel mirasının bir elementi ve geleceğidir. Dünya üzerinde
konuşulan tüm diller bunda hayati öneme sahiptir. Bu kapsamda dile atfedilen
önem, çok kullanılan dillerin kullanılarak uluslararası iletişimin
kolaylaştırılması değil, farklı dillerin yaşatılması kaygısındandır.
Nitekim, Türkiye Cumhuriyeti devletinin
kuruluş anlaşması Lozan Antlaşması'nın III. Bölümünde kültürel hakların
korunmasına ilişkin hükümler yer almaktadır. Bu hükümlerin bir kısmı
Türkiye'deki Müslüman olmayan azınlıklarının korunmasına yönelik olmakla
birlikte, bazı hükümleri, aralarında Kürtlerin de bulunduğu gayrimüslim azınlık
statüsünde olmayan, farklı kültürlerin haklarını da güvence altına almaktadır. 
Lozan Anlaşması'nın 39'uncu maddesinin
4'üncü fıkrası "Herhangi bir Türk uyruğunun, gerek özel gerekse ticaret
ilişkilerinde, din, basın ya da her çeşit yayın konularıyla açık
toplantılarında, dilediği bir dili kullanmasına karşı hiçbir kısıtlama
konulmayacaktır." şeklindedir. Bu fıkra, bütün Türk yurttaşlarına
istedikleri herhangi bir dili, herhangi bir yerde ve herhangi bir zaman
kullanma hakkını vermektedir. Bu fıkranın hak sahibi kıldığı kişiler bütün
yurttaşlardır, bunun pratikteki karşılığı ise "ana dili Türkçe olmayan
yurttaşlar”dır.
Lozan Anlaşması'nın 39'uncu maddesinin
5'inci fıkrası ise "Devletin resmî dili bulunmasına rağmen, Türkçeden
başka bir dil konuşan Türk uyruklarına, mahkemelerde kendi dillerini sözlü
olarak kullanabilmeleri bakımından uygun düşen kolaylıklar sağlanacaktır."
Bu fıkrada "Gayrimüslim azınlıkların" haklarından farklı olarak, ana dili
Türkçe olmayan tüm Türkiye Cumhuriyeti vatandaşlarının mahkemede kendi
dillerini kullanmalarına olanak tanınmıştır. "Devletin resmî dili
bulunmasına rağmen" tanımlamasıyla da "Resmî dilin" diğer
dillerin kullanılmasına engel olmaması gerektiğine işaret edilmiştir.
Nitekim madde metninde geçen
"Kendi dilleri"nden kasıt, tarafların ana dilidir. Duruşma
dilini/resmî dili ne kadar iyi anlarsa anlasın veya konuşursa konuşsun, ilgili
tarafın kendini en iyi ifade edebileceği dil, ilke olarak ana dildir. Bu hükmün
amacı, savunma hakkının, duruşma sırasında en iyi biçimde icra edilmesini
sağlamaktır.
Ancak; mahkemelerde süren
yargılamalarda, kişilerin "ana dilde savunma" yapmak yönündeki
talepleri çeşitli gerekçelerle reddedilmiş ve kişilerin savunma hakkı hukuksuz
bir biçimde yok sayılmıştır. "Başka dilde savunma yapmakta ısrar ederse
susma hakkını kullanmış sayılacaktır." hükmü bir süredir mahkemelerimizde
ara karar veya mahkeme kararı biçiminde görülmektedir. Hatta bazı mahkemeler,
aynı suçtan yargılanan iki sanıktan birine Türkçe savunma yaptığı için
"Duruşmadaki iyi hâl" indirimini uygularken, ikincisine sırf Kürtçe
savunma yaptığı için aynı indirimi uygulamaktan kaçınmaktadırlar. Yani, hukuk
eliyle hukuksuzluk yaratılmış, kişilerin hakları hiçbir dayanağı olmaksızın
açıkça gasbedilmiştir. Hak gasbının hukuk eli ile gerçekleştirilmiş olması ise
işin diğer bir boyutudur. Ana dilde savunma hakkı duruşma tutanaklarına
"Bilinmeyen dil", "Duruşma dışı dil" gibi tanımlamalarla
yansıtılmıştır. Otuz altı farklı dilin konuşulduğu Türkiye coğrafyasında,
bireyin en doğal hakkının nasıl yok sayıldığının bir delili de bu tutanaklar
olmuştur.
Mahkemeler Lozan Anlaşmasını açıkça
ihlal etmektedirler. Mahkemelerin bu tutumları sadece Lozan 39/5'i ihlalle kalmamakta;
Anayasa'nın "Hak Arama Hürriyeti" başlıklı 36’ncı maddesinde yer alan
"Savunma Hakkını Engelleme" hükmünü de ihlal etmektedir.
Ana dilde savunma hakkı yasal zeminde
mevcut olan bir hak iken siyasi iradenin ve yargının tutumu ile yok sayılmış; kullanımı
ise illegal zemine taşınmıştır. Özünde yasal olan bu hakkın kullanımını
keyfiyete bırakmamak adına çözüme kavuşturulması amacıyla Anayasa’nın 98’inci
İç Tüzük’ün 104 ve 105’inci maddeleri gereğince Meclis araştırması açılması
önem arz etmektedir.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması hususundaki görüşmeler sırası
geldiğinde yapılacaktır.
İki gensoru önergesi vardır, önergeler
daha önce bastırılıp sayın üyelere dağıtılmıştır.
Şimdi, önergeleri ayrı ayrı okutuyorum:
C) Gensoru Önergeleri
1.- HDP Grubu adına Grup Başkan Vekilleri Iğdır
Milletvekili Pervin Buldan ve Bingöl Milletvekili İdris Baluken’in, Soma ve
Ermenek’te meydana gelen kazalar başta olmak üzere madenlerde iş kazalarını
önleyici politikalar geliştirmediği ve tedbirleri almadığı, iş yeri
denetimlerinin etkin olarak yapılmasını sağlamadığı, siyasi ve maddi nüfuz
sahibi çevrelerce yönlendirildiği ve mevsimlik tarım işçilerinin sorunlarını
çözmediği iddiasıyla Çalışma ve Sosyal Güvenlik Bakanı Faruk Çelik hakkında
gensoru açılmasına ilişkin önergesi (11/40)
Türkiye Büyük
Millet Meclisi Başkanlığına
Soma ve Ermenek başta olmak üzere
yaşanan iş kazaları ve işçi ölümleri nedeniyle Çalışma ve Sosyal Güvenlik
Bakanı Sayın Faruk Çelik hakkında Anayasa’nın 98'inci ve 99'uncu, TBMM
İçtüzüğü'nün 106'ncı maddeleri uyarınca gensoru açılmasını arz ederiz.
 Pervin Buldan İdris
Baluken
 HDP Grup Başkan Vekili HDP
Grup Başkan Vekili
 Iğdır Bingöl

Gerekçe: 
Türkiye'de 1980
darbesinin ardından girilen neoliberal siyaset kulvarı, AKP hükûmetleriyle
birlikte daha derinleşmiş ve bugün Türkiye halkları ve emekçi sınıflara ağır
faturalar çıkarmış, çıkarmaya devam etmektedir. Piyasalaşma ve esnek üretim
modellerinin yaygınlık kazandığı bu dönemde, AKP iktidarlarının Türkiye emekçi
halklarını içine çektiği durum tam bir kölelik düzeniyken on iki yılda en az 14
bin emekçi, çalışırken hayatını kaybetmiştir.
Bu politikaların
en büyük faturasını, çalışan emekçi kesimler her gün canlarıyla öderken, bu
konuda önlem alması gereken ve çalışanların can güvenliğine yönelik politikalar
üretmesi gereken Çalışma ve Sosyal Güvenlik Bakanlığı vurdumduymaz tavrını
sürdürmektedir.
13 Mayıs 2014
tarihinde Manisa'nın Soma ilçesinde bulunan bir madende meydana gelen hazin
olay neticesinde 301 madencimiz hayatını kaybetmiş, çok sayıda madenci de
yaralanmıştı. Soma faciası kuralsız, düşük ücrete dayalı, sermayenin azami kâr
hırsının varacağı boyutları en açık şekliyle gösteren elim olaylardan biriydi.
İlgili bakanlık ve siyasi sorumlular, binlerce madencinin Soma benzeri birçok
faciadan sonra ortaya çıkan toplu ölümlerden hiçbir ders çıkarmamış, gerekli
tedbirler ve yasal önlemler alınmamıştır.
Dur durak bilmeyen maden
facialarından biri de geçtiğimiz 28 Ekim tarihinde Karaman'ın Ermenek ilçesinde
yaşanmıştır. Soma sonrası meydana gelen ve 18 maden işçisinin sular altında
kaldığı Ermenek'te, cansız bedenlerinin tümüne ancak otuz sekiz gün sonra
ulaşılabilmiştir. Ermenek'te yaşanan bu facia başta olmak üzere, madenlerde
yaşanan sayısız bu tür toplu işçi katliamı, çalışma hayatının insan hayatı için
büyük riskler taşıdığını ve bu alana ilişkin herhangi bir önleyici politikanın
devreye konmadığını bir kez daha göstermiştir.
İş yeri denetimleri etkin olarak yerine
getirilmemiş, yaşam odaları oluşturulmasına dönük çalışmalar yapılmamış,
işçilerin şikâyetleri yok sayılmış, çalışanların sosyal ve ekonomik haklarından
mahrum vaziyette işverenin inisiyatifine terk edilerek, emekçi katliamının yolu
daha fazla açılmıştır.
Bakan Faruk Çelik'in, Karaman'ın
Ermenek ilçesinde meydana gelen maden faciası sonrasında ifade ettiği
"Ocağı kapatacağımız zaman işveren 50 kişiyi devreye sokuyor." demesi
ise tam bir itiraftır. Sayın Bakan bu konuya ilişkin hâlen kamuoyunu ikna edici
bir açıklamada bulunmamıştır. Bu açıklama AKP iktidarının ve Sayın Faruk
Çelik'in başında olduğu Bakanlığın, siyasi ve maddi nüfuz sahibi çevrelerce
yönlendirildiğini göstermiştir.
Geçtiğimiz Mayıs ayında bir
konuşmasında "Taşeron sistem emeğin sömürüsüdür." diyen Çalışma ve
Sosyal Güvenlik Bakanı Sayın Faruk Çelik, bu itirafına rağmen sorumluluğu
altında bulunan bu alana ilişkin iyileştirici adımlar atmamıştır. Bu durum,
Sayın Bakan'ın ya siyasi olarak irade sahibi olmadığı ya da doğruları sadece
toplumsal manipülasyon ve oyalama aracı olarak kullandığını göstermektedir. Her
iki ihtimal de oldukça vahimdir.
Aynı zamanda sayısı 4 milyon dolayında
olan mevsimlik tarım işçilerinin sorunları da hâlen çözülmemiş, milyonlarca
kadın, çocuk ve genç her gün ayrımcılığa ve sömürüye maruz bırakılmaya devam
edilmektedir. En son Isparta'da kaza yapan araçtaki çoğu kadın ve çocuk 18
mevsimlik tarım işçisi hayatını kaybetmiştir. Bu tür kazalarda bugüne kadar
binlerce tarım işçisi hayatını kaybetmesine rağmen bu durum ilgili bakanlığın
gündemine dahi girmemiştir.
İş yeri denetimlerinin yetersizliği ya
da hiç yapılmaması işçi ölümlerini daha da arttırırken, iş yeri denetçilerinin
hâlen kamusal bir güvenceye kavuşturulmaması ve maaşını aldığı iş yerini
denetlemesinin istenmesi cehalet değilse tam olarak ilgili bakanlığın
sermayeyle iş birliğidir.
Bütün bu yaşananların net bir şekilde
ortaya koyduğu, Sayın Faruk Çelik'in böylesine kritik bir alanda, Çalışma ve
Sosyal Güvenlik Bakanlığı görevini layıkıyla ifa edemeyeceğidir. 
2.- HDP Grubu adına Grup Başkan Vekilleri Iğdır
Milletvekili Pervin Buldan ve Bingöl Milletvekili İdris Baluken’in, Soma ve
Ermenek’te meydana gelen kazalar başta olmak üzere madenlerde işçi sağlığı ve
güvenliğini göz ardı ederek kazaların önüne geçmediği ve maden işletmelerinde
emek-sermaye dengesini sermaye lehine dönüştürerek genel piyasa dengesini
bozduğu iddiasıyla Enerji ve Tabii Kaynaklar Bakanı Taner Yıldız hakkında
gensoru açılmasına ilişkin önergesi (11/41)
Türkiye Büyük
Millet Meclisi Başkanlığına
Soma ve Ermenek başta olmak üzere
madenlerde meydana gelen facialar nedeniyle Enerji ve Tabii Kaynaklar Bakanı
Sayın Taner Yıldız hakkında Anayasa’nın 98'inci ve 99'uncu, TBMM İçtüzüğü’nün
106'ncı maddeleri uyarınca gensoru açılmasını arz ederiz.
 Pervin Buldan İdris
Baluken
 HDP Grup Başkan Vekili HDP
Grup Başkan Vekili
Gerekçe: 
AKP hükûmetleri boyunca, Türkiye'nin
temel sorunları çözülmediği gibi daha da derinleşmiştir. Bu sorunların başında,
enerji alanındaki rantçı ve gayriinsani üretim politikaları gelmektedir.
Türkiye, alternatif enerji kaynakları
bakımından oldukça avantajlı bir ülke olmasına rağmen bunlardan yararlanmamış,
aksine HES, nükleer santral ve fosil kaynaklar gibi canlı yaşamına kasteden ve
doğal dengeyi bozan kaynaklara, ilkel üretim yöntemleriyle yönelmiştir.
13 Mayıs 2013'te Soma'da yaşanan maden
faciasında 301 işçi hayatını kaybetmiş olmasına rağmen, Soma'dan önce olduğu
gibi sonrasında da ilgili bakanlık sorumluluğu altındaki bu alana ilişkin
hiçbir önleyici adım atmamıştır. Partimiz başta olmak üzere muhalefetin yapısal
çözüm önerileri getiren teklifleri reddedilmiş, uzmanların, ilgili sendikaların
öneri ve uyarıları dikkate alınmamıştır.
Soma katliamının üzerinden henüz altı
ay geçmeden bu kez de Karaman'ın Ermenek ilçesinde bulunan madende 18 işçi
sular altında kalmıştır. Aynı günlerde Bartın'da 2, Zonguldak'ta da 1 maden
işçisi göçük altında kalarak can vermiştir. Ermenek'te madende sular altında
kalan cansız bedenlerin tümüne ancak otuz sekiz gün sonra ulaşılabilmiştir.
Ermenek'te meydana gelen elim kazanın
üzerinden bir ayı aşkın bir zaman geçtikten sonra ancak bedenlerin tamamına
ulaşılmış olması, bakanlığın, bu gibi hayati durumlara karşı bir hazırlığının
olmadığını, işçi sağlığı ve can güvenliğini tamamen göz ardı ettiğini bir kez
daha gözler önüne sermiştir. Emekçisine ölümü reva gören bu siyasal ve etik
anlayışın, toplumsal adalet açısından ne denli sakıncalı olduğu gerçeği
yaşadığımız bu facialarla bir kez daha ortaya çıkmıştır.
3213 sayılı Maden Yasası 4’üncü
maddesinde madenlerin, devletin hüküm ve tasarrufu altında olduğu belirtilmiş,
5’inci maddesinde hakların bölünmemesi ilkesi kabul edilmiş olmasına rağmen,
ilgili bakanlık redevans uygulamalarıyla maden çıkarma ve satış haklarını özel
kişilere bırakmış, aralarında madencilik alanında uzman sadece 8-10'u geçmeyen
şirketin bulunduğu 200'den fazla redevansçı taşeron şirkete müdahale etmeyerek
bu iş cinayetlerinin önünü sonuna kadar açmıştır.
Soma katliamının ardından
gerçekleştirilen yasal düzenlemelerin uygulamada ortaya çıkaracağı sorunlar
görmezden gelinmiş, gerekli önlemler alınmadığı için, işverenin, ortaya çıkan
ek maliyetleri çalışanlara yansıtmasına izin verilmiş, hiçbir bilimsel
çalışmaya tabi tutmadan Ermenek'te rezerv tükendiği için kapanan madenlerin
hemen yanında ocak çalıştırılmasına göz yumarak madencilerimizin canı pahasına
bu alanları sermaye için tam bir ilkel birikim zeminine çevirmiştir.
Maden ruhsatlarının neredeyse hepsinin
iktidar partisine yakın veya organik ilişki içinde olanlara verilmesi tesadüfi
olmadığı gibi, iktidarın bu yöntemlerle yandaş sermaye yaratma politikasını
sonucunda genel piyasa dengesi bozulmuş, sermayenin karşılaması gereken
maliyetler emekçiler omuzlarına yıkılarak emek sermaye dengesi sermaye lehine
radikal bir şekilde dönüşmüştür.
Enerji politikalarında sürekli
sermayenin önceliklerini dikkate alan Sayın Yıldız, gelişmiş ülkelerdeki
madencilik uygulama ve mevzuatını dikkate almamıştır. TBMM bünyesinde kurulan
maden araştırma komisyonu raporları başta olmak üzere, çok sayıda bilimsel
rapor görmezden gelinmiş, katliamdan hemen önce muhalefet vekillerinin
feryadına kulak tıkanmıştır.
Madenlerde gerekli düzenlemeleri
yapmayan, madencileri işverenin insafına terk eden, yer altı maden kaynaklarını
sermaye lehine yasaları hiçe sayarak sermayeye peşkeş çeken Enerji ve Tabii
Kaynaklar Bakanı Sayın Taner Yıldız'ın, emekçilerin can güvenliği ve çalışma
koşulları için işgal ettiği mevkiden istifa etmesi, toplumsal, ahlaki ve
demokratik bir zorunluluk hâlini almıştır.
BAŞKAN – Bilgilerinize sunulmuştur.
Gensoruların gündeme alınıp
alınmayacağı hususundaki görüşmenin gününü de kapsayan Adalet ve Kalkınma
Partisi Grubu önerisi biraz sonra işleme alınacaktır. 
Bir Meclis soruşturması önergesi
vardır. Önerge bastırılıp sayın üyelere bugün dağıtılmıştır. 
Şimdi önergeyi okutuyorum:
D) Meclis Soruşturması Önergeleri
1.- Tokat Milletvekili Orhan Düzgün ve 54
milletvekilinin, İstanbul Atatürk Havalimanı’nda bekletilen 1,5 ton altının
bulunduğu bir uçağın sahte belge ve beyanlarla Dubai’ye gönderilmesine imkân
sağlayarak altın kaçakçılığıyla ilgili suç delillerini ortadan kaldırdığı,
olayla ilgili sorumlulukları bulunan üst düzey kamu görevlileri hakkında hiçbir
işlem yapmadığı, olayın etkin soruşturulmasını engelleyerek denetim görevini
yerine getirmediği, altın kaçakçılığı ile rüşvet ve yolsuzluk olaylarının
kapatılmasına olanak sağladığı ve bu eylemlerinin Türk Ceza Kanunu’nun 257’nci
maddesinde düzenlenen görevi kötüye kullanma suçuna uyduğu iddiasıyla
Anayasa’nın 100’üncü ve Türkiye Büyük Millet Meclisi İçtüzüğü’nün 107’nci
maddeleri uyarınca Gümrük ve Ticaret eski Bakanı Hayati Yazıcı hakkında bir
Meclis soruşturması açılmasına ilişkin önergesi (9/12)

5/12/2014
Türkiye Büyük
Millet Meclisi Başkanlığına
İran'da tutuklanarak tüm malvarlığına
el konulan Babek Zencani'nin kiraladığı ULS Havayollarına ait TC-ABK KZU755
sefer sayılı kargo uçağında Babek Zencani'ye ve Rıza Zarrab'a ait kanun dışı
yollardan Türkiye'ye sokulmak istenilen, hiçbir resmi belgeyi haiz olmayan ve
Gana'dan kaçak yollarla getirilen 1.500 kg altın dolusu uçağın yoğun sis
gerekçesiyle, 1 Ocak 2013'te İstanbul Sabiha Gökçen Havalimanı yerine İstanbul
Atatürk Havalimanı'na inmesi üzerine; Babek Zencani ve Rıza Zarrab'a ait 1.500
kg altının, herhangi bir fatura ve taşıma belgesi olan konşimentosunun bulunmadığı
gerekçesiyle uçak parkına çekilerek mühürlenmiş, yasal belgelerinin ibrazı
istenilmesi üzerine de, sahte konşimento ve uçağın inişinden sonrası tarihe ait
faturalarla Gümrük İdaresi yanıltılarak işlem yaptırılmaya çalışıldığı
anlaşılmıştır. Bunun sonucunda 17 gün havalimanında bekletilen altın dolusu
uçağın 18.01.2013 tarihinde sahte belgelerle ve beyanlarla Dubai'ye
gönderilmesine imkan ve ortam tanıyarak altın kaçakçılığındaki suç delillerini
ortadan kaldıran Gümrük Bakanı Hayati Yazıcı, yapılan işlemlere yasal kılıf
hazırlandıktan ve söz konusu uçağın ülkemizi terk etmesinden 29 gün sonra, 15
Şubat 2013'te olayın incelenmesi için 254 sayılı soruşturma talimatında
"uçağın taşıdığı eşyanın transit eşyası olduğunu, Dubai'ye gittiğini,
akaryakıt ikmali için uçağın Türkiye'ye iniş yaptığını" belirterek bu
yönüyle soruşturma yapılmasını, yapılan soruşturmanın da 1 aylık süre
içerisinde tamamlanmasını istemiş ve görevlendirdiği müfettişi yönlendirerek,
soruşturma süresini 1 aylık süreyle kısıtlamış, görevlendirdiği müfettiş
tarafından hazırlanan raporla altın kaçakçılığı olayına dair yolsuzlukların
kapatılmasını sağlamıştır. Yine, kendi ve/veya üst düzey kamu bürokratlarının
talimatıyla kaçakçılık olaylarının kapatılmasına yardım etmiş veya bilerek müsamaha
göstermiş kamu görevlilerini koruyarak ve bu amaçla göstermelik olarak alt
düzey kamu kamu görevlileri hakkında soruşturma yaptırarak, Gümrük Müsteşarı
dahil olaya dahli bulunan üst düzey bürokratlar hakkında hiçbir işlem
yaptırmamış, 5607 sayılı Yasanın 4/6 ncı maddesine ve TCK'nın 279/1 inci
maddesine göre açıkça suç işleyen kamu görevlilerini aklamış, mevzuatın
Bakanlıklarına tanıdığı kontrol ve denetim görevlerini yerine getirmemiş, 1.500
kg altın kaçakçılığı olayının ve bu kapsamda yapılan rüşvet ve yolsuzluk
olaylarının kapatılmasına bilerek olanak tanımış, altın kaçakçılığı olayının
ileride adli makamlarca öğrenilmesi ve bu kaçakçılık fiilinin 5607 sayılı Yasa
3/11 4/1, 4/2, 4/5'nci maddesi kapsamında ve bir örgütün faaliyeti çerçevesinde
işlendiği iddiası ile yeniden soruşturulabileceği düşüncesiyle, Zencani'nin
şirketlerine ve ortağı olan Rıza Zarrab'a ağır cezaların verilmesinin 'önüne
geçilebilmesi amacıyla, 11 Nisan 2013 tarihli Resmî Gazete'de yayımlanan, 6455
sayılı Kanun ile 5607 sayılı Yasanın 3/11'inci maddesini kabahat olmaktan
çıkararak, bununla ilgili olarak taksirle suç işlenen fiillerin
cezalandırıldığı 4458 sayılı Gümrük Kanununda düzenlemeler yaparak, kaçakçılık
sayılan bu fiil ve kabahat ifadesinin 5607 sayılı Kaçakçılık Kanunundan çıkarılmasını
sağlamış, bu sayede süreç içerisinde altın kaçakçılığı fiil ve eylemini
gerçekleştirmeye teşebbüs eden ULS Havayollarına ve yetkililerine idari para
cezası kesmek yerine, söz konusu suçu işlemeyen firmalara idari para cezası
keserek haksız ve hukuksuz kesilen para cezalarının mahkemeler nezdinde daha
kolay iptal ettirilmesi sağlanmıştır. Yukarıda açıklanan nedenlerden ve bunları
görevi sırasında işlemesinden dolayı eski Gümrük ve Ticaret Bakanı Rize
Milletvekili Hayati Yazıcı'nın eylemleri Türk Ceza Kanununun 257. maddesinde
yer alan görevi kötüye kullanmak suçlarına uygun düştüğünden Anayasa’nın 100 ve
TBMM İçtüzüğü’nün 107. Maddeleri uyarınca Meclis Soruşturması açılmasını
saygılarımızla arz ve teklif ederiz.
1) Orhan Düzgün
 (Tokat)
2) Ali Özgündüz
 (İstanbul)
3) Mustafa
Serdar Soydan  (Çanakkale)
4) Ali Rıza
Öztürk  (Mersin)
5) Mehmet Hilal
Kaplan  (Kocaeli)
6) Kemal Ekinci
 (Bursa)
7) Osman Oktay
Ekşi  (İstanbul)
8) Adnan Keskin
 (Denizli)
9) Ali İhsan
Köktürk  (Zonguldak)
10) Ayşe Eser
Danışoğlu  (İstanbul)
11) Melda Onur  (İstanbul)
12) Turgay
Develi   (Adana)
13) İhsan Özkes  (İstanbul)
14) Ali Serindağ
 (Gaziantep)
15) Aykut
Erdoğdu  (İstanbul)
16) Atilla Kart  (Konya)
17) Ali Sarıbaş  (Çanakkale)
18) Mevlüt Dudu  (Hatay)
19) Erdal
Aksünger  (İzmir)
20) İzzet Çetin  (Ankara)
21) Emre Köprülü
 (Tekirdağ)
22) Rıza Türmen  (İzmir)
23) Ercan Cengiz
 (İstanbul)
24) Haluk Ahmet
Gümüş  (Balıkesir)
25) Alaattin
Yüksel (İzmir)
26) Osman Kaptan
 (Antalya)
27) Muharrem
Işık  (Erzincan)
28) Selahattin
Karaahmetoğlu  (Giresun)
29) Ayşe Nedret
Akova  (Balıkesir)
30) Doğan Şafak (Niğde)
31) Ömer Süha
Aldan  (Muğla)
32) Arif Bulut  (Antalya)
33) Turhan Tayan
 (Bursa)
34) Mustafa
Moroğlu  (İzmir)
35) Aytun Çıray  (İzmir)
36) Sedef Küçük  (İstanbul)
37) Ali Haydar
Öner  (Isparta)
38) Mustafa Ali
Balbay  (İzmir)
39) Aytuğ Atıcı  (Mersin)
40) Mehmet
Volkan Canalioğlu  (Trabzon)
41) Mahmut Tanal
 (İstanbul)
42) Özgür Özel  (Manisa)
43) Gürkut Acar  (Antalya)
44) Muhammet
Rıza Yalçınkaya  (Bartın)
45) Aykan
Erdemir  (Bursa)
46) Haluk
Eyidoğan (İstanbul)
47) Uğur
Bayraktutan  (Artvin)
48) Osman Faruk
Loğoğlu (Adana)
49) Süleyman
Çelebi  (İstanbul)
50) Hüseyin
Aygün  (Tunceli)
51) Turgut Dibek
 (Kırklareli)
52) İdris Yıldız
 (Ordu)
53) Müslim Sarı  (İstanbul)
54) Ramazan
Kerim Özkan  (Burdur)
55) Refik
Eryılmaz  (Hatay)
BAŞKAN – Anayasa’nın 100’üncü maddesi
ve İç Tüzük’ün 108’inci maddesine göre Meclis soruşturması açılıp açılmaması
hakkında yapılacak görüşmelerin günü, önergenin verilişinden itibaren bir ay
içinde görüşülüp karara bağlanacak şekilde, bir özel gündem hâlinde Danışma
Kurulunun teklifi üzerine Genel Kurulca tespit edilecektir.
E) Duyurular
1.- Başkanlıkça, Kadın Erkek Fırsat Eşitliği
Komisyonunda siyasi parti grubu mensubu olmayan milletvekillerine düşen 1
üyelik için aday olmak isteyen siyasi parti grubu mensubu olmayan
milletvekillerinin yazılı olarak müracaat etmelerine ilişkin duyuru
BAŞKAN – Sayın milletvekilleri, Kadın
Erkek Fırsat Eşitliği Komisyonunda siyasi parti grubu mensubu olmayan
milletvekillerine de 1 üyelik düşmektedir. Bu Komisyona aday olmak isteyen
siyasi parti grubu mensubu olmayan milletvekillerinin, 23 Aralık 2014 Salı günü
saat 18.00’e kadar Türkiye Büyük Millet Meclisi Başkanlığına yazılı olarak
müracaat etmelerini rica ediyorum.
Şimdi, Adalet ve Kalkınma Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve daha sonra oylarınıza sunacağım.
VII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma
saatlerinin yeniden düzenlenmesine; bastırılarak dağıtılan 665 sıra sayılı
Kanun Teklifi’nin kırk sekiz saat geçmeden gündemin “Kanun Tasarı ve Teklifleri
ile Komisyonlardan Gelen Diğer İşler” kısmının 3’üncü sırasına alınmasına ve
diğer işlerin sırasının buna göre teselsül ettirilmesine; (11/40) ve (11/41)
esas numaralı Gensoru Önergelerinin 9 Aralık 2014 Salı günü gündemin "Özel
Gündemde Yer alacak İşler" kısmının 1’inci ve 2’nci sıralarına alınmasına
ve ön görüşmelerin bu birleşimde yapılmasını müteakip sözlü soruların ve diğer
denetim konularının görüşülmeyerek gündemin "Kanun Tasarı ve Teklifleri
ile Komisyonlardan Gelen Diğer İşler" kısmında yer alan işlerin
görüşülmesine; (9/11) ve (9/12) esas numaralı Meclis Soruşturması Önergelerinin
6 Ocak 2015 Salı günkü gündemin "Özel Gündemde Yer Alacak İşler"
kısmının sırasıyla 1’inci ve 2’nci sıralarına alınarak ön görüşmelerin aynı
tarihli birleşiminde yapılmasına; 13, 20 ve 27 Ocak 2015 Salı günkü
birleşimlerinde sözlü sorular ile diğer denetim konularının görüşülmemesine; 7,
14, 21 ve 28 Ocak 215 Çarşamba günkü birleşimlerinde diğer denetim konularının
görüşülmemesine ilişkin önerisi
Sayı: 1271 9/12/2014
Türkiye Büyük
Millet Meclisi Başkanlığına
Danışma Kurulu 09/12/2014 Salı günü
(bugün) toplanamadığından İç Tüzük’ün 19’uncu maddesi gereğince, grubumuzun
aşağıdaki önerisinin Genel Kurulun onayına sunulmasını arz ederim.
Mustafa
Elitaş
Kayseri
AK PARTİ Grup Başkan Vekili
Öneri:
Bastırılarak dağıtılan 665 sıra sayılı
Kanun Teklifi’nin kırk sekiz saat geçmeden gündemin "Kanun Tasarı ve
Teklifleri ile Komisyonlardan Gelen Diğer İşler" kısmının 3’üncü sırasına
alınması ve diğer işlerin sırasının buna göre teselsül ettirilmesi,
Genel Kurulun,
11/40 ve 11/41 esas numaralı gensoru
önergelerinin, 9 Aralık 2014 Salı günkü (bugün) gündemin "Özel Gündemde
Yer alacak İşler" kısmının 1’inci ve 2’nci sıralarına alınması ve
Anayasa’nın 99’uncu maddesi gereğince gündeme alınıp alınmayacağı hususundaki
görüşmelerin bu birleşimde yapılmasını müteakip sözlü soruların ve diğer
denetim konularının görüşülmeyerek gündemin "Kanun Tasarı ve Teklifleri
ile Komisyonlardan Gelen Diğer İşler" kısmında yer alan işlerin
görüşülmesi ve 665 sıra sayılı Kanun Teklifi’nin görüşmelerinin tamamlanmasına
kadar çalışmalarına devam etmesi,
9/11 ve 9/12 esas numaralı Meclis
soruşturması önergelerinin 06 Ocak 2015 Salı günkü gündemin "Özel Gündemde
Yer Alacak İşler" kısmının sırasıyla 1’inci ve 2’nci sıralarına alınarak
Anayasa'nın 100'üncü maddesi gereğince Meclis soruşturması açılıp açılmaması
konusundaki görüşmelerinin 06 Ocak 2015 Salı günkü Birleşiminde yapılması ve
görüşmelerinin tamamlanmasına kadar çalışmalarını sürdürmesi,
Yukarıdaki birleşimlerde gece 24.00'te
günlük programın tamamlanamaması hâlinde günlük programın tamamlanmasına kadar
çalışmalarını sürdürmesi,
13, 20 ve 27 Ocak 2015 Salı günkü
birleşimlerinde sözlü sorular ile diğer denetim konularının görüşülmemesi ve
21.00'e kadar çalışmalarını sürdürmesi,
07, 14, 21 ve 28 Ocak 2015 Çarşamba
günkü birleşimlerinde diğer denetim konularının görüşülmemesi,
07, 08, 14, 15, 21, 22 ve 28, 29 Ocak
2015 Çarşamba ve Perşembe günlerindeki birleşimlerinde 14.00-21.00 saatleri
arasında çalışmalarını sürdürmesi,
önerilmiştir.
BAŞKAN – Adalet ve Kalkınma Partisi
Grubu önerisinin lehinde İstanbul Milletvekili Mehmet Doğan Kubat.
Buyurunuz Sayın Kubat. (AK PARTİ
sıralarından alkışlar) 
MEHMET DOĞAN KUBAT (İstanbul) – Sayın
Başkanım, değerli arkadaşlar; partimizin vermiş olduğu grup önerisinin lehinde
görüşlerimi ifade etmek üzere söz almış bulunuyorum, bu vesileyle yüce
heyetinizi saygılarımla selamlarım. 
Değerli arkadaşlar, grup önerimizde
Türkiye Büyük Millet Meclisi Genel Kurulunun bugünkü çalışma gündemi ile ocak
ayı içerisindeki çalışma gündemi ve çalışma gün ve saatleri hakkında değişiklik
yapılması önerilmektedir. Buna göre, kamuoyunda “bedelli askerlik” olarak
bilinen 665 sıra sayılı Askerlik Kanunu ile Sözleşmeli Erbaş ve Er Kanununda
Değişiklik Yapılmasına Dair Kanun Teklifi’nin kırk sekiz saat geçmeden bugün
gündeme alınarak, görüşmelerinin de bitimine kadar yapılması önerilmektedir.
Öte yandan, yine, bugün, Çalışma ve
Sosyal Güvenlik Bakanı Sayın Faruk Çelik ile Enerji ve Tabii Kaynaklar Bakanı
Sayın Taner Yıldız hakkında verilmiş gensoruların gündemin “Özel Gündemde Yer
Alacak İşler” bölümünde 1 ve 2’nci sıralara alınmak suretiyle görüşmelerinin
yine bugün -Genel Kurul eğer grup önerimizi kabul ederse- yapılması
önerilmektedir.
Öte yandan, Millî Eğitim Bakanı Sayın
Nabi Avcı hakkında verilen (9/11), Gümrük ve Ticaret eski Bakanı Sayın Hayati
Yazıcı hakkında verilen (9/12) esas numaralı Meclis soruşturma önergelerinin
görüşmelerinin de 6 Ocak 2015 günü yapılması ve bunların da özel gündemin o
günkü 1 ve 2’nci sıralarına alınmak suretiyle görüşmelerinin o gün yapılması
önerilmektedir.
Değerli arkadaşlarım, Türkiye Büyük
Millet Meclisi Genel Kurulu daha önce aldığı kararla bütçe takvimini kabul
etmişti. Yarın bütçe görüşmelerine başlayacağız. 22 Aralık Pazartesi günü bu
görüşmeler bitecek, 6 Ocağa kadar da bir ara verme kararı almıştık. 6 Ocaktan
itibaren de yine Türkiye Büyük Millet Meclisinin ocak ayı içerisinde yapacağı
salı günkü birleşimlerin 15.00-21.00, çarşamba ve perşembe günü yapacağı
birleşimlerin de 14.00 ile 21.00 saatleri arasında olması önerilmektedir.
Önerimize desteklerinizi bekler, yüce
heyetinizi saygılarımla selamlarım. (AK PARTİ sıralarından alkışlar)
BAŞKAN – Teşekkür ederiz Sayın Kubat.
Aleyhinde, Şırnak Milletvekili Hasip
Kaplan.
Buyurunuz Sayın Kaplan.
HASİP KAPLAN (Şırnak) – Teşekkür ederim
Sayın Başkan.
AK PARTİ Grubunun önergesi aleyhinde
söz aldım. 
Belki dikkatinizi çekmiştir,
arkadaşlar, bu önergede son tarih 29 Ocak 2015, kendi gündemini belirliyor.
Yani bu şu demek -sayın bakanlar da burada- erken seçim tarihi 26 Nisan, 1
Şubattan itibaren Meclis seçim takvimi nedeniyle tatile girecek, herkes ona
göre bundan sonra hareket etsin. Bu önergenin anlamı budur çünkü AK PARTİ hep
kendi gündemini Türkiye'nin gündemi olarak sunmuştur, böyle bir yanlışın içine
girmiştir. Şunu açık ifade etmek istiyoruz: Bugün Türkiye'nin gündeminde çok
hayati konular var, bütçe görüşmeleri de yarın var, bunları biz tartışacağız
elbette, 23 Aralık tarihine kadar hep konuşacağız. 
Ancak, Meclisteki bütün
milletvekillerine, bütün parti milletvekillerine bir şey açıklamak istiyorum ve
bütün milletvekillerinin demokrasinin vazgeçilmez hakkı olan bütçe hakkını, bir
milletvekili, üye olarak kullanmalarını talep edeceğim yani bir hukukçu
milletvekili olarak, Plan ve Bütçe Komisyonunun üyesi bir milletvekili olarak
bunu talep edeceğim çünkü biz zamanında bir muhalefet şerhi verdik. Muhalefet
şerhimiz 108 sayfa arkadaşlar, gördüğünüz gibi yani bu muhalefet şerhidir ve
gerçekten, emekçiler açısından, yoksullar açısından, çalışanlar açısından,
halklar açısından nasıl bir bütçe olması gerektiğini, adaletsiz gelir
dağılımını, haksız vergileri, Türkiye ekonomisini, nasıl gelişebileceğini;
hepsini anlattık. Çok ciddi, gerçekten bütün milletvekillerinin okuması gereken
bir muhalefet şerhi. Özellikle de bunu belirtiyorum çünkü biz eğer bütçe
görüşüyorsak veya Hükûmetin bir Başbakan yardımcısı çıkıp “Otuz yıllık çatışma
süreci 1,2 trilyon dolara mal olmuştur.” diyorsa, trilyon dolarlara mal olmuş
bir olayı çözmenin getirisini veya çözümsüzlüğün getirisini de konuşmak bütçe
ekonomi politiği üzerinde son derece önemlidir. 
Biz bunları açıkladık arkadaşlar. Orta
Doğu’daki gelişmelere dikkat çektik ve çok bilimsel bir dilde, siyaset bilim
dilini kullanarak ne demişiz arkadaşlar çok net bir şekilde? Göstereceğim. Irak
Federal Kürdistan Bölgesi’nde bir yerde geçmiş anlatırken. Bu, AK PARTİ Plan ve
Bütçe Komisyonu üyelerinizi son derece rahatsız etmiş. Şimdi, ben burada,
doğrusunu isterseniz, bunu bütün arkadaşlarımın okumasını istiyorum çünkü bunu
okudukları zaman bu kavramların ne kadar resmî kavramlar olduklarını
görecekler. Yani Irak’ta bir federal devlet olduğunu, orada bir anayasa
olduğunu, orada bir Kürdistan Bölgesel Yönetimi olduğunu ve Türkiye’nin petrol,
enerji, gaz sözleşmeleri imzaladığını görecekler yani resmî evraklarımızda
bunlar var. 
Şimdi, burada, yine, bir bölümü
okurlarsa Kürdistan’daki ekonomiden, Rojava Kürdistan’ı Kobani’deki yaşanan
olaylardan bahsediyor, çözüm sürecinden bahsediyor ve Türkiye’de, Şemseddin
Sami’ye de atıfta bulunarak Kürdistan’la ilgili Meclis tutanaklarındaki
bilgilere dikkat çekiliyor. Bunların hepsi 6 sayfa içinde birer paragraf bile
değil ve biz burada çözüm sürecinin bütçe görüşmelerinde dikkate alınmadığını
ifade ederken bu kavramları kullandık. Ne oldu? Bu bizim muhalefet şerhi,
kullandığımız kavramlar bunlar, bütün partiler burada, arkadaşlarımın hepsi.
Şimdi, Plan ve Bütçe Komisyonu, zamanında gönderdiğimiz muhalefet şerhini
buraya eklememiş, raporda yok, yarın bütçe görüşmelerine başlayacağız, yok. Bir
muhalefet partisinin, grubu olan bir partinin muhalefet şerhi yok. Plan ve
Bütçe Komisyonu Başkanı sansürlüyor, zorbalık uyguluyor, hukuka aykırı geliyor,
İç Tüzük 42’yi çiğniyor, Anayasa’yı çiğniyor arkadaşlar ve keyfî olarak
“İstemiyorum.” diye buraya işlemiyor. Burada kimin muhalefet şerhi var? CHP’nin
var, sonra MHP’nin var. HDP’nin şerhi nerede? Yok. Niçin bunun içinde yok? O da
yok. Arkadaşlar, burası dağbaşı değil, burası muz cumhuriyeti değil, bu İç
Tüzük’ün kuralları vardır, bir de Hükûmet söylediği sözlerin arkasında duracak
arkadaşlar. Bakın, size açıklayacağım izninizle.
(Hasip Kaplan’ın, Recep Tayyip
Erdoğan’ın Başbakanlığı döneminde bir AK PARTİ grup toplantısındaki konuşmasını
dizüstü bilgisayardan dinletmesi)
HASİP KAPLAN (Devamla) Dinleyin,
Cumhurbaşkanı konuşuyor, grubunuzda konuşuyor.
BAŞKAN – Sayın Kaplan, ne söylediğini
siz söylerseniz daha iyi anlaşılacak, bir de kürsü size ait çünkü.
HASİP KAPLAN (Devamla) – Sayın Başkan,
şimdi, bu, Cumhurbaşkanı -o zaman Başbakan- Erdoğan’ın AK PARTİ Grubunda
yaptığı konuşmadır. Bu grup konuşmasında Kürt gerçekliğine, Kürdistan’ın
varlığına, Osmanlı Dönemi’nde bir eyaletin Kürdistan olduğuna, Atatürk’ten Kürdistan
mebuslarına, Lazistan’a atıf yapıp oradan Meclis tutanaklarını getirerek CHP ve
MHP’ye çağrıda bulunuyor, hatta merhum Türkeş’ten de bahsediyor en sonunda,
diyor ki: “’Damadım Kürt’tü.’ demişti.” ve böyle bir çağrıda bulunarak diyor
ki: “Biz gerçek ismi kullanmalıyız.” 
Şimdi, arkadaşlar, burada bunu niye
size dinlettim? Çünkü şu anki Cumhurbaşkanı partinizin genel başkanıydı ve bu
süre içinde bu konuşmaları yaptı. 
Şimdi, tabii, sizin bizim muhalefet
şerhinden çıkarmamızı istediğiniz “Kürdistan” ve “Kürt” kelimelerinin
gerçekliğine bakacağız. Şimdi şu resme iyi bakınız şu resim size bir şey
hatırlatıyor mu arkadaşlar? İyi bakın bu resme, bir tarafta Cumhurbaşkanı
Erdoğan bir de Irak Federe Kürdistan Bölge Başkanı Mesut Barzani, arkada da
Kürdistan bayrağı var. Yok mu şimdi bu? Yok mu, yok mu Kürt, Kürdistan?
Muhalefet şerhini buraya koymayarak yarın hangi bütçeyi görüşeceksiniz?
Bunu da geçtik, bakın, şimdi bunu da
geçtik. Size, yeni Başbakanımızın, taze başbakanımızın çok taze bir gezisinin
resmi, çok yakışıklı iki resim. Birisi Başbakan Davutoğlu, nasıl, yakışıklı
çıkmışlar değil mi? Arkada Türk Bayrağı var, Irak Federe devletinin bayrağı
var, Kürdistan bayrağı var ve Mesut Barzani var. Burası, Kürt ve Kürdistan
Bölgesel Yönetimi’nin bulunduğu yer değil mi? İnkâr mı ediyorsunuz? Yani siz
kendiniz değil misiniz bu?
Bakın, birazdan Enerji Bakanı hakkında
gensoru görüşmeleri var. Burada, muhalefet şerhimizde dile getirmişiz enerjiyle
ilgili çalışmaları. Peki, şu gördüğünüz Enerji Bakanı heyetinin görüşme resmi
değil mi? Arkada Kürdistan bayrağı yok mu? 
Şimdi, karar verin: Ya sizin
Başbakanınızın, Cumhurbaşkanınızın dediği gibi Kürt ve Kürdistan vardır, yarın
muhalefet şerhimizin ekini basar getirirsiniz buraya ya da yarın bütçe
görüşmelerinde kıyameti koparırız. Bu bütçe görüşülmez, eksik raporla bütçe
görüşülmez. Muhalefet partilerini bu konuda ses vermeye davet ediyorum.
Muhalefet partileri bu konuda suskun kalma hakkına sahip değiller. Bugün bize
yapılanı kendilerine yaparlar. Soruyorum: Eğer Kürt, Kürdistan yoksa
Başbakanının sözlerini çıkarın, Cumhurbaşkanı Erdoğan’ın sözlerini çıkarın,
bakanlarınızın sözlerini çıkarın ya da bizimkini ekleyin. “Kendinize ayar
verin, ayar; artık karar verin, karar.” zamanıdır arkadaşlar. Biz bunu artık
taşımayız, çekemeyiz. Size yarına kadar süre, basacaksınız bu kitabı. Ba-sı-la-cak!
Yoksa cevabını alırsınız. (HDP sıralarından alkışlar)
BAŞKAN – Teşekkür ediyoruz Sayın
Kaplan.
Buyurunuz Sayın Bostancı.
MEHMET NACİ BOSTANCI (Amasya) –
Efendim, konuya ilişkin bir değerlendirmede bulunacağım.
HASİP KAPLAN (Şırnak) – Ne
değerlendirmesi?
BAŞKAN – İsterseniz yerinizden söz
vereyim, yerinizden açıklamayı yapınız.
HASİP KAPLAN (Şırnak) – Siz Plan ve
Bütçe Komisyonu üyesi değilsiniz, Komisyon Başkanı gelsin. Komisyon konuşsun,
Meclis Başkanı konuşsun. Var mı böyle usul?
BAŞKAN – Buyurunuz Sayın Bostancı.
V.- AÇIKLAMALAR (Devam)
25.- Amasya Milletvekili Mehmet Naci Bostancı'nın,
Şırnak Milletvekili Hasip Kaplan’ın AK PARTİ grup önerisi üzerinde yaptığı
konuşmasındaki bazı ifadelerine ilişkin açıklaması
MEHMET NACİ BOSTANCI (Amasya) – Hasip
Bey, karşılıklı konuşmayalım. 
Bu problemin geçen yıl yaşanan bir
benzeri var. Yine, o zaman HDP’nin yapmış olduğu, bütçeye ilişkin şerhlerinde
benzeri kavramlar geçmişti. Geçen yıl bu tartışmayı yaşamıştık. Bu tür metinler
hazırlanırken Anayasa'ya ve yasalara uygunluğu konusunda bir mutabakat teşekkül
etmişti genel olarak ve Genel Kurulun oylarıyla bunların düzeltilmesi için
Meclise geri gönderilmesi kararlaştırılmıştı. Aslında, bu yıl da aynı şekilde
bir problemle karşı karşıya oluyoruz. 
Hasip Bey’in ifade ettiği gibi,
Kürtlüğe, Kürdistan’a, bu kavramların kullanılmasına yönelik herhangi bir
antipati, herhangi bir alerji söz konusu değildir. Türkiye'de elbette Kürtler
vardır, Türkiye'nin dışında da Kürtler vardır. Sosyolojik olarak tanımlama ile
hukuka ilişkin insanların göstereceği uyum bazen birbirinden farklı olabilir.
Türkiye'deki rayiç hukuka baktığımızda, bu tür ifadelerin, metinlerin, bütçe
görüşmelerine ilişkin mevcut zabıtlarda bulunmasına Anayasa ve İç Tüzük izin
vermiyor, dolayısıyla bunlar bulunmuyor. Geçen yıl da konuşmuştuk.
ADİL ZOZANİ (Hakkâri) – Hangi maddeler
izin vermiyor? 
HASİP KAPLAN (Şırnak) – Hangi maddeler
diyor ya?
MEHMET NACİ BOSTANCI (Amasya) – Geçen
yıl üç... 
HASİP KAPLAN (Şırnak) – İşinize gelince
değil mi?
ADİL ZOZANİ (Hakkâri) – Bir saniye...
Hangi madde, İç Tüzük’ün hangi maddesi?
HASİP KAPLAN (Şırnak) – İşinize geliyor
değil mi?
MEHMET NACİ BOSTANCI (Amasya) – Hasip
Bey...
ADİL ZOZANİ (Hakkâri) – Hangi madde?
HASİP KAPLAN (Şırnak) – Bilerek
konuşun, bilerek.
MEHMET NACİ BOSTANCI (Amasya) – Hasip
Bey... Hasip Bey...
ADİL ZOZANİ (Hakkâri) – Hangi maddeler?
HASİP KAPLAN (Şırnak) – Bilerek
konuşacaksınız, bilgili olarak konuşacaksınız.
ADİL ZOZANİ (Hakkâri) – Hangi maddeler,
lütfen söyleyin.
BAŞKAN – Sözünüzü tamamlayın Sayın
Bostancı.
MEHMET NACİ BOSTANCI (Amasya) – Hasip
Bey’in sesini yükseltmesinde böyle tehdit edici bir hava var, uygun değil.
Şurada...
HASİP KAPLAN (Şırnak) – Sizin
anladığınız dil. Biraz öyle anlıyorsunuz!
MEHMET NACİ BOSTANCI (Amasya) – Hasip
Bey, çok rica ediyorum.
HASİP KAPLAN (Şırnak) – Anladığınız dil
biraz, sizin anladığınız dil o!
MEHMET NACİ BOSTANCI (Amasya) – Biz her
türlü dilden anlarız, her türlü dilden de cevap vermesini biliriz.
HASİP KAPLAN
(Şırnak) – Haddinizi de bileceksiniz o zaman. 
MEHMET NACİ
BOSTANCI (Amasya) – Ama burada Parlamentonun dili sükûnet dolu bir dil
olmalıdır. O zaman birbirimizi daha iyi anlarız. 
Geçen yıl
yaşanan tartışmayı ve sonrasındaki gelişmeleri Hasip Bey’in muhteşem hafızası
muhakkak hatırlayacaktır. Dolayısıyla, bugün yaşanan böyle bir problem söz
konusu. Bunlar zaten konuşuluyor, tartışılıyor; Hasip Bey’in bugün itiraz
ettiği konulara ilişkin meseleler de mevcut siyasal gündemin, çeşitli
müzakerelerin de bir parçası. Bütün bunlar neticesinde, Türkiye’nin birliği,
dirliği yolunda zaten bir yere varacağız. Lüzumsuz blokajlara da gerek yok. 
Çok teşekkür
ediyorum. 
BAŞKAN –
Teşekkür ederiz Sayın Bostancı.
ERTUĞRUL KÜRKCÜ
(Mersin) – Blokajı kim yaptı? 
HASİP KAPLAN
(Şırnak) – Sayın Başkan, yanlış bir açıklamada bulundu. Bir kere kendisi
bilgili değil. Bize gelen yazı var. Sayın Zozani ile ikimiz Komisyon üyesiyiz.
ADİL ZOZANİ
(Hakkâri) – Benim de ayrıca söyleyeceklerim var Sayın Başkan Hasip Bey’den
sonra. 
HASİP KAPLAN
(Şırnak) – Tabii, tabii.
BAŞKAN – Yerinizden
söz vereyim, lütfen. Yerinizden açıklama…
ADİL ZOZANİ
(Hakkâri) – Hayır efendim, bu usul sorunu. 
HASİP KAPLAN
(Şırnak) – Hayır efendim, bu bir usul sorunudur. Yarın bütçeyi görüşemeyiz.
Bütçe konusu görüşülemeyecek bir hataya kurban gidiyor.
ADİL ZOZANİ
(Hakkâri) – Bu bir usul sorunudur. 
BAŞKAN – Sayın
Kaplan, söz vermeyeceğim demedim, yerinizden söz vereceğim dedim. 
Lütfen,
buyurunuz.
ADİL ZOZANİ
(Hakkâri) – Hayır efendim, siz bunu yarın görüşemezsiniz. Bu kadar hukuk…
“Anayasa” diyorsunuz, Anayasa’ya aykırı davranıyorsunuz. 
BAŞKAN – Ama
burada bu şekilde tartışarak da bu sorunu çözeceğimizi sanmıyorum. Başka
şekilde müzakere etmemizde yarar görüyorum. 
Buyurunuz. 
26.- Şırnak Milletvekili Hasip Kaplan'ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
HASİP KAPLAN
(Şırnak) – Sayın Başkan, İç Tüzük 42’nci madde çok açık: Raporların, muhalefet
şerhinin yazılacağını yazar. Hiçbir komisyon divanı, başkanlığı bu raporlara
dokunamaz; bu raporları basar, Meclis Başkanlığına gönderir. Bunun bir yetkisi
varsa, bu tasarrufu varsa, Meclis Başkanlığı çağırır grubu, konuşur. 
Bakın, bize
Komisyon Başkanı e-mail gönderiyor. Bakın, yazılı, resmî tebligat bile değil,
imzası bile yok, dikkat edin. Cumartesi, pazar günü gönderiyor, dikkat edin.Burada
diyor ki: “Kürdistan ve Kürt kelimelerini çıkarın.” Bir iktidar partisi
muhalefet partisine bunu dayatırken bir kere kendisinin aynı şeyi söylemesi
lazım, bizim söylemek istediğimiz bu. Cumhurbaşkanınız mı doğru söylüyor, siz
mi doğru söylüyorsunuz? Başbakanınız mı doğru söylüyor, siz mi doğruyu
söylüyorsunuz? Sizin kaç yüzünüz var? Kaç gerçekliğiniz var? Çıktınız, size
kürsüde okudum, size resim gösterdim. Eğer buysa, nasıl basmazsınız bizim bu
muhalefet şerhini? Bizim muhalefet şerhi bu kavramları kullanırken ekonomik,
politik çerçevesinde bir değerlendirme getiriyor. Sizin bahsettiğiniz
“bölücülük” diye bir kelime sendromu sizin kafanıza, beyninize işlemiş. Yok
böyle bir şey. Biz Türkiye'nin bütünlüğünü, bütünlüğü içinde çözümü
savunuyoruz. Gerçekliği Türkiye'nin bu ama siz Türkiye'nin gerçekliğini
konuşmak istemiyorsunuz, İmralı’yla görüşmek, konuşmak istemiyorsunuz, çözüm
sürecini bu Mecliste konuşmak istemiyorsunuz. Bu çözüm sürecinin negatif,
pozitif etkilerini, bu bütçeye yansımasını, tek kelime Hükûmet etmiyor, tek
kelime çözüm süreci yok.
BAŞKAN – Sayın Kaplan… 
HASİP KAPLAN (Şırnak) – Bilmediğiniz
konularda düzeltirsiniz. Düzeltmezseniz grup olarak yarın bu bütçeyi
görüşemezsiniz. Bir partiyi yok sayamazsınız. Kendinize gelin biraz ya!
BAŞKAN – Sayın Kaplan…
HASİP KAPLAN (Şırnak) – İnkarcı ve
tırşıkçı politikalarınıza mecbur değiliz sizin.
BAŞKAN – Sayın Kaplan, teşekkür
ediyoruz.
ADİL ZOZANİ (Hakkâri) – Sayın Başkan,
bir hususu, müsaade ederseniz…
BAŞKAN - Bunun müzakerelerini…
HASİP KAPLAN (Şırnak) – Komisyon üyesi
Adil Bey.
BAŞKAN – Evet.
…daha sonra şey yapınız lütfen.
ADİL ZOZANİ
(Hakkâri) – Müsaade ederseniz Sayın Başkan.
Plan ve Bütçe
Komisyonu üyesi olarak Sayın Kaplan’la birlikte bizim İç Tüzük’ün 42’nci
maddesine uygun olarak hazırlayıp bütçe sıra sayısı içerisinde muhalefet şerhi
olarak yayınlanmasını arzu ettiğimiz ve vaktinde Plan ve Bütçe Komisyonu
Başkanlığına ilettiğimiz metin, dağıtılan kitapçıkta yer almamaktadır.
BAŞKAN – Gayet net anladık Sayın Zozani
bunu.
ADİL ZOZANİ (Hakkâri) – Kayıtlara
geçmesi açısından Sayın Başkanım, biz de bir talepte bulunuyoruz.
BAŞKAN – Evet, buyurun. Tabii…
ADİL ZOZANİ (Hakkâri) – Yarın bu bütçe
görüşülmeye başlanacak; takvimimiz dağıtıldı, belirlendi ve yarın görüşmeye
başlayacağız ancak Parlamentoda bulunan 4 siyasi parti grubundan 1 tanesinin
görüşü buraya yansımamıştır. Plan ve Bütçe Komisyonu Başkanı Sayın Recai Berber
İç Tüzük 38 ve İç Tüzük 42’nci maddelerine göre usulsüz bir işlem yapmıştır. 
Meclis Başkanlık Divanına şimdi sözlü,
birazdan da yazılı olarak başvuracağız. Bu eksiklik giderilmediği takdirde…
HASİP KAPLAN (Şırnak) – Görüşülemez.
ADİL ZOZANİ (Hakkâri) – …İç Tüzük
42’nci maddeye göre yarın bu görüşmeler başlayamaz. Başlamasında ısrar edilir ise
Hükûmet temsilcilerinin, iktidar partisi temsilcilerinin çokça sevdiği Anayasa
hükümlerine aykırı bir işlem gerçekleşmiş olacaktır. Mevcut Anayasa ve Meclis
İçtüzüğü’ne aykırı bir işlem, bir hukuksuzluk vardır. Bunun düzeltilmesini, şu
anda size resmen talepte bulunuyoruz sözlü olarak.
HASİP KAPLAN (Şırnak) – Tutanaklara
geçmiş oluyor aynı zamanda.
ADİL ZOZANİ (Hakkâri) – Tutanaklara hem
geçirmiş oluruz hem de yazılı olarak birazdan Meclis Başkanlık Divanına
ileteceğim. 
Ama, sayın grup başkan vekilinden de
rica ediyorum, biraz önce Türkiye kamuoyunu yanıltıcı bir ifade de bulundu,
diyor ki: “İç Tüzük’e uygun işlem yapmıştır.” İç Tüzük’ün hangi maddelerine
göre Plan ve Bütçe Komisyonu Başkanı işlem yapmış lütfen bizimle de paylaşsın,
biz de bilelim, boşuna itiraz etmemiş olalım Sayın Başkan, biz de bilelim.
BAŞKAN – Teşekkür ediyoruz Sayın
Zozani.
Başvurduğunuzda gerekli incelemeler
yapılacaktır.
ADİL ZOZANİ (Hakkâri) – Biz şu anda
başvuru yapmış olduk Sayın Başkan. 
BAŞKAN - Evet ama ben şu anda…
HASİP KAPLAN (Şırnak) – Tutanaklara
geçti. 
BAŞKAN – Biliyorum. 
ADİL ZOZANİ (Hakkâri) – Biz şu anda
size…
Hayır, bakın, başvurduğumuzda değil.
HASİP KAPLAN (Şırnak) – Yani, Başkanlık
Divanısınız.
BAŞKAN – Şu anda ben bunu…
ADİL ZOZANİ (Hakkâri) – Şimdi, saat beş
mazeretinin arkasına Meclis Başkanlık Divanı sığınamaz. 
BAŞKAN – Sayın Zozani, siz de gayet net
bilirsiniz ki biz şimdi…
ADİL ZOZANİ (Hakkâri) - Ben mesai
saatleri içerisinde Meclis kayıtlarına geçecek şekilde size şu anda resmen
talepte bulunmuş oldum.
HASİP KAPLAN (Şırnak) – Kesinlikle,
bunu yaptık, yarın gelecek. 
YILMAZ TUNÇ (Bartın) – Yarınki
görüşmelerde dile getirsinler.
ADİL ZOZANİ (Hakkâri) – Lütfen siz de
İç Tüzük’ün hükümlerini yok saymayın. 
BAŞKAN – Ben yok saymıyorum Sayın
Zozani, siz beni dinlemediniz.
ADİL ZOZANİ (Hakkâri) – Ben talepte
bulundum, “talepte bulunacağınız zaman” demeyin ama.
BAŞKAN – Hayır, yazılı da
başvuracağınızı ifade ettiğiniz için de söyledim bunu.
HASİP KAPLAN (Şırnak) – Genel Kurul bu,
geçti, tutanağa geçti.
ADİL ZOZANİ (Hakkâri) – Bakın, şu anda
ben resmen size, sözlü olarak bu talebimi Meclis Başkanlık Divanına iletmiş
oldum. Birazdan yazılı talebi de Meclis Başkanlık Divanına ileteceğim ama şu
anda talebimizde bulunmuş olduk. Siz şöyle bir cümle kurarsanız muallakta kalır
Sayın Başkan, Türkçeyi ben de biraz biliyorum.
BAŞKAN – Estağfurullah.
ADİL ZOZANİ (Hakkâri) – “Müracaatta
bulunursanız talebinizi değerlendiririz.” derseniz…
BAŞKAN – Öyle demedim.
ADİL ZOZANİ (Hakkâri) – …o zaman “Mesai
saatleri içerisinde yetişmedi, efendim, bürokrasiye takıldı.” dersiniz. O
nedenle bu cümlenin ne olduğunu biliriz.
BAŞKAN – Sayın Zozani, bunu
kastetmediğimi biliyorsunuz yani bunu kastetmedim. Lütfen, öyle bir şey
söylemedim, “Yazılı olarak da başvuracağınızı belirtmiştiniz.” dedim. Yani, ona
başvuracaksınız nasıl olsa aynı şekilde, bu Başkanlık da…
HASİP KAPLAN (Şırnak) – Sayın Başkan,
yazılı başvurumuzu Meclis Başkanlığına, Genel Sekreterliğine bizzat Grup Başkan
Vekilimiz imzasıyla yapmış durumdayız. Burada, matbaaya bunu göndereceksiniz
muhalefet şerhimizi. Buna gelmedi, ek yapacaksınız, basacaksınız. Yarın
basmazsanız burayı, Anayasa’yı ihlalden sizin başınıza ne gelebileceğini iyi
anladınız. Bu muhalefet şerhini her gün okuruz bu kürsüde, her gün. Bu kadar
da…
BAŞKAN – Sayın Kaplan…
HASİP KAPLAN (Şırnak) – Kendinize gelin
ya!
ADİL ZOZANİ (Hakkâri) – Böyle şey
yapamazsınız, İç Tüzük’e aykırı bir işlem yaparsınız. 
HASİP KAPLAN (Şırnak) – Kendinize
gelin. İşinize gelince Kürdistan, petrolde Kürdistan, işinize gelince bölücü.
Parayı marayı görünce Kürdistan.
BAŞKAN – Sayın Kaplan, Meclis
Başkanlığı bunun gereklerini yerine getirecektir. 
VII.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, Genel Kurulun çalışma
saatlerinin yeniden düzenlenmesine; bastırılarak dağıtılan 665 sıra sayılı
Kanun Teklifi’nin kırk sekiz saat geçmeden gündemin “Kanun Tasarı ve Teklifleri
ile Komisyonlardan Gelen Diğer İşler” kısmının 3’üncü sırasına alınmasına ve
diğer işlerin sırasının buna göre teselsül ettirilmesine; (11/40) ve (11/41)
esas numaralı Gensoru Önergelerinin 9 Aralık 2014 Salı günü gündemin "Özel
Gündemde Yer alacak İşler" kısmının 1’inci ve 2’nci sıralarına alınmasına
ve ön görüşmelerin bu birleşimde yapılmasını müteakip sözlü soruların ve diğer
denetim konularının görüşülmeyerek gündemin "Kanun Tasarı ve Teklifleri
ile Komisyonlardan Gelen Diğer İşler" kısmında yer alan işlerin
görüşülmesine; (9/11) ve (9/12) esas numaralı Meclis Soruşturması Önergelerinin
6 Ocak 2015 Salı günkü gündemin "Özel Gündemde Yer Alacak İşler"
kısmının sırasıyla 1’inci ve 2’nci sıralarına alınarak ön görüşmelerin aynı
tarihli birleşiminde yapılmasına; 13, 20 ve 27 Ocak 2015 Salı günkü
birleşimlerinde sözlü sorular ile diğer denetim konularının görüşülmemesine; 7,
14, 21 ve 28 Ocak 215 Çarşamba günkü birleşimlerinde diğer denetim konularının
görüşülmemesine ilişkin önerisi (Devam)
BAŞKAN – Şimdi konumuza geçiyoruz
tekrar. 
Lehinde, Kütahya Milletvekili Alim Işık
konuşacaktır. 
Buyurunuz Sayın Işık. (MHP sıralarından
alkışlar)
ALİM IŞIK (Kütahya) – Teşekkür ederim
Sayın Başkan.Sayın Başkan, değerli milletvekilleri; Adalet ve Kalkınma Partisi
Grubunun vermiş olduğu grup önerisinin usulen lehinde ancak esasen aleyhinde
söz aldım. Bu vesileyle yüce Meclisi saygıyla selamlıyorum.
Değerli milletvekilleri, bu grup
önerisinde, Türkiye’nin son kırk beş gününde, kırk beş gün önce Sayın
Başbakanın “Ne bedelli askerliği? Anadolu çocukları askerlik yapacak, zengin
çocukları bedel ödeyerek askere gitmeden tezkere alacak, olur mu böyle bir
şey?” deyip kırk beş gün sonra ne olduysa, rüyasında mı gördü, yoksa başka bir
yolla mı kendisine bilgiler geldi, bir anda bedelli askerlikten bahsetti.
Genelkurmay Başkanlığının görüşü yok, Türkiye’nin içinde bulunduğu şartlar
irdelenmemiş, Hükûmet tasarısı hâline getirilmemiş, grup başkan vekillerinin
imzasıyla hazırlanan bir kanun teklifi şeklinde Türkiye Büyük Millet Meclisinin
gündemine kırk sekiz saat bile geçmeden getirilen bedelli askerlik teklif var. 
Değerli milletvekilleri, daha önce
çıkartılan bedelli askerlik yasasında toplanan bedelli askerlik paralarının
kanunen şehit ailelerine ve gazilerimize harcanacağını… Bu yüce Meclisten
geçirilip daha sonra toplanan paraları Suriyeli mültecilere harcayan Hükûmet bu
konuda sınıfta kalmıştır. Bu toplanacak yeni paraları nereye harcayacak,
bütçenin hangi açığını kapatmak üzere yüce Meclisten kaçırarak Savunma Fonu’nda
topladığı parayı ne amaçla harcayacak? Bunlar aydınlanmadan, Genelkurmay
Başkanlığının resmî görüşü yüce Meclise açıklanmadan bunun görüşülmesinin doğru
olmayacağı düşüncesinde olduğumuzu ifade etmek istiyorum. 
Türkiye’nin gündemi Sayın Başbakanın,
Sayın Cumhurbaşkanın söylemleri ardından belirlediği gündem olamaz. Türkiye’nin
gündemi, bugün, VIP yolsuzluklarıdır, 17 ve 25 Aralık rüşvet ve yolsuzluk
operasyonlarında kaçırılan millet malıdır, devlet malıdır. Bunların üzerinde
konuşmaların yapılması ve sorumluların buna göre gerekli şekilde
cezalandırılması gereken düzenlemeler yapılması gündemdeyken maalesef bugün, bu
yüce Meclisin, yarın başlayacak bütçe görüşmeleri öncesinde alelacele böyle bir
gündemle meşgul edilmesinin doğru olmadığını düşünmekteyiz. 
Değerli milletvekilleri, Türkiye’nin
gerçek gündemi, bugün kaybettiğimiz 3 şehidimizin, askerimizin hangi yolla
kaybedildiğinin doğru bilgilerinin burada açıklanmasıdır. “Genelkurmay
Başkanlığı açıklama yaptı.” diyor televizyonun biri, 1 asker cinnet geçirmiş,
önce 2 asker vurmuş, sonra kendini vurmuş, şehit olmuş; Vali açıklama yapıyor
“PKK/PYD güçleriyle savaş sırasında askerlerimizi şehit verdik.” diyor; öbür
taraftan, Suriye’den açılan ateş sonucu askerlerimizin kaybedildiği söyleniyor.
Değerli milletvekilleri, ne oluyor bu memlekette? 
“Çözüm süreci” diyorsunuz, arka planda
PKK-AKP pazarlığı devam ediyor; milletin vekilleri, AKP’li vekilleri burada ne
konuşulduğunu bilmiyor, zaten muhalefet hiç bilmiyor, millet hiç bilmiyor. Bu
gündemler varken, böylece AKP’nin bütçe açıklarını kapatacak, başka yerlere
para aktaracak, kaynak açığını kapatmak üzere, alelacele, seçim öncesi âdeta
rüşvet anlamını taşıyacak bedelli askerlik teklifinin bu gündeme getirilmiş
olması doğru bir yaklaşım değildir; doğru değildir diyoruz.
Değerli
milletvekilleri, Cumhuriyet Halk Partisi Genel Başkan Yardımcısı ve Parti
Sözcüsü Samsun Milletvekili Sayın Haluk Koç’un medyayla paylaştığı ve daha
sonraki açıklamalarda paylaşılanlar, buz dağının sadece tepesi olarak
kamuoyunun gündemine getirilen iddialar çok önemlidir, bu yüce Meclisin her
bireyinin mutlaka üzerine gitmesi gereken en önemli konudur. Yüz binler KPSS’ye
girecek, maddi ve manevi her türlü fedakârlıkta bulunacak, para harcayacak,
emek harcayacak, sadece Anadolu çocuğu olduğu için ve yakın bir AKP’li
milletvekili, bakan, siyasetçi ya da bürokratı bulunmadığı için dışarıda sıra
bekleyecek, diğer evlatlar torpilli bir şekilde bu devletin en üst düzey
kadrolarına atanacak ve bunda bu yüce Meclis sessiz kalacak. Bu gündemler
varken böyle bir gündemin doğru olmadığını düşünüyoruz.
Daha sonra,
getirilen bedelli askerlik yasası içerisinde erbaşların ilköğretim ve
ortaöğretim mezunu olmaları hâlinde yaş sınırıyla ilgili hiçbir anlam ifade
etmeyen bir düzenleme getiriliyor. Buradaki asıl sorun, sözleşmeli erlerde,
erbaşlarda süresi gelen Anadolu çocuklarının hangi sebeple işine son verildiği
belli olmayan sözleşmeyi sona erdirmeleri konusudur, gelin buna çözüm bulalım.
Niçin bu Anadolu çocuklarının, askeriyenin ilgili birimlerinde, Hava
Kuvvetlerinde, Deniz Kuvvetlerinde, Kara Kuvvetlerinde ve Jandarmada
kendilerinin herhangi bir talebi olmadan, herhangi bir gerekçe gösterilmeden
bir komutanın kararıyla işine son veriliyor?
Daha sonra,
kanunla, söz konusu istifaları etmiş olan erbaşların devletin diğer kadrolarına
geçebilme hakkı verilmiş olmasına rağmen, bugüne kadar sadece şimdiki Sayın
Cumhurbaşkanının 2011 yılında yayınladığı bir genelgeye istinaden, “Devlet
kurumlarında boşalan kadroların ancak maksimum yüzde 2’si bu amaçla
kullanılabilir.” genelge hükmü doğrultusunda, bu Anadolu çocukları işsiz,
psikolojik bunalım altında, bugün, kapı kapı dolaşıp iş arıyorlar. Gelin, bunu
çözelim. Gelin, 45 yaşı, 50 yaşa, 55 yaşa, emekli olabileceği yaşa kadar
yükseltelim, bu insanları sebepsiz bir şekilde mağdur etmeyelim. Getirilen
diğer maddelerin hepsi dolgu madde. Askeriyenin sorunu bu değil ki. Askeriyenin
sorunu, görevlerine son verilen Anadolu çocuklarının işsiz, perişan bir şekilde
AKP’nin il ve ilçe yöneticilerinin önünde takla atması sorunudur. Bu sorunu
çözelim. Bu sorunu çözmüyorsunuz, getirmişsiniz böyle bir kanun teklifini, asıl
amaç bedelli askerlik, para toplama ve bazı üst düzey bürokratların
çocuklarına, para vererek, 18 bin TL’ye belge alma amacı; onu gizleyerek başka
maddeler koymuşsunuz. Buna onay veremeyiz. Gelin, Türkiye'nin gerçek gündemi
konusunu bu yüce Mecliste tartışalım. 
Değerli milletvekilleri, Türkiye'nin
önemli konularından birisi, bugün, gümrüklerde, antrepolarda yakalanan, kaçak
etten tutunuz, kaçak saate kadar, sahte saate kadar yakalanan malların Türk
piyasasında gezmesi konusudur. Gelin, bunları çözelim, bunları tartışalım. Ne
oluyor bu memlekette? Kim, hangi malı, nasıl ihalelere katılarak alıyor da
Türkiye'nin sınırlarından Türkiye’ye sokuyor, satıyor? Binlerce insan mağdur
ediliyor ve kazananlar iktidar yandaşları oluyor. Bunların hesabını soralım. 
O nedenle, bu gündemin yerinde bir
gündem olmadığını bir kez daha ifade ediyorum.
Özellikle kadro yolsuzluklarının,
“kamuya VIP atamaları”, “AKP kadrolaşması” ya da “kadro yolsuzluğu” ve benzeri
isimlerle manşette yer alan konunun üzerine gidelim. Bu insanların istifalarını
özellikle Adalet ve Kalkınma Partili milletvekili arkadaşlarımın bu kürsüden
gelip söylemeleri ve bu haksızlıkları sona erdirmeleri gerektiğini düşünüyoruz.
Bunun -lütfen- hassasiyetle davranılması gereken önemli bir konu olduğunu
sizlerle paylaşmak istiyorum.
Bir diğer önemli
konu, KPSS atamalarında sıra bekleyen binlerce, yüz binlerce gencimizin
açılacak olan kadrolara yerleştirilmesi konusunda adaletsiz dağılım konusudur.
Bazı alanlara müracaat sayısı ilan edilen kontenjanın altında kalmasına rağmen
sürekli kadro verilirken bazı alanlara 1, 2, 3 gibi sembolik kadrolar
verilerek, örneğin teknik öğretmenlere, teknik eğitim mezunlarına, birçok branş
öğretmenine bu kadroların verilmemesi, esirgenmesi; gıda mühendislerine, ziraat
mühendislerine, balıkçılık teknolojisi, su ürünleri mühendislerine, ziraat teknisyenlerine,
veteriner hekimlere, teknikerlere bu kadroların esirgenmesi gerçekten
anlaşılabilir gibi değildir. Geliniz, bu ülkenin gerçek gündemiyle uğraşalım,
bu gündemi başka bir şekilde değerlendirelim.
(Mikrofon
otomatik cihaz tarafından kapatıldı)
ALİM IŞIK
(Devamla) - Teklifimizi kabul edin diyor, saygılar sunuyorum. (MHP sıralarından
alkışlar)
BAŞKAN –
Teşekkür ediyoruz Sayın Işık.
Aleyhinde,
İstanbul Milletvekili Mehmet Akif Hamzaçebi…
Buyurunuz Sayın
Hamzaçebi. (CHP sıralarından alkışlar)
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; Adalet ve
Kalkınma Partisi grup önerisi üzerinde söz aldım.
Grup önerisi,
bugünün çalışma programı ile ocak ayındaki, Türkiye Büyük Millet Meclisi Genel
Kurulunun çalışma programını düzenliyor. 
Bugünle ilgili
olarak, bedelli askerliğin hemen görüşülecek olmasına Cumhuriyet Halk Partisi
Grubu olarak destek verdiğimizi burada ifade ediyorum. Dün bununla ilgili
teklif Millî Savunma Komisyonunda görüşüldü ve bugün de kırk sekiz saat
beklemeden teklif burada görüşülecek. 
Buna
mutabakatımızı bildirirken, bedelli askerliğin yanına sıkıştırılan ve gerektiği
şekilde görüşülmeyen sözleşmeli er ve erbaşla ilgili düzenlemeyi şu aşamada,
çok aceleye getirilmiş bir düzenleme olarak görüyorum; yeterince tartışılmamıştır.
Onun bedelli askerlik gibi acilen çözülmesi gereken bir sorunun yanına
yerleştirilmiş olmasını doğru bulmuyorum. Ayrıca, ocak ayında denetim günü olan
her salı gününde sözlü soruların görüşülmemesi yönündeki Adalet ve Kalkınma
Partisi grup önerisini de yanlış bulduğumu ifade ediyorum. 
Değerli arkadaşlar, bugün, bedelli
askerlik bekleyen gençlerimizin, vatandaşlarımızın gözü Türkiye Büyük Millet
Meclisinde. Buradan çıkacak olan yasa bizim sorunlarımızı çözecek midir? Ödeme
konusunda bir iyileştirmeye gidilecek midir? İki ay gibi öngörülen vade
uzatılacak mıdır? 1988 doğumlular da bu kapsama girecek midir? Herkesin
beklentisi bu yöndedir. Umarım yararlı bir görüşme olur, beklentilerle Türk
Silahlı Kuvvetlerinin asker ihtiyacını buluşturacak, karşılıklı dengeleyecek
şekilde bir noktayı hepimiz burada bulabiliriz. 
Değerli arkadaşlar, bedelli askerlik
maalesef Türkiye’nin bir gerçeğidir. Bugüne kadar tam 4 kez bedelli askerlik
düzenlemesi yapılmıştır; 1987 yılında, 1992 yılında, 1999 yılında ve en son
olarak da 2011 yılında. 4 kez bedelli askerlik düzenlemesi yapılmış olması ve
son bedelli askerlik düzenlemesinin de başarısızlıkla sonuçlanması yeni bir
bedelli askerlik düzenlemesi yapılacağı konusunda toplumda bir beklentiye yol
açmıştır. Hatırlanacaktır, 2011 yılında yapılan bedelli askerlik düzenlemesinde
30 yaş sınırı öngörülmüştü ve 30 bin liralık bedel öngörülmüştü. Hem yaşın
yüksekliği hem bedelin yüksekliği o yasanın başarısızlıkla sonuçlanmasına yol
açtı. O zaman itibarıyla 470 bin kişi kapsama girdiği hâlde, o yaş sınırının
üzerinde 470 bin kişi olduğu hâlde bunun sadece 70 bini başvuru yaptı, 400 bini
başvuru yapmadı. Şimdi, bu uygulamadan ders alınarak bugün bu düzenlemenin
yapılması lazım. Alınacak ders şudur: Bedel yüksekti, yaş yüksekti. Demek ki
bir makulü bulur isek -elbette bunun bir makul sınırı vardır- başarılı bir
bedelli askerlik uygulaması yapabiliriz.
Bedelli askerlik beklentisine yol
açılmasının, toplumda böyle bir beklenti oluşmasının iki temel nedeni vardır:
Birincisi, Türkiye’de askerlik süresi uzundur. 1111 sayılı Askerlik Kanunu 1927
yılında çıkmıştır ve 1927 yılındaki Türkiye’de devletin ihtiyaçları ile
bireyin, vatandaşın ihtiyaçları tamamen farklıydı, bugün tamamen farklıdır.
Kurtuluş Savaşı’nı vermiş, cumhuriyeti kurmuş olan bir yönetimin çıkarmış
olduğu, cumhuriyet kadrolarının çıkarmış olduğu bu kanunun o dönem itibarıyla
devlet öncelikli olarak çıkmış olması gayet doğaldır. Dünya küresel bir dünya
değil. Askerlik konusunda gelişmeler yok, kısalma yönünde bir eğilim yok. Dünya
tehlikelerle dolu. Nitekim, daha sonra yeni bir dünya savaşı meydana geldi. Ama
bugün artık Türkiye’de askerlik süresi uzundur. Askerlik süresini makule
indirmediğimiz sürece bedelli askerlik beklentileri engellenemeyecektir,
birinci neden budur. Şu an itibarıyla on iki ay olan askerlik süresini ilk
aşamada dokuz aya indirmek, ilerleyen dönemlerde de -bakın, hemen demiyorum,
Cumhuriyet Halk Partisinin askerlik projesini açıklıyorum- gelecek dönemde de
bunu kademeli olarak altı aya kadar indirmek mümkündür. Hem devletin
ihtiyaçlarını, devletin asker ihtiyacını gözeteceğiz hem de bireyin,
insanımızın hayatını, onun bireysel ihtiyaçlarını gözeteceğiz. Bu ikisini bir
dengede buluşturmak yasa yapıcının göstereceği maharete, başarıya bağlıdır. 
Bedelli askerlik beklentisine yol
açılmasının ikinci nedeni de devamlı bedelli askerlik düzenlemesi yapılmasıdır.
Her düzenleme yeni bir beklentiye yol açmaktadır, açacaktır. Bu düzenleme de
beklentileri kesmeyecek, yeni bir beklentiye mutlaka yol açacaktır. O nedenle,
hemen bunun akabinde bir askerî reform projesini uygulamaya koymamız lazım.
1111 sayılı Kanun’un, 1927 yılında çıkmış olan kanunun, zaman içinde
değişiklikler geçirmiş olsa da insanımızın ihtiyaçlarına ve Türk Silahlı
Kuvvetlerinin asker ihtiyacına cevap verecek şekilde, bu ikisini uygun bir
dengede buluşturacak şekilde yeniden düzenlenmesi lazım. Askerlik, artık bir
vatan görevi olarak insanımızın hayatında kesintiye yol açan bir süreç değil,
onların hayatlarına katkıda bulunan bir sürece dönüştürülmek zorundadır. 
Değerli arkadaşlar, tasarıda, daha
doğrusu teklifte, bedelli askerlikle ilgili olarak, yaş için, 1 Ocak 1988 veya
daha önceki tarihlerde doğmuş olmakla birlikte bugüne kadar askerlik hizmetini
yapmamış olanlar kapsama girmektedir. Birinci söyleyeceğim budur. 
İkinci söyleyeceğim bedeldir. Bedel
olarak da 18 bin liralık bir bedel öngörülmüştür ve bu bedelin de iki ay içinde
ödenmesi öngörülmüştür. Şimdi, gelin, 2011 uygulamasından ders alalım. 2011’de
bedel yüksekti. Evet, onu gördünüz, “18 bin liraya iniyoruz.” diyorsunuz ama
bakın, arkadaşlar, bu da doğru değil. “Herkes için 18 bin lira.” demek eşitlik
değildir. Bu 18 bin lirayı ödeyemeyecek olan gençlerimiz vardır, parası olmayan
gençlerimiz vardır. TÜİK’in yoksulluk sınırı 14 bin liradır. Yıllık 14 bin
liranın altında geliri olan ya da hiç geliri olmayan yüz binlerce insanımız
vardır. Gelin, buraya bir madde ilave edelim, yıllık geliri 14 bin lira veya
daha az olan veya hiç geliri olmayan gençlerimizden hiçbir bedel almayalım.
Eşitlik budur, “Herkes versin 18 bin lirayı.” demek eşitlik değildir. Bu hatayı
2011’de yaptınız. Bunun yanlış olduğunu söyledik, bugün yine aynı yanlışı
tekrar ediyorsunuz. “Parası olmayan gitsin, kredi alsın.” deniliyor. Herkes 18
bin lira kredi alabilecek durumda değil. Bana mailler geliyor, sosyal medya
üzerinden mesajlar, “tweet”ler geliyor, vatandaşlarımız şikâyetlerini
bildiriyor, ben bunu Genel Kurula aktarıyorum. Bu tasarının, teklifin içine
“bedelsiz” bir bölümü yerleştirmek zorundayız. 
İkincisi: İki aylık ödeme süresi azdır,
bunu en az altı aya çıkarmak zorundayız. Ödemeyi zamana yayalım, mümkünse altı
aydan daha uzun, bir yıllık bir süreye yayalım. 
Daha evvel Hükûmetin tasarısı 31 Aralık
1997 tarihini esas alıyordu, sonra bu tarih 1 Ocak 1988 olarak değiştirildi.
Bakın, 31 Aralık 1997 olarak kalsaydı sorun yoktu, denilebilirdi ki: “Bir sınır
nasıl olsa alınacak, takdir bu yönde olmuş.” Ama 1988 yılına gelip 1 Ocak 1988
tarihini esas aldığınız zaman, 1988 yılında doğmuş olan diğer vatandaşlarımız
da biz de bu kapsama girelim istiyorlar. Onların bu talebine Parlamento kulak
vermek zorundadır. 
Değerli arkadaşlar- zamanım yok- bu
tasarıya katkı vereceğiz, iyileştirilmesi için önergeler vereceğiz. Önergelerimiz
kabul edilmeyebilir. Sonuç ne olursa olsun, bedelli askerlik düzenlemesine
Cumhuriyet Halk Partisi Grubu olarak destek vereceğiz, herhangi bir şekilde
Anayasa Mahkemesine götürmemiz de söz konusu değil.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın
Hamzaçebi.
Adalet ve Kalkınma Partisi Grubu
önerisini oylarınıza sunuyorum: Kabul edenler… Kabul etmeyenler… Kabul
edilmiştir.
Şimdi, İç Tüzük’ün 37’nci maddesine
göre verilmiş bir doğrudan gündeme alınma önergesi vardır, okutup işleme
alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
F) Önergeler
1.- İstanbul Milletvekili Mustafa Sezgin Tanrıkulu’nun,
(2/1454) esas numaralı Türkiye Cumhuriyeti Devleti ile Suriye Arap Cumhuriyeti
Devleti Arasındaki Kara Sınırı Boyunca Yapılacak Mayın Temizleme Faaliyetleri
ile İhale İşlemleri Hakkında Kanunda Değişiklik Yapılması Hakkında Kanun
Teklifi’nin doğrudan gündeme alınmasına ilişkin önergesi (4/224)

Türkiye Büyük
Millet Meclisi Başkanlığına
(2/1454) esas numaralı Kanun
Teklifi’min İç Tüzük 37’nci maddeye göre doğrudan Genel Kurul gündemine
alınmasını saygılarımla arz ederim.
Mustafa Sezgin
Tanrıkulu
İstanbul
BAŞKAN - Teklif sahibi olarak İstanbul Milletvekili Sezgin
Tanrıkulu. 
Buyurunuz Sayın Tanrıkulu. (CHP sıralarından alkışlar)
MUSTAFA SEZGİN TANRIKULU (İstanbul) – Sayın Başkan, değerli
milletvekilleri; hepinizi saygıyla selamlıyorum.
İç Tüzük’ün 37’nci maddesi uyarınca, Türkiye Cumhuriyeti
Devleti ile Suriye Arap Cumhuriyeti Devleti Arasındaki Kara Sınırı Boyunca
Yapılacak Mayın Temizleme Faaliyetleri ile İhale İşlemleri Hakkında Kanunda
Değişiklik Yapılması Hakkında Kanun Teklifi’yle ilgili söz almış bulunmaktayım.
Hepinizi saygıyla selamlıyorum.
Değerli arkadaşlar, Türkiye’nin gündemi yoğun. Türkiye’nin
gündemi, Türkiye’nin çözüm süreciyle, Türkiye’nin barışıyla ilgili. Ama bu
Meclis barış konusunda, çözüm konusunda ne yapar, doğrusu, üç buçuk yıldır bir
milletvekili olarak, bir siyasetçi olarak, bir yurttaş olarak öğrenmiş değilim.
Burada sizlere, AKP Grubuna çözüm süreci konusunda birçok fırsat sundum. “Bir
adım atın, muhalefeti de içine alın.” dedik ama hepiniz sağda solda konuştunuz,
bir tepki göstermediniz, birisine “Evet.” demediniz. Mesela “Gelin, Diyarbakır
Cezaevini müze yapalım.” dedik. “Bunu Mecliste yapalım, bir jest olsun,
geçmişle hesaplaşmayı, yüzleşmeyi burada yapalım. Doğru, yasa olmasına gerek
yok ama Meclis bir acıyı kabul etsin.” dedik, “Yok.” dediniz. 
Bugün bir müzakere yürütüyorsunuz, tek konusu var: Hasta
tutuklular. Açın, tutanaklara bakın. 19 Kasım 2013 tarihinde burada konuşmuşum,
YouTube’dan girin bakın. Eğer o tabloyu görürseniz AKP milletvekilleri olarak
utanacaksınız. Hasta tutuklularla ilgili konuşuyorum, Meclis Başkanını devreye
sokuyorum ama hepiniz başka bir âlemde, başka bir şeyi dinliyorsunuz. İnsanlar
da bizi dinliyor. Bugün barış sürecinin, çözüm sürecinin ilk maddesi hasta
tutuklular. 19 Kasım 2013 tarihinde buraya indirdik. “Gelin, bir jest
yapalım, bir yol alalım. Hasta tutukluları pazarlık konusu yapmayın, çözümün
bir parçası hâline getirmeyin. “Gelin, burada bir adım atalım.” dedik, yine
“Hayır.” dediniz. Aradan on üç ay geçti, bugünkü konu yine bu hâle geldi. 
Şimdi başka bir
fırsat size veriyoruz değerli arkadaşlar. Altmış yıldır Suriye sınırında 10
binden fazla insanımızın ölmesine neden olan, yaralanmasına neden olan mayınlar
sorunu. Hiçbir adım atamadınız, hiçbir adım. Aradan bu kadar zaman geçti,
hiçbir şey yapamadınız. Ottawa Sözleşmesi’ne imza attınız, 2014 yılında
temizlenecekti. 2013 yılında tezkere yolladınız Birleşmiş Milletlere. Ne
dediniz biliyor musunuz? “Biz bunları temizleyemedik, 2022 yılına kadar süre
istiyoruz.” dediniz. Niye? Kaynak yok. Bütçe açığının yüzde 7’sine denk düşecek
bir biçimde kaçak saraya bütçe buluyorsunuz, kibir yüzünden, ihtiras yüzünden
bütçe buluyorsunuz ama altmış yıldır 10 binden fazla insanımızın ölümüne neden
olan, yaralanmasına neden olan 216 bin dekar arazinin tarıma açılmasına, yoksul
köylülere verilmesine kaynak bulamıyorsunuz. Bu mu sizin çözüm anlayışınız? Bu
mu sizin insan hakları anlayışınız?
Şimdi, bakın,
biraz sonra oylatacağız bunları, yine her şeyden habersiz “Hayır.”
diyeceksiniz.
Değerli
arkadaşlar, demokrasi, barış…
AHMET YENİ
(Samsun) – Böyle konuşursan “Evet.” demeyiz.
MUSTAFA SEZGİN
TANRIKULU (Devamla) – Sana da öğreteceğim, öğreteceğim, bak, öğreneceksin. Dört
yılda bunları okusan, dört yılda bunları okusan, santimini okusan birazcık bir
yol alırdın, birazcık. 
AHMET YENİ
(Samsun) – Böyle konuşursan hiçbirine “Evet.” demeyiz.
MUSTAFA SEZGİN
TANRIKULU (Devamla) – Dört yıl önce de buraya bu şekilde geldin, şimdi bu
şekilde gideceksin, aynı şekilde gideceksin. (CHP sıralarından alkışlar) 
AHMET YENİ
(Samsun) – Üç dönemdir buradayım, üç.
MUSTAFA SEZGİN
TANRIKULU (Devamla) – Çünkü kafan rantta, kafan parada, kafan yolsuzlukta ve
rüşvette. İnsan hakları, demokrasi, çözüm, barış diye bir gündeminiz yok.
ZİVER ÖZDEMİR
(Batman) – Yazık ya, yazık!
MUSTAFA SEZGİN
TANRIKULU (Devamla) – Değerli arkadaşlar, çözüm istiyorsanız, 7 tane yasayı
buraya getirdik, 7 tane yasayı, 1 tanesine “Evet.” deseydiniz, 1 tanesine, 1 tanesine
“Evet.” deseydiniz. Birisine “Evet.” demediniz, birisine.
O nedenle, biraz
sonra elinizi cebinize değil, elinizi vicdanınıza koyun ve buna “Evet.” deyin.
Teşekkür
ediyorum. (CHP sıralarından alkışlar) 
BAŞKAN –
Teşekkür ederiz Sayın Tanrıkulu.
Gaziantep Milletvekili Mehmet Şeker.
(CHP sıralarından alkışlar)
Buyurunuz Sayın Şeker.
MEHMET ŞEKER (Gaziantep) – Teşekkür
ederim.
Sayın Başkan, değerli milletvekilleri;
Türkiye Cumhuriyeti Devleti ile Suriye Arap Cumhuriyeti Devleti Arasındaki Kara
Sınırı Boyunca Yapılacak Mayın Temizleme Faaliyetleri ile İhale İşlemleri
Hakkında Kanunda Değişiklik Yapılması Hakkında Kanun Teklifi üzerinde söz almış
bulunuyorum. Bu vesileyle yüce heyetinizi ve bizleri izleyen değerli
vatandaşlarımızı saygıyla selamlarım.
Değerli milletvekili arkadaşlarım,
Türkiye sınırındaki mayınlı arazi 190,5 kilometrekare. Tarafı olduğumuz Ottawa
Antlaşması gereğince de 1 Mart 2014 tarihi itibarıyla ülkemizdeki mayınlı
arazilerin temizlenmesi gerekiyordu ancak kanun 2009 yılında çıkmasına rağmen,
şimdiye kadar sadece Kilis’in Çobanbey İstasyonu, Mardin Nusaybin Gümrük
Kapısı, Şanlıurfa Akçakale Gümrük Kapısı ve Gaziantep Karkamış Antik Kenti’nde
mayından temizlenen toplam arazinin büyüklüğü 1 milyon 150 bin 297 metrekare
yani çok küçük bir alan. İktidar bu işte oldukça yavaş hareket etmiş,
Suriye’deki iç savaşın başlamasıyla da tamamen bu olayı rafa kaldırmış durumda.

Değerli milletvekilleri, kanun teklifi,
mayınlardan temizlenen arazilerin bir aylık geliri net asgari ücretin altında
olan bölge halkına tarımsal amaçlı kullanım için bedelsiz olarak tahsis
edilmesini, adlarına taşınmaz bulunmayanlara ise 50 dönüm arazi tahsis
edilmesini öngörüyor; yürürlükteki kanun ise mayınlı arazileri kırk dört
yıllığına mayını temizleyen firmanın kullanımına veriyor. 
5903 sayılı Kanun’un Anayasa’ya ve
çeşitli kanunlara aykırılık oluşturan bu düzenlemesi bizim teklifimizle
düzenlenmiş olacaktır çünkü yürürlükteki kanunda, 2942 sayılı Kamulaştırma
Kanunu’nda “Geriye alma hakkı, taşınmazın amacı dışında kullanıldığının tespiti
hâlinde mümkündür.” diyor, bu madde görmezden geliniyor. Oysaki bu arazilere
zamanında vatandaştan alınarak mayın döşenmişti, bu araziler zaten vatandaşın
arazisiydi. Yürürlükteki kanun aynı zamanda Anayasa’yla da bağdaşmamaktadır.
Çünkü Anayasa’nın 44’üncü maddesi “Devlet, topraksız olan veya yeter toprağı
bulunmayan çiftçilikle uğraşan köylüye toprak sağlamak amacıyla gerekli
tedbirleri alır.” diyor. Dolayısıyla, bu mayını temizleyen firmaya değil
köylüye verilmesini istiyor, Anayasa da bunu emrediyor. 
Teklifimizle, aynı zamanda, iktidarın
bu konu üzerinde yanlış mantalitesi de düzenlenmiş olacaktır. Nedir bu
mantalite? “Yabancılar patron olsun, bölge halkı ırgat olsun.” mantalitesidir.
Bakın, Sayın Cumhurbaşkanı, dönemin Başbakanı şöyle diyordu o zaman: “Paranın
dini, milleti, ırkı olmaz, bunu böyle biliniz. Ama ne yazık ki paranın dini,
milleti, ırkı olduğunu zannedenler var. Ya, kardeşim, bırak George olsun,
gelsin yatırım yapsın. Buraya fabrikayı kurduğu zaman buradan gitse fabrikayı alıp
da mı gidecek? Adam burada çalışacak, kimi yanında istihdam edecek? Ahmet’i,
Mehmet’i, Fatma’yı, Ayşe’yi”. Yani ne deniyor? Yıllardır mayınlar nedeniyle
inanılmaz acılar çeken, ekonomik sıkıntılarla boğuşan, ekecek toprak bulamayan
bölge halkı ırgat olsun, George da patron olsun. deniliyor, biz de buna karşı
çıkıyoruz. 
Değerli arkadaşlar, Gaziantep’te,
Kilis’te, Mardin’de, Urfa’da mayınlı arazinin bulunduğu bölgede yaşayan bölge
halkı yıllardır acı içinde, mağduriyet içinde yaşıyor. Mayın patlaması sonucu
çocuklar babasız, anasız, kardeşsiz, anne babalar evlatsız kaldı; günahsız çocuklar,
masum gençler sakatlandı. Bölge halkı ekecek toprak, çalışacak iş bulamadı, ekmek
parası için, hayatta kalabilmek için kaçakçılık yapmaya başladı. Dolayısıyla,
bu topraklar bu halkın hakkıdır. 
Aynı zamanda, mayın temizleme işinde de
öncelik bölgedeki üreticiye verilmelidir. Bakın, Gaziantep’te mayın temizleme
için gerekli olan ve siparişle temin edilen teçhizatı yapabilecek pek çok
makine üreticisi vardır. Gerek mayının temizlenmesi için gerekse de mayını
temizlenen arazinin tarımsal amaçlı tahsisinde bölge halkının tercih edilmesi
elbette ki insanların yıllardır çektiği acıları, verdiği kayıpları telafi
etmeyecektir. Ancak bu şekilde davranmak da bu insanlara karşı boynumuzun
borcudur.
Değerli milletvekilleri, bu duygu ve
düşüncelerle, Türkiye Cumhuriyeti Devleti ile Suriye Arap Cumhuriyeti Devleti
Arasındaki Kara Sınırı Boyunca Yapılacak Mayın Temizleme Faaliyetleri ile İhale
İşlemleri Hakkında Kanunda Değişiklik Yapılması Hakkında Kanun Teklifi’mize
destek vermenizi diliyor, Genel Kurulu saygılarımla selamlıyorum. (CHP
sıralarından alkışlar)
BAŞKAN – Teşekkür ederiz Sayın Şeker.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
On dakika ara veriyorum.
Kapanma Saati:
17.26
DÖRDÜNCÜ OTURUM
Açılma Saati:
17.45
BAŞKAN: Başkan
Vekili Şükran Güldal MUMCU
KÂTİP ÜYELER:
Dilek YÜKSEL (Tokat), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 24’üncü Birleşiminin Dördüncü Oturumunu açıyorum.
Alınan karar gereğince gündeminin “Özel
Gündemde Yer alacak İşler” kısmına geçiyoruz. 
Bu kısmın 1’inci sırasında yer alan
Halkların Demokratik Partisi Grubu adına grup başkan vekilleri; Iğdır
Milletvekili Pervin Buldan ve Bingöl Milletvekili İdris Baluken’in Soma ve
Ermenek’te meydana gelen kazalar başta olmak üzere, madenlerde iş kazalarını
önleyici politikalar geliştirmediği ve tedbirleri almadığı, iş yeri
denetimlerinin etkin olarak yapılmasını sağlamadığı, siyasi ve maddi nüfuz
sahibi çevrelerce yönlendirildiği ve mevsimlik tarım işçilerinin sorunlarını
çözmediği iddiasıyla Çalışma ve Sosyal Güvenlik Bakanı Faruk Çelik hakkında bir
gensoru açılmasına ilişkin (11/40) esas numaralı gensoru önergesinin gündeme
alınıp alınmayacağı hususundaki görüşmelere başlıyoruz.
VIII.- GENSORU
A) Ön Görüşmeler
1.- Halkların Demokratik Partisi Grubu adına Grup
Başkan Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde iş kazalarını önleyici politikalar geliştirmediği ve tedbirleri
almadığı, iş yeri denetimlerinin etkin olarak yapılmasını sağlamadığı, siyasi
ve maddi nüfuz sahibi çevrelerce yönlendirildiği ve mevsimlik tarım işçilerinin
sorunlarını çözmediği iddiasıyla Çalışma ve Sosyal Güvenlik Bakanı Faruk Çelik
hakkında gensoru açılmasına ilişkin önergesi (11/40)
BAŞKAN – Hükûmet? Yerinde.
Önerge daha önce bastırılıp dağıtıldığı
ve Genel Kurulun bugünkü birleşiminde okunduğu için tekrar okutmuyorum. 
Sayın milletvekilleri, Anayasa’nın
99’uncu maddesine göre, bu görüşmede önerge sahiplerinden bir üyeye, siyasi
parti grupları adına birer milletvekiline, Bakanlar Kurulu adına Başbakan veya
bir bakana söz verilecektir. Konuşma süreleri önerge sahibi için on dakika,
gruplar ve hükûmet için yirmişer dakikadır. 
Şimdi söz alan sayın üyelerin adlarını
okuyorum: Önerge sahibi olarak Muş Milletvekili Demir Çelik. Milliyetçi Hareket
Partisi Grubu adına Konya Milletvekili Mustafa Kalaycı, Halkların Demokratik
Partisi Grubu adına İstanbul Milletvekili Sebahat Tuncel, Cumhuriyet Halk
Partisi Grubu adına Manisa Milletvekili Özgür Özel, Adalet ve Kalkınma Partisi
Grubu adına Karaman Milletvekili Mevlüt Akgün. Hükûmet adına Çalışma ve Sosyal
Güvenlik Bakanı Faruk Çelik.
Şimdi, önerge sahibi olarak Muş
Milletvekili Demir Çelik’i kürsüye çağırıyorum. 
Buyurunuz Sayın Çelik. 
Süreniz on dakikadır. (HDP sıralarından
alkışlar) 
DEMİR ÇELİK (Muş) – Teşekkürler Sayın
Başkan.
Sayın Başkan, çok saygıdeğer
milletvekilleri; hepinizi şahsım ve partim adına saygı ve sevgiyle
selamlıyorum.
Sayın Başkan, değerli milletvekilleri;
özelde ulus üniter devlet olmanın doksan yıllık birikimiyle Türkiye
Cumhuriyeti, genelde de sanayi devrimi ve bir bütün olarak da neoliberal ve
kapitalist üretim ilişkileri insanları yoksulluğa, işsizliğe mahkûm eder,
tırnak içerisinde, özgür emeklerini pazarda satabilme hakkını verir ama diğer
bütün özgürlüklerini, haklarını gasbeder, el koyar; tırnak içerisinde, özgür
bıraktığı emeğini satmada da pazarlık yapabilme, emeğini örgütleyebilme,
sendikal faaliyeti üzerinden kendisini yeniden üretebilme olanaklarından da
yoksun bırakır. Bir yanıyla kapitalist modernite, öbür yanıyla da sanayi ve
endüstriyalizm, insanlığın bu temel ihtiyaçlarını görmemezlikten geliyor
olmasından kaynaklı, ciddi siyasal, sosyal travmalara yol açarak da yaşamını
sürdürmek şansına erişiyordur. 
Sayın Başkan, değerli milletvekilleri;
Türkiye Cumhuriyeti’nin doksan yıllık tarihi bu manada emekçinin, ezilenin, yoksulun
katliamları, yıkımları ve kayıplarıyla tescil edilebilecek bir tarihe sahnelik
eder. On binlerin, yüz binlerin, milyonların yokluk, açlık cenderesinde olduğu
ülkemizde, insanlar hâlâ meşru demokratik taleplerini gerçekleştirememenin
yoksunluklarıyla birlikte yaşam alanlarında kendilerine has özgün, özerk
olabilme haklarından da yoksundurlar. İnsanlar, kent-kır arası çelişkiden
hareketle, toprağından, tarlasından olmuştur; bağından, bostanından yoksun
bıraktırılmıştır, metropole sürüklenerek emeğini satmaktan başka bir seçenek
kendisine tanınmamıştır. Emek de insani yaşam endeksi için gerekli olan
koşulların sağlanabilme kapasitesinden, olanaklarından yoksundur. Açlık
sınırının 1.500 lira olduğu günümüz Türkiyesi’nde, asgari ücretin bin liranın
altında olduğu bir emek sömürüsü taşeronlaştırmanın, piyasalaştırmanın
hükümranlığının sürdüğü günümüz Türkiye’sinde yaşanıyor. İnsanlar, yaşama
tutunabilmek için, yaşamını sürdürebilmek için, ucuz emek, sendikasız ve
örgütsüz ama aynı zamanda grev yoksunu, toplu sözleşmeden yoksun koşullara razı
gelmek konumundadırlar. Zonguldak’ta, Soma’da, Ermenek’te insanlar, bilerek ve
isteyerek metrelerce yerin altında, ölümü âdeta bilerek isteyerek karşılamak
durumunda ve şansında bırakılmışlardır. Vahşi kapitalizm ve sömürü düzeni,
insanları bu muameleye âdeta maruz bıraktırarak reva gören bir noktadan
yaklaşmışlardır. Mayıs ayında Soma’da 301 vatandaşımızı, bu emek sömürüsü
yetmezmiş gibi yaşamlarını da hiçe sayarak ölümle karşı karşıya bıraktırdık.
Ermenek’te, keza otuz sekiz gün, ancak zor bela cesetlerine, cenazelerine
ulaşabilmek gibi bir açmazı, sıkıntıyı yaşadık. Yine, o günlerde, hatırlanacağı
üzere mevsimlik işçi olarak Konya ve Isparta’da yaşamlarını sürdürmek isteyen
vatandaşlarımız trafik canavarının kurbanı olmak durumunda kaldılar. 
Denetimsiz, kontrolsüz, sigortadan ve
sendikadan yoksun bu işçilerin, öldüklerinde sadece teselli olsun diye, onların
duygularını da sömürmeyi ihmal etmeyerek, bir şehitlik mertebesiyle onları
taçlandırarak âdeta suskun kalmalarını, mevcut, var olan sömürü düzenine itiraz
etmeyen, isyan etmeyen bir noktada kalmalarını istiyoruz. Bu, bir yanıyla
onların yaşamlarıyla âdeta oynamak, öbür yanıyla da duygularını sömürmenin
kendisidir. 
Sayın Bakanın Ermenek’teki olayın hemen
sonrasında, mevcut, var olan koşulları yerine getirmediği gerekçesiyle
kapatılmayı hak eden maden ocaklarının kapatılmaması için hatırı sayılır
onlarca insanın devreye girdiğini ve bu maden ocaklarının kapatılmaması
ricasında bulunduklarını söylüyordu. Bir devlet düşününüz ki bir hukuk devleti,
işçi yaşamı, emekçi yaşamı bu kadar ucuz, sıradan ve karşılığı olmayacak bir
düzeyde olacak ama insanlar karşılıksız ve sıradan olan emek üzerinden
iktidarını, kârını, geleceğini palazlandırarak büyütecek ve bu palazlanmaya, bu
büyütmeye devlet sessiz kalacak, suskun kalacak, görmemezlikten gelecek, hatırı
sayılır devreye giren şahısların hatırına binaen insanların ölümüne göz göre
göre âdeta biz bir yanıyla meydan vermiş olacağız. Öncelikle bunun açıklanmamış
olması, beraberinde buna dair gerekli soruşturmaların yapılmamış olması, her
şeyden önce, Sayın Bakanın bu konudaki sorumluluğunu artıran gerekçelerdir. 
Sayın Başkan, değerli milletvekilleri;
kent, iktidar ve endüstriyalizm, insanın toplumsallığına yabancılaşmasıyla
kalmaz, kentte devasa ölçekte ve kontrol edilemez yoğunlaşmanın, birikimin yol
açtığı ara sokaklarda kadın köleciliğinin, sömürünün, işsizliğin, yoksulluğun
da had safhada, diz boyu olduğu bir gerçeklikle bizi karşı karşıya
bıraktırmıştır. Evet, bir yandan milyon dolarların, milyar dolarların
konuşulduğu bir Türkiye, rezidanslarıyla âdeta görkemlilik ve şaşaa konuşan bir
Türkiye, 1.150 odasıyla saraylardan bahsettiğimiz bir Türkiye, öbür yanıyla da
insanlarımızın açlık, yoksulluk, sefalet ve işsizlikle karşı karşıya kaldığı,
bedeninden ve emeğinden başka satacak hiçbir şeyi olmayan bir başka gerçeklik. 
Sayın Başkan, değerli milletvekilleri;
itibar -insan için de, ülke için de, kesim ve grup için de- insan onuruna,
haysiyetine yakışandır. İtibar parayla pulla, malla mülkle satın alınmaz,
oluşturulmaz. 1.150 odalı bir sarayı yaparsınız, üzerine 2 katrilyonun üzerinde
bir harcama yaparsınız, bununla itibar kazandığınızı düşünürsünüz ama gün gelir,
milyonların açlık ve sefaletle karşı karşıya kaldığı bu ülke gerçekliği sarayınızı
başınıza bela eder. Biz altından kaleleri biliriz, biz asma bahçelerini
biliriz, biz nice zalimin, padişahın, kralın ve imparatorun geçmişte altından
döşenmiş caddelerinde seyrüseferini biliriz ama hiçbirine yâr kalmamıştır, hiç
kimseyi mutlu etmemiştir. Altından kuleleriniz toplumu mutlu etmiyorsa, topluma
huzur ve güven vermiyorsa, topluma barış içerisinde özgürlükler sağlamıyorsa,
o, sadece sizi ve sizin egonuzu tatmin etmekle sınırlı kalır. O nedenle,
Hükûmetin devasa, kontrol edilemez büyüme hırsı beraberinde taşeronlaştırmayı,
piyasalaştırmayı getirmekle kalmamış aynı zamanda işçinin, emekçinin, yoksulun
ölümüne yol açmıştır. Maden ocaklarında, limanlarda, tersanelerde, inşaat
sektöründe ve mevsimlik çalışan işçilerde on iki yılda 14 bin insanın bilerek,
isteyerek değilse bile dolaylı noktada ölümüne yol açmışız, günahkârız.
Hepimizin verilecek bir hesabının olması lazım. Hele hele yasama faaliyetini
yürüten Meclisin, hele hele yürütme faaliyetini yürüten bakanların herkesten ve
her kesimden önce bu konuda verecek bir özeleştirisi, bir hesabı olması
gerekiyor. Kimsenin yanına kâr kalmamalı. Hele hele söz konusu olan ölümse,
öldürmeyse, söz konusu olan insan yaşamının basit ve bu manada da
hiçleştirilmiş yaklaşım ve zihniyetiyse hepimizin özeleştirel yaklaşması
gerekiyor.
İşte, biz, Halkların Demokratik Partisi
olarak, Çalışma ve Sosyal Güvenlik Bakanlığının başta maden ocakları olmak
üzere, genel manada da bir bütün olarak emekçiye, yoksula, ezilene, kimsesize,
mülksüze yaklaşımının devleti büyüten, iktidarı palazlandıran kâr ve bir
yanıyla piyasa ekonomisine hizmet eden yaklaşımından hareketle bir gensoru
hazırladık, sunduk. Talebimiz odur ki gelecekte yeni ölümlerin yaşanması
istenmiyorsa, adil, eşitlikçi ve sömürüden yoksun sınırsız, sömürüsüz bir düzen
isteniyorsa bu manada da bu gensoruya desteklerinizi beklediğimizi ifade
ediyor, saygılar sunuyorum. (HDP sıralarından alkışlar) 
BAŞKAN – Teşekkür ederiz Sayın Çelik. 
Milliyetçi Hareket Partisi Grubu adına
Konya Milletvekili Mustafa Kalaycı. (MHP sıralarından alkışlar) 
Buyurunuz Sayın Kalaycı, süreniz yirmi
dakikadır. 
MHP GRUBU ADINA MUSTAFA KALAYCI (Konya)
- Sayın Başkan, değerli milletvekilleri; Çalışma ve Sosyal Güvenlik Bakanı
Sayın Faruk Çelik hakkında verilen gensoru açılmasına ilişkin önerge üzerine
Milliyetçi Hareket Partisi Grubu adına söz aldım. Bu vesileyle hepinizi
saygılarımla selamlıyorum. 
Öncelikle, büyük gönül ve ilim kutlumuz
Hazreti Mevlâna’yı rahmet, minnet ve şükranla yâd ederek sözlerime başlamak
istiyorum. 
Türk milleti, tarih boyunca, kutlu
bağrından yetişen gönül insanları, arifler, pirler, erenler, manevi dehalar,
hikmet sahibi büyük alim ve irfan burçları bakımından ziyadesiyle talihli
olmuştur. Kalplerimizi yedi asırdır aydınlatan, ruhlarımızı yedi asırdır
ısıtan, öğütleriyle, yol gösterici vasıflarıyla yedi asırdır bizlere manevi
kılavuzluk yapanlardan birisi olan Hazreti Mevlâna, sahip olduğumuz değerlerin
başında gelmektedir. 
Hazreti Mevlâna, surete, şekle ve
görünüşe bağlanmamayı bize vasiyet olarak bırakmıştır; benlikten kurtulmaya,
kendini bulmaya, dışa değil, öze bakmaya davet etmiştir; suretten sıyrılarak
manaya varılacağını, böylece Hakk’ın bulunacağını müjdelemiştir. 
Konya’da 7 Aralık günü başlayan Hazreti
Mevlâna’nın 741’inci vuslat yıl dönümü uluslararası anma etkinlikleri devam
etmekte olup her yıl olduğu gibi, 17 Aralıkta Hazreti Mevlâna’nın ölüm gününün
hatırası olarak Şebiarus merasimi yapılacaktır. Bu vesileyle, tüm
arkadaşlarımızı bu törenlere davet ediyor, herkesi Konya’ya bekliyoruz. 
Bu arada, birçok ilde farklı tarihlerde
“Şebiarus” diye adlandırılan alternatif etkinlik yapılmaktadır. Kültür ve
Turizm Bakanlığı ile İstanbul Büyükşehir Belediyesinin de desteklediği ve geçen
yıl 2’ncisi yapılan İstanbul’daki etkinliğe dönemin Başbakanı da katılmıştır.
Bu etkinliğin 3’üncüsünün “Şebiarus İstanbul 2014” adıyla, 13 Aralık 2014 günü,
Ataköy’deki Sinan Erdem Salonu’nda yapılacağı ifade edilmektedir. Konyalılar
“Şebiarus Konya’nındır, sadece Konya’da icra edilmelidir.” diyerek alternatif
programlara büyük tepki göstermektedir. Konya’nın Başbakanı var ama maalesef
alternatif programlar engellenmemekte, tam tersine desteklenmektedir.
Konyalıların talebini Sayın Başbakana
bu Meclis kürsüsünden iletiyorum: Sayın Başbakan, Konya dışında düzenlenen
alternatif Şebiarus törenlerine katılmayın ve bunları engelleyin. 
Değerli milletvekilleri, ülkemizde iş
sağlığı ve güvenliği fazla masraf olarak görülmekte, işçiler kelle koltukta
çalışırken iş güvenliği kazalardan sonra hatırlanmaktadır, her ölümlü iş
kazasından sonra iş güvenliği konuşulmaktadır. Soma’da 301 kardeşimizi
kaybettiğimiz cinayet gibi kazadan beş ay sonra, bu defa Ermenek’te 18
kardeşimizin hayatını kaybettiği maden faciası aslında fazla söze gerek
bırakmamaktadır. Ülkemizde madenlere neşter vurulması devamlı ertelenmiş, ilkel
çalışma şartlarına ısrarla göz yumulmuştur, ölümlü kazalara âdeta davetiye
çıkarılmıştır. Sayın Çalışma Bakanı, 11 Kasım 2014 günü, Plan ve Bütçe
Komisyonunda, madenlerin yapısal sorunları olduğunu, bu sorunların ciddi
problemler oluşturduğunu, 1960 model ocakların 2014’te yürüyemeyeceğini, bu
anlayışla denetimin çare olamayacağını, bu noktadan, bu anlayıştan çıkmamız
gerektiğini söylüyor. Aslında Sayın Bakan doğru söylüyor, bu sözleriyle, on iki
yıldır iktidarda oldukları hâlde görevlerini yapmadıklarını, maden işçilerini
göz göre göre ölüme gönderdiklerini itiraf ediyor. Biliyorsunuz, 2010 yılında Zonguldak’ta
30 madencimizin can verdiği kaza sonrası, dönemin AKP’li Çalışma Bakanı “Güzel
öldüler. O konuda ben, acı çekmediklerini ve fizik olarak da güzel öldüklerini
buradan rahatlıkla söyleyebilirim.” demişti. 
Soma faciasıyla ilgili olarak da
dönemin Başbakanı maden kazalarının işin fıtratında olduğunu, literatüre uygun
olduğunu söyleyerek 1800’lü yıllarda çeşitli ülkelerde yaşanan kazaları örnek
göstermişti; işte, zihniyet bu, anlayış bu. 
Ülkemizde kiminin fıtratında kömür
ocağında ölmek, kiminin ise kaçak saraylarda, sırça köşklerde yaşamak vardır.
Kimi aldığı rüşvetleri havuzlara, kasalara, villalara doldurur; kimi aldığı 891
lira ücretle köle gibi çalışır. Kimi 11 liralık yırtık lastik ayakkabı giyer;
kimi ayakkabı kutularında, çikolata kutularında milyon dolarları istifler. Kimi
parasızlıktan dişlerini yaptıramaz, kimi koluna 700 milyar liralık saat takar.
Kimi alnındaki karayla saltanat sürer, kimi de alnının akıyla kömür madeninde
çalışırken hayatını kaybeder. Rüşvet almak, hırsızlık ve yolsuzluk yapmak da
literatüre uygundur; işte, AKP’nin yeni Türkiyesi’nin görünümü böyle.
Değerli milletvekilleri, bakınız,
Ermenek maden faciası konusunda Vatan gazetesi Ankara Temsilcisi Murat Çelik’e
konuşan Sayın Faruk Çelik diyor ki: “Açıkça söylüyorum…”
MUSA ÇAM (İzmir) – Sayın Başkan, ne
oluyor, ne oluyor orada? Konuşmacı burada konuşuyor, Sayın Bakanlar tebrikleri
kabul ediyor orada. Ne oluyor? 
MUSTAFA KALAYCI (Devamla) - “Açıkça
söylüyorum, kim alınıyorsa, sözlerim kime gidiyorsa gitsin. İçim yanıyor benim.
Gerçekleri konuşamayacak mıyız? Benim gördüğüm, bu madene ruhsat
verilmemeliydi. Madene Sayın Başbakanla indik; ondan sonra, 3 bakan indik.
Çıkarken hepimizin ceketleri sırılsıklam oldu. Düşünün içerideki durumu. Yüzde
35 eğimli 350-400 metre aşağıya iniyor işçi; raylı sistem yok, asansör yok,
yaya olarak... ‘Geri çıkmamız 45 dakika alıyor.’ diyor işçiler. Biz 200 metre
indik, çıkıncaya kadar hiçbirimizde takat kalmadı. Bu işçi nasıl çalışacak?” 
“Tüm bu anlattıklarınız, en yetkili
ağızdan gelen bir acı itiraf değil mi?” sorusuna da Sayın Bakan “İtiraf tabii
ki. Bakın, ben İstanbul’daki asansör olayında da söyledim bunu. Acı gerçekler
var. İmar rantı yok mu bu memlekette? Ben bunları söyleyince bazıları tepki
gösteriyor ama kimse kusura bakmasın, sözlerim nereye giderse gitsin.” diyor.
Esasen Sayın Bakanın bu itiraflarından sonra savcılarımızın harekete geçmesi
gerekir. Bu acı gerçekler nedir, ruhsat ve izin verenler kim, imar rantçıları
kim, bu işlerin ucu kime dayanıyor, ortaya çıkarılmalı ve hesap sorulmalıdır.
Çalışma Bakanı kazaların üretim zorlamasından, maliyet zorlamasından, imar
zorlamasından, kazanma hırsından olduğunu söylüyor. 
Evet, iktidara nüfuz etmiş çıkar
ittifakı madenlere sadece para kaynağı olarak bakmış, işçi güvenliğini, işçi
sağlığını, insan haysiyetine yaraşır çalışma ortamlarını hep göz ardı etmiştir.
AKP Hükûmeti, uyarılara kulak tıkamış, sırf yandaşları kollayabilmek, madenleri
eşe dosta peşkeş çekebilmek için yeni yeni kılıflar bulmuştur. Maden
ocaklarıyla ilgili izinlerin 2012 yılından itibaren Başbakanlık tarafından
dağıtılması buna dair verilebilecek en somut örnektir. 
Ülkemizde facialar yaşanıyor, ölen
ölüyor, geride gözü yaşlı anne ve babalar, dul ve yetimler kalıyor. Başbakan ve
bakanlar hakikaten bakıyor; her seferinde, kazadan sonra gidip bakıyorlar. Elin
memleketinde bir süpermarketin çatısı çöküyor, bir feribot kazası oluyor, bir
tren kazası oluyor, bakanları, başbakanları kendilerini sorumlu hissedip hemen
istifa ediyor. Bizdeki pişkinliğe bakın, hep bir suçlu arıyorlar; işverene,
müfettişe, mühendise hatta ölen işçilere sorumluluk yüklüyorlar.
Çalışma ve Sosyal Güvenlik Bakanının
açıklamalarına bakar mısınız? "Yapısal sorunlar var. Bu madene ruhsat
verilmemeliydi. Acı gerçekler var. Bu memlekette imar rantı var. Sözlerim
nereye gidiyorsa gitsin. İçim yanıyor. Bu işçi nasıl çalışacak?” diyor. 
Sayın Bakan, bu dürüstçe itiraflardan
sonra size dürüstçe istifa yakışır. Hiç olmazsa kendi vicdani sorumluluğunuzdan
dolayı istifa edin. Madem artık yapacak bir şeyiniz yok, hâlâ niye o koltuğu
işgal ediyorsunuz? Sayın Bakan, geceleri nasıl rahat yatıp uyuyabiliyorsunuz?
Her şey para ve makam değildir.
Değerli milletvekilleri, Çalışma Bakanı
Sayın Faruk Çelik 11 Eylül günü yaptığı açıklamada iş kazalarında son dönemde
gözlenen artışın üretim ve maliyet zorlamasıyla bağlantısı bulunduğuna dikkati
çekerek ''Siz işi daha ucuza yaptırmak için taşeronluk sistemini acımasız bir
şekilde kullanarak, insanları adeta köleleştirerek bir uygulama içerisine
girerseniz bu anlayış ister istemez güvenliği ikinci derecede bırakmaktadır.''
demiş, Plan ve Bütçe Komisyonunda da benzer açıklamalar yapmış.
Arkadaş, siz on iki yıldır iktidar değil
misiniz, siz on iki yıldır Bakan değil misiniz? Sanki bir başkası bu ülkeyi
yönetiyor, sanki Uganda’nın çalışma bakanı konuşuyor. Sayın Bakan, siz neler
söylediğinizin farkında mısınız? Sahiden siz ne Bakanısınız, “kölelik ve sömürü
düzeni” bakanı mı? Ülkemizde taşeronlaşmanın kontrolsüz bir şekilde çığ gibi
büyümesi iktidarınızın bilinçli bir şekilde uyguladığı politikaların bir sonucu
değil midir? İktidar olarak siz bu sömürüye, bu soyguna açıkça çanak tutup
desteklemiyor musunuz? 
Doğrudur, taşeron uygulamasıyla kâr
için insan hayatı hiçe sayılmaktadır; doğrudur, taşeron şirketler kâr etmenin
yolunu işçilerin yaşamını tehlikeye atmakta bulmaktadır. Ama geçtiğimiz aylarda
çıkardığınız torba yasa da göstermiştir ki taşeron işçi çalıştırma düzeninden
vazgeçilmemiş, tersine bu sistem kalıcılaştırılmıştır. Taşeron sistemi var
olduğu sürece işçilere yasalarla verilen haklar kâğıt üzerinde kalmaktadır ve
kalacaktır çünkü bu kölelik sisteminin varlık nedeni işçi haklarını hile
yoluyla ortadan kaldırmaktır. 
Bakınız, HAK-İŞ’in yapmış olduğu
araştırma neden taşeronlaşma olduğunu açıkça ortaya koymaktadır. Bu araştırmada
işçilerin yüzde 23’ü yandaşlara para, kaynak aktarmak, yüzde 51’i ucuz işçilik,
yüzde 16’sı da sendikal ve sosyal haklardan mahrum bir işçilik yaratmak için
taşeronluğun tercih edildiğini söylemiştir. Bu sömürü düzeni artık sona ermelidir.
Taşeron işçilerin sorunları artık çözüme kavuşturulmalı, çalışma şartları ve
ücretleri iyileştirilmelidir. 
Çalışma Bakanı “Maalesef, daha fazla
kazanma hırsı, vicdanları âdeta kömürden daha kara bir hâle getirmiştir.”
diyor. Aslında, kara vicdanlı olan AKP zihniyetinin ta kendisidir. Taşeron
işçilerini sömüren, süründüren ve haklarını gasbeden AKP Hükûmeti değil midir?
Sayın Bakan, siz mahkeme kararlarını
bile takmıyorsunuz. Mahkemeler, Karayollarında çalışan taşeron işçilerinin işe
girdikleri tarihten itibaren Karayollarının asli işçisi olduğu hükmüne
varmıştır, Yargıtay bu kararı onamıştır. Hâlen 9 bin civarındaki Karayolları
işçisi açtığı davayı kazanmıştır. Yine, başta belediyelerde olmak üzere, başka
kamu kurumlarında çalışan taşeron işçilerden de dava kazananlar vardır. Sayın
Bakan, taşeron işçilerin analarının ak sütü gibi helal olan haklarını niye
vermiyorsunuz, dört yıldır neyi bekliyorsunuz, yargı kararlarını niye
çiğniyorsunuz? 
Milliyetçi Hareket Partisinin kamuda
çalıştırılan taşeron işçilere kadro verilmesini öngören kanun teklifi,
maalesef, iki yıldır Türkiye Büyük Millet Meclisi gündemine alınmamaktadır.
Gelin, taşeron işçilerin haklarını teslim edecek düzenlemeyi bugün hep birlikte
yapalım. Milliyetçi Hareket Partisi olarak biz bu çağrıyı sürekli yapıyoruz.
Hadi buyurun, hodri meydan!
Değerli milletvekilleri, 31 Ekim 2014
günü Akşehir’den Gelendost’a elma toplamaya giden tarım işçilerinin balık istifi
bindirildiği midibüsün Yalvaç civarında devrilmesi sonucu yaşanan feci kazada
18 kişi ölmüş, çoğu ağır olmak üzere 28 kişi yaralanmıştır. Sayın Çalışma
Bakanı, Meclis zabıtlarına giren sözlerinde “24 kişilik yere 46 kişi oturtan
zihniyetle mücadele gerekiyor. Bunun başına bekçi dikemezsiniz.” diye
kendilerini savunabilmiştir.
Sayın Bakan, affedersiniz, bu
mücadeleyi kim yapacak? Sizler bostan korkuluğu musunuz? Dünyanın hiçbir
yerinde böyle bir savunma olamaz ve kabul edilemez. Önlem alması gerekenlerin çıkıp
sanki kendileri sorumlu makamda değilmiş gibi konuşması, tam bir aldatmaca ve
hesap vermekten kaçmaktır.
Sayın Bakan, 2010 yılında çıkardığınız
yönetmelikle, belgesi olmayan kimselerin aracılık yapamayacağını ve aracıların
işçilerden ücret alamayacağını düzenlediniz. Ama, uygulamada buna uyulmadığı,
bu konuda gerek Türkiye İş Kurumu gerekse mahallî mülki idare amirliklerince
yeterli ve etkin bir denetim yapılmadığı ortadadır.
Yine, 2010 yılında Başbakanlık bir
genelge yayımladı, Çalışma Bakanlığı olarak strateji ve eylem planını
açıkladınız. Ancak, uygulamada genelge ve eylem planında belirtilen tedbirlerin
hayata geçirilmediği, öngörülen hedeflere ulaşmada bir mesafe katedilmediği,
verilen görevlerin yerine getirilmediği görülmektedir.
Sayın Bakan, yönetmeliğe rağmen,
işçilerimizin hiçbir belgesi olmayan çavuş ve dayıbaşlarının insafına niye
terkedildiğinin, niye etkin denetim yapılmadığının, öngörülen tedbirleri ve
eylemleri niye hayata geçirmediklerinin hesabını vermek zorundadır. Bize göre,
yasal düzenleme yapmak, eylem planları hazırlamak önemlidir ama önce bunları
sahada tatbik etmek ve her yönüyle uygulanmasını denetlemek daha önemlidir.
Çalışma Bakanı, yine, Plan ve Bütçe
Komisyonunda yaptığı açıklamada “Yaşadığımız bu acılar, sorunun mevzuattan ziyade,
farkındalık eksikliğinden, insan hayatını hiçe sayan kâr hırsından ve iş
sağlığı, güvenliği tedbirlerini gereksiz bir maliyet olarak gören zihniyetten
kaynaklandığını bize göstermektedir.” diyor. Evet, ekmeğini kazanmak için yerin
yüzlerce metre altına inen işçilerimize zulüm ve kâbus gibi şartlar reva
görülmüştür. Bugünkü çağda, ülkemizdeki çalışma ortamlarına hiçbir vatandaşımız
layık değildir. Kaza ve kayıplar artık tahammül eşiklerini çoktan aşmıştır.
Çalışma Bakanı, Soma ve Ermenek
faciaları konusunda “Madenlerde meydana gelen kazaların ikisinde de daha önceki
imalatlarda meydana gelen gaz çöküntüsü ve daha önceki imalatlarda meydana
gelen su deşarjıyla ilgili olduğunu, öyle tahmin ediyorum, hepiniz
biliyorsunuz.” diyor. Enerji Bakanı “Eski ocağın 6-7 metre yanına yaklaşmışlar,
bu çok açık bir hata.” diyor. yine, Çalışma Bakanı “5-6 metre o galerinin
altındaki topuk alınınca yukarıdan 10 bin metreküp civarında bir suyun göçmesi
gerçekleşmiş bulunuyor.” diyor. 
Değerli arkadaşlar, bırakın 5-6 metre
yaklaşmayı bir avuç fazla kömür için öyle plansız kazılar yapılıyor ki farklı
işletmelerin işçileri yerin altında birbirleriyle karşılaşıyor. Orada terk
edilmiş içi suyla dolu ocakların varlığını bölgede herkes biliyor ama yetkili
ve sorumlular ve sayın bakanlar yıllardır görmemiş ya da görmezden gelmiştir.
Oradaki tablo bu, gerçek bu. 
Facianın başsorumlusu olan Hükûmet,
lafı dolaştırıyor, sorumluluğu üzerine almıyor, hiç oralı olmuyor. Bakanlar ona
buna suç yüklüyor, başkalarını şikâyet ediyor, dert yanıyor. O madene ruhsatı
veren kim? İşletme iznini veren kim? İçi su dolu ocağın yanında imalat
yapılmasına izin veren kim? İmalat haritasını işlemeyen kim, onaylayan kim? 25
metrelik sondajın yapılmadığını görmeyen kim? Madeni denetlemesi gereken kim?
Denetlemeyen kim? “Kim?” sorusu hep var ama kim ortada yok. 
Sayın Başbakan neticede Hükûmetin başı
olup, başsorumlu kendisidir, Cilalı lafları bıraksın da hesap versin. Lafa
gelince “Fırat’ın kenarındaki kuzudan sorumluyuz.” diyenler öncelikle
Ermenek’teki ana kuzularının hesabını bir versin. 
Çalışma Bakanı kendisine atfedilen “Bu
acı çekilecek gibi değil. Artık, bir çözüm bulmalıyız. Ocağı kapatacağımız
zaman işveren 50 kişiyi devreye sokuyor.” sözlere dair, 50 kişinin devreye
girdiğini doğrulamış ama bunların işçiler, esnaf ve siyasiler olduğunu söylemiştir.
Çok inandırıcı değil mi! Yorumlamaya bile gerek yok. 
Çalışma Bakanı ve Enerji Bakanı sorunun
çözümünü de bulmuşlar. Bu maden ocakları kapatılmalı. Yani diyorlar ki: “Şu
madenler olmasa bakanlıkları ne güzel idare ederiz.” Ocakları kapatmak çözüm
değildir. Ocakları kapatırsanız, işçimizi, esnafımızı, tüm bölgeyi tamamen
cezalandırırsınız. Yapılması gereken, güvenli ve sağlıklı bir çalışma ortamı
için gerekli tedbirler alınarak bu ocakların çalışmasını sağlamak olmalıdır.
Millî ekonomimiz için bu gereklidir, bölge ekonomisi için bu elzemdir. Sayın Bakanların
görevi de budur.
Sayın Başbakan Soma’daki madenciler
için verilen hakların Ermenek için de verileceğini bir hafta önceki grup
toplantısında açıklamıştır. Hani nerede? Bu yasal düzenleme ne zaman yapılacak?
Yarın bütçe görüşmeleri başlıyor. Dolayısıyla en erken gelecek yıl 6 Ocakta
çıkarılacak. Bu düzenlemeyi neden geciktirdiğinizin hesabını veremezsiniz.
Ermenek’teki insanımız elbette bunun hesabını sizlere soracak.
Teşekkür ediyor, saygılar sunuyorum.
(MHP sıralarından alkışlar) 
BAŞKAN – Teşekkür ederiz Sayın Kalaycı.
ADİL ZOZANİ (Hakkâri) – Sayın Başkan…
BAŞKAN - Buyurunuz Sayın Zozani. 
ADİL ZOZANİ (Hakkâri) – Sayın Başkan,
müsaadenizle bir hususu gündeme getireceğim. 
Hakkında gensoru verilen bakanın,
Bakanlar Kurulundan ayrı oturtulmasının bu Mecliste bir esprisi vardır. Eğer ki
ayrı oturtulmayacaksa Bakanlar Kurulundan ayrı bir yere, Komisyon sırasına
alınmazdı. Sayın Kurtulmuş’un öz geçmişine de baktım, dedim: Hukukçu mudur acaba
Sayın Bakanı savunmak için mi yanına oturmuş?” Kendisi bir işletmeci ve en son
bir üniversitede ekonomi ve siyasal iletişim dersleri veriyor. Bir hukukçu yanı
da yok. Dolayısıyla, hakkında gensoru verilmiş bir bakanın Bakanlar Kurulundan,
kabineden ayrı oturtulmasının bir esprisi vardır. Bu Meclisin de bir teamülü
vardır. Yalnız oturması gerekiyor gensoru işlemi bitene kadar.
Saygılar sunuyorum.
AHMET AYDIN (Adıyaman) – Öyle bir
zorunluluk yok. 
BAŞKAN – Teşekkür ederiz Sayın Zozani.
Yani İç Tüzük’te aykırı bir hüküm yok
tabii Sayın Zozani, ama kendi tercihleri…
ADİL ZOZANİ (Hakkâri) – Ama teamüllerde
yok Sayın Başkan.
BAŞKAN – Teamüllerde yok ama Sayın
Kurtulmuş herhâlde teamüllere o kadar dikkat edemedi.
ADİL ZOZANİ (Hakkâri) – Dikkatinize
sunmak istedim Sayın Başkan.
BAŞKAN - İç Tüzük yasağına da…
ADİL ZOZANİ (Hakkâri) – Daha
seçilemediği için Sayın Başkan.
BAŞKAN – Evet. 
Şimdi, Halkların Demokratik Partisi
Grubu adına İstanbul Milletvekili Sebahat Tuncel. (HDP sıralarından alkışlar)
HDP GRUBU ADINA SEBAHAT TUNCEL
(İstanbul) – Sayın Başkan, değerli milletvekilleri; Çalışma ve Sosyal Güvenlik
Bakanı Sayın Faruk Çelik hakkında verdiğimiz gensoru üzerine grubumuz adına söz
almış bulunmaktayım. Hepinizi saygıyla selamlıyorum. 
Bu gensoru, Soma ve Ermenek’te yaşanan
işçi katliamları, Türkiye’de inşaat, maden ve tarım alanı başta olmak üzere
artık katliama dönüşen işçi ölümleri ve iş kazaları nedeniyle, Hükûmet adına
çalışmaları yürüten Çalışma ve Sosyal Güvenlik Bakanının, işçi sınıfı başta
olmak üzere, tüm Türkiye halklarına karşı hesap vermesi için verilmiştir. Bugün
burada, kişi değil, kişi şahsında AKP iktidarının on iki yıllık neoliberal
politikalarının aslında işçiye, emekçiye neyi reva gördüğü, halklarımıza neyi
reva gördüğü tartışılmaktadır; bunun eleştirisi ve teşhiri yapılacaktır.
Bu gensoru, her zaman olduğu gibi -ki
AKP sıralarında da görüyorsunuz çok fazla kimse yok- AKP’nin oylarıyla
reddedilecektir ama bu durum, Çalışma ve Sosyal Güvenlik Bakanı ve iktidarınızı
aklamayacak, aksine her el kaldıran milletvekili de onun işlediği suça ortak
olmuş olacaktır. Ve bizler, sizlerin bu suça coşkuyla iştirak edişinizi, işçi
sınıfına, emekçilere, tüm halklarımıza bir kez daha aslında göstermiş olacağız;
AKP’nin halklara reva gördüğü sömürü düzenini, işçilere, emekçilere reva
gördüğü esnek, kuralsız ve örgütsüz çalışma koşullarının insanların yaşam
hakkını nasıl ihlal ettiğini bu kürsüde bir kez daha ifade etmiş olacağız.
Sayın milletvekilleri, yarın bütçe
görüşmeleri başlayacak. Biz, grup olarak, aslında, AKP Hükûmetinin neoliberal
politikalarının yaklaşımlarını geniş olarak değerlendireceğiz, ifade edeceğiz.
Ama bu yıl da, geçen yıl olduğu gibi, bizim muhalefet şerhimizin burada basılıp
dağıtılan kitapçıkta yer alıp almaması bir tartışma konusu hâline gelmiştir.
Mesele, burada o kitapçıkta yer alan muhalefet şerhimizde geçen 5-6 “Kürdistan”
kelimesi değildir; aslında, AKP Hükûmeti, grubumuzun yürüttüğü muhalefet
karşısında çaresiz kaldığı için bunu gerekçe göstererek bizim muhalefet
şerhimizi engellemek istemiştir. Partimiz bugüne kadar işçiden, emekçiden,
ezilenlerden, ekoloji mücadelesi yürütenlerden, kadın özgürlüğünden yana tavır
almıştır. AKP Hükûmetinin yapmak istediği tam da bu muhalefetimizi görünmez
kılmaktır. AKP’nin “Yeni Türkiye” dediği şeyin aslında nasıl bir Türkiye
olduğu, Türkiye’yi ölümler ülkesine çevirdiği hâline karşı, bizim yeni yaşam
ilkemiz, yeni yaşam çağrımızın yaşama, toplumu gülmeye sevk ettiği yaklaşımı
ortadadır. Yani, AKP zannediyor ki bizim bu muhalefet şerhimiz burada yer
almazsa kendileri bu eleştiriden kurtulmuş olacaktır. Bu konuda hiç şüpheniz
olmasın ki biz bulunmuş olduğumuz her alanda bunu ifade edeceğiz. AKP’nin zulüm
düzenini teşhir etmek ve ona karşı mücadele yürütmek, bizim halklara karşı sorumluluğumuzun
bir gereğidir. 
Bir Kürt atasözünde olduğu gibi,
kuzuyla ağlayıp kurtla yiyen AKP’nin artık bu ikiyüzlü düzeni sürdürmesinin
koşulları kalmamıştır. Birlikte ağladıkları, aslında AKP’nin kendileri için
ağlamadığını, yaşananlar nedeniyle kendi çıkarları zedelendiği için
ağladıklarını ve ilk fırsatta, yaşanan acıları, dökülen gözyaşlarını ranta
çevirmek istediklerini artık görmektedir. Halka ölümü, zulmü, açlığı reva
görenlerin kendileri için saltanat sürecekleri saraylar yaptıkları
görülmektedir. Unutmayınız ki saraylar, saltanatlar da sizi adaletsizliğinizden
koruyamaz. Adnan Yücel’in dediği gibi “Saraylar saltanatlar da çöker./Kan susar
bir gün, zulüm biter./ Menekşeler de açılır üstümüzde, leylaklar
güler./Bugünlerden geriye bir yarına gidenler kalır, bir de yarın adına
direnenler...” 
Sayın milletvekilleri, kapitalist
modernitenin krizi bütün dünyada kendisini göstermektedir. Bugün burada
eleştiri konusu olan neoliberal politikalar sadece AKP’nin ya da Türkiye'nin
meselesi değildir, bunun farkındayız çünkü iktidar her defasında “Sadece bizde
yaşanmıyor, bütün dünyada bu politikalar var.” diyor. Bugün dünyanın tüm
kapitalist güçleri kâr, daha fazla kâr için esnek ve kuralsız ve örgütsüz
çalışmayı bir kural hâline getirmiştir. Bunun Türkiye’deki temsilcisi AKP
iktidarıdır. Biz bu düzenin değişmesi için mücadele edenler olarak kendi
ülkemizdeki bu sistemin temsilcisine itirazımızı her düzeyde ifade edeceğiz ve
bu düzenin temsilcilerine karşı mücadelemizi yükselteceğiz. Biz gerçekten adil,
demokratik, barışçıl, emekçinin, halkların özgürce yaşayabileceği, eşit
yurttaşlık temelinde, gerçekten demokratik bir Türkiye için mücadelemizi
yükselteceğiz.
Türkiye’de son bir yılda yaşanan iş
kazaları ve işçi cinayetleri de AKP’nin aslında bu neoliberal politikalarının
Türkiye temsilcisi olarak nasıl bir siyaset güttüğünün sonuçlarını ifade etmek
açısından çarpıcıdır. 
Sevgili arkadaşlar, AKP iktidarı
2002’den beri iktidardadır ve iktidarından bugüne en az 14.700 işçi yaşamını
yitirmiştir. 2014 yılına baktığımızda, Kasım ayı dâhil 1.723 işçi
katledilmiştir. Artık buna “iş kazası” demek mümkün değildir. 
Bu son dönemlerde, iki dönemde, Sayın
Faruk Çelik Bakandır ve aslında kendi döneminde yaşanan bütün işçi
katliamlarından bire bir sorumludur sevgili arkadaşlar. İşçi katliamları
Türkiye’de çalışma yaşamının en yakıcı sorunu olarak devam ediyor. Şimdi, madencilik
sektöründe çalışan 100 bin işçiden işçi başına ölümlü iş kazası Avrupa Birliği
ülkelerinde 11 iken -Avrupa Birliği ülkelerinin de bu neoliberal politikaların
temsilcisi olduğunu düşündüğünüzde sevgili arkadaşlar- Türkiye için bu rakam
117’dir. Yani, aslında, AKP Hükûmetinin birlikte hareket ettiği örgütlerin bile
çok gerisinde, ülkelerin çok gerisinde olduğu ortada. 
Sadece madencilik sektörü değil, en
örgütsüz olan inşaat sektörü de böyle. AKP, aynı zamanda bir inşaat partisine
dönüşmüştür; “kentsel dönüşüm” adı altında Türkiye’nin bütün yaşam alanlarını
kentsel dönüşüme açmış, burada milyonlarca işçi çalışmaktadır ama bu çalışan
işçilerin güvenliğini bile almamaktadır. En çok iş kazaları inşaat
sektöründedir sevgili arkadaşlar. TÜİK vergilerine göre 2 milyona yakın işçinin
çalıştığı bu sektörde 1 milyon 655 bin kayıtlı işçi vardır. Aslında inşaat
sektöründe milyonlarca kayıt dışı işçi var. 
Biraz önce burada da ifade edildi,
taşeronlaşma, esnek çalışma ciddi anlamda işçilerin örgütlenmesi önünde
engeldir. AKP Hükûmetinin, son dönemlerde, Avrupa Birliği sürecinde, özellikle
örgütlenme konusunda yaptığı yasalar nedeniyle bazı örgütlenmeler yapılmış gibi
görünse de kendisine yandaş olan sendikaların örgütlenmesi konusunda mücadele
ediyor. Ama gerçekten işçinin, emekçinin, sınıfın çıkarlarını savunanlar
karşısında da AKP onlara her türlü baskı, zor politikalarını dayatıyor. 
Şimdi, özellikle toplumsal muhalefetin
sokağa çıkmasına, sokakta muhalefete karşı iç güvenlik yasasıyla da AKP tüm
işçileri, emekçileri sokaktan çekmekte, kendi istedikleri gibi sadece kendi
örgütlü oldukları kamu emekçilerinin, işçilerinin sözlerini dikkate almaktadır.
Sevgili arkadaşlar, bu işçilerden, 1
milyon 655 bin kayıtlı işçiden sadece 40 bini sendikalıdır. Bu hiç dikkatinizi
çekiyor mu? Örgütlü toplum aslında demokrasinin inşasında temel bir roldür ama
Türkiye’de sadece 40 bin sendikalı var. Ancak sendikalı işçiler de kamu
sektöründe çünkü özel sektörde çalışan işçiler örgütlendiğinde ne yazık ki
iktidarın baskısı nedeniyle ya da patronun keyfî uygulamaları nedeniyle,
sendikalı olduğunda performans düşüklüğü denilerek işten çıkartıldığı için
gidip bir sendikaya üye olamamaktadır. Dolayısıyla, aslında AKP Hükûmetinin
toplumu örgütsüz bırakma politikası iş kazalarını, işçi cinayetlerini de her
geçen gün artırmaktadır. İnşaat sektöründe sendika örgütlenme, sevgili
arkadaşlar, binde 1 bile değil. Gerçekten işçiler örgütlenip mücadele ettiğinde
aslında hem bir farkındalık yaratılıyor hem de bu kuralsız çalışmaya, esnek
çalışmaya, taşeron çalışmaya karşı itiraz yükseliyor.
Sevgili arkadaşlar, diğer temel
konulardan biri, bu ülkede çocuk işçiliği. Çocuk işçiliği dünyada azalırken
Türkiye’de her geçen gün artmaktadır. AKP Hükûmetinin diğer alanlarda
uyguladığı politikalar, 4+4+4 politikası, yine, gerçekten tarım sektöründe
kadınların ve çocukların çok fazla çalıştırılması, bunların şeye yansımaması,
kayıtlı olmaması çocuk işçiliğini giderek artırmaktadır ve çocuk sömürüsünde
Çin’den sonra Türkiye neredeyse temel bir ülke hâline gelmiştir. 2006 yılından
bugüne çocuk işçiliğinin en kötü biçimi, en yaygın olanı ücretsiz aile işçisi
çocuklar. Ki bunların çoğu tarım alanında çalışıyor ya da evde veya esnek
çalışma diye ifade ettiğimiz alanlarda çalışıyor. Bunların toplam çocuk işçiler
içindeki oranı yüzde 41 iken bu yüzde 46’ya yani 2006’da yüzde 41 iken 46’ya
çıktı, sayısı da 362 binden 413 bine çıktı ve bu, her geçen gün artıyor.
Yine, sevgili arkadaşlar, işsizlik ve
işsizlik sorunları da giderek artmıştır Faruk Çelik döneminde; iki dönemdir
-ifade ettik- kendisi Çalışma ve Sosyal Güvenlik Bakanıdır. İşsizlik Fonu
toplandı, bu İşsizlik Fonu hiçbir zaman gerçekten amacına uygun kullanılmadı.
Şimdi, Türkiye’deki işsizlik oranları yüzde 10,1 olmuştur yani 2 rakamlı hâle
gelmiştir ki gerçek rakam aslında çok daha fazladır. Resmî işsizlik rakamları
gerçeği tam olarak yansıtmamaktadır. Birçok insan aslında ya kendi alanında
çalışamadığı için ya da gerçekten iş bulamadığı için, örneğin birçok öğretmenin
ya da üniversite mezununun atamaları yapılmadığı için hâlâ işsiz durmaktadır. 
Sevgili arkadaşlar, Türkiye’de gerçek
anlamda işsiz sayısı 6 milyonu aşmış demektir. Bu, aslında, çok ciddi bir
sorundur ve toplumsal bir sorun hâline gelmiştir. İşsizler artık Türkiye'nin
çok daha büyük bir kesimini oluşturmaktadır. 
İşsizlik ve güvencesizlik girdabında
kadının durumunu anlatmaya gerek bile yok. Aslında, kadınlar hem istihdam
alanında yeterince yer almıyorlar hem de çalışma yaşamında çok ciddi sorunlarla
karşılaşıyorlar. Kadınların sadece yüzde 18,7’si kendisi için gelir getiren
ekonomik bir faaliyette çalışıyor. Geniş tanımı, işsizlik erkekler için
azalırken kadınlar açısından bu giderek artıyor. TÜİK verilerine göre yeni
işsizlerin yüzde 90’ını kadınlar oluşturuyor. 
Sevgili arkadaşlar, Türkiye’deki
çalışma yaşamında -yaşanan sorunların başında- güvencesiz çalışma ve örgütlenme
sorunları yaşanıyor. Biraz önce de ifade ettiğimiz gibi, aslında işçilerin
birçoğu kendisinin örgütlü bir sendikada, dernekte, kurumda yer alması hâlinde
kendisine yönelik bir işsizlik tehdidi, işten çıkarılacağı tehdidiyle karşı
karşıya kaldığı ortada. Türkiye’de kayıtlı işçi sayısı 11,6 milyon iken
sendikalı işçi sayısı 1,96 milyon. OECD ülkelerinde, Türkiye'nin bu oranları
diğer ülkelere göre çok düşük. Sendikalaşma oranı da, dediğimiz gibi, yüzde
9,45. Ancak kayıtlı işçiler üzerinden değil, tüm işçiler üzerinden OECD’nin
yaptığı hesaba göre sendikalaşma oranı çok daha fazla düşük sevgili arkadaşlar.

Sendikalaşmadaki üye oranı, son
dönemlerde MEMUR-SEN’de bir artış var. KESK gibi emekçilerden yana tavır koyan
sendikalara yönelik sürekli bir baskı var. DİSK’e, KESK’e yönelik sürekli bir baskıyla
karşı karşıya olunduğu ortada. 
Kendi içimizde baktığımızda,
uluslararası verilere de baktığımızda, Türkiye’de aslında iş-yaşam dengesi söz
konusu olduğunda Türkiye, yine bu Bölgesel Selamet Raporu’na göre OECD
ülkelerinin en son sırasında yer alıyor. Çalışma saatleri açısından da, sevgili
arkadaşlar, burada çok ciddi sorun var. Türkiye'de ortalama çalışma saati
1.765. OECD ülkelerinde bu oran çok daha az. Bu OECD ülkelerinin en başında
Danimarka geliyor, Danimarka’dakine kıyasla 309 saat daha fazla çalışıyor,
Türkiye'deki işçiler uluslararası alanda çalışan işçilerden 309 saat daha fazla
çalışıyor ve emeğinin karşılığını alamıyorlar sevgili arkadaşlar.
Değerli arkadaşlar, gensoru vermemizin
temel nedenleri bunlar. Daha çok sayabiliriz ama şunun da altını çizmek
istiyoruz: Sadece, iktidar döneminde, işçi kıyımları değil -aslında, işçi
ölümleri, Soma, Ermenek ve Isparta’da tarım işçilerinin ölümü değil- bu ülkede
silikozis meslek hastalıkları nedeniyle ölenler var. Bunlar da AKP Hükûmeti
döneminde çok ciddi bir rakam; 5-10 bin tekstil işçisinin bu nedenle silikozis
hastalığına, meslek hastalığına yakalandığı verileri var. Daha önce bu
Parlamentoda konuştuk, yasalar da çıkarttık ama çok ciddi anlamda bu sorunlar
çözülmedi, hâlâ ciddi bir sorun olarak karşımızda duruyor.
Tabii ki AKP'nin bütün bu
politikalarına karşı direnenler de var, kimse AKP'nin bu baskı, zor
politikasını kabul etmiyor. TEKEL işçilerinden tutalım, Hey Tekstil işçileri,
Novamed işçileri, Kazova işçileri, Greif işçileri, aslında Türkiye'nin her
yerinde –işte, Karayolları işçileri- insanlar, işçiler, emekçiler AKP'nin bu
zor politikasına direndiler, hâlâ direnmeye devam ediyorlar. Yani AKP'nin bu
politikasına sessiz kalan, bütün bunları onaylayan bir tavır yok tabii ki. Ama
AKP, bütün bu itiraz edenlerin, direnenlerin karşısına da polisi çıkarıyor,
askeri çıkarıyor. Kendi istediği düzeni, neoliberal düzeni hayata geçirmek için
her türlü uygulamayı yapıyor.
Sevgili arkadaşlar, daha önce bu
kürsüde çok defa söyledim: En çok yasa çıkaran hükûmet bu Hükûmet ve çıkarttığı
bütün yasalar daha sonra yeniden çıkartılıyor. Çünkü çıkarttıkları yasaların
hiçbirinin uygulanma şansı yok. Denetim yok, yapılan yasaların uygulanması
konusunda çıkan sorunlar hiçbir zaman gerçekten giderilmiyor. O yüzden, AKP
Hükûmeti bugün işçi cinayetlerinin, işçi katliamlarının temel sorumlusudur. O
yüzden, bugün Faruk Çelik hakkında verdiğimiz bu gensorunun, aslında, AKP
Hükûmetinin işçiye, emekçiye yönelik bu zor düzenine karşı -burada kendisi
istifa edemiyor, bunu beceremedi ama- bu konunun en azından tartışmaya
açılması, halka hesap vermesi açısından da önemli olduğunu düşünüyoruz.
Sayın Bakanla daha önce birkaç defa
görüştük, bu kürsüden de ifade etmiştim, biraz önce sayın hatip de ifade etti;
Sayın Bakan konuştuğunda aslından bir sosyalist gibi konuşuyor, işçiden,
emekçiden yana konuşuyor. Kendisi taşeronlaşma sistemini eleştiriyor, kendisi
bu sistemin aslında ölüm getirdiğini söylüyor, kendisi mevcut bu denetim
sorununun olduğunu söylüyor, Türkiye’de bu dayıbaşı düzeninden tutalım dayılık
yaklaşımına, “Adamın varsa çarkın döner.” yaklaşımına itiraz ediyor ama
uygulamaya geldiğinde hiçbir şey yapmıyor sevgili arkadaşlar. O yüzden, bugün
Ermenek ve Soma’da yaşananlar aslında “Bilerek geliyorum.” diyenler. 
Şimdi, özellikle 13 Mayıs 2014’te
yaşanan işçi katliamı ciddi bir katliamdır. 301 insan katledildi. Dolayısıyla,
buradaki herkes aslında bu katliamın sorumlusudur. AKP iktidarı “Geliyorum.”
diyen bu şeyi iptal etmemiştir, hâlâ madenlerde çok ciddi bir tehlike vardır.
Yarın, Ermenek gibi başka bir yer olduğunda “Biz bunları tahmin ediyorduk.”
diyebilir. Şimdi, bu konuda araştırma komisyonu kuruldu, rapor hazırlandı,
rapor da aslında sadece teknik yönüyle ele alıyor. Bu, ciddi anlamda… Hani,
bazı önemli tespitler de var ama bu kaza olmadan hem Türkiye Mühendis ve Mimar Odaları
Birliği Makine Mühendisleri Odasının raporu var hem Devlet Denetleme Kurulunun
raporu var sevgili arkadaşlar, buraya dair, Soma’ya dair. Yapılması gerekenler…
Bu iktidar iki raporu da dikkate almadı. Sadece patronu korumak, sadece daha
çok kâr elde etmek… Orada çıkan kömürler için kendine rant alanı açarken,
insanların hayatını karartma pahasına sessiz kaldı. İnsanlar katledildiğinde de
gidip orada, biraz önce söylediğim o “kuzuyla ağlamak, kurtla yemek” gibi şeyi
yaptı, işçilere sözde üzülüyormuş gibi, sözde gerçekten onların hakkını
savunuyormuş gibi, bakanlar orada nöbet tuttu. Biz buradan, bu Hükûmetin,
işçilerin tabutunu taşımasını değil, işçilerin tabutunun başında ağlamasını
değil, işçilerin ölmemesi için tedbir almasını istiyoruz. Siz tedbir almazsanız
nasıl olacak bu? Siz her geçen gün aslında insanları ölüme mahkûm ediyorsunuz.
Değerli arkadaşlar, şimdi, bütün
bunları söyledikten sonra burada yapacağınız oylamayla biraz vicdanlarınıza
seslenin. Burada sadece bir milletvekili değilsiniz. Türkiye’nin o çok sık
söylenen kamu düzeninden burada herkes sorumludur, başta AKP iktidarı
sorumludur. Kamu düzeni dediğiniz şey nedir? Toplumun refah içerisinde
yaşamasıdır, toplumun mutlu yaşamasıdır. İşçinin, emekçinin hakkını almasıdır.
İşçiyi, taşeronlaşmaya, esnek çalışmaya, ucuz iş gücüne yani bir parça ekmek
için ölüme mahkûm etmek değildir. Onların mutluluğunu her türlü… Sonuçta siz
kâr istiyorsunuz. Çalıştırdığınız insanların her türlü hakkını güvence altına
almak zorundasınız. Bırakalım, siz yaşam hakkını ihlal ediyorsunuz.
Yine, diyelim ki toplumsal muhalefet
konusunda, kadınlar konusunda, Kürt sorunu konusunda, demokratikleşme konusunda
“kamu düzeni” dediğiniz şey, gerçekten eşit, demokratik bir hukuk kurmaktır.
Siz bunu yapmıyorsunuz. Kendi iktidarınız için bütün düzenleri çıkarıyorsunuz,
kendinizi korumak için her gün yasalara müdahale ediyorsunuz, bu Parlamentoyu
gece gündüz çalıştırıyorsunuz ama bir işçinin hakkı için burada hiçbir çaba
içerisinde olmuyorsunuz ama çıkarken de sokağa “Biz işçiden yanayız, emekçiden
yanayız, istihdam alanı yaratmak istiyoruz. Bu muhalefet izin vermiyor…”
Bunların hepsi yalandır. Biz işsizlerin iş bulmasını, işçilerin daha iyi
koşulda çalışmasını, ölmemesini istiyoruz. İnşaatlarda, madende, tarım
alanında, hiçbir yerde işçiler ölmesin, insanca yaşasın istiyoruz. O yüzdendir
bu mücadelemiz. Bugün bu gensoruyu verme nedenimiz de bu. Bu sorumluluğu bir
kez daha yerine getiriyoruz ve AKP Hükûmetinin derhâl bu işçi ölümlerini
ortadan kaldırması için bir hesap vermesi gerektiğini düşünüyoruz. Bugün Faruk
Çelik şahsında verdiğimiz gensorunun anlamı budur. Eğer siz hesap vermezseniz,
yarın nasıl olacak? Bu konuda sorumluluğunuzu kabul etmezseniz, öz eleştiri
yapmazsanız, bunun gereğini yerine getirmezseniz yarın tekrar ölümler
olacaktır. Aslında AKP’nin bu suskunluğu ya da Çalışma Bakanının hâlâ görevde
oluyor olması, aynı zamanda bu düzenin devam ettirileceği anlamına geliyor.
(Mikrofon otomatik cihaz tarafından
kapatıldı)
SEBAHAT TUNCEL (Devamla) – Buradan bir
kez daha ifade ediyoruz ki bu düzenin devam etmesine asla izin vermeyeceğiz.
Teşekkür ediyorum. (HDP sıralarından
alkışlar)
BAŞKAN – Teşekkür ederiz Sayın Tuncel.
Cumhuriyet Halk Partisi Grubu adına
Manisa Milletvekili Özgür Özel.
Buyurunuz Sayın Özel. (CHP sıralarından
alkışlar)
CHP GRUBU ADINA ÖZGÜR ÖZEL (Manisa) –
Sayın Başkan, değerli milletvekilleri; hepinizi saygıyla selamlıyorum.
Halkların Demokratik Partisinin Sayın
Bakan Faruk Çelik hakkında vermiş olduğu gensoru üzerinde grubumuz adına söz
almış bulunuyorum. Hepinizi bir kez daha saygıyla selamlıyorum.
Maalesef, bugün tarih tekerrür ediyor.
22 Mayısta da bu kürsüdeydim ve 2 bakan hakkında Soma’dan sonra verilen bir
gensoruda konuşmuştum. Tabii, işin kötü tarafı bunun tekerrür etmesi değil, o
faciadan sonra bir kez daha bu kürsüye gelme sebebimizin bu kez de Ermenek’te
18 madencimizi kaybetmiş olmamız; sadece Ermenek’teki 18 madenci değil, o
kazadan bugüne kadar, arada 50’den fazla, 54 tane madencimizi Türkiye’de
madenlerde kaybetmiş olmamızdan dolayıdır. 
Maalesef, basit bir sarmal, bir kısır
döngü içerisindeyiz Meclis olarak. Soru önergeleri veriliyor, araştırma
komisyonları önergeleri veriliyor, bakanlar hakkında gensorular veriliyor,
oylamalar yapılıyor, “hayır” oyları veriliyor ve sonunda ölümler devam ediyor.
20 Ekimde Uyar Madencilikteki son büyük kazadan sonra, 23 Ekimde önergemizi
verdik ama gündeme aldıramadık. 29 Nisanda Soma bölgesiyle ilgili bir komisyon
kurulmasını önerdik, “hayır” oyları geldi iktidar partisinin çoğunluk
oylarıyla, 13 Mayısta Soma’yı yaşadık. 22 Mayısta bakanlarla ilgili gensorumuzu
verdik, iktidar partisi “hayır” oylarıyla bakanı korudu, maalesef Ermenek’i
yaşadık. Sarmal devam ediyor. Sırada hangi tarih var bilmiyoruz ama hepimiz
sırada neyin olduğunu biliyoruz. Maalesef, böyle giderse sırada yine ölüm var,
yine acı var, yine gözyaşı var. Belki bir iki saat sonra, belki bir gün, bir
hafta, bir ay sonra ama mutlaka, bu düzen böyle giderse madenci ölümleri,
emekçi ölümleri sürecek.
Sayın Süleyman Çelebi burada. İş
Güvenliği Kanunu çıkarılırken hep birlikte önce komisyonda, sonra alt
komisyonda, tekrar komisyonda, sonra burada inanılmaz bir mücadele verdik.
Sonra, konuşurken dedi ki: “Belki şu anda bir emekçi kardeşimiz hayatını
kaybediyor olabilir.” O daha kürsüden inmeden önce, Meclisin şimdi üzerinde
oturduğumuz ek hizmet binasının inşaatında bir emekçimiz hayatını kaybetmişti.
Biz burada çoğunluk oylarınızla Bakanın aklanmasına ve göreve devam etmesine
şahitlik edebiliriz ama şunu bilin, bu oylarınız madencilerin ve emekçilerin
ölümünün sürmesine sebebiyet veriyor. Bu yüzden biraz daha dikkatli olmamız,
biraz daha elimizi vicdanımıza koymamız gerekiyor. 
Daha iki gün
önce Osmaniye’de, hemen ardından Zonguldak’ta birer madenci kardeşimizi
kaybettik. Osmaniye ve Zonguldak’ta kaybettik ama Sayın Taner Yıldız -birazdan
onun da gensorusu görüşülecek- çıktığında sorsanız “Zonguldak’taki maden, maden
değil; madenci de madenci değil.” diyecek. Nereden mi biliyoruz? Şırnak milletvekilimiz
Plan ve Bütçe Komisyonunda Şırnak’taki ocakla ilgili sorular sorduğunda “O,
madenci değil ki; o maden, kaçak bir maden ocağı.” demişti. Düşünebiliyor
musunuz, terk edilmiş maden ocaklarının girişinin göçertilip göçertilmediğine
bakmayan, orada kaçak faaliyet yapılıp yapılmadığını denetlemeyen, eski
imalatlarda ne olduğunu izlemeyen, merak etmeyen -işte, gaz dolarsa Soma
oluyor, su dolarsa Ermenek oluyor- buradaki sorumluluklarını yerine getirmeyen,
eski imalatlarla ilgili projeleri maden haritalarına günü gününe işlemeyen
MİGEM’in başındaki Bakan kaçak bir maden ocağı olduğunda orada ölenlere
“madenci” diyemeyebiliyor. Bu inanılmaz bir şey. 
Peki, Sayın
Bakana sormak lazım -o, hadi demiyor ama- Türkiye Cumhuriyeti sınırları içinde
birileri bir yerlerde kaçak ocaklarda çalışıyorsa, çıkrıkla aşağı iniyorsa
ekmeğinin peşinde, oralarda can veriyorsa, Çalışma ve Sosyal Güvenlik Bakanı
bundan sorumlu değilse, onun ilgi alanında değilse, onun sorumluluk alanında
değilse kimin ilgi alanındadır? Lütfen buna dikkat edelim. 
Sayın Bakanın
halef-selef ve selef-halef olduğu bir bakan arkadaşı var. Kendisi -Ömer Dinçer-
bir facia olduğunda en son söylenecek sözü de değil, hiç söylenmeyecek sözü,
gelir, pat diye söylerdi. “Güzel
öldüler.” demişti madencilere. “Güzel öldüler, aileleri üzülmesin.” demişti.
Sayın Bakan Allah için öyle değil. Bir facia olduğunda, bir acı yaşandığında,
bir kaza yaşandığında Sayın Bakan söylenmeyecek sözü söylemiyor, söylenmesi
gerekeni söylüyor, hani hepimizin yüreklerine su serpecek olanı söylüyor, ideal
bir Çalışma Bakanı neyi demesi gerekirse onu söylüyor. Mesela “Taşeron
uygulaması emeğin sömürüsüne dönüştü. Bu düzen artık sürdürülebilir değil.
Kazayla ilgili tek bir karanlık nokta ve sorumlulardan hiçbir tanesi
cezalandırılmadan kalmayacak.” diyor. 22 Mayısta, burada, gensoru görüşmesinde
diyor ki: “Ben yapılan işleri söylüyorum arkadaşlar. Yapmayan varsa canı
cehenneme! Onun da canına okumak hepimizin boynunun borcu.” Neredeyse
alkışlayacağız. Devam ediyor -okumak istiyorum, çok manalı- diyor ki Sayın
Bakan: “Bir diğer önemli konu. Bugün yine, işçilerimiz iki hususu gündeme
getirdiler. Biri taşeron uygulaması. İnşallah, bu konuyu, yine, hep birlikte
çözeceğiz. Bu yasama yılı kapanmadan, bu taşeron, sömürü anlayışını kapatacağız
arkadaşlar. Bunun bitmesi gerekiyor, bunu belirtiyorum.” Bunları Çalışma Bakanı
Faruk Çelik söylüyor ve olması gerekeni söylüyor. 
Ama sonra acılar unutulmaya başlayınca, yaralar biraz kabuk
tutmaya başlayınca, hepimizin şikâyet ettiği o toplumsal hafızamız birazcık
bunları unutmaya başlayınca, maalesef, Sayın Bakan aslına rücu ediyor. Hepimizin
bildiği iktidar politikalarını savunan ve uygulayan, taşerondan yana, sömürüden
yana, sermayeden yana bir tavır içine giriyor. Ne zamana kadar? Ta ki bir
dahaki faciaya kadar. 
Ermenek oluyor. Sayın Bakan Ermenek’te o madenin üstünde
samimi duygularla, buğulu gözlerle aşağıya bakıp diyor ki: “İnsan çıldıracak
gibi oluyor. Bu madene ruhsat mı verilir? Açıkça söylüyorum, bunu manşet yapın.
Bu yapı kaza üretir.” Devam ediyor, diyor ki: “Bir madeni kapatıyorsun, 50 kişi
ricaya geliyor.” Bütün Türkiye bu vicdanlı sese, bu öz eleştiriye kulak
veriyor. Sonra, Sayın Bakan Plan ve Bütçe Komisyonuna geliyor ve Plan ve Bütçe
Komisyonunda ona bu 50 kişi sorulmaya başlayınca kızıyor, köpürüyor, şöyle
söylüyor: “Onların hepsi AKP’li gibi bir imaj yarattılar; böyle bir şey yok!”
Sayın Bakan, onların hepsinin AKP’li olmasıyla bir derdimiz yok. Onların içinde
valinin olması, kaymakamın olması, Soma Araştırma Komisyonunun -kendi
ifadesiyle- Başkanının olması veya diğer kişilerin olması, işçilerin olması
daha kötü ya. Sadece “AKP’liler” deseydi, siyasi bir meseleye dönüştürürdük,
orada bırakırdık ama sistemik bir sorun var. Çalışma Bakanı bu sistemik sorunu
görüp çözmesi gereken makamdadır. Eğer bu sorun çözülmüyorsa ondan sonrasını
bilemiyorum. Ama, herkese sormak lazım, iki olmazdan birini soracağım aslında
yani en son söylenmeyecek sözü bile en baştan söyleyen Sayın Ömer Dinçer mi,
yoksa kazadan sonra söylenmesi gerekenleri söyleyip sonra acılar unutulmaya
başladığında bu sözleri bir yana bırakan Sayın Faruk Çelik mi? Biz ikisinden
birisini tercih etmek zorunda olmamalıyız. Ama, maalesef sizin oylarınızla bu
düzen böyle devam etmeye gidiyor. (CHP sıralarından alkışlar) 
Peki, AKP
Grubunun durumu farklı mı? Bir de ona bakalım kısaca. Kocaeli Milletvekilimiz
Haydar Akar, bu ölümler, bu yer altındaki vahşet canına tak etmiş, geçen sene
ocak ayında komisyona kanun teklifi vermiş yer altında taşeron uygulaması
sonlandırılsın diye. Soma faciasından sonraki hafta İç Tüzük’ün 37’nci maddesi
gereğince Meclise geldi. Normalde tamamını, komisyonda kırk beş gün içinde
gündeme alınmadığı için reddediyorsunuz. O gün oradaydım, Mahmut Tanal’ın
oturduğu yerde oturuyordum. Arkadan öne doğru inanılmaz bir baskı geldi AKP
Grubundan ve dediler ki: “Ya, biz buna nasıl karşı çıkarız?” Grup başkan vekilleri
arasında istişare ettiler ve o gün o öneriye AKP Grubu “evet” oyu verdi ve
Haydar Akar’ın bu önerisi 591 sıra sayısını aldı. Sonra, Sayın Akif Hamzaçebi
“AKP Grubu bu oyu vermişken bunu derhâl getirelim arkadaşlar.” dedi. Ertesi
gün, bu sefer, önerimizde bunun gündeme alınmasına grubunuz “hayır” oyu verdi
ama vicdanları “hayır” vermek istemeyen önemli sayıda milletvekiliniz dışarıya
gittiği için, muhalefet daha kalabalıktı, Sayın Başkanın oylama sonucuna göre
gündemde öne çekilmesi de kabul edildi. Yasalaşmaya bir şey kalmamıştı artık.
Ne yaptınız, biliyor musunuz arkadaşlar? Çoğunluğunu kullanarak, bir hafta
boyunca, 591 sıra sayısının görüşülmemesi için, Meclisi çalıştırma görevine
sahip olan iktidar partisi içeride çoğunluk sağlamayıp karar yeter sayılarıyla
Meclisi kapattıracak kadar bu işten geri durdular. Şimdi Sayın Bakana “Sen o
gün öyle konuşuyorsun da bugün nasıl böyle konuşuyorsun?” demeye hepimizin
hakkı var ama hiçbirinizin hakkı yok arkadaşlar. (CHP sıralarından alkışlar) 
Peki, şimdi bir oylama yapacağız; bu
oylamada “Evet.” diyenlerimiz, “Hayır.” diyenlerimiz olacak. 13 Mayıstaki Sayın
Faruk Çelik’i mi, yaz ortasındaki Faruk Çelik’i mi oylayacağız? Ermenek’teki
Faruk Çelik’i mi, Plan ve Bütçe Komisyonundaki Faruk Çelik’i mi oylayacağız?
Peki, siz, Soma’dan sonra elleri “hayır”a kalkmayan, vicdanlarının sesini
dinleyen AKP Grubu olarak mı oy vereceksiniz, yoksa o acılar unutulduktan sonra
bu acımasız politikaları buradan geçirmekle yükümlü olan bir grup olarak mı oy
vereceksiniz? Herkesi elini vicdanına koyarak oy vermeye davet ediyorum
arkadaşlar. (CHP sıralarından alkışlar) 
Unutulmasın, oylama ezilen ile ezen
arasındadır. Unutulmasın, oylama sömüren ile sömürülen arasındadır.
Unutulmasın, oylama vicdan ile vicdanı katılaşmışlar arasındadır. Emeğin en
yüce değer olduğunu savunanlar ile “Sermayenin partisi, ülkesi, milleti, sınırı
olmaz.” diyenler arasındadır. Burada herkesin kendi özgür iradesiyle
davranacağını ümit ediyoruz. 
Sayın Bakanın 3’üncü dönemi arkadaşlar.
Makam arabasına altı ay daha binmese, o Bakanlık koltuğunu altı ay daha işgal
etmese boyu ne uzar ne kısalır Sayın Çelik’in. Merak etmeyin, “hayır” oyu
verdiğinizde oraya muhalefetten bir bakan oturmayacak, yine Recep Tayyip
Erdoğan’ın takdir ettiği, Sayın Davutoğlu’nun teklif ettiği ve Recep Tayyip
Erdoğan’ın onayladığı bir bakan oturacak buraya, sizin grubunuzdan olacak. Ama
o bakan -eğer siz bu bakanın yapmadığını yerine getirirseniz- şunu bilecek,
diyecek ki: “Bu sömürü düzenini bitirmeyle ilgili Parlamentonun ve özellikle
benim grubumun benden bir talebi var.” O bakan diyecek ki: “Eski düzen
gidersem, emek sömürüsüne engel olamazsam, işlevsiz denetimi sürdürürsem sonum
da benim bir önceki bakan gibi olur.” Sizin oyunuzun böyle bir önemi var, yoksa
iktidar falan el değiştirmez. Ama, gensoru en sonunda siyasi bir metin ve biraz
önce teklif ettik bir başka tavır içinde olmanızı… Ama, birlikte davranmamız
için çeşitli enstrümanlar var, onlardan bir tanesi Soma için kurduğumuz
komisyondu. O komisyon, raporunu geçen hafta hazırladı ama komisyon raporları
muhalefet şerhleriyle ayrılmaz bir bütündür ve o günlerde “Soma Komisyonu çok
çalışmış, briket gibi bir rapor yazmış.” diyenlere karşı Cumhuriyet Halk
Partisinin tuğla gibi bir muhalefet şerhi var arkadaşlar. (CHP sıralarından alkışlar)
O briket gibi rapora inanılmaz katkı verdik, hep birlikte çalıştık ama o rapor
mütemmim cüzüyle, ayrılmaz parçasıyla muhalefet şerhlerini beklemeden Meclis
tarihinde görülmemiş bir basın toplantısıyla kendini Başkanın ağzından tanıttı
ama o 950 sayfalık raporun içinde bulamadıklarınız olacak. 
MEHMET AKİF HAMZAÇEBİ (İstanbul) – O
briketin çimentosu da dağılacak.
ÖZGÜR ÖZEL (Devamla) - Bugün teslim
ettiğimiz bu rapor muhalefet şerhiyle birlikte basılacak ve odalarınıza
ulaştığında bu 900 sayfalık briketin içinde bulamadığınız bazı şeyleri bunun
içinde bulacaksınız. Bunun içinde bulacağınız, aslında kamuoyundaki en büyük
sorunun cevabıdır. Sayın Alaboyun bu raporla ilgili açıklamayı yaptığında tüm
basında, hatta uluslararası basında, hatta sosyal medyanın her tarafında şu
soru çıktı, dediler ki: “Soma Komisyonu her şeyi araştırdı, her şeyi tespit
etti, bir tek sorumlusunu bulamadı.” Onu bulmak istiyorsanız muhalefet şerhimiz
emrinizde. Orada şunu okuyacaksınız: “Türkiye'nin enerji politikasındaki açmazlarından,
uluslararası enerji ihalelerinde ülkemizin büyük miktarlarda kamu zararına
uğratılmasından, Türkiye’de anayasal güvence altındaki kamuya ait maden
rezervlerinin siyasi ve ekonomik bir rant alanına dönüştürülüp dağıtımı ve
yönetiminden, bu rant alanının tanımı ve tasnifi için Anayasa ve kanunların
arkasından dolanarak yapılan muvazaalı sözleşmelerden, dünyanın en riskli işi
olan madenciliği, meslek odalarının ve üniversitelerin bilimsel uyarılarına
kulak tıkayarak ve iş güvenliğini hiçe sayarak sadece kâr odaklı gören
sistemden, madenlerdeki denetim zafiyetinden, işçi sağlığı ve iş güvenliği
alanındaki büyük ihmallerden, en temel insan hakkı olan yaşam hakkının ihlal
edildiği bir çalışma düzeni ve ortamından, madenlerin ruhsatlandırılmasında
nihai karar verici dönemin Başbakanı Recep Tayyip Erdoğan, bakanları Taner
Yıldız ve Faruk Çelik ile birlikte müştereken ve müteselsilen sorumludur.
Bunu
okuduğunuzda artık bu tespitlerin karşısında neye oy vermeniz gerektiği
konusunda bir kez daha konuşabiliriz ama şunu açıkça ifade etmek istiyorum:
Şimdi, Manisa’nın Akhisar’ında bir Soma davası görülmeye başlanacak, hiç
şüphesiz Karaman’da da Ermenek davası görülmeye başlanacak. Orada birtakım
kişiler suçlanacak, yargılanacaklar, cezalar alacaklar ama gerçek Soma ve
gerçek Ermenek davası. Görevlerini, üstlerine düşenleri yapmadılar, bugün
burada siz yaparsanız o yolu açarsınız. Açmazsanız grubumuzun vereceği
soruşturma önergesinde iki bakan soruşturulduktan sonra sevk edildiklerinde.
Yok, ona da çoğunluk oyuyla karşı çıktınız, o zaman mutlaka ve mutlaka
demokratik yollardan iktidardan uzaklaştığınızda kurulacak olan Yüce Divanda
gerçek Soma, gerçek Ermenek davası görülecektir ve ondan sonra bir daha
Somalar, Ermenekler ve bunun gibi çok sayıda kaza hayatımızdan çıkacaktır
arkadaşlar. (CHP sıralarından alkışlar) 
Şimdi, son bir
hususa daha değinmek isterim. O da Sayın Bakanın belki de siyasi hayatı
bittiğinde en çok pişman olacağı ama bugün başka çaresi olmadığı için o yola
uzandığını, tevessül ettiğini düşündüğümüz bir durumla ilgili. Biraz önce
okumuştum, boşuna okumadım onu. Sayın Bakan bir faciadan, bir acıdan sonra
olması gereken bir bakana dönüşüyor, doğruları söylüyor demiştim. Orada ne
diyordu Sayın Bakan? Diyordu ki: “Hiçbir suçlunun, hiçbir sorumlunun cezasız
kalmasına izin vermeyeceğiz.” Peki, Sayın Bakandan müfettişleri için soruşturma
izni istediler, Sayın Bakan bu izni vermedi. Müfettişler için soruşturma izni
vermediği gibi “Şimdi beni ve benim gibi, bürokratlarımı sorumlu tutmak için
birtakım istekleri var.” dedi. “Bu tür olayların tek sorumlusu biz miyiz?” diye
sordu? “Tüm muhataplara bakmak lazım. Benim tarafımda sadece teftiş var. Bu
işin tek tarafı biz miyiz? Kamu sorumlusu dediğiniz sadece bizim Bakanlığımız
mı?” Bir adres gösteriyor, bir yeri tarif ediyor. Sayın Bakan merak etmeyin,
elbette siz değilsiniz sadece, Taner Yıldız da var. Ve 2013’ün Temmuzunda “Ben
ramazana Ramazan’la girerim.” deyip, Ramazan Doğru’nun maden ocağına gidip “Bu
ocak örnek bir maden ocağıdır.” deyip “Türkiye’nin en güvenli ocaklarından
biridir.” diye dönemin Cumhurbaşkanına faciadan sonra bilgi notu ulaştıran
Sayın Taner Yıldız ve bürokratları da elbette sorumlu. Ama siz Sayın Bakan
bizim sorumuza şöyle bir cevap verdiniz: “Her trafik kazası olduğunda trafik
müfettişlerini mi yargılayacağız yani trafik polislerini mi sorumlu tutacağız?”
Sayın Bakan, lütfen şöyle düşünün: Bir trafik kazası olmuş, şoför yüzde 250
alkollü. 1 kilometre önce trafik çevirmesinde alkol muayenesi yapmışsınız,
alkol sıfır çıktı diye yoluna devam ettirmişsiniz. Bu şartlar altında trafik
polisinin, trafik müfettişinin sorumsuzluğundan bahsedebilir misiniz? (CHP
sıralarından alkışlar) Ve bugün o müfettişlere niçin izin vermediğinizi böyle
akıl almaz bir benzetmeyle anlatıyorsunuz. Ama yardımcı olayım Sayın Bakan,
niçin izin vermediniz, veremediniz: Güneş çarığı, çarık ayağı sıkıyor. Her şey
ama her şey, eğer o müfettişleri yargının eline verirseniz onun da sizi ele
vereceğinden, bir üstüne bir üstüne derken sıranın size ve sizden bir üste
gideceğinden hareketle buna izin vermiyorsunuz.
Sayın Bakan,
şunu çok iyi biliyorsunuz ki bütün organize suç örgütleri tepeden aşağıya doğru
yönetilir ama aşağıdan yukarıya doğru çökertilir. Eğer siz o müfettişlere
soruşturma izni verirseniz adalet yolunda en önemli kavşaklardan birinde
adaletin karşısına önce siz sonra da bir başkası çıkacak yani o organize suç
örgütünün en tepesi. İster bu suç örgütünün lideri bir gecekonduda saklanıyor
olsun isterse inşa ettiği bir kaçak sarayda seyrüsefa sürsün, adaletin elinden
kurtulamayacaktır. (CHP sıralarından alkışlar) 
Hepinize saygılar sunuyor, oylamada bir
kez daha, Soma faciasından sonraki vicdan durumunuzla oy kullanmanızı
takdirlerinize arz ediyorum. (CHP sıralarından alkışlar)
BAŞKAN – Teşekkür ederiz Sayın Özel. 
Adalet ve Kalkınma Partisi Grubu adına
Karaman Milletvekili Mevlüt Akgün. 
Buyurunuz Sayın Akgün. (AK PARTİ
sıralarından alkışlar) 
AK PARTİ GRUBU ADINA MEVLÜT AKGÜN
(Karaman) – Sayın Başkan, değerli milletvekilleri; Halkların Demokrasi Partisi
Grubunca…
ERTUĞRUL KÜRKCÜ (Mersin) – Demokratik,
demokratik…
MEVLÜT AKGÜN (Devamla) - …Çalışma ve
Sosyal Güvenlik Bakanımız Sayın Faruk Çelik hakkında verilen gensoru
görüşmesinde AK PARTİ Grubu adına söz almış bulunmaktayım. Bu vesileyle, yüce
heyetinizi saygıyla selamlıyorum. 
Değerli arkadaşlarım, Çalışma ve Sosyal
Güvenlik Bakanımız Faruk Çelik hakkında verilen gensoru metnine baktığımız
zaman, Soma ve Ermenek’te meydana gelen kazalar başta olmak üzere, madenlerde
iş kazalarını önleyici politikalar geliştirmediği, tedbirler almadığı, iş yeri
denetimlerinin etkin olarak yapılmasını sağlamadığı, siyasi ve maddi ve nüfuz
sahibi çevrelerce yönlendirildiği, mevsimlik tarım işçilerinin sorunlarını
çözmediği iddialarıyla gensoru hazırlandığı görülmektedir. Anayasa’mızın 98 ve
99’uncu maddeleri ile Türkiye Büyük Millet Meclisi İçtüzüğü’nün 106’ncı maddesi
gensoru müessesini düzenlemektedir. 
Hemen konuşmamın başında belirtmeliyim
ki gensoru müessesi, Türkiye Büyük Millet Meclisinin bilgi edinme ve denetim
yollarından en etkili ve ciddi olan kurumudur. Gensoru, hakkında verilen
bakanla ilgili somut ve tutarlı bilgilerle, bakanın görevini nasıl ihmal ettiği
veya hangi gerekçelerle kötüye kullandığını ortaya koymalı ve bu bilgiler
ışığında hukuki isnatlarda bulunmalıdır. Hâlbuki, HDP Grubu adına verilen
gensoru metni ve gerekçesi incelendiği zaman Çalışma Bakanımızın, iş kazalarını
önleyici hangi politikaları geliştirmediği, hangi tedbirleri almadığı
belirtilmeden; kulaktan dolma bilgilerle, genel suçlayıcı ifadelerle, samimi
olmayan sadece gündem oluşturmaya yönelik bir gensoru metni karşımızda
durmaktadır. Bu hâliyle gensoruyu olumlu bulmak ve kabul etmek mümkün değildir.
Değerli arkadaşlarım, gensorunun
gerekçesinde AK PARTİ’nin ekonomi politikalarının başarısızlığına vurgu
yapılmaktadır. Bu politikaların en ağır faturasının çalışan kesimler tarafından
ödendiği de iddia edilmektedir. Bu iddiayı, sağduyusuna güvendiğimiz milletimiz
maşerî vicdanında şiddetle reddetmiştir. Şöyle ki: AK PARTİ hükûmetlerinden
önce dünya piyasalarında para bolluğu yaşanırken ve dünya ekonomisi istikrarlı
bir biçimde büyürken Türkiye, sürekli olarak kendi iç sorunlarıyla boğuşmakta
ve kan kaybetmekteydi. Yerinde sayan ülke ekonomisi, 2002 yılına gelindiği
zaman memur ve emekli maaşlarını ödemekte zorlanan, borç ödemeyi bırakın,
borçların faizlerini bile zor ödeyen bir Türkiye tablosu karşınızdaydı.
Türkiye, dışarıya el avuç açan, IMF’nin kapısında bekleyen bir ülke
konumundaydı. Böyle bir ülke, 3 Kasım 2002’de eski Türkiye olarak tarihteki
yerini aldı ve ülkemizin ufkunda AK PARTİ güneşi doğdu ve on iki yıldır da bu
güneş yükselmeye devam ediyor. 
4 Kasım 2002 sabahı aziz milletimiz
yeni bir güne büyük umutlarla başladı. AK PARTİ yolculuğu, ülkemizi güven ve
istikrarla buluşturmak suretiyle on iki yıl boyunca büyütmeye devam etmiştir.
Öyle ki, 2008 yılında dünya ekonomisinde boy gösteren kriz dalga dalga
Avrupa’yı, çevremizdeki ülkeleri ve bütün dünyayı sararken ve diğer yandan
bulunduğumuz coğrafyada Irak, Suriye, Kırım gibi kriz bölgelerinde çatışmalar
devam ederken, AK PARTİ’nin uyguladığı cesur ve kararlı politikalarla on iki
yıl boyunca ülkemiz her yıl ortalama yüzde 5 civarında büyüdü ve bundan sonra
da büyümeye devam ediyor. 
Demek ki AK PARTİ demek, istikrar
demek, kalkınma demektir. Onun içindir ki 3 Kasım 2002 yılında 10 milyon 800
bin vatandaşımızın oyunu alan AK PARTİ iktidarı, girdiği tüm seçimlerde oyunu
artırmak suretiyle 30 Mart yerel seçimlerinde 20 milyondan fazla vatandaşımızın
güvenine mazhar olmuştur yani aradan geçen on iki yılda oyunu 10 milyondan
fazla artıran parti AK PARTİ’dir. İşte ülkemizin büyüdüğü ve güçlendiği bir
durumda, bölgesinde ve dünyada etkin bir ülke hâline geldiği böyle bir dönemde
çalışanlarımızın durumunu rakamlara girmeden ifade etmeliyim ki sürekli olarak
iyileşme göstermiştir. 
Değerli arkadaşlarım, AK PARTİ
politikalarının temelinde insana hizmet etmek vardır. Nitekim dünyada işsizlik
artarken, Avrupa kentleri işsizlikle yerle bir olurken bu olumsuz gelişmelere
rağmen Türkiye’de istihdam artışı sağlanmış, insanımıza iş imkânı
yaratılmıştır. Son bir yılda 1 milyon 187 bin işsize iş üreten ülkenin adı
Türkiye’dir. 
Yukarıda ifade ettiğim gerekçelerle,
HDP Grubunun AK PARTİ’nin ekonomi politikalarının başarısız olduğuna yönelik
iddiası milletimizin hakemliğinde kabul görmemiş bir iddiadır. 
Sayın Başkan, değerli milletvekilleri;
gensorunun gerekçesinde Çalışma Bakanımızın iş kazalarını önleyici politikalar
geliştirmediği ve tedbirler almadığına yönelik iddialara yer verilmiştir. 
Değerli arkadaşlarım, Çalışma
Bakanlığımız, iş sağlığı ve güvenliği alanında dünya standartlarında bir
mevzuat ve çalışma alanı oluşturmak için büyük gayret sarf etmektedir. İş
sağlığı ve güvenliği alanında yaşanan gelişmenin bir parçası olarak Avrupa
Birliği Çerçeve Direktifi ve ILO’nun 155 ve 161 sayılı Sözleşmelerine uyumlu
olarak hazırlanmış olan ve tüm çalışanları kapsayan 6331 sayılı İş Sağlığı ve
Güvenliği Kanunu 30 Haziran 2012 tarihinde yürürlüğe girmiştir. Böylece AK
PARTİ iktidarı döneminde iş sağlığı ve güvenliği ilk kez müstakil bir kanunla ele
alınmıştır. İşçi-memur ayrımı yapmaksızın bütün çalışanları kapsayan, önleyici
yaklaşımı ve risk değerlendirmesini temel alan müstakil İş Sağlığı ve Güvenliği
Kanunu’nun yasalaşmasını takiben 36 yönetmelik ve 6 tebliğ Resmî Gazete’de
yayımlanarak yürürlüğe girmiştir. Kanun’un çıkmasını müteakip, Çalışma
Bakanlığımız, 81 ilde tanıtım ve bilgilendirme çalışmalarına öncelik vermiş,
seminerler düzenlemiş, iş yerlerine bilgilendirme yazısı göndermiş, iş
yerlerinin yanı sıra, iş veren örgütleri, sanayi ve ticaret odaları ve organize
sanayi bölgelerine toplam 272 adet bilgilendirme yazısı gönderilmiştir. 
Bunun yanında, 155 ve 161 sayılı ILO
sözleşmeleri 2004 yılında, 187 sayılı ILO Sözleşmesi ise 2013 yılında ülkemizde
onaylanmıştır. İnşaatlarda Sağlık ve Güvenlik Hakkındaki 167 sayılı ILO
Sözleşmesi 2014 tarihinde Resmî Gazete’de yayımlanarak yürürlüğe girmiştir.
Madenlerde Sağlık ve Güvenlik Hakkındaki 176 sayılı ILO Sözleşmesi’nin
yasalaşma süreci ise Türkiye Büyük Millet Meclisinde devam etmekte olup Genel Kurulda
kabul edilmiştir. 
Bakanlığımızın girişimleriyle, işçi
sağlığı ve güvenliği konusunda Türkiye çok sayıda uluslararası toplantıya
katılmış ve bazılarına ev sahipliği yapmıştır. 
İş kazalarının azaltılmasında ve meslek
hastalıklarının yok edilmesinde en büyük payın iş sağlığı ve güvenliği
kültürünün geliştirilmesi, farkındalığın ortaya çıkarılması olduğu şüphesizdir.
Bu amaçla, Türkiye’de, 2002-2012 yılları arasında, 11’i uluslararası, 15’i
ulusal kaynaklı olmak üzere toplam 26 proje gerçekleştirilmiştir. 
Ayrıca, 6331 sayılı Kanun’un yayımından
bugüne, iş sağlığı ve güvenliği kurumları ve profesyonelleri sayısında ciddi
artış yaşanmıştır. Bu profesyoneller, aynı zamanda, sahada görevlerine
başlamışlardır. Bakanlık tarafından, 83 bin iş güvenliği uzmanı, 23 bin iş yeri
hekimi görevlendirilmiş, 1.800 OSGB ve 220 eğitim kurumu bu alanda
yetkilendirilmiştir. Bunun yanında, 200 bin iş yeri güvenliği uzmanı ve iş yeri
hekimi ile iş yerleri arasında sözleşme imzalanmıştır. Bütün bu çalışmalar
göstermektedir ki Bakanlık işçi sağlığı ve güvenliği konusunda dünya
standartlarını yakalamak için mücadele etmektedir. 
Değerli arkadaşlarım, takdir edersiniz
ki iş kazalarını önlemek sadece mevzuatla mümkün değildir, bu konuda
denetimlerin de etkin ve verimli bir biçimde yapılması zorunludur. 2014 yılında
128 madende eksiklikleri nedeniyle üretimin durdurulması bunun en açık
göstergesidir. Yine, sadece ekim ayında 2.079 inşaat alanı denetlenmiş,
bunlardan 1.610’u iş sağlığı ve güvenliğine aykırılık nedeniyle durdurulmuştur.
Sadece inşaat alanlarında iş sağlığı ve güvenliğine karşı yüzde 80’lere varan
duyarsızlık maalesef ülkemizin bu konudaki acı ve net tablosunu ortaya
koymaktadır.
Değerli arkadaşlarım, bu milletin bir
ferdi olarak hiçbirimiz bir iş kazasında bir kardeşimizin hayatını kaybetmesini
istemeyiz. Ülkemizin bütün maden kaynakları bir işçimizin canından daha değerli
değildir ancak ülkemizde iş kazalarının varlığı da acı bir gerçektir. Mevzuat
oluşturma açısından ülkemiz Cumhuriyet Dönemi’nde büyük adımlar atmıştır. Buna
rağmen 1992-2014 yılları arasında her yıl 1.000 ila 1.500 işçimiz iş
kazalarında hayatını kaybetmiştir. İş kazaları sadece bugünün olayı değildir.
Mesela 1992 yılında 3,5 milyon çalışan varken 1.500 çalışanımız hayatını
kaybetmiş, 2014 yılında ise 12 milyon çalışanımız varken 1.180 kişi maalesef iş
kazalarında hayatını kaybetmiştir. Bu durum ülkemizde bu alanda bir kültür
oluşturmak için daha fazla mesafe katetmemiz gerektiğini göstermektedir.
Değerli arkadaşlarım, 2010 yılından
bugüne kadar Çalışma Bakanlığımız, yer altı kömür işletmelerinde yılda en az 2
programlı teftiş yapmakta, bunun dışında şikâyet, ihbar ya da basında yer alan
konuları da şikâyet konusu kabul ederek teftişlerini gerçekleştirmektedir.
Çalışma Bakanlığımız 958 müfettişiyle bu teftişleri sürdürmektedir. Ayrıca iş
yerlerinde görev yapmak üzere 93 bin iş sağlığı güvenliği uzmanı ile 23 bin iş
yeri hekimi bu alanda görevlendirilmiştir.
Değerli arkadaşlarım, yer altı
madenlerinde ve iş yerlerinde denetim sürekli olarak yapılmaktadır. Peki,
diyeceksiniz ki: Denetim yapıldığı hâlde iş kazaları niçin oluyor? Haklısınız.
Ancak teftiş o iş yerinin sadece o anki fotoğrafını göstermektedir. Ocaklar
canlı bir organizma gibi çalıştığı için yarım saat sonra ne olacağını kestirmek
mümkün değildir. Hayati tehlike arz eden ocaklar kesinlikle kapatılmaktadır.
Nitekim son on yılda madenler de dâhil tüm iş yerlerinde 119 bin programlı 104
bin inceleme teftişi gerçekleştirilmiş, bu teftişler sonucunda 23.800 iş yerine
81 milyon TL idari para cezası kesilmiştir. 1.974 iş yeri de hayati tehlikenden
dolayı kapatılmıştır. 2000 ila 2009 yılları arasında yılda 3 ila 30 arasında iş
yeri kapatılırken, 2010 yılından sonra yıllık 360 ila 570 arasında kapatma
gerçekleştirilmiştir. Maden iş yerlerinde 2005-2009 yılları arasında toplam 58
kapatma işlemi uygulanmışken, 2010-2014 yılları arasında 224 kapatma işlemi
gerçekleştirilmiştir. Bu rakamlar değişen teftiş anlayışının açık ve net bir
göstergesidir. Bu rakamlar da gösteriyor ki, iş yerleri ve maden sahalarında Çalışma
Bakanlığı tarafından gerekli denetimler yapılmaktadır. Teftiş görevini yapmayan
veya kötüye kullanan bir kamu görevlisi varsa bunun hesabı da mutlaka sorulur
ve sorulmaktadır.
Sayın Başkan, değerli milletvekilleri;
kamuoyunun da yakından takip ettiği gibi Karaman ilimizin Ermenek ilçesinde 28
Ekim 2014 günü bütün ülkemizi derinden acıya sevk eden elim bir maden kazası
meydana gelmiştir. Meydana gelen kazada hepimizin bildiği gibi 18 işçi
kardeşimiz madenden mahsur kalmış, yapılan arama kurtarma çalışmaları sonucu
bütün kardeşlerimizin cenazelerine ulaşılmıştır. Öncelikle, ölen, şehit madenci
kardeşlerimize Cenabıhak’tan rahmet, acılı ailelerine, yakınlarına ve
milletimize başsağlığı diliyorum. Allah böyle acıları bir daha memleketimize,
milletimize yaşatmasın. 
Kazanın meydana geldiği 28 Ekim 2014
Salı günü olayı haber alır almaz Ulaştırma Bakanımız, Enerji Bakanımız ve
Çalışma Bakanımızla birlikte kaza mahalline intikal ettik. Kazanın
gerçekleştiği andan itibaren devletimizin bütün imkânları göçük altında kalan
işçi kardeşlerimize ulaşmak için seferber edilmiş, gerek kamu gerek özel
sektörün imkânları kullanılarak arama kurtarma çalışmaları sonucu, ölen
kardeşlerimize ulaşılmıştır. Eski madende bulunan büyük bir su kütlesinin
patlaması sonucu meydana gelen kazada madenin tamamı su, çamur, kömür tozu ve
yer yer yıkılan tahkimatlardan oluştuğu için kurtarma çalışmaları çok zor
şartlarda yürütülmüştür. Kazanın meydana gelmesinden sonra on iki-on üç gün
maden sahasında bilfiil kalmak suretiyle arama kurtarma çalışmalarına nezaret
eden, acılı ailelerin acılarına ortak olan, kurtarma çalışmalarında görev alan
ekiplere moral veren ve devletimizin tüm imkânlarının seferber olması için
gayret gösteren bakanlarımıza ve çalışmaları bizzat yerinde gören ve işçi ailelerimizi
ziyaret ederek acının tüm milletimiz tarafından paylaşıldığını gösteren Sayın Cumhurbaşkanımız
ve Başbakanımıza, muhalefet partilerimizin çok değerli temsilcilerine
huzurlarınızda teşekkür etmek istiyorum.
Değerli arkadaşlarım, peki, kaza neden
olmuştur? Bunca denetim varken bu maden 18 kardeşimize niçin mezar olmuştur,
bunun sorumluları kimlerdir? Bu sorunun cevabı, mutlaka, Ermenek Cumhuriyet
Başsavcılığımızca yürütülen soruşturmada, yine Türk milleti adına karar veren
mahkemelerde yapılacak yargılamalarda açıkça ortaya çıkacaktır. Ancak, bizim
gördüğümüz, Has Şekerler şirketi tarafından işletilen maden 1994-1997 yılları
arasında üretim yapan eski maden ocağının altında kontrolsüz olarak baca açmak
ve çalışma yapmak suretiyle gerçekleşmiştir. Yani, işletmecilikten kaynaklanan
büyük ve ağır bir kusurun varlığı hemen göze çarpmaktadır. Kazanın akabinde iş
yerinin sorumlularından eski üretim sahasının projesi istenmiş, bu projenin
ellerinde olmadığı, maalesef, görülmüştür. Madende 2010 yılında yapılan denetimde
desandre ve ocak içerisinde terk edilen bacaların içerisine insan ve hava
girmesini engelleyecek şekilde kapatıldığı tespit edilmiş, eksiklikler
giderildiğinde, 14/10/2010 tarihinde faaliyetlerine izin verilmiştir. 2011
tarihli heyet raporunda, eski imalatların beton barajlarla kapatılarak
geçirimsizliğin sağlandığı belirtilmiştir. Son yapılan denetimde, 23/6/2014
tarihli heyet raporunda, ocak içerisinde sağlıklı bir havalandırma
yapılmadığından faaliyetler durdurulmuş, 15/7/2014 tarihinde verilen dilekçede
eksikliklerin giderildiği ifade edilmiştir. 15/8/2014 tarihinde madeni
denetlemeye giden yetkililer tarafından maden sahası tetkik edilmiş,
eksikliklerin giderildiği gerekçesiyle madenin faaliyetine yeniden izin
verilmiştir. Ancak, yukarıda ifade ettiğim gibi, eski sahanın altında işletmeci
tarafından kontrolsüz olarak bacaların açılması, kontrol sondajının esasen hiç
yapılmaması nedeniyle suyla dolu eski maden sahasında zayıf alanların kırılıp
patlaması sonucu ocağa ani su baskını gerçekleşmiş ve maalesef elim kaza
meydana gelmiştir. Ayrıca, yapılan incelemede, teftiş heyetince, 25 metrelik
kontrol sondajlarının yapılmadığı da açıkça ortaya konmuştur. 
Değerli arkadaşlarım, Ermenek ilçemizde
meydana gelen kazada ölen kardeşlerimizin emanetleri olan ailelerine sahip
çıkmak bizim görevimizdir ve sosyal devlet anlayışımızın bir sonucudur. Bu
konuda, ölen kardeşlerimizin ailelerine, Soma’da mağdur olan kardeşlerimizin
ailelerine verilen hakların aynısının uygulanacağı bizzat Sayın Başbakanımız
tarafından AK PARTİ grup toplantısında ifade edilmiştir. Bu duyarlılıktan
dolayı çok teşekkür ediyoruz. 
Ayrıca, bunun yanında, ailelerimizin
mağduriyetinin en aza indirilmesi için borçların ertelenmesi, çeşitli
yardımların yapılması gibi çalışmalar devam etmektedir. Aynı zamanda, Türkiye
Odalar Borsalar Birliği de her aileye bir ev yaptırmak konusunda karar
almıştır, buradan kendilerine teşekkür etmek istiyorum. 
Değerli arkadaşlarım, millet olmak
acıları ve kederleri birlikte yaşamayı gerektirir. AK PARTİ iktidarı, sadece
ülkemiz içinde değil, sınırlarımız dışında da nerede acı ve gözyaşı varsa orada
yarayı saran el olmuş ve hep mağdurların ve mazlumların yanında olmuştur. 
Sayın Başkan, değerli milletvekilleri;
AK PARTİ iktidarının, daha önce gözardı edilen çok sayıda mevsimlik tarım
işçisini gündemine alan, onların durumlarını iyileştirmek için çaba gösteren
iktidar olduğu da herkesin malumudur. 
Yukarıda ifade ettiğim nedenlerle,
Hükûmetimiz ve Çalışma ve Sosyal Güvenlik Bakanlığımız tarafından yeni istihdam
alanlarının oluşturulması, çalışanların hayat şartlarının iyileştirilmesi, işçi
sağlığı ve güvenliği bakımından dünya standartlarında bir mevzuat ve çalışma
alanı oluşturmak için gösterilen çabalar ve yürütülen projeler dikkate
alındığında gensorunun dayanaktan yoksun ve mesnetsiz olduğu anlaşılmaktadır. 
AK PARTİ Grubu olarak gensoruya “hayır”
oyu kullanacağımızı ifade ediyor, yüce heyetinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederiz Sayın Akgün. 
SEBAHAT TUNCEL (İstanbul) – Sayın
Başkan…
BAŞKAN – Buyurunuz Sayın Tuncel. 
SEBAHAT TUNCEL (İstanbul) – Sayın hatip
grubumuzun verdiği önerge konusunda “kulaktan dolma” ve “sahici olmayan
bilgiler” diyerek sataşmada bulunmuştur. Bilgilendirmek istiyorum bu konuda. 
BAŞKAN – Buyurunuz Sayın Tuncel. 
IX.- SATAŞMALARA İLİŞKİN KONUŞMALAR
1.- İstanbul Milletvekili Sebahat Tuncel'in, Karaman
Milletvekili Mevlüt Akgün’ün (11/40) esas numaralı Gensoru Önergesi üzerinde AK
PARTİ Grubu adına yaptığı konuşması sırasında HDP Grubuna sataşması nedeniyle
konuşması
SEBAHAT TUNCEL (İstanbul) – Teşekkür
ederim Sayın Başkan. 
Aslında, AKP Grubu adına konuşan
arkadaşımız bu önergemizin ne kadar önemli ve yerinde olduğunu bir kez daha
ifade etmiştir. Kendisinin verdiği rakamlarla, aslında, burada çıkarılan bütün
yasalara rağmen hâlâ işçi ölümlerinin, iş cinayetlerinin devam ettiğinin altını
çizmiştir. En son, Ermenek olayında verdiği önerge konusunda… Aslında bu bir
itiraftır. 
Değerli arkadaşlar, bizim verdiğimiz
hiçbir şey kulaktan dolma, mesnetsiz değildir. Buranın temel sorunu aslında
cezasızlık mefhumudur. Bu ülkede eğer AKP iktidarı döneminde 15 bine yakın
insan ölmüşse bu bir iş cinayetidir. Kaç tanesi caydırıcı bir karar almıştır?
Bırakalım caydırıcı karar almayı, yargılanmalar bile engellenmiştir. Şimdi, AKP
iktidarı siyasi olarak bunun hesabını vermiyor ama sadece bir patrona, oradaki
bir müfettişe ya da bir çalışana “Hesap ver.” diyor, temel sorun buradadır.
Dolayısıyla, aslında, hâlâ bugün iş sağlığı, iş güvenliği konusunda yaşanan
sorunlar tam da söylenen bu “iş sağlığı ve iş güvenliği” lafıyla alakalıdır.
İşçi sağlığını güvence altına almak, bu konuda çalışma yürütmek, ciddi
tedbirler almak diye bir durum yok. Şimdi, bilmem bu kadar seminer yapıldı, şu
kadar denetim yapıldı… O zaman bir kez daha ben de soruyorum: Peki, niye bütün
bu denetime rağmen, bütün bu uygulamalara rağmen hâlâ işçi ölümleri devam
ediyor? Mesele sadece yasa çıkarmak değil. Hangi zihniyetle, hangi bakış
açısıyla yasa çıkartıyorsunuz? Kaç defa söyledik, bu Parlamentoda İstanbul
Sözleşmesi’ni ilk uygulayan, ilk çıkaran, kabul eden burası ama “Kadın erkek
eşitliğine inanmıyorum.” deyip her defasında bu konuda kamuoyuna bilgi veren de
AKP iktidarıdır. İşçi sağlığı konusunda “Biz iş yapıyoruz.” diyorsunuz ama
işçilerin insanca yaşam koşulları konusunda hiçbir adım yoktur. 
O açıdan, bizim bu verdiğimiz
gensorunun ne kadar doğru, ne kadar haklı olduğunu aslında iktidar partisinin
milletvekili grup adına konuştuğunda bir kez daha ifade etmiştir. Bütün
çıkartılan yasalara rağmen… Ki bu konuda biz gerekli pozitif desteği her zaman
vermeye çalıştık; HDP Grubu olarak bütün komisyonlarda, bütün çalışmalarda
eleştirilerimizle, önerilerimizle doğru olanın burada olması gerektiğini
söylüyoruz, herkesin sorumluluğudur çünkü buradaki işçi ölümlerini engellemek.
Şimdi, maden konusunda, sevgili
arkadaşlar, madenler kapatılsın, gerçekten güvenli hâle getirildiği zaman
çalışılsın diye öneri yaptık, hangisini yaptınız? Soma’da bunu
gerçekleştirmediğiniz için Ermenek oldu. Hâlâ bu konudaki önerimiz dikkate
alınmıyor. O açıdan, bizim verdiğimiz önerge -öyle, kulaktan dolma bilgiler,
sahici değil, somut ve tutarlı değil- gayet somut ve tutarlıdır. Üstelik,
devletin bilgileriyle, TÜİK’in bilgileriyle, sizden aldığımız bilgilerle
yazılmıştır. Böyle uydurduğumuz bir durum yoktur. Bu ülkede her gün işçi
katliamları yaşanıyor ve bunun sorumlusu da AKP Hükûmetidir, bunun sorumlusu da
Çalışma ve Sosyal Güvenlik Bakanı ve iktidarın kendisidir, Başbakandır,
Cumhurbaşkanıdır.
(Mikrofon otomatik cihaz tarafından
kapatıldı) 
SEBAHAT TUNCEL (Devamla) – Bunun
hesabını birilerinin vermesi gerekiyor. (HDP sıralarından alkışlar) 
BAŞKAN – Teşekkür ederiz Sayın Tuncel.
VIII.- GENSORU (Devam)
A) Ön Görüşmeler (Devam)
1.- Halkların Demokratik Partisi Grubu adına Grup Başkan
Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde iş kazalarını önleyici politikalar geliştirmediği ve tedbirleri
almadığı, iş yeri denetimlerinin etkin olarak yapılmasını sağlamadığı, siyasi
ve maddi nüfuz sahibi çevrelerce yönlendirildiği ve mevsimlik tarım işçilerinin
sorunlarını çözmediği iddiasıyla Çalışma ve Sosyal Güvenlik Bakanı Faruk Çelik
hakkında gensoru açılmasına ilişkin önergesi (11/40) (Devam)
BAŞKAN – Çalışma ve Sosyal Güvenlik
Bakanı Faruk Çelik… 
Buyurunuz Sayın Çelik. (AK PARTİ
sıralarından alkışlar)
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Sayın Başkan, değerli milletvekilleri; Halkların Demokratik
Partisinin hakkımda verdiği gensoru önergesi üzerinde söz almış bulunuyorum.
Yüce heyeti saygıyla selamlıyorum.
Öncelikle, Ceylanpınar’da hayatlarını
kaybeden şehitlerimize Allah’tan rahmet diliyorum ve çalışma hayatında iş
kazaları neticesinde hayatlarını kaybeden bütün emekçileri de saygıyla ve
rahmetle anıyorum.
Değerli milletvekilleri; tabii, konu
insan, konu emek, emekçi ve ölüm. Dolayısıyla, politik bir yaklaşım içerisinde
olmayacağımı özellikle ifade etmek istiyorum. Bu konularla ilgili bugüne kadar
kamuoyuna yaptığım açıklamaların aynı düzeyinde açıklamalarıma devam edeceğimi
burada belirtmek istiyorum. Çünkü, netice itibarıyla Soma’da 301 aile, onlarca
çocuk babasız, eşsiz kaldılar, yine, Ermenek’te 18 ailemizin durumu ortada ve
bunların yanında iş kazaları neticesinde 92’den bugüne yaklaşık her yıl
ortalama 1.200 ila 1.500 arasında hayatını kaybeden çalışanlarımız dikkate
alınınca konunun bir politika meselesi değil, konunun çözüme endeksli bir
yaklaşım sergilenmesi gerektiği inancındayım. 
Çalışma hayatıyla ilgili, on iki yıl
içerisinde gerek sosyal güvenlik gerek çalışma hayatıyla ilgili neler
yaptığımızı tabii ki gerek bütçe görüşmelerinde gerek çeşitli vesilelerle
huzurlarınıza getireceğiz ama bugün gensorunun konusu, gündemi çok açık, iş
sağlığı güvenliği konusu. Alınan önlemler veya gerekli önlemler alındı mı,
alınmadı mı, ne yapıldı; nerede var bir aksaklık, kusur ki, sıkıntı ki bu
sorunlar yaşanıyor? Ben gensoruya bağlı kalarak konuşmamı sürdüreceğimi ifade
etmek istiyorum.
Öncelikle, mevzuat açısından vurdumduymaz
mı olduk yoksa mevzuat açısından yapılması gerekenleri yaptık mı? Cumhuriyet
hükûmetleri, 62 hükûmet geldi geçti, bu konularda her platformda mukayeseye
hazır olduğumuzu, bu konuyu tartışmaya hazır olduğumuzu belirtmek istiyorum.
Bakınız, mevzuat açısından ILO 150, ILO
161, ILO 187, ILO 167, ILO 176 sözleşmeleri bizim hükûmetlerimiz döneminde
onaylandı.
MUSA ÇAM (İzmir)
– Avrupa Sosyal Şartı?
ÇALIŞMA VE
SOSYAL GÜVENLİK BAKANI FARUK ÇELİK (Devamla) – İkincisi, Avrupa Birliği 391
sayılı İş Sağlığı ve Güvenliği Çerçeve Direktifi’yle, 2006 yılında,
mevzuatımızı Avrupa Birliği mevzuatıyla uyumlaştırma konusunda gerekli adımları
yine biz Hükûmetimiz döneminde attık. Bu çerçevede, doksan bir yıllık
cumhuriyet tarihimiz boyunca ilk kez İş Sağlığı ve Güvenliği Yasası’nı,
müstakil bir yasayı hayata geçirdik. Az önce değerli milletvekili arkadaşımız
burada ayrıntılarıyla bunları ifade ettiler. Yasa çıkarmakla kalmadık, 2012’nin
6’ncı ayında, 36 yönetmelik ve birçok tebliğ yayımlayarak bu yasanın yürürlüğe
girmesini sağladık. Bu yasanın neticesinde, Türkiye’de olmayan 83 bin iş
güvenliği uzmanı ve 23 bin iş yeri hekimi sertifikalandırıldı ve şu anda
arazide çalışmalarını sürdürüyorlar. 
Tanıtımla
ilgili, yani bu işin farkındalığını oluşturmakla ilgili çok yoğun çalışmalar
gerçekleştirdik. 33 ilde, metal, maden ve inşaat sektörlerinde iş sağlığı ve
güvenliği eğitimleri yapıldı. 19’uncu Dünya İş Sağlığı ve Güvenliği Konferansı’nı
yaptık. Türkiye Büyük Millet Meclisinde madenlerle ilgili araştırma komisyonu
raporundan istifade ederek, Devlet Denetleme Kurulunun raporundan istifade
ederek ve Avrupa Birliği sürecinden yararlanarak iş sağlığı ve güvenliği
mevzuatımızı yürürlüğe koymuş bulunduk. Her yıl, 4-10 Mayıs tarihlerinde İş
Sağlığı ve Güvenliği Haftası’nı, iki yılda bir uluslararası iş sağlığı ve
güvenliği konferanslarını düzenliyoruz. Birçok uluslararası protokoller ve
sivil toplum örgütleriyle birlikte bu farkındalığı oluşturmak için
çalışmalarımızı sürdürüyoruz. Kamu spotları, afişler ve yalnız mevzuat
boyutuyla değil, gerçekten iş sağlığı ve güvenliğinin önemini, a’dan z’ye
herkese kavratma, herkesin bunu kavraması ve içselleştirmesi konusunda yoğun ve
yaygın bir çalışma gerçekleştirdik.
Yasa ne
getiriyor? Bakınız, yasa, bütün çalışanları kapsıyor. Yasa, risk değerlendirmesi
zorunluluğunu getiriyor, acil durum planlarını getiriyor, tüm çalışanlara iş
sağlığı, güvenliği eğitim zorunluluğu getiriyor, tehlikeli ve çok tehlikeli
işlerde çalışanlara mesleki eğitim zorunluluğu getiriyor, getiriyor, getiriyor.
Zaman almamak için daha uzun ifade etmek istemiyorum. Birçok önemli
düzenlemeleri İş Sağlığı, Güvenliği Yasası içermektedir. İşte, bu çerçevede,
2013 Ekim ayında AB Komisyonu İş Sağlığı ve Güvenliği Birimi Başkanı ve heyeti
ülkemizi ziyaret ettiler. 
Şimdi, burada yasayı
değerlendirirken haksızlık yapmayalım. Bakınız, bu düzenlemenin AB mevzuatı
çerçevesinde yapıldığını ifade ediyorum ve bu ziyaretlerinde açıkça AB
müktesebatına tam uyumlu bir sistem kurduğumuza dair rapor verdiler ve bunu
burada söylemekle kalmadılar, 2012 AB İlerleme Raporu’na aynen şu cümleler
geçti: “Hukuki düzenlemeler bakımından iş sağlığı, güvenliği konusunda iyi
düzeyde ilerleme kaydedilmiştir. İş sağlığı ve güvenliğiyle ilgili AB çerçeve
direktifine uyum sağlamayı amaçlayan İş Sağlığı, Güvenliği Kanunu Haziran
2012’de Türkiye Büyük Millet Meclisi tarafından kabul edilmiştir.” diyor. Ne
zaman? 2012 AB İlerleme Raporu’nda. 2013 ve 2014 ilerleme raporlarında ise “Mevzuata
uyumu ileri düzeydedir.” ifadesini kullanarak mevzuat açısından en ufak bir tenkidin
ülkemize yapılmadığını burada bütün samimiyetimle ifade ediyorum.
Şimdi, burada birçok değerlendirme
yapıldı, geçmişte de değerlendirme… Denildi ki: “ILO sözleşmeleri geçmese…”
Geçmediği için bu sorunlar yaşanıyor. Arkadaşlar, 155, 161, 167, 176, 187
sayılı Sözleşmelerin hepsi geçti. Buradan geçtikten sonra da -çok enteresandır-
yirmi gün önce inşaatlarla ilgili sözleşme geçtikten sonra inşaatta yine ölüm
olayı oldu. Madenlerde tam sözleşmeyi geçirdik, iki gün sonra Osmaniye’de ölüm
olayıyla karşılaştık.
SÜLEYMAN ÇELEBİ (İstanbul) – Millet
öldükten sonra oldu ya.
ATİLLA KART (Konya) – Sen ne iş
yapıyorsun?
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Şimdi, neyi söylemeye çalışıyorum? Eğer müsaade ederseniz…
AB direktifi üst normlardır, AB
normları üst normlardır ve çok detaylıdır. ILO normları ise genel normlardır,
dolayısıyla AB’yle ilgili yapılan bir düzenleme aynı zamanda ILO’yu da kapsam
altına aldığı için, diğer düzenlemelerin bir anlamının aslında olmadığını ifade
etmek istiyorum. Çünkü 155 sayılı Sözleşme’yi 17 AB ülkesi onaylamış, 167
sayılı inşaatlarla ilgili Sözleşme’yi -10 AB ülkesi ki bir tanesi de biziz- 9
AB ülkesi onaylamış, 10’uncusu biziz. 176 sayılı Sözleşme’yi -maden işleriyle
ilgili- ise yine 12 AB ülkesi ancak onaylamış bulunuyor. 176 ne getiriyor? O da
ayrıntılı bir şekilde önümüzde var. 176’yla 167, inşaat ve madenlerle ilgili
sözleşmelerin getirdiklerinin tamamının bizim İş Sağlığı ve Güvenliği Yasası
içerisinde mevcut olduğunu burada bir kez daha ifade etmek istiyorum.
Şimdi, değerli
arkadaşlar, demek ki, mevzuat açısından bir sıkıntı yok. Peki, bu düzenlemeler
yapılmadan önce Türkiye iş sağlığı, güvenliği konusunu nasıl yönetiyor idi? Ta
1948 yılında İş Sağlığı, Güvenliği Rehberi diye ILO’nun yayınlamış olduğu bir
rehber 1971’de bize tüzük olarak dönüşmüş, o günden bugüne iş sağlığı,
güvenliğiyle ilgili hiçbir başka bir işlem yapılmamış. Bu konuyla ilgili köklü
çalışmaları bu dönemde yaptığımızı özellikle belirtmek istiyorum.
Diğer bir
üzerinde durulan konu yaşam odalarıyla ilgili, bu da sık sık gündeme getirildi.
Yaşam odasına ilişkin AB ve ILO normlarında düzenleme yok, bunu açıkça ifade
edeyim. Bunun yanında, bizim yaşam odalarıyla ilgili, özellikle kömürlerle
ilgili yaptığımız düzenleme şu: Kömür ocaklarında aslolan meydana gelecek olan
bir yanma veya gazdan dolayı çalışanın bir an önce yeryüzüne çıkmasıdır. Bunu
sağlayabilmek için, bildiğiniz gibi, oksijen maskesiyle dolum, değişim
istasyonunu zorunlu hâle getirdik. Karbonmonoksit maskesi vardı, onun Soma’daki
dezavantajlı durumlarını gerek bilim çevreleri gerek herkes gördü; şimdi,
oksijen maskesi ve dolum, değişim istasyonunu yayınladık, yürürlüğe koyduk.
İnşallah, bundan sonra bu değişim istasyonları önemli hizmet sunacaklardır.
Ayrıca,
gensoruda yine, “Efendim, denetimler yapılmıyor, yetersiz…” Çok haksız bir
değerlendirme. Bunu şurada açıkça, rakamlara boğmak istemiyorum, 2010’dan bu
yana yer altı kömür işlerinde yılda en az 2 programlı teftiş
gerçekleştiriyoruz, en az 2. Her kömür ocağı en az 2 kez teftiş ediliyor
düzenli bir şekilde. Bunun dışında, şikâyet varsa, ihbar varsa, basında
haberler varsa bunlar da dikkate alınarak teftişler devam ediyor. On iki yıl
içerisinde 252 bin teftiş yapıldı ve iş yerlerine 31 bin kez idari para cezası
uygulandı. Bu on iki yıl içerisinde toplam idari para cezası 130 trilyon
liradır. 
MUSA ÇAM (İzmir) – O kadar teftiş
yapıldı, kaç kişi öldü Sayın Bakan? Kaç kişi öldü sizin zamanınızda, sizin
Bakanlığınız döneminde?
ATİLLA KART (Konya) – O insanlar niye
öldü Sayın Bakan?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Şimdi, 2010 yılından sonra teftişte gerçekten etkin ve sonuç
odaklı bir teftiş programı uyguladığımız için…
ATİLLA KART (Konya) – O insanlar niye
ölüyor Sayın Bakan?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – …2010’dan önce 34 milyon lira olan idari para cezası 2010’dan
sonra 95 trilyon liraya -eski rakamla söylüyorum- yine on iki yılda 4.026 olan
durdurma kararı 2010 yılından önce 332’yken 2010’dan sonra 3.694’e çıkmış
bulunuyor. 
2010 ve 2013 arasında yaptığımız
teftişlerde, çift yol bağlantısı olmadığı için 83 ocak, mekanik havalandırma
olmadığı için 32 ocak, yedek havalandırma olmadığı için 25 ocak, yedek enerji kaynağı
olmadığı için 11 ocak, “exproof” ekipman olmadığı için 96 ocak, merkezî izleme
sistemi olmadığı için 108 ocak ve solunum ve canlandırma ekipmanı olmadığı için
15 ocak durdurulmuştur. Neticede, bütün bu eksikler teftişler neticesinde, aynı
zamanda rehberlik de yapılarak giderilmiştir. 
2014 yılı içinde maden iş yerlerinde toplam
968 teftiş yapıldı. Bu iş yerlerinden 493’üne idari para cezası, 202’sine…
Bakın burası önemli; 2014 yılında madenlerde yaptığımız teftişte 202 maden
ocağına durdurma uygulandı. Bunun 106’sı kömür madenleri. 
MUSA ÇAM (İzmir) – Niye öldüler onlar,
niye öldüler o zaman?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Sadece kasım ayında 68 maden ocağı durduruldu. Şimdi…
ATİLLA KART (Konya) – Bu insanlar niye
ölüyor Sayın Bakan?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Geleceğim efendim.
ATİLLA KART (Konya) – Niye ölüyor?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – 2014’te inşaat denetimleri… Yine inşaatlarda ölümler çok
fazla. 3.123 teftiş yapıldı inşaatlarda. 2.230 iş yerine 22 trilyon ceza
yazıldı, 1.803 inşaat durduruldu. Şimdi, burası çarpıcı: Yalnız bir ay
içerisinde 2.087 inşaat denetlendi, 1.646’sı durduruldu ve şu anda aradan iki
ay geçmesine rağmen 1.174’ü açıldı, 500 inşaat iki aydır mühürlü. Neden ölümler
oluyor, ben size söylüyorum. 500 inşaat hayati tehlike arz etmesine rağmen iki
aydır hâlen o hayati tehlikeyi giderici önlem alınmıyorsa, kapalı duruyorsa,
suçluyu arayacaksak suçlunun en önemlisi burada, çok açık. (CHP sıralarından
gürültüler)
ATİLLA KART (Konya) – Kim o? O
inşaatlar o hâle niye geliyor? O inşaatların sorumluluğu kimin?
MUSA ÇAM (İzmir) – Kim o?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Kim bunlar? Bu edimini yerine getirmeyen işverenleri…
Şimdi, bakınız, temel sorun nedir?
Temel sorun, iş güvenliğiyle ilgili farkındalık sorunumuz var. Temel sorun,
güvenlik kültürünün eksikliği. Temel sorun, mevzuatın içselleştirilmemesi.
Temel sorun “Cezamı öderim, yoluma giderim.” anlayışı ve kazanma hırsı, üretim
zorlaması. Bunu geçmişte de söyledim.
MUSA ÇAM (İzmir) – O ruhsatları kim
veriyor, ruhsatları?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Burada bazı arkadaşlar diyorlar ki: “Efendim, orada başka
söylüyorsun, burada başka söylüyorsun.” Benim siyasi çizgimde -otuz yıldır ben
siyasetteyim- böyle bir kelime, bir zikzak bulamazsınız, bunu açıkça ifade
edeyim.
ATİLLA KART (Konya) – Vay be, aman
Allah’ım!
MUSA ÇAM (İzmir) – Bakanlığınız
döneminde kaç kişi öldü, kaç işçi öldü?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Onun için, kime, nereye söyleyeceğinizi… Biraz aynaya
bakmanızda fayda var o konuda.
Şimdi, değerli arkadaşlar, eğer siz
kazanma hırsını, çok kazanma hırsını öne alıyorsanız, üretim zorlaması
yapıyorsanız tabii ki iş sağlığı, güvenliği ikinci, üçüncü sırada kalacaktır.
Eğer 2017 yılında çıkaracağınız kömürü 2014’te çıkarıyorsanız tabii ki bunun
sorunları olacak. Onun için, bu 2017’deki kömürü 2014’te çıkarabilir misin?
Çıkarabilirsin ama getir teknolojiyi, koy teknolojiyi, 2017’deki kömürü 2014’te
çıkarın. Bunun bir mahzuru yok ama maalesef bu konuda işverenlerimizin
pozisyonu son derece sıkıntılı bir durum arz ediyor. Tabii ki tümüyle kastetmiyorum
ama önemli ölçüde, az önce inşaatlarla ilgili verdiğim örnek ve madenlerle
ilgili yaşadığımız örnek çok açık bir şekilde durumu ortaya koyuyor.
Şimdi, değerli arkadaşlar, tabii ki
işçimizin de duyarlı olması gerekiyor, yani can güvenliğini hiçe sayan, “Bana
bir şey olmaz.” anlayışında bir çalışma olmaz.
SAKİNE ÖZ (Manisa) - Siz hiçbir şey
yapmayın, sonra işçi suçlu. Ayıp ya, ayıp!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Şimdi, Edirne’de ocak kapalı, Edirne’de ocak kapalı. İşçi
baba-oğul ocağa giriyorlar ve üretim yapıyorlar kapalı ocakta ve
müfettişlerimiz bir avuç dolusu da sigara buluyorlar. Metan parlaması meydana
geliyor. Bu, sürdürülebilir… Bu yaklaşımın iş güvenliği açısından, sağlıklı
çalışma açısından sağlıklı bir yaklaşım olmadığını özellikle belirtiyorum. Biz
yasada işçiye çalışmama hakkını, tehlike görürse çalışmama hakkını verdik ama
işçi çalışmaması gereken ocakta çalışıyorsa tabii ki bir düşünmemiz gerekiyor,
bu son derece yanlış. 
MUSA ÇAM (İzmir) – Neden çalışıyor,
neden çalışıyor? Mecburiyetten!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Kapalı, mühürlü ocak, mühürlü, ocak mühürlü!
MUSA ÇAM (İzmir) – Mecburiyetten! Ekmek
parası, ekmek parası!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Ekmek parası, eyvallah ama mühürlü ocak diyorum, bakınız. 
MUSA ÇAM (İzmir) – Bakanlık olarak onun
güvenliğini siz sağlayacaksınız!
HASİP KAPLAN (Şırnak) – Soma, Ermenek
mühürlü değildi!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Osmaniye’de, bakınız, kaza meydana geliyor. 3 metre, 4 metre,
daha ilk kez -arama ruhsatı var- arama ruhsatıyla 4 metre içeri giriyor, henüz
4 metre ve on, on beş günlük bir iş. 
SAKİNE ÖZ (Manisa) – Hem önlemiyorsunuz
hem de konuşuyorsunuz! 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Ve yukarıdan gelecek olan molozların, taş yığınlarının
geleceğini düşünmeden 3 metrelik, 4 metrelik bir giriş yaparsa bir işveren, bu
farkındasızlık, bu duyarsızlık karşısında orada bir işçi çıkışta hayatını
kaybediyorsa bunun sorumlusu belli. 
SAKİNE ÖZ (Manisa) - Pes doğrusu, pes!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Yani, bu derece duyarsız ve sorumsuz bir yaklaşıma kimsenin
hakkının olmadığını bir defa ifade etmek istiyorum. 
Pazar günü Zonguldak’ta –ifade ettiniz-
bir işçimiz hayatını kaybetti yine kaçak bir ocakta. Yani, biz buna…
MUSA ÇAM (İzmir) – Nereden cesaret
alıyor bunlar, nereden cesaret alıyorlar? Kimden cesaret alıyor bunlar?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Bakın, ben söylüyorum, biz buna madencilik diyemeyiz; bu,
madencilik filan değil, bunu açıkça ifade etmek istiyorum.
Değerli milletvekilleri, burada
arkadaşlarımız bazı değerlendirmelerde bulundular. Efendim, trafikte araç yolda
gidiyor. Muayene edildi, sıfır alkol. 
HALUK EYİDOĞAN (İstanbul) – Muhalefet
gibi konuşuyorsunuz. Muhalefet misiniz, iktidar mı? 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Alkol yok, tamam ama bir saat sonra yolda alkol aldı ve kaza
yaptı. Yani bunun sorumlusu kim? Bunun suçlusu yok mu? Yani bunun sorumlusunun
kim olduğunu siz de çok iyi biliyorsunuz. 
Şimdi, taşeronla ilgili bir şey… Burada
size söz verdiğim gibi, konuştuğum gibi, taşeronla ilgili düzenlemeyi çıkardık.
Artık -761 bin- gerçekten emeğin sömürüsüne dönen bir taşeron anlayışını
kaldırdık.
SAKİNE ÖZ (Manisa) – İşçileri
çıkarıyorsunuz, işçileri!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Taşeron hizmet alımının hangi alanda olacağıyla ilgili
düzenlemeyi Parlamento gerçekleştirdi. Söz verdiğimizi yaptık. 
SÜLEYMAN ÇELEBİ (İstanbul) –
Karayolları ne oldu Sayın Bakan, Karayolları? 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Oraya geleceğim. 
O düzenlemeyi yaptık, bundan sonra
taşeron uygulamasında keyfîlik yok. 
SÜLEYMAN ÇELEBİ (İstanbul) – Her yer
taşeron!
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Nerede asıl iş var, nerede hizmet alımı var, bu netleşti. 
SÜLEYMAN ÇELEBİ (İstanbul) – Mecliste
bile taşeron, Mecliste! Her tarafta taşeron! 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Burada bir sıkıntı yok. Geri kalan ise -yargının vermiş
olduğu karar var- 8 bin Karayolları işçisi ve çeşitli kurumlardaki benzer işçiler…

SÜLEYMAN ÇELEBİ (İstanbul) – Ne olacak?
ÇALIŞMA VE SOSYAL GÜVENLİK BAKANI FARUK
ÇELİK (Devamla) –
Bunlarla ilgili
Yargıtayın da onayladığı durum var. Üç yıldır bu işçilerimizin tablosu açık
-Kabine burada, Hükûmet olarak buradayız- yani bunun sürdürülebilirliği yok.
(CHP sıralarından gürültüler) 
SÜLEYMAN ÇELEBİ (İstanbul) – Biz mi
sürdürüyoruz? 
HASAN ÖREN (Manisa) – Enerji Bakanına
söyle, Enerji Bakanına! Doğru söylüyorsun, Enerji Bakanına söyle. 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Onun için, taşeron uygulamasıyla ilgili ana umdeler kondu ve
inşallah bu düzenlemeyi de gerçekleştireceğiz ve orada ya tazminatlarını
alacaklar veya asıl işte kadrolu olacaklar, ikisinden birisi. 
SÜLEYMAN ÇELEBİ (İstanbul) – İşten
atıyorsunuz, işten atıyorsunuz! 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Son olarak, Enerji Bakanımız da anlatacaktır, madenlerde
taşeron uygulamasını kaldırıyoruz…
MUSA ÇAM (İzmir) – Yani suçlu Enerji
Bakanı mı? O mu istifa etsin? 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – …yani kamu redevans verecek, redevansı alan taşerona
veremeyecek. Aynı şekilde, kamudan özel sektör iş aldığı zaman özel sektör de
kendisi işletecek, taşerona bu işi bir daha veremeyecek değerli arkadaşlar. 
MUSA ÇAM (İzmir) – Enerji Bakanı istifa
etsin, Enerji Bakanı istifa etsin! 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Yani biz burada ne söz verdiysek hepsini yaptık, burada
konuştuklarımızın içeriği neyse bunların hepsini gerçekleştirdik. İnşallah aldığımız
önlemler ve şu anda Meclise sevk ettiğimiz düzenlemeler de yüce Parlamentoya
geliyor. 
(Mikrofon otomatik cihaz tarafından
kapatıldı) 
MUSA ÇAM (İzmir) – Suçlu Enerji Bakanı
mı? 
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Ben inanıyorum ki Parlamentoya gelecek olan bu düzenlemelerle
de bundan sonra iş kazalarının daha da minimize edilmesi konusunda önemli
adımları atmış oluyoruz.
MUSA ÇAM (İzmir) – Sizce suçlu Enerji
Bakanı mı?
ÇALIŞMA VE SOSYAL GÜVENLİK BAKANI FARUK
ÇELİK (Devamla) – Ben tekrar hayatlarını kaybeden kardeşlerimize Allah’tan
rahmet diliyorum.
MUSA ÇAM (İzmir) – Sayın Bakan, sizce
suçlu Enerji Bakanı mı?
ÇALIŞMA VE SOSYAL GÜVENLİK BAKANI FARUK
ÇELİK (Devamla) - Hepinizi de saygıyla, sevgiyle selamlıyorum. (AK PARTİ sıralarından
alkışlar)
BAŞKAN – Teşekkür ediyoruz Sayın Çelik.
HASİP KAPLAN (Şırnak) - Sayın Başkan…
BAŞKAN - Buyurunuz Sayın Kaplan.
HASİP KAPLAN (Şırnak) – Sayın Başkan,
grubumuzun verdiği gensoru önergesini… Sayın Bakan, dünyada iş kazalarında
birinci dereceye gelmiş ve on iki yıllık hükûmet eden bir dönemin en uzun
bakanlıklarını yapan bakanlardan birisi. Soma ve Ermenek kazaları vicdanı
taşıran son damla olmuştur ve biz bu konuda bir gensoru verdik. Sayın Bakan
bunun gayriciddi olduğunu söyledi. Bunu açıklamak istiyorum.
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Hayır, ben öyle demedim.
BAŞKAN – “Gayriciddi” demedi.
HASİP KAPLAN (Şırnak) – Aynen, gensoru
önergesinin gerekçesiz ve gayriciddi, boş olduğunu söyleyen bir konuşma yaptı.
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) Hayır, efendim, öyle bir şey ifade etmedim.
HASİP KAPLAN (Şırnak) – Sayın Başkan,
aynen o şekilde yaptı. 
BAŞKAN – “Gayriciddi” demedi.
HASİP KAPLAN (Şırnak) – İzin
verirseniz, bu konuda gensorunun ne olduğunu…
BAŞKAN – Mesnetsiz olduğunu Adalet ve
Kalkınma Partisi Grubu önerisi konuşmacısı söyledi.
HASİP KAPLAN (Şırnak) – Ama “mesnetsiz”
ne demek? Şimdi, ben bu mesnetsizliği… 
BAŞKAN - Sayın Tuncel de bunun cevabını
verdi Sayın Kaplan.
HASİP KAPLAN (Şırnak) – Grubumuz adına
bu mesnetsizliğin ne olduğunu…
BAŞKAN – Onu Sayın Tuncel cevaplandırdı
efendim. Onu verdi, Sayın Çelik de böyle bir şey söylemedi.
HASİP KAPLAN (Şırnak) – Sayın Başkan,
Sayın Bakan bu konuda grubumuzun gensorusunu hedef alarak söyledi.
ÇALIŞMA VE SOSYAL GÜVENLİK BAKANI FARUK
ÇELİK (Şanlıurfa) – Hayır, saygıyla karşılıyorum.
BAŞKAN – Sayın Kaplan, Sayın Tuncel bu
konudaki eleştiriye cevaplarını verdiler efendim sataşma nedeniyle. Müsaade
ederseniz şimdi oylamaya geçeceğim.
HASİP KAPLAN (Şırnak) – Sayın Başkan,
sözümü şöyle bağlamak istiyorum.
BAŞKAN – Bağlayınız.
HASİP KAPLAN (Şırnak) – Kaç işçinin
daha ölmesi gerekir ki vicdanen, siyaseten, ahlaken, hukuken bir bakan bu
ülkede istifa etsin? Bunun ölçüsünü kamu vicdanı adına talep ediyoruz. Yani,
bizim burada dile getirdiğimiz, bu konularda muhalefetin bastırmasıyla alınan
önlemler var. Muhalefetin sesi çıktığı için burada 176 sayılı ILO Sözleşmesi
imzalanmadı mı arkadaşlar, muhalefetin bastırması sonucu?
BAŞKAN – Sayın Kaplan, sizin söyledikleriniz son derece net
anlaşıldı.
HASİP KAPLAN (Şırnak) – Sayın Başkan, insanlar ölecek patır
patır, ocaklar çökecek, ocaklar sönecek ama bakanların erdemli bir duruşu
olmayacak, Hükûmetin vereceği bir hesap olmayacak. Böyle bir demokrasi olabilir
mi? 
BAŞKAN – Sayın Kaplan, söyledikleriniz gayet net anlaşıldı.
Demokrasinin gereği elbet bir gün yerine gelecektir.
Çalışma ve Sosyal Güvenlik Bakanı Faruk Çelik hakkındaki
gensoru önergesinin gündeme alınıp alınmayacağı hususundaki görüşmeler böylece
tamamlanmıştır. 
Şimdi gensoru önergesinin gündeme alınıp alınmayacağı
hususunu oylarınıza sunacağım.
Gensoru önergesinin gündeme alınmasını kabul edenler… Kabul
etmeyenler… Kabul edilmemiştir.
Şimdi, saat 20.30’a kadar ara veriyorum.
Kapanma Saati: 19.49
BEŞİNCİ OTURUM
Açılma Saati:
20.33
BAŞKAN: Başkan
Vekili Şükran Güldal MUMCU
KÂTİP ÜYELER:
Dilek YÜKSEL (Tokat), Bayram ÖZÇELİK (Burdur)
-----0-----
BAŞKAN – Sayın milletvekilleri, Türkiye
Büyük Millet Meclisinin 24’üncü Birleşiminin Beşinci Oturumunu açıyorum.
Şimdi "Özel Gündemde Yer Alacak
İşler" kısmının 2’nci sırasında yer alan, Halkların Demokratik Partisi
Grubu başkan vekilleri Iğdır Milletvekili Pervin Buldan ve Bingöl Milletvekili
İdris Baluken'in, Soma ve Ermenek'te meydana gelen kazalar başta olmak üzere, madenlerde
işçi sağlığı ve güvenliğini göz ardı ederek kazaların önüne geçmediği ve maden
işletmelerinde emek-sermaye dengesini sermaye lehine dönüştürerek genel piyasa
dengesini bozduğu iddiasıyla Enerji ve Tabii Kaynaklar Bakanı Taner Yıldız
hakkında bir gensoru açılmasına ilişkin (11/41) esas numaralı Gensoru
Önergesi’nin gündeme alınıp alınmayacağı hususundaki görüşmelere başlıyoruz.
2.- Halkların Demokratik Partisi Grubu adına Grup
Başkan Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde işçi sağlığı ve güvenliğini göz ardı ederek kazaların önüne
geçmediği ve maden işletmelerinde emek sermaye dengesini sermaye lehine
dönüştürerek genel piyasa dengesini bozduğu iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/41)
BAŞKAN - Hükûmet? Burada.
Önergeyi, daha önce bastırılıp
dağıtıldığı ve Genel Kurulun bugünkü birleşiminde okunduğu için, tekrar
okutmuyorum.
Şimdi, söz alan sayın üyelerin
isimlerini okuyorum: Önerge sahibi olarak Şırnak Milletvekili Hasip Kaplan,
Halkların Demokratik Partisi Grubu adına Mersin Milletvekili Ertuğrul Kürkcü,
Milliyetçi Hareket Partisi Grubu adına Manisa Milletvekili Erkan Akçay,
Cumhuriyet Halk Partisi Grubu adına Manisa Milletvekili Hasan Ören, Adalet ve
Kalkınma Partisi Grubu adına Bartın Milletvekili Yılmaz Tunç, Hükûmet adına
Enerji ve Tabii Kaynaklar Bakanı Taner Yıldız. 
Şimdi, önerge
sahibi olarak Şırnak Milletvekili Hasip Kaplan’ı kürsüye davet ediyorum. 
Buyurunuz Sayın Kaplan. (HDP
sıralarından alkışlar)
Süreniz, önerge sahibi olarak, on
dakika. 
HASİP KAPLAN (Şırnak) – Sayın Başkan,
değerli milletvekilleri; gensoru önergemiz, Soma ve Ermenek maden kazaları,
toplu iş cinayetleriyle ilgili ve burada, biz, bu açık açık işlenen iş kazaları
ve cinayetlerinde, Hükûmetin ilgili Bakanının, ruhsatı veren, denetlemesi
gereken, oranın işleyişinden sorumlu olan Bakanlığın ihmalinin olması sonucu
böyle bir gensoru önergesi verdik çünkü Soma’dan ders çıkarılmamıştı,
Ermenek’te yaşandı ve akabinde de iki üç yerde daha -gensorumuzda belirttiğimiz
gibi- maden, kömür ocaklarında insanlar yaşamını yitirdi. Kömür ocaklarında
yaşamını yitiren -Manisa’daki, Ermenek’teki- yurttaşlarımıza buradan Allah’tan
rahmet diliyorum. Ermenek’teki acı taze olduğu için ve cenazeler çıkmadığı için
gensoru önergemizi cenazelerden sonraki bir günde görüşmek üzere bugün gündeme
getirmek durumunda kaldık. 
Bizim burada anlatmak istediğimiz şu:
Türkiye'nin bir enerji problemi var. Bu enerji problemi, cari açığın da temeli.
Bütçemiz, ithal enerji nedeniyle -70 milyar lira- sürekli açık veriyor. Bunu
biliyoruz ama bir taraftan da bir gerçeği daha biliyoruz. TKİ, Enerji
Bakanlığına ait, bağlı; devlet bunu özel sektöre taşeron olarak redevans
karşılığı veriyor. Redevans karşılığı alan işveren, taşeron işçileri, sendikal
hak ve örgütlenme olmadan, sağlık ve güvenlik koşulları sağlanmadan köle gibi,
başlarında dayıbaşıları olmak üzere çalıştırıyor. Karadeniz’de yaşandı,
Balıkesir’de yaşandı, daha önce Afşin-Elbistan’da yaşandı, Afşin-Elbistan’da
milyonlarca metreküp toprağın altında hâlâ işçilerin cenazeleri duruyor. 
Şimdi, bu kadar acı olay, uzun bir
bakanlık dönemi süresi içinde, Sayın Enerji Bakanı Taner Yıldız’ın zamanında
yaşandı. Taner Yıldız’ın zamanında termik santrallerde bir artış, bir patlama
yaşandı, kömüre dayalı termik santrallerde. Buna dikkatinizi çekmek istiyorum.
Başta Soma olmak üzere, benim memleketim Şırnak’ta zaten var olan mevcut termik
santralin dışında 6 tane termik santral başvurusuna TKİ’nin milyonlarca
metreküp kömür havzaları belli şirketlere ihaleye çıkarıldı. Bunun kavgasını
yaptık Komisyonda, il özel idaresinin, valiliğin bu ihaleleri yaptığını ve bir
kısmının da tarihinin taze olduğunu da söyledik. 
Elbette ki kaçak ocaklar var, elbette
ki birçok alanda yasal olmayan uygulama örnekleri var ama bazı alanlar var ki
biz 2010 Maden Araştırma Komisyonu üyeleri olarak Soma’ya gittiğimizde
Soma’daki kömür ocağıyla ilgili, o dönem bize verilen Maden Mühendisleri
Odasının raporlarında grizu patlaması riskinin çok yüksek olduğu, derinlere
gidildikçe bunun yüksek olduğu o tarihte belgelenmiş, biz o raporu Meclise
sunmuştuk 2010’da. Yani bizzat o araştırma komisyonunda yer alan bir
milletvekili olarak kömür ocaklarının o günkü ilkel durumunu gözlemlemiş,
raporlamış ve gerekli önlemin alınmasını istemiştik. Şimdi, bu raporu, Hükûmete
soruyoruz, 2010’da Meclise verilmesine rağmen, niye görüşmüyorsunuz?
Görüşmüyorsunuz, işinize gelmiyor. Niye? Çünkü sizin partinize yandaş olan
insanlara bu kömür ocaklarını TKİ kanalıyla veriyorsunuz, ucuza veriyorsunuz,
onlar da insanları köle gibi çalıştırıyor, fazla üretim, fazla kâr, vahşi
hırsıyla bu insanların topluca ölümlerine sebep oluyorlar. 
Şimdi, Allah
aşkına söyler misiniz, bu iş cinayetlerinde, kömür ocaklarında dünya birincisi
olacağız, zamanınızda Soma’da 301 kişi yaşamını yitirecek, arkasından
Ermenek’te 18 kişi yaşamını yitirecek, muhalefet sizi siyasi erdem gereği davet
edecek istifaya ve siz diyeceksiniz ki: “Ben ilkeleri olan bir Bakanım. Ben
bunu Bakanlar Kuruluna götüreceğim, Bakanlar Kurulu ne karar verirse o olacak.
Sonra da Başbakana götüreceğim.” Neyi ima etmek istiyorsunuz? 2012’de maden
ruhsatlarının izni Başbakana bağlandı, “Ucu Başbakana gider.” diye mi
korkuyorsunuz? “Ben gidersem Başbakan da gider, ben gidersem Başbakan da bunun
altında kalır.” mı demek istiyorsunuz?
Siyaseten ne
olursa olsun, size, hiçbirinizin koltuğu, makamı oradaki 301 işçinin, 18
işçimizin bu şekilde vahşice katledilmesine, iş cinayetinde ölmesine haklı bir
gerekçe olamaz arkadaşlar. Siyasi erdem, siyaset, hukuk, ahlak bir denetim
gerektirir. Bu denetimi siyasi otorite üzerinde, hükûmet üzerinde yapacak olan
güç kimdir? Bizleriz. Peki, biz gensoru veriyoruz, sizi bu gensoru da hiç
etkilemiyor, size sorumluluklarınızı hatırlatıyoruz, etkilemiyor; size
ölümlerin vahşiliğini anlatıyoruz, etkilemiyor; size torba kanunlarınızı
anlatıyoruz, etkilemiyor; size hukuksuzluğu anlatıyoruz etkilemiyor; size
taşeron sisteminin zulmünü anlatıyoruz, etkilemiyor!
Size
özelleştirmenin zulmünü anlatıyoruz etkilemiyor; size defalarca dedik: Yahu şu
ILO’nun 176 sayılı Sözleşmesi’ni imzalayın, Ermenek’te insanlarımız öldükten
sonra buraya getirdiniz. Muhalefet ettik mi? Hep beraber çıkarmadık mı
arkadaşlar? Şimdi, ben soruyorum: 48 bin maden ruhsatını, ellerinde enerji
ruhsatlarını taşıyan çantacıların kaç tanesi yabancı şirket, kaç tanesiyle iş
yaptınız, kaç tanesiyle bu alanda yapılan sözleşmeler var? Bu Meclisin bildiği
bir şey var mı? Bu Meclisin enerji politikası oluşturması için bizzat bizim
defalarca verdiğimiz bir tek araştırma önergesini kabul etmediniz, reddettiniz,
diğer partilerin de verdiği araştırma önergelerini reddettiniz. “Türkiye’nin
bir enerji politikası olmalı, stratejisi olmalı, Türkiye’nin geleceği
belirlenmeli.” dedik, siz gittiniz nükleer santralleri Ruslara peşkeş çektiniz,
Japonlara peşkeş çektiniz. Bir yerde 22 milyar dolar, diğer yerde 22 milyar
dolar, dünyada 5-6 sent olan elektriğin kilovatını da 12,38 sentten, öbür tarafta
12,35 sentten verdiniz, üstelik yabancı şirketlere verdiniz, dünyanın hiçbir
yanında böyle bir örnek yok. 
Allah aşkına,
şimdi soruyoruz: Hiç mi sorumluluğunuz yok? Yani sizin siyaseten bir adım
atmanız için kaç kişinin ölmesi lazım bu ocaklarda, kaç ocağın sönmesi lazım,
kaç ocağın kapanması lazım? Bu ülkede insanlar bunun sebebini soruyor, bunun
hesabını soruyor yani burada gensorulara her gün hedef olacaksınız, her gün
karşınıza çıkacak ama unutmayın, o Soma’da 301 can ve Ermenek’te son yaşanan 18
can, ibretiâlem olarak Türkiye’nin çalışma hayatını öylesine kökten
değiştirecek ki sizler bunun, bu kadar hızlı bir değişimin nasıl yaşandığının
bile farkında olmayacaksınız ama tarih sizi hiçbir şekilde bu dönemde
aklamayacaktır, siz bunun altında kalacaksınız. Siyasi davetimize nezaketen
cevap verseydiniz, istifa etseydiniz belki bugün bu konumda olmazdınız diyoruz.
Bütün bunlarda
sizin denetimsizliğinizin ve bu kâr hırsındaki bu anlayışlı çalışmaya
verdiğiniz onayın büyük günahı olduğunu düşünüyoruz. İstifanızı da istediğiniz
kadar başka yere danışın, karar sizin diyoruz, milletin vicdanıyla baş başa
bırakıyoruz. (HDP ve CHP sıralarından alkışlar)
BAŞKAN –
Teşekkür ederiz Sayın Kaplan.
Halkların
Demokratik Partisi Grubu adına Mersin Milletvekili Ertuğrul Kürkcü. 
Buyurunuz Sayın
Kürkcü. (HDP sıralarından alkışlar) 
HDP GRUBU ADINA
ERTUĞRUL KÜRKCÜ (Mersin) – Meclis-i Kebir-i Millî Reisi Hazretleri, muhterem
mebusefendiler ve hanımefendiler; Kuvvet ve Menba-i Servet-i Tabiî Nazırı
Devletlü Taner Yıldız Beyefendi’nin kanunen memur idüldüğü vazâifin ifasında
irâe eylediği acz, maâdinde, icraında mesul olduğu tanzimattan sarfınazar
iderek amaleyi sermayedarın keyf ve arzusuna terki, kendü Adalat-ü İnkişaf
Fırkasının tarafdârânını memleketin menba-i servet-i tabiînin yağması içün
muktedir kılması ve nihayet vazife esnasında ifası muktezi tedâbirden imtinası
ve maâdin civarlarındaki istihsalin kanun ve nizamnameleri ihlaliyle tamamiyle
taşeron dimekle maruf kumpanyalara terki neticesiyle vuku bulan amele cinayâtında
evleviyetle mesul bulunduğuna mebni merkum mûmâ-ileyhin istifasını talep
eyleyeceğiz. (HDP ve CHP sıralarından alkışlar)
Evet, tefhimde
müşkülatla dûçâr olduğunuzu rü’yet eyliyorum, o yüzden ne dediğimi anlatayım,
anlamadığınızdan eminim. 
RECEP ÖZEL (Isparta)
– Anladık, anladık, devam et, anlat, güzel oldu.
ERTUĞRUL KÜRKCÜ
(Devamla) – Hakikaten mi, ne dedim? Hiçbir şey anlamadınız. Ama işte bu boş
işlerle bizi uğraştırıyorsunuz, ister istemez üç-beş dakikamız buna gidiyor. 
Aslında bizim
ecdadımızın lisanı değildir. Bizim ecdadımız, böyle konuşmaz. Osmanlı sülalesi
ve onların memurları böyle konuşurdu. Şimdi “ecdadın dili” diye bize bunları
söylüyorsunuz ama bizim ecdadımız, göçebe Türkmenler, göçebe Kürtler,
Türkiye’nin dört bir tarafındaki rençper, çoban, amele insanlardır. Onlar, bu
insanlar hakkında şöyle derler: 
“Şalvarı şaltak Osmanlı, 
Eğeri kaltak Osmanlı, 
Ekende yok, biçende yok, 
Yemede ortak Osmanlı.” 
Biz, bu Osmanlının âdetlerini,
usullerini sürdürerek üzerimizdeki kapitalist baskıya ek olarak bir de böyle
çökertilmiş, geriye savrulmuş bir iktidar ve sömürü mekanizmasının hayaletini,
gölgesini üzerimizde taşıyarak iktidar eylemeye kesinlikle karşı olarak bugün
karşınızdayız. Biz, Sayın Taner Yıldız’ın istifasını istiyoruz ve elle tutulur
sebeplerimiz var. 
Birincisi: Madenlerdeki sosyal
cinayetlerden birinci derecede sorumlu tutuyoruz kendisini. “Sosyal cinayet”
diyorum çünkü bir sınıfın bir başka sınıfa karşı girişmiş olduğu bir cinayetten
söz ediyoruz. Sermaye sahiplerinin, kapitalist sınıfın asla ve asla bugün
çalışma normlarıyla ilgisi olmayan koşullarda işçileri çalıştırarak,
çalıştırmaya mecbur ederek, orada öyle çalışmaktan başka bir yol bırakmayarak,
onların yaşam, çalışma, dinlenme, bakım, eğlenme gibi tüm insani taleplerini
göz ardı ederek tabi tuttukları kırıma, soykırıma biz bir “sosyal cinayet”
diyoruz ve bu sosyal cinayet bu Bakanımızın gözetimi altında cereyan ediyor.
Başından sonuna, bütün süreçlerden birinci derecede sorumlu tutarız.
Şundan ötürü sorumlu tutarız,
Bakanlıklar hem Çalışma ve Sosyal Güvenlik Bakanlığı hem Enerji ve Tabii
Kaynaklar Bakanlığı sürekli olarak bize şöyle bir tezle geliyor: Biz değiliz
sorumlu, alt işverenlere buraları verdik, onlar usulüne göre
çalışmadılar.Biz şimdi onları bak cezalandıralım da görün.” Aslında bu da
doğru değil. Çünkü, Türkiye Kömür İşletmelerinin maden sahalarında kömür çıkartılmasından,
üretilmesinden birinci derecede sorumlu olan, Enerji ve Tabii Kaynaklar
Bakanlığıdır, kamudur. Dolayısıyla kamunun bu işleri, alt işverenlere, esas işini,
üretim işini, kömür çıkarma işini alt işverenlere vermeye hakkı da yoktur,
yetkisi de yoktur. Kanun ona asla ve asla böyle bir hak tanımaz. Kanunun
etrafından dolaşarak redevans denilen usulle hem Soma’da, hem Ermenek’teki
facianın, büyük facianın, bu sosyal cinayetin temeli atılmıştır; o nedenle
Sayın Bakanı sorumlu tutuyoruz. 
Bakın, redevans dediğiniz şeyin ne
olduğunu bir kere daha hatırlayın. Siz, bir maden sahasında kömür çıkartma
işini hiçbir normla bağlamadığınız bir sermayedara veriyorsunuz. O sermayedara,
çıkarttığı bütün ürünü peşin parayla satın alma taahhüdünde bulunuyorsunuz ve
üstelik diyorsunuz ki: “Sana bir sınır koymuyorum, bir alt sınır koyuyorum
fakat hiçbir üst sınır koymuyorum. Bu sınırın üstünde ne verirsen onu da
alıyorum.” Böylelikle bu sermaye sahibine, aslında sermaye ile emek arasındaki
temel ilişkiyi, zamanın nasıl kullanılacağı meselesini tamamen onun keyfine
bırakarak orayı işletme yetkisi veriyorsunuz; olan şeylerin hepsinin gerisinde
bu var. Maliyetleri düşürmek, işçileri mümkün olduğu kadar çok çalıştırmak,
mümkün olduğu kadar ucuza çalıştırmak ve bunun için mümkün olduğu kadar kölece
çalıştırmak. O yüzden bütün antik, feodal sömürü ve çalışma biçimlerini de
toprağın altından çıkartıp madenlere sokuyorsunuz. Dayıbaşılık dediğiniz
müessese, bu sayede yeniden ürüyor. Dayıbaşılık dediğiniz, eskiden ağalara
ırgat toplamak için kullanılan yöntemdi, şimdi kapitalist firmaya işçi toplamak
için bu yöntemin kullanılmasına imkân verdiniz. 
Ve siz Sayın Taner Yıldız, bunun
olduğunu aslında tahkik etmekle yükümlüydünüz ve Soma’daki felaketin olduğu
ocağa felaketten altı ay önce gittiniz. Ben bugün bir kere daha videodan
izledim söylediklerinizi. “İşte böyle ya, böyle olacak, işletme dediğin budur.
Artık, bak, Türkiye nerelere geldi?” dediniz. Meğer nerelere gelmişiz? O
makyajın altındaki bir Orta Çağ çalışma usulü, bir ücretli kölelik bile
diyemeyeceğimiz, aslında ücretlerin başka işçilerle, başka taşeron işçilerle
paylaşıldığı tuhaf bir ilişki biçimi içerisinde insanların ölesiye çalıştırıldıkları
bir işletmeymiş meğerse. O insanlar oraya gömüldüklerinde siz oraya gittiniz ve
onların cenazelerini çıkartmakla Enerji ve Tabii Kaynaklar Bakanı olarak
yükümlüydünüz. 
Şimdi o nedenle
biz size diyoruz ki: Siz Enerji ve Tabii Kaynaklar Bakanı olarak, Soma’da bu
durumu, bizzat uyguladığınız iktisadi politikalarla, enerji politikalarıyla
yarattınız. Ermenek’te havza madenciliği esaslarına uygun olarak eski
işletmelerin neleri geride bıraktığı hakkında en ufak bir bilgi olmadan yeni
madenler çalıştırılmasına izin verdiniz ve insanlar olmayacak bir kazayla,
aşağı yukarı artık dünyada görülmeyen bir kaza şekliyle, bir faciayla,
dolayısıyla bir sosyal soykırımla karşı karşıya kaldılar, yerin yüzlerce metre
altında su baskınıyla hayatlarını kaybettiler. 
Şimdi, bütün
bunlardan ötürü biz kimi sorumlu tutalım? Çalışma Bakanı sizden önce konuştu,
dedi ki: “Bunlardan bizi sorumlu tutmayın, işçiler gidip öyle aptal aptal
çalışıyorlar, sonra da ölüyorlar. İnsan öyle çalışır mı, insan orada sigara
içer mi, insan böyle yapar mı?” Şimdi, bütün bu facianın açıklaması, işçinin
aslında çalışmayı bilmemesi ya da doğru olmayan koşullarda çalışmaya razı
olmasıyla ilgiliydi. 
Peki, ben, size
soruyorum: O insanlar acaba niye öyle çalışıyorlardı? Bunun arkasında tarım siyasetiniz
yatıyor. Her maden işçisi, iflas etmiş bir çiftçidir. Soma’daki madende
çalışanların hepsi, eski tütün çiftçileriydiler. Tütün ekimi sınırlandırıldı.
Bunun herhangi bir başka üretimle ikame edilmediği koşullarda, yokluk,
yoksulluk içerisinde karşı karşıya kaldıkları banka borçlarıyla başa çıkmak
için o madenlerin içine girdiler. Gırtlağına kadar banka borcuna batmamış,
kredi kartı borcuna batmamış, bir müflis çiftçi olmayan bir maden işçisi
gösteremezsiniz bana. Ermenek’te lastik ayakkabılarıyla babasını hatırladığınız
işçi, aldığı… Ermenek’te… Recep…
SÜLEYMAN ÇELEBİ (İstanbul) - Recep
amca.
ERTUĞRUL KÜRKCÜ (Devamla) - Oğlu öldü,
kendisi ölmedi. Bu oğlu onun…
SELAHATTİN KARAAHMETOĞLU (Giresun) – 10
liraya yeni lastik gönderdiler.
ERTUĞRUL KÜRKCÜ (Devamla) - …10 bin
lira traktör borcunu ödeyebilmek için o madende çalışıyordu. Bu koşullar
altında çalışmaya razı olabilmesi için insanların tutunacak hiçbir dalı
olmadığını bilmeniz lazım, uyguladığınız tarım siyasetlerinin kaçınılmaz sonucu
olarak buraya geldiğini bilmeniz lazım. Siz bana diyebilirsiniz ki: “Ben Tarım
ve Orman Bakanı değilim, ben kendi alanımdan sorumluyum.” Ama bir de hükûmetin
kolektif sorumluğu var. Bu sorumluluk içerisinde hareket ettiniz ve sonuçta bu
durumla karşı karşıya kaldık. 
Sizin bakanlığınız sırasında ve sizin
birbirini izleyen hükûmetleriniz sırasında, Türkiye, bir Avrupa 1’inciliği
kazandı. Bununla ne kadar övünseniz azdır. İş kazalarında, ölümlü iş kazalarında
her 100 bin çalışan başına Avrupa’da 1’inci, dünyada 3’üncü sıradayız. Bu bile
başlı başına bir sorumluluk, bir hicap, bir istifa nedenidir. Nasıl olabilir?
Siz elinizden gelenin en iyisini yapacaksınız –öyle diyorsunuz- ve sonuçta
karşılaştığınız sonuç, dünyadaki en kötü 3’üncü, Avrupa’daki en kötü 1’inci
sonuç olacak. Tabii, eğer içeriye doğru bakarak konuşursanız belki
diyebilirsiniz: “Bundan önceki on yıllarda on, on, on yıllar öncesinde işler
başkaydı.” Ama siz bu dünyada yalnız, yalıtık bir yerde bir adada
yaşamıyorsunuz. Bütün dünya insanlığı hep birlikte bir mesafe katediyor, siz
kendi ülkenizi, kendi madenlerinizi bu sıranın sonuna sokarak, aslında işinizi
yapamadığınızı itiraf etmiş oluyorsunuz. 
4857 sayılı Yasa’nın 2’nci maddesi çok
açık. Bu yasayı ihlal ettiniz, çünkü, bu yasa, size, başta da söylediğim gibi,
asıl işi, asıl üretim işini taşerona veremeyeceğinizi söyler. Siz, bütün maden
ocaklarını redevansa vererek, bütün maden ocaklarında aynı yolu kullanarak
sınırsız sömürünün kapısını açtınız, o kapıdan bu felaketler girdi içeri. 
Ve bir başka suçunuz, istifanızı
gerektiren bir başka suçunuz şudur: Siz bütün bu maden sahalarını partinizin
yerel unsurlarına devrettiniz, emanet ettiniz. Bütün ihalelerde onlara bu maden
sahalarını paylaştırdınız. “Eş dost kapitalizmi” diye Türkçeleştirebileceğimiz
“crony capitalism” denilen şey sizin zamanınızda oldu.
Bakın, bunları uydurarak söylemiyorum. 
Saffet Uyar, Ermenek’teki ocağın sahibi
olan şirketin sahibi, 2004 ve 2009 yıllarında sizin belediye başkan adayınızdı.
Bölgedeki bütün madenlerin işletme hakkını da o aldı. Bunu nasıl aldığını
sanıyorsunuz, ihale mi açtınız? Öyle bir şey yapmadığınızdan eminim,
dağıttınız. 
Soma: Soma’daki Soma maden işletmesinin
Genel Müdürü Ramazan Doğru ve eşi Melike Doğru; her ikisi de Adalet ve Kalkınma
Partisi teşkilatının organik bir parçasıdırlar. Hanımefendi, belediye meclisi
üyesidir ve bu sıfatla, aynı zamanda, bu maden ocağında yöneticidir de.
Dolayısıyla, bu sömürüden, bu kâr dağıtımından pay almaktadır. Her birini tek
tek tahkik edecek olsak, yeni verilen maden ruhsatlarının tamamının partiniz
taraftarı ve mensuplarına dağıtıldığını görebiliriz.
Bu nedenle, ayrıca bir başka durum da
var: Her ne kadar biz üretimin, maden ve tabii kaynakların üretiminin piyasalaştırılmasına
esasen karşı olsak bile, bu piyasa ilişkilerinin de bir demokratik bir de cebrî
işleyişi var. Demokratik işleyiş, ihaleye çıkarsınız, en çok parayı kim verirse
o alır. Cebrî işleyişte aslında başkalarını diskalifiye ederek kendi
bildiklerinize bunları dağıtırsınız. Sizin Bakanlığınızda eşdost kapitalizmi
Türkiye madenciliğinin asıl işletme doğrultusu olmuştur. 
Siz sadece bununla değil… Tabii ki
gensoruyu vermemiz bu kazalarla ilgili ama sizin Bakanlığınız sırasında Türkiye
kendisini nükleer riskle karşı karşıya bıraktı. Israrla bu nükleer santrallerin
yapılması için inisiyatif aldınız, aslında öldürücü, yararsız, verimsiz,
herhangi bir biçimde temiz enerji kaynağı olmayan bu santrallerin Türkiye’de
inşası için bütün sınırları aşarak, bütün kayıtları aşarak, bütün argümanları
boşa sararak bunların yapımına giriştiniz ve insanlarla alay edercesine dediniz
ki: “Bekârlıktan ötürü ömürden kayıptan çok daha az kayıptır nükleer risk
dolayısıyla ortaya çıkan kayıplar.” Böyle bir karşılaştırmayı, siz, okumuş
yazmış, bu karşılaştırmaların ne manaya geldiğini bilecek bir insan olarak
nasıl yapabildiniz? Ben hakikaten çok şaşırıyorum.
Ve Sayın Yıldız, siz, aynı zamanda, 17
Aralık yolsuzluk sürecinin de zeminini hazırlayan temel ilişkiyi kurdunuz.
Petrol karşılığı altın siyasetini enerji ithalat ve ihracatında devreye sokarak
İran’la yapılan enerji alım satımında uluslararası ambargoyu, Amerikan
ambargosunu delebilmek için bu gri altın piyasasının Türkiye’de işlemesine yol
açan ilişkileri kurdunuz ve bugün 4 bakanınızın başını yiyen ve yiyeceği de
neredeyse kesinleşmiş olan, eğer başkalarınınkini yemezse, bu yolsuzluk
sürecinin de tamamen irrasyonel ve herhangi bir biçimde Türkiye’nin
ihtiyaçlarıyla doğrudan doğruya mütenasip olmayan bir alışverişin parçası olarak
Türkiye’de bu yolsuzluğun zeminini hazırladınız. İllegal altın ticaretinin
illegal her şeye yol açacağını bilmeliydiniz, bilebilirdiniz ve bunu,
kalktınız, savundunuz. “Biz paralarını yatırırız onların. İster patatesle bunu
ikame eder, ister altınla, biz buna karışmıyoruz.” Ama gördünüz, Türkiye
karıştı siz karışmasanız da. Sonuçta, şimdi hem Hükûmetiniz hem bakanlarınız
hem Türkiye, tarihinin en ağır yolsuzluk bunalımına bu mesele dolayısıyla
girdi. Sizin adınız karışmadı bu sürece. Ben sizi de zaten öyle
karıştırmıyorum, “Siz bu yolsuzluktan kâm aldınız, siz bu yolsuzluktan
nemalandınız.” demiyorum ama bir bütün olarak böyle bir ilişkinin temelini
kurduğunuz zaman birileri buraya dalacaktı. Ama, bu zaten insan hayatı
bakımından devede kulak kalır. Yolsuzluk mu önemli, yoksa insan hayatı mı
önemli dediğimizde, ben 301 işçinin, 18 işçinin, her yıl sizin Bakanlığınız
sırasında iş cinayetlerinde ölmeye devam eden bin, bin, bin, bin, işçilerin
hayatı hakkında konuşmayı çok daha önemli görürüm ama demek istiyorum ki: Hem
insanidir hem maddidir hem manevidir hem ahlakidir, her bakımdan son derece
ciddi bir sorumluluk altındasınız.
Şu sözünüzün arkasında durmanızı
bekliyorum Sayın Bakan, siz dediniz ki: “Ben bu 18 işçinin ölümünden sonra
istifayı düşündüm ve bunu Hükûmete götürdüm, Başbakana.” Anladığıma göre
Başbakan sizi ikna etti. Ben size diyorum ki ikna olmayın. Bakın, siz eğer
insani bir adım atabilirseniz, ahlaki bir adım atabilirseniz bugün partinizi
kuşatan büyük manevi erozyon karşısında belki de ona siz yeni bir hayatiyet
kazandırabilirsiniz ama bunu ben düşünmek zorunda değilim sizin partiniz adına.
Ben isterim ki sizin yerinize bir an önce bizim partimiz geçsin de bu işlerin
nasıl yapılacağını gösterelim hep birlikte ama insan olarak sizin de, belki de,
bu Türkiye’ye bu işçi ölümlerini mazur göstermenin dışında, bunların mazur
gösterilemeyeceğinin bir nişanesi olarak yapacağınız bir davranış, atacağınız
bir adım olabilir. O yüzden biz istifanızı talep ediyoruz ve bununla Türkiye’de
yürüyen çözüm sürecine de bir katkıda bulunduğumuzu düşünüyoruz. Kastımız
şudur: Devletle çözüm süreci yürütmek Hükûmetin siyasetleriyle barışmayı asla
ve asla gerektirmez. Biz, bir dakikalık özgürlüğü bir işçinin bir nefesine
değişmeyiz. Bütün işçiler hep birlikte ya özgür olacaklar ya hiçbirimiz özgür
olmayacağız, bunu çok iyi biliyoruz. Hem savaşın bitmesi için, ölümlerin
olmaması için, üniforma giydirilmiş işçilerin ve köylülerin karşılıklı
birbirlerini öldürmemeleri için çaba göstereceğiz hem de öte yandan asla ve
asla, herhangi bir işçinin ücretini, emeğini, hayatını, soluğunu bizim herhangi
bir özgürlüğümüzle ne değiş tokuş edebiliriz ne bunlar değiş tokuş edilebilir
ne de böylece barışa hizmet edilebilir. 
O yüzden, barışa
hizmet için sizin istifanızı istiyoruz, işçilerin haklarının korunması için
istifanızı istiyoruz, Türkiye’de adalete, siyasete ahlakın egemen olması için
istifanızı istiyoruz. Umarım, buna olumlu bir cevap alabilirim.
(Mikrofon
otomatik cihaz tarafından kapatıldı)
ERTUĞRUL KÜRKCU
(Devamla) - Beni dinlediğiniz için çok teşekkür ederim. (HDP ve CHP
sıralarından alkışlar) 
BAŞKAN –
Teşekkür ederiz Sayın Kürkcü. 
Milliyetçi
Hareket Partisi Grubu adına Manisa Milletvekili Erkan Akçay.
Buyurunuz Sayın
Akçay. (MHP sıralarından alkışlar) 
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; Enerji ve Tabii
Kaynaklar Bakanı Sayın Taner Yıldız hakkında verilen gensoru üzerine Milliyetçi
Hareket Partisi Grubu adına söz aldım. Hepinizi saygıyla selamlıyorum. 
Değerli
arkadaşlar, 13 Mayıs 2014 tarihinde Soma’da meydana gelen büyük Soma faciası ve
katliamından bu yana tam iki yüz dokuz gün geçti ve o günden bu yana da 28
Ekimde Ermenek’te 18 işçi can verdi, Zonguldak’ta ayrı ayrı tarihlerde 2 maden
işçisi, Bartın’da 2 ve en son Osmaniye’de 1 maden işçisi hayatını kaybetti. Bu
iş kazaları, iş cinayetleri, toplu katliama varan ölümler devam ediyor. Ortada
olaylar var fakat failler yok. Ortada ihmal var, ihmalciler, ihmalkârlar yok.
Yetkili var, sorumlu yok arkadaşlar. Yetki var -bakın, yetkileri hep
anlatacağım birazdan- sorumluluk yok. 8 şirket yöneticisi tutuklu ancak
hakkında soruşturma istenen bürokratlara soruşturma izni yok. Ne var?
Bürokratlara ödüllendirme var, yetkili, sorumlu makamlarda oturanlara. Acaba
sorumlu kim? Madenlerde aşırı kazanç ve üretim hırsına yol açan düzeni kim
kurdu? Madenlerde bu toplu katliam gibi kazalar neden olmaya başladı ve neden
önlenemiyor?
Sayın Enerji Bakanının -teşbihte hata
olmaz ama benzetmek gibi de olmasın- Tommiks, Teksas ve Red Kit okuyanlar
bilir; ortada bir olay, çatışma olur, kasabanın meydanında 2-3 de cenaze
vardır, herkes arazi, toz olmuştur, oraya birisi koşar gider, o da tabutçudur
-tabut yapan- ve cenaze levazımatçısı, bugün kamuoyuna verdiği imaj ve
sorumluluk budur. Soma’da, Ermenek’te günlerce kayıp sayıları hakkında bilgi
vermekten başka yaptığı yoktur. Peki, bu iki yüz dokuz gün boşa mı geçti?
Enerji ve Tabii Kaynaklar Bakanının hiç mi sorumluluğu yok? 
2011 yılında Devlet Denetleme Kurulu
rapor düzenlemiş. Orada sorunlar, sorumluluklar, yapılması gerekenler ayrıntılı
düzenlenmiş, önerilmiş. Ayrıca, daha evvel Meclis araştırması komisyonları var.
En son 2010’da, madenlerle ilgili maden araştırma raporu var, Sayıştayın
raporları var, KİT’lerle ilgili raporlar var, öneriler var ama bunların hiçbirisinin
gereği Hükûmet tarafından, bakanlıklar ve kurumlar tarafından yerine
getirilmemiş. Türkiye, bilhassa ölümlü maden kazalarından dünya 1’incisi olmaya
devam ediyor. 
Soma kazasından sonra, Soma’da çok
aşırı derecede bir psikolojik travma ve sosyal sorunlar yaşanmaya başlandı ve
buna bir de ekonomik belirsizlikler eklendi. Yani, Soma Termik Santrali’nin bu
kaos içerisinde özelleştirme ihalesi başlatıldı. Bu yetmedi, yeni bir termik
santralin inşasında bir sürü saçma sapan hadiseler yaşandı, ortada Enerji
Bakanı gene yok. Şirket ile halk karşı karşıya getirildi. Orada acele
kamulaştırma kararı alan sensin, orada o ihaleleri veren sensin. Özelleştirmeyle
satılacak termik santralini de yine aynı şirkete verileceği söyleniyor. Halk
ile şirket karşı karşıya gelmiş, şirketin özel güvenlik görevlileri halkı
kelepçeliyor, copluyor ve dayak atıyor; böylelikle şirketi de bir kolluk gücü
hâline getirdiniz, âdeta bir mülki idare hâline getirdiniz. Devleti de
bozdunuz, yönetim anlayışını da bozdunuz, bu devlet felsefesini de yerle yeksan
ettiniz. Bu yetmedi, en son 1 Aralıkta tam 2.831 Soma maden işçisinin işine cep
telefonu mesajıyla bir çırpıda son verildi. Hiç mi sorumluluğunuz yok Sayın
Bakan? O güne kadar ne yaptınız? Feryat figan etti bu muhalefet milletvekilleri
veya vatandaşlar. Bizi dinlemediniz, işçileri, Somalı vatandaşları niye
dinlemediniz? Adalet Kalkınma Partisi iktidarı çok büyük bir vebal altındadır
arkadaşlar ve Hükûmet bunca sorumluluğuna rağmen, bütün mesaisinde
sorumluluktan nasıl sıyrılırım onun derdinde, onun telaşında, sorumluluktan
sıyrılmaya bakıyor ve Hükûmetin bu tutumundan çok ciddi şekilde endişeliyiz.
İlgili bakanlar mahkemenin talep ettiği soruşturma izinlerini reddediyor ve
soruşturmanın selametini engellemeye yönelik davranışlar sergiliyor. Peki, bu
olay olduğunda Hükûmetiniz, sizler ne dediniz? olay olduğunda “Ucu nereye
giderse gitsin sonuna kadar takipçisi olacağız ve sorumluları bulup
çıkaracağız.” dediniz ancak tam aksine, sorumluları saklamaya ve gizlemeye
gayret ediyorsunuz.
Madenlerin ruhsatlandırılması kime ait,
kim yetkili? Ruhsat iznini kim veriyor? İşletme iznini kim veriyor?
Projelendirmeyi kim yapıyor? İhale yöntemini kim belirliyor -redevans mı,
hizmet alımı mı- ihale nasıl yapılıyor? Şartnameleri kim hazırlıyor, sözleşmeyi
kim yapıyor? Yönetmelik, yönerge ve talimatları kim hazırlıyor? Madenlerdeki
çalışma düzenini kim belirliyor? Üretim hacmini kim belirliyor? Fiyatlandırmayı
kim yapıyor? Denetlemeyi kim yapıyor? Hasılı, akla gelen gelmeyen her konuda,
her süreçte yetkilisiniz. Yetkili olacaksınız ancak sorumlu olmayacaksınız! Bu
kadar trajikomik bir tutum olabilir mi? Yetkiniz var, aynı zamanda da
sorumlusunuz, sorumlu değilmiş gibi davranamazsınız.
Maden İşleri Genel Müdürlüğünün
(MİGEM), Türkiye Kömür İşletmelerinin sorumlulukları, denetimde yaşanan
sorunlar, mevzuatta oluşan boşluklar, bazı imtiyazlı firmalara tanınan
kolaylıklar, sendikalarda yaşanan sorunlar, dayıbaşılık, madenlerin teknik ve
idari işleyişi, binlerce maden işçisinin para, kumanya ve araçla AKP’nin mitinglerine
taşınması… Bunları sis bulutları arkasına saklayarak görmezden gelemezsiniz,
bunlar Adalet Kalkınma Partisi iktidarının kayıt dışı ve organize işleridir.
Artık bu tutumlar, bu anlayışlar, madenleri ve madenciliği büyük facialara yol
açacak kadar laçkalaştırmıştır.
28 Ekimde Ermenek’te facia olduktan
sonra Sayın Cumhurbaşkanı, Başbakan kaza mahalline gittiler. Orada, yakınlarını
kaybeden acılı ailelere Sayın Cumhurbaşkanı dedi ki: “Ya, keşke bir mektup
yazsaydınız, şu madenlerin durumunu bildirseydiniz.” Arkasından, aynı sözleri
Başbakan da ailelere tekrarladı. Bu ifadeler ülkeyi kurumlarıyla, kurallarıyla
yönetmeyen bir zihniyetin, anlayışın ürünüdür ve bu yönetimi sergileyen devlet
ricalinin de hazin durumudur. Türkiye şahsi ve keyfî bir yönetim altındadır
arkadaşlar, keyfî ve şahsi. Mektup yazacak, canı isterse bakacak.
Ben buradan Sayın Başbakana, Hükûmete
ve Sayın Enerji Bakanına soruyorum: 2012 yılında, 804 işçisinin iki aylık
maaşını ödemeyen Uyar Madencilik şikâyet edildi, ne yaptınız? 301 Soma maden
işçisi can verdi, iki yüz on günde ne yaptınız? 25 Aralık 2013 tarihinde ödenmeyen
ücretler, yıllık izin, mobbing, kıdem ve ihbar tazminatlarıyla ilgili 121 işçi
şikâyette bulundu, mektup yazdı iktidara, Hükûmete, devletin kurumlarına, ne
yaptınız? Darkale maden ocağıyla ilgili -dikkat buyurun, sadece bir tek maden
ocağıyla ilgili- Soma’da işçiler 124 şikâyet dilekçesi verdi, ne yaptınız?
Mektup yazmış işte vatandaşlar! Başbakana, Cumhurbaşkanına, iktidara mektup
böyle yazılır, mektubu yazmışlar.
BÜLENT BELEN (Tekirdağ) – Onlar
provokatördür, onlar. 
ERKAN AKÇAY (Devamla) – Sadece Darkale
maden ocağında 2009-2013 yılları arasında 1.120 maden kazası meydana geliyor,
1.120 arkadaşlar. Bunlar devletin verdiği resmî rakamlar, biz bunu kendimiz
bulmadık, devletin, Hükûmetin rakamları. Ee, peki… Ya, bu maden şirketi devlete
ait 106 bin ton kömürü çalıp sattı, bunlar faaliyetlerine devam ettiler, ne
ruhsatları iptal edildi ne işletme izinleri. Zaman zaman, müfettişler rapor
verip madenin kapatılmasını sağladıklarında, bir başka müfettiş gönderip
açılmasını sağladınız. Maliyetleri kısmak, üretimi artırmak, kârları artırmak
adına taşeronu getirdiniz, o da dayıbaşılığı ortaya çıkardı. Dayıbaşılığı
herkes görmüş, hiç kimse sesini çıkarmamış. Bu da, insanı değil, aşırı kazancı
merkezine alan vicdansız bir anlayışın ürünüdür, vicdansızlıktır bu. Bu
redevans uygulamaları kanunlara da aykırı. Biz, Soma muhalefet şerhimizde
sayfalarca bunların ayrıntılarını dile getirdik, şimdi maalesef vaktimiz de
kalmadı. 
Değerli milletvekilleri, redevans
şirketleri ve Hükûmet, el birliğiyle aşırı kazanç ve üretime yönelmiştir. Bir
iş birliği var; bu şirketler ile Enerji ve Tabii Kaynaklar Bakanlığı iş birliği
yapmış “Aşırı derecede kazanç elde edelim, kazanalım üretelim, kazanalım üretelim;
iş güvenliği, işçi sağlığı ve canlar ne olursa olsun.” anlayışıyla. Bu nedenle,
şirketler ne sabit sermaye yatırımlarını artırmış ne de iş güvenliği için bir
yatırım yapmışlar.
Türkiye Kömür İşletmeleri maden
sahalarını özel şirketlere kiralarken bu şirketin nasıl üretim yaptığıyla hiç
ilgilenmemiş, hiç ama hiç ilgilenmemiş. Türkiye Kömür İşletmeleri Genel Müdürü
Soma Araştırma Komisyonuna 19 Haziran 2014 tarihinde yaptığı açıklamada verdiği
bilgide, ifadede “Ben sadece TKİ’nin aldığı kömürün miktarına bakarım,
kalitesine bakarım, ödediğim paraya bakarım.” diyor. Çalışma düzeni, üretim
yöntemi, iş güvenliği tedbirleriyle hiç ilgilenmediğini açık seçik bir şekilde
beyan etmiştir.
Soruyorum, bu dayıbaşılık düzeniyle
mücadele ettiniz mi iki yüz dokuz gündür, ne yaptınız? Hiçbir şey yapmadınız
çünkü Hükûmetiniz de bir dayıbaşı anlayışıyla çalışmaktadır, o zihniyet devam
etmektedir ve AKP iktidarı maden ocaklarını siyasi ve ekonomik rant aracı
hâline getirmiştir. 
16 Haziran 2012 tarihli 2012/15
Başbakanlık Genelgesi, maden ruhsat izinlerinin verilmesi, devlete ait
gayrimenkullerin satışı, kirası, irtifak hakkı, tesisi gibi işlemleri bizzat
Başbakanın uhdesine almıştır. Ben on defa sordum, acaba, şimdi bu genelgeyle
Sayın Davutoğlu, şimdiki Başbakan mı ilgileniyor, yoksa Cumhurbaşkanı mı
ilgileniyor? Kimin uhdesindedir bu yetki? Bu Anayasa’ya da, kanunlara da aykırı
genelgeyi derhâl değiştirmeniz gerekir, şaibeyi artıran bir durumdur.
Eynez maden ocağının işletilmesiyle
ilgili sözleşmede diyorsunuz ki: “Sözleşmede belirtilen miktarın üzerindeki
üretimin de satın alınacağı…” Üret üretebildiğin kadar, nasıl üretirsen üret!
İstediğin kadar, istediğin zamanda üret! Ve birden, astronomik, izahı mümkün olmayan
bir şekilde… Yani bilmiyorum, Mısır Piramitlerinde bu kadar zalimce çalıştırılıyor
muydu işçiler? Dayıbaşıyla beraber şirket, TKİ, Enerji Bakanlığı, Hükûmet el
ele vermişler, bunu dayatmışlar. İşte aşırı kazanç ve üretim hırsının zeminini
hazırlayan, teşvik eden Hükûmettir, sorumlusu da Enerji Bakanıdır ve dönemin
Başbakanı Sayın Erdoğan’dır, Sayın Taner Yıldız’dır, Türkiye Kömür
İşletmeleridir ve MİGEM’dir.
Yine, bu kömür şirketlerine ek süreler
verilmiş, ek işler verilmiş, ihalesiz verilmiş, yönetim kurulu kararı
olmaksızın verilmiş ve bir sürü hukuksuzluktan yani kabataslak hesaplara göre,
tahminlere göre de en az 4 milyar liralık bir rant sağlandığı söz konusu.
Soruyorum: Türkiye Kömür İşletmeleri
Genel Müdürünün Sayın Bakanla ilgili “Bakan beni görevden alamaz çünkü akıllı
adamdır, işini bilir.” dediği doğru mu değil mi? Kamuoyuna yansıdı. Vallahi,
herhâlde Başbakan da akıllı adamdır Sayın Bakan, sizi de görevden alacak
değildir yani! Bu işler, sistem böyledir. Sayın Başbakan da akıllıdır, Sayın
Cumhurbaşkanı da akıllıdır değil mi efendim?
MUSA ÇAM (İzmir).-. Aynen!
SÜLEYMAN ÇELEBİ (İstanbul).-. Çok!
İLHAN DEMİRÖZ (Bursa) – Bakan
dinlemiyor!
ERKAN AKÇAY (Devamla) – Şimdi, Eynez
maden ocağından TKİ’nin aldığı kömürün fiyatının ton başına her yıl ÜFE
oranında güncellenmesi gerekirken 2012’de 37,96 lira olarak güncellenmesi
gereken fiyat, yüzde 17 fazlasıyla güncelleniyor.
Değerli arkadaşlar, kazanın yaşandığı
Soma Kömür İşletmeleri seçimlerde maden işçilerini zorla, zorla -bunun altını
çize çize söylüyorum- AKP’nin mitinglerine götürmüştür. Sen kumanyasını vereceksin,
yevmiyesini vereceksin, aracını temin edeceksin veya kendi aracıyla gidenlere
harcırahı vereceksin, “E, işçiler gönüllü gitti.”
Şimdi önemli bir
soru soruyorum Hükûmete…
MUSA ÇAM (İzmir)
– Şirket genel müdürünün karısı meclis üyesi. 
ERKAN AKÇAY (Devamla)
– Lütfen, bakın, çok önemli bir sorudur.
Soma AKP İlçe
Başkanı açıkladı övüne övüne, dedi ki: “Soma’da bizim partimizin 14 bin üyesi
var, bu konuda da Manisa’da kendi içimizde birinciyiz.” Vallahi, herhâlde,
diğer hiçbir partinin o kadar üyesi yoktur.
Hodri meydan! Birincisi:
Hayatını kaybeden 301 maden işçimizden kaçı AKP’ye üye yapılmıştır? 
ALİM IŞIK
(Kütahya) – Hepsi, hepsi.
ERKAN AKÇAY
(Devamla) – Soma’daki 15 bin maden işçisinden kaçı AKP’ye üye yapılmıştır?
ALİM IŞIK
(Kütahya) – Hepsi.
ERKAN AKÇAY
(Devamla) – Şimdi, işletmenin genel müdürünün eşi belediye meclisi üyesi. “E,
bunda ne var?” Vallahi bunda hiçbir şey yok, hepsini toplarsak puzzle bir araya
geliyor, resmen bir puzzle. Geçen dönemde 3 maden şirketi çalışanı ve görevlisi
AKP’den Soma Belediye Meclisi Üyesiydi, bu da tesadüf! E, vallahi, sizin parti
teşkilatlarındaki yöneticilerin sayısını merak ediyoruz.
(Mikrofon
otomatik cihaz tarafından kapatıldı)
ERKAN AKÇAY
(Devamla) – Form doldurarak AKP’den referans alanlar Soma Kömür İşletmelerine
işçi olarak alınmıştır. 
Enerji ve Tabii
Kaynaklar Bakanının mutlaka ama mutlaka istifa etmesi ve bu görevi artık
bırakması gerekir. Bunun hayırlı bir başlangıç olmasını temenni eder, hepinize
saygılar sunarım. (MHP ve CHP sıralarından alkışlar)
BAŞKAN –
Teşekkür ederiz Sayın Akçay.
MEHMET AKİF
HAMZAÇEBİ (İstanbul) – Sayın Başkan, efendim, sadece tutanaklara geçmesi için
söylüyorum.
BAŞKAN –
Buyurunuz Sayın Hamzaçebi.
MEHMET AKİF
HAMZAÇEBİ (İstanbul) – Sayın Erkan Akçay bir soru sordu “Soma’da ölen işçi
kardeşlerimizin ne kadarı Adalet ve Kalkınma Partisi üyesiydi?” diye. Bu konuda
kapsamlı bir açıklamayı bizim İstanbul Milletvekili, İnsan Hakları Komisyonu Üyemiz
Sayın Mahmut Tanal bütçe görüşmeleri sırasında yapacaktır, kamuoyunu
aydınlatacaktır efendim. 
Bilginize sunuyorum. 
BAŞKAN – Teşekkür ederiz Sayın
Hamzaçebi. 
Cumhuriyet Halk Partisi Grubu adına
Manisa Milletvekili Hasan Ören. (CHP sıralarından alkışlar) 
Buyurunuz Sayın Ören. 
CHP GRUBU ADINA HASAN ÖREN (Manisa) –
Sayın Başkan, değerli üyeler; Halkların Demokratik Partisinin Enerji ve Tabiî
Kaynaklar Bakanı Sayın Taner Yıldız hakkında verdiği gensoru üzerine Cumhuriyet
Halk Partisi Grubu adına söz almış bulunuyorum. 
Aslında kurguyu yaparken farklı
yapmıştım fakat Faruk Bey’i dinledikten sonra, konuşmasının bir bölümüne
yürekten katılıyorum -çok eskiden de tanıdığım için, doğru şeyleri söyler ve
çekinmez- iki konuda Enerji Bakanına öylesine şeyler söyledi ki “Bu işin
sorumlusu sensin.” dedi. Bence Enerji Bakanı Taner Yıldız bunu anladı. Dedi ki:
“Aşırı üretim.” Biz muhalefet olarak söyleyebiliriz ve bunu da kale
almayabilirsiniz, muhalefetin görevi eleştirmektir, eleştirdiği için de “Tabii,
bunlar böyle yapacak.” dersiniz ama kendi Bakanınız size “Ey Enerji Bakanı, ey
Türkiye Kömür İşletmeleri, siz Soma’daki maden faciasında, oradaki üretimle
ilgili bir firma bırakmış diğer firma başlamış, bir firmanın ürettiğinin 7 kat
fazlasını üreten bir firmada bu üretim artışıyla ilgili tedbir almıyor iseniz o
zaman sorumlu sizsiniz.” diyor. İkincisinde bir şey daha söyledi Faruk Bey,
doğru söyledi: “Üç yıl önce değiştirdik biz hizmet alımıyla ilgili olayı.”
Sizin iktidarınız yaptı. Neydi hizmet alımı? Redevansı söylemiyorum, hizmet
alımıyla ilgili kanunun 2’nci maddesi “Asıl işi hizmet alımıyla yapamazsınız.
Güvenlikle ilgili bir sorun var ise işletmede hizmet alımını yapabilirsiniz,
temizlikle ilgili bir sorun varsa hizmet alımı yapabilirsiniz ama siz kömür
üretimini hizmet alımıyla yapamazsınız.” diyor. Kim diyor bunu? Sizin
çıkardığınız yasa diyor. Siz, peki, bunun arkasından dolanarak… Burada, bu
insanların aşırı üretime zorlanmasıyla ilgili, bu insanların hizmet alımıyla
çalıştırılmasıyla ilgili tedbir alma görevi Sayın Enerji Bakanı sizde değil mi?
Bunu kim söylüyor? Faruk Bey söylüyor. Teşekkür ederim Faruk Bey’e. Bir
Bakanınız, bir Bakanınızın yaptığı yanlışı açıklıyor. Siz ne dediniz, ne
söylediniz? Yani ben sizin çok zeki, akıllı olduğunuzu biliyorum, vicdanlı
olduğunuzu da biliyorum. Peki, buradaki Soma’da… Park Holding işletirken Park
Holding size demedi mi, TKİ’ye raporlarını yazmadı mı? “Bu işletmede eğer
yatırım yapılmaz ise istenilen düzeyde finansla teknoloji getirilmez ise Eynez
kömür ocağında yapılacak olan kömür çalışmalarında, kömür çıkarmalarında ciddi
tehlikeler bekliyor. Bu tehlikeler karşısında biz Park Holding olarak Holdingimizi
riske etmeyiz; TKİ olarak size de öneriyoruz, siz de kendinizi riske etmeyin.” dedi;
2006-2007’deki Park Holdingin size verdiği rapor böyle. Peki, siz ne yaptınız?
Siz bunun hiçbirini dinlemediniz. Soma AŞ’ye getirdiniz, dediniz ki… İhaleyi
kendiniz hazırladınız, hizmet alım usulüyle redevansın arkasından dolaşarak
hizmet alımıyla getirdiniz, burada ihaleyi Soma AŞ’ye verdiniz.
Daha birinci
yıl, Park Holdingin burada 300 bin ton kömür ürettiği yerde, 2010 yılında 2,5
milyon tona çıktınız. Siz, Enerji Bakanı olarak bu konuları hepimizden daha iyi
biliyorsunuz Taner Bey; bu işletmede ne oldu, bu ocakta ne oldu, ne kadarlık
yatırım yapıldı ki üretim 7 kat yukarıya çıktı? Park Holding raporunda diyor
ki: “Ben 30 trilyonluk yatırım yaptım, beceremedim, ayda benden 1,5 milyon ton
kömür istediniz, ben ancak size 300 bin tonunu verebildim.” Bir sihirli el
geliyor, Soma AŞ buraya geldiği günden sonra altı ay içerisinde üretimi 7 kat
yukarıya çıkarıyor. Peki, siz bunu araştırmak yerine neyi söylediniz, neyi
konuştunuz? Dediniz ki: “Gördünüz mü bak, biz ne kadar iyi işletmeciler
buluyoruz, 130 dolara imal ettiğimiz, 130 dolara çıkardığımız kömürü şimdi
23,80 cente çıkarıyoruz.” Kendinizi kandırdınız, kendinizi kandırdınız çünkü
130 dolara mal edilen bir şeyin 23,80 cente çıkması mümkün müdür? Yani şöyle
bir örnek vereyim: Kasapta kuzu eti asılı, normal kuzu etinin değeri 30 lira,
35 lira; size 10 liradan kuzu eti verecekler. E, ucuz etin suyu da kara olur.
301 insanımızın da hayatı gitti. Bunların hepsini konuştuk, görüştük. Yıllar
içerisinde, burada beş yıl içerisinde üretim artışlarına baktığınızda neyle
övündünüz? Dediniz ki: “Biz bu işi çok iyi biliyoruz. Bu işin dâhisiyiz biz.
Hizmet alımıyla ilgili zarar eden TKİ’yi kâr eder duruma getirdik.” Kaç para
kâr ettiniz? Yani gerçekten, Türkiye Kömür İşletmelerinin; 2009, 2010, 2011,
2012, 2013 yıllarında zarar ettiğini söyleyen TKİ’nin kârı ne kadardır? 2,3
katrilyondur arkadaşlar, eski parayla. Zarar eden bir TKİ’nin veya zarara yakın
bir TKİ’nin, bir sihirli değnekle, bir anda, beş yıl içerisinde üretim
zorlamasıyla, iş sağlığı ve iş güvenliğinin alınmadığı bir ocakta,
sermaye-siyasetçi ilişkisinden kaynaklanan bir dayanışmayla üretimini 7 katına
çıkardınız ve 2,3 katrilyon kâr ettiniz. Haklıdır Faruk Çelik, o da diyor ki
şimdi size: “Bu kadar üretimi artırdınız, bu kadar parayı kazandınız. O zaman,
buranın iş sağlığı ve iş güvenliğiyle ilgili, o insanların yaşamlarıyla ilgili
sorumluluğunuz nerede? Sorumluluğunuzu yerine getirip de bu kazancın bir
kısmıyla oraya teknolojiyi getirerek, oradaki madenlerde iş sağlığı ve iş
güvenliğini sağlayarak bu insanlarımızın canını kaybetmesine mani olamaz
mıydınız?” Bizi bırakın, biz Manisa’nın 3 milletvekili gelmişiz, burada
araştırma önergelerini vermişiz, bunlar muhalefetin, reddetmişsiniz. Tamam ama
kendi arkadaşlarınız ne diyor?
Şimdi, bakın, Cumhurbaşkanlığı Devlet
Denetleme Kurulu Araştırma Raporu: 11’inci Cumhurbaşkanımız Sayın Abdullah Gül,
2011 yılında, Türkiye’deki madenlerle ilgili ciddi tehlikeyi görmüş ve bununla
ilgili de Devlet Denetleme Kurulunu görevlendirmiş, bütün madenler incelenmiş
ve bu madenlerle ilgili eksikler ortaya konulmuş. Herhâlde Sayın Taner Yıldız’a
da bu rapor gelmiştir. 
Şimdi, bu raporda ne yazıyor? Bu rapor bugünü
yazıyor. Yani, araştırma komisyonuna bile gerek yok, Sayın Cumhurbaşkanının
Devlet Denetleme Kurulu 18 maddelik önerilerde bulunmuş, demiş ki: “Eğer siz
Türkiye’deki maden işletmeciliğiyle ilgili bu tedbirleri almaz iseniz bilin ki
önümüzdeki günlerde 77 milyonun gözyaşlarıyla karşı karşıya kalabiliriz.” Sayın
Cumhurbaşkanının Devlet Denetleme Kurulu Raporu’ndan hemen 18’ini okumayacağım
ama 7-8 tanesini okuyacağım:
“1) Taşeronluk, alt işverenlik
uygulaması kalkmalı.”
Değerli arkadaşlarım, bir daha söylüyorum;3)
Taner Bey dinlerse, biliyordur zaten.
“1) Taşeronluk,
alt işverenlik uygulaması kalkmalı.
2) Kazanın asıl
sebeplerinden biri olan üretim zorlaması dikkate alınmalı.
3) Kamu
birimleri denetimlerinin etkisizliği.
4) Risk değerlendirmesi yapılmaması.
5)Geçmiş kazalardan ders alınmaması.
6) Delme, patlatma işlemlerindeki
düzensizlikler.”
Hani, hep söylüyoruz ya karbonmonoksit
gazları yüzde 10 oksijen olduğunda ancak iş yapar, sıfır oksijende iş yapmaz, onun
için oksijen maskeleri olması gerekli diyoruz. 2011 yılında zaten Sayın
Cumhurbaşkanımız onu koymuş buraya, diyor ki: “Çalışanlarda oksijen maskesi
bulunmaması, gaz izleme ve ikaz sistemlerinin yetersizliği, havalandırma yetersizliği,
nefeslik-kaçamak yoluyla ilgili yetersizlikler…” Devam edip gidiyor.
Sayın Enerji Bakanım, burada hepsi
yapılmış. 2011 yılından bu yana siz bu Sayın Cumhurbaşkanının görevlendirdiği
Devlet Denetleme Kurulunun raporunu ciddiye mi almadınız, yoksa
Cumhurbaşkanlığı makamını -içinizdeki tartışmalardan- o günkü Cumhurbaşkanını
muhalefet olarak, paralel yapı olarak görüp de bu söylediklerine mi
inanmadınız? (CHP sıralarından alkışlar)
SÜLEYMAN ÇELEBİ (İstanbul) –
Muhalefetti o zaman.
İLHAN DEMİRÖZ (Bursa) – Plan ve
Bütçeden sonra cumaya beraber gittiler.
HASAN ÖREN (Devamla) – Şimdi, değerli
arkadaşlar, 1983-2003 yılları arası yani teknolojinin daha geri olduğu -hani
sizin hep bir miladınız var ya 2003- yirmi yıl içerisinde bu ülkede 499
evladımız maden kazalarında hayatını kaybetmiş. Rakam yüksek, gerçekten yüksek.
Yirmi yılda 499 vatandaşımız emeğini ve alın terini madenin içerisinde
bırakmış, canını da teslim etmiş. E, siz teknolojik çalışıyordunuz, siz doğru
çalışıyordunuz, dünyadaki teknolojileri biliyordunuz. Peki, sizin on yıl
içerisinde ne olmuş, maden kazalarında kaç arkadaşımız hayatını kaybetmiş? En
son Osmaniye’de ve Zonguldak’takini sayar isek 1.431 arkadaşımız on yıl
içerisinde hayatını kaybetmiş.
Ama ben inanıyorum size, sizinle altı
gün geçirdim ben Soma’da, gözyaşlarınız da doğruydu sizin, üzüntünüz de doğruydu
sizin, hiç tereddüt etmiyorum ama bu koltuğa bağlayan ne sizi? Niye
direniyorsunuz yani muhalefet böyle söylüyor diye mi direniyorsunuz? Ne olur
kafanızdan çıkarın bunu. Söylediğimin hepsi ortada. Sizin, bu “23 dolar”
dediğinizde de, “130 dolar” dediğinizde de, buradaki iş sağlığı ve iş
güvenliğiyle ilgili alınmayan tedbirlerde de yüreğinizin sızladığını biliyorum.
Ben altı gün kaldım, hâlâ daha uykuma giriyor, samimi söylüyorum. Dün akşam
oğlum orada çalışıyormuş... Düşünebiliyor musunuz? İnanın, psikolojisi bozulur
insanın ve bozuldu. Bütün milletvekili arkadaşlarımla beraber orada Sayın Taner
Yıldız da hiç uyumadan yirmi dört saat kaldı ama bu, sorunu çözmüyor ki; bu,
sorunu çözmüyor. 
Ne yapacağız? Hangi koşullarda siz o
koltuğu bırakırsınız? Yoksa, o koltuğu siz bırakmak istiyorsunuz da sizin
anlayışınız, AKP anlayışı -özür dilerim, AKP anlayışı demeyeyim- padişahın
anlayışı sizin buraları bırakmamanızı mı gerektiriyor? 
Aslında dünün Başbakanı, bugünün
Cumhurbaşkanı size atfen çok ağır bir laf da söyledi, dedi ki: “Ermenek’teki
kazada işverenler suçludur. Bundan sonra bu işverenlerin hesabını göreceğiz,
soracağız.” Neden? “İşçiler öğle yemeğini madende yedikleri için hayatlarını
kaybettiler. Eğer madenciler, çalışanlar öğle yemeğini 1.000 metre aşağıda
yemeseydi kurtulacaklardı.” dedi. Siz niye gittiniz, Işıklar’da madenin altında
yemek yediniz işçilerle, neden yediniz? Yani, bir bakan bundan bir yıl evvel,
bir buçuk yıl evvel gider de madende 1.500 metrede, 1.000 metrede işçilerle
yemek yerse dışarıdaki diğer maden ocakları sahipleri bakanın yemek yediği
yerin altında işçilerine yemek yedirmeyi kendine hak saymaz mı?
Cumhurbaşkanınız, Sayın Taner Yıldız’a o işverenlere söylediğinin bir kısmını
söylüyor.
Şimdi, arkadaşlar, konunun ikiye
ayrılmasında yarar var. Bir: Ticareten para kazananlarla ilgili yapılacak olan
yaptırımlar. Bugün Soma AŞ gibi, Uyar Madencilik -uyumaz madencilik- gibi yani
ticareten buradan para kazananlarla ilgili yaptırımlar var, onlar devam
edecekler, hukuk onların peşini bırakmayacak, hukuk gerekli olan dersi verecek.

İki: Bunun bir de siyasi sorumluluğu
var. Eğer “Hayır, kardeşim, nereden çıkardın siyasi sorumluluğunu, biz sadece
yakalanan kısrak harman döver cinsinden orada kim varsa, ticareten parayı kim
kazandıysa onun ensesinde patlatırız tokadı, pişiririz bozayı.” diyor iseniz 2
katrilyon 300 trilyon da siz kazandınız, bunun siyasi sorumluluğu kimde? 
Bakınız, gelişmiş ülkelerde olanları
söylemiyorum yani gelişmiş ülkelerde bir bakan kırmızı ışıkta geçer ise o bakan
istifa ediyor; öyle bir kültürü var, öyle bir eğitimi var. İngiltere, Fransa,
Almanya, Amerika… Ben oralardan bahsetmiyorum. Güney Kore’de, 27 Nisan 2014’te
300’den fazla yurttaşın ölümüyle sonuçlanan feribot kazası sonrası kazayı
önleyemediği için Güney Kore Başbakanı istifa ediyor. Kosta Rika’da 5 kişinin
yaşamını yitirdiği köprü çökmesi sonrası Gonzales istifa ediyor. Macaristan’da
4 kişinin öldüğü tren kazası sonrası Ulaştırma Bakanı istifa ediyor. Güney
Pasifik ülkesi Tonga’da… Hani hep diyoruz ya “Türkiye atladı, gitti, uçtu.”
diye, herhâlde Tonga’nın önündeyiz, değil mi? Önünde olduğumuza göre… Tonga’da
2009’da 93 kişinin öldüğü bir gemi batması sonucu Hükûmetin inceleme
başlatmaması üzerine Ulaştırma Bakanı istifa etti. Son olarak, Letonya’da
2013’te bir alışveriş merkezinin çatısı çöküyor, 54 vatandaş hayatını
kaybediyor, Başbakan “Siyasi sorumluluğu üstleniyorum ve Başbakanlık görevimden
istifa ettiğimi duyuruyorum.” diyor ve görevinden istifa ediyor.
Sayın Bakanım, Allah’ınızı severseniz
ne istifa ettirir sizi, ne olursa istifa edersiniz? Ne olursunuz, beni bir
muhalefet olarak görmeyin, bir şey soruyorum: Ne olursa istifa edersiniz? Yani,
o zaman, sizin istifayla ilgili kafanızda hiçbir şeyin olmadığı ortaya çıkıyor
ama ben böyle düşünmüyorum; siz de benim gibi uyumuyorsunuz, siz de çocuğunuzun
oraya girip de çalışmasını asla kabul etmezsiniz. Onların hepsi bizim
çocuklarımız. Makamlar, mevkiler gelip geçici. Ne kadar zamanınız var, ne kadar
zamanımız var? Bugün buradayız, yarın başka bir taraftayız. Bunların hepsini
düşünmek gerekli. Bunları düşünmediğimiz zaman, eğer sadece iktidar ve
muhalefet anlayışı içerisinde iddia ve öfkeyle bu işleri yapmaya kalkarsak bir
adım mesafe katedemeyiz. Bu söylediğim üçüncü dünya ülkeleri. Bu ülkelerde
bunlarla ilgili her şeyi yapmışlar.
Hatırlar mısınız, size şurada Taner Bey
bir şey söyledim, geldim, yalvardım, dedim ki: “Ne olur, Soma’da ticaret-madenci
ilişkisine siyaset ve milletvekilleri karışmasın.” Hatta isim verdim. Dedim:
“Bakınız, burada farklı bir şey var.” Uyar Madencilikte 9 arkadaşımızın can
verdiği zaman söyledim. Şu koltukta, hemen grup başkan vekilinin arkasında
“Rica ediyorum, burada acılarla karşılaşabiliriz. Her ikimizin de yüreği aynı,
siz AKP’li, ben CHP’li, diğeri MHP’li olabilir ama yüreklerimizde insan sevgisi
var.” dediğimde siz de dediniz ki: “İlgileneceğim Hasan.” Orada o işlerle
ilgili hangi milletvekilinin bu işlerin içerisinde olduğunu, hangi
milletvekillerinin bu anlayışta olduğunu siz de biliyorsunuz, ben de biliyorum.
Şimdi, bin sayfalık bir rapor yazdık,
Soma Komisyonu… Yani, bunu ancak maden mühendisliği fakültesine götürürsünüz;
bu, orada o üniversite öğrencilerinin işine yarar. İçinde bir tane “TKİ” yok, içinde
Enerji Bakanlığıyla ilgili bir tane bilgi yok. Top çevriliyor, gol atmak yok,
top çevriliyor. 
Değerli arkadaşlar, bu Komisyon niye
kuruldu? Sayın
Cumhurbaşkanı, 11’inci Cumhurbaşkanı 2011’de yazacak. Bugün, bu Komisyonun
içerisinde bile söylenemeyenleri o gün söyleyecek. Bu Komisyon birilerini
koruma, birilerini kollama, birilerini aklama pahasına böyle bir işin içerisine
girecek. 
HAYDAR AKAR (Kocaeli) – Yazık bu kadar masrafa!
HASAN ÖREN (Devamla) – Yapmayın arkadaşlar! Ben sizden bunu
bekliyorum -altı ayınız var- kim ne söylerse söylesin Türkiye’de bir geleneği
başlatırsınız. Bu Cumhuriyet Halk Partili de olsa, MHP’li de, HDP’li de olsa,
AKP’li de olsa bu geleneği -Tonga’da başlatıyorlarsa, Kosta Rika’da
başlatıyorlarsa- ne olur siz burada başlatın. 
(Mikrofon otomatik cihaz tarafından kapatıldı) 
HASAN ÖREN (Devamla) - Başlatın, bundan sonra da artık sizin
arkanızdaki bürokratların hepsi şunu bilsinler: “Eğer bizim yapacağımız
hatalardan sonra…” Müsteşarınız da bilsin, TKİ Müdürünüz de bilsin, bütün
herkes bilsin, “Yaptığımız hatalar sonunda Bakan giderse biz de gideriz.”
anlayışını kafalarına yerleştirsinler. (CHP sıralarından alkışlar) İş sağlığı
ve iş güvenliğiyle ilgili, insan yaşamıyla ilgili bütün tedbirlerin alınmasını
birlikte hak edelim. 
Beni dinlediğiniz için hepinize saygılar sunuyorum, iyi
akşamlar diliyorum. (CHP sıralarından alkışlar) 
BAŞKAN – Teşekkür ederiz Sayın Ören.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Sayın Başkan…
BAŞKAN – Buyurunuz Sayın Çelik.
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Sayın hatip ismimi zikrederek bir değerlendirme yaptı. Kısa bir açıklama yapmak
istiyorum.
BAŞKAN – Yerinizden arzu ediyorsunuz.
Buyurunuz efendim.
V.- AÇIKLAMALAR (Devam)
27.- Çalışma ve Sosyal Güvenlik Bakanı Faruk Çelik'in,
Manisa Milletvekili Hasan Ören’in (11/40) esas numaralı Gensoru Önergesi
üzerinde CHP Grubu adına yaptığı konuşmasındaki bazı ifadelerine ilişkin
açıklaması
ÇALIŞMA VE SOSYAL GÜVENLİK BAKANI FARUK ÇELİK (Şanlıurfa) –
Çok teşekkür ederim Sayın Başkan.
Konuşmamı yaparken Cumhuriyet Halk Partisi Grubundan bazı
arkadaşlar “Taşeron uygulamasına son vereceğinizi ifade ettiniz.” diye bir
söylemde bulundular. Bunun üzerine ben de aynen şu ifadeleri kullandım: Biz,
geçtiğimiz dönemde yani yakın dönemde hangi işlerin alt işverene verileceğiyle
ilgili bir düzenleme yaptık ve bu Meclisten geçti dedim. Hangi işlerin alt
işverene verileceğiyle ilgili düzenlemeyi yeni yürürlüğe koyduk. Maden
Kanunu’na göre ise –Sayın Bakanım biraz sonra gelip açıklayacaklar dedim- taşeron
uygulamalarında redevansa verilen madenler bir daha taşerona verilemeyecek,
özel sektör eğer işletmesini almış ise özel sektör işletme ruhsatını alan da
alt işverene veremeyecek. Dolayısıyla, hem çıkardığımız kanunla taşeron
uygulamaları disipline edilmiş bulunuyor hem de Maden Kanunu’nda yapılacak olan
uygulamalarla disipline edilecek dedik. 
Diğer bir konu
ise: Aşırı üretim var mı? Var. Bunu daha önce de söyledik, burada da ifade
ettim. “Aşırı üretim söz konusu ise bununla ilgili yeni plan ve teknolojinin
kullanılmasıyla bu aşırı üretim yapılabilir yani planlanan üretimin üzerinde
bir üretim gerçekleştirilebilir. İşveren -burada yapması gereken- eğer ‘Ben iki
yıl önce üretim yapacağım.’ diyor ise ona göre teknolojiyi, ona göre yatırımı,
üretimi ve planı Bakanlığa sunması gerekiyor.” şeklinde bir ifadem oldu. Onun
için yanlış bir anlaşılmaya mahal vermeme adına böyle bir açıklamayı uygun
buldum. 
Teşekkür
ediyorum.
BAŞKAN –
Teşekkür ederiz Sayın Çelik.
VIII.- GENSORU (Devam)
A) Ön Görüşmeler (Devam)
2.- Halkların Demokratik Partisi Grubu adına Grup
Başkan Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde işçi sağlığı ve güvenliğini göz ardı ederek kazaların önüne
geçmediği ve maden işletmelerinde emek sermaye dengesini sermaye lehine
dönüştürerek genel piyasa dengesini bozduğu iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/41) (Devam)
BAŞKAN - Adalet
ve Kalkınma Partisi Grubu adına Bartın Milletvekili Yılmaz Tunç.
Buyurunuz Sayın
Tunç. (AK PARTİ sıralarından alkışlar) 
AK PARTİ GRUBU
ADINA YILMAZ TUNÇ (Bartın) – Sayın Başkan, değerli milletvekilleri; HDP
Grubunun Soma ve Ermenek'te meydana gelen kazalar başta olmak üzere madenlerde
işçi sağlığı ve güvenliğini göz ardı ederek kazaların önüne geçmediği ve maden
işletmelerinde emek-sermaye dengesini sermaye lehine dönüştürerek genel piyasa
dengesini bozduğu iddiasıyla Enerji ve Tabii Kaynaklar Bakanımız Sayın Taner
Yıldız hakkında verdiği gensoru önergesi hakkında AK PARTİ Grubu adına söz
almış bulunuyorum. Bu vesileyle Genel Kurulu saygılarımla selamlıyorum.
Öncelikle, Soma
ve Ermenek’te ve diğer madenlerimizde hayatını kaybeden madencilerimize
Allah’tan rahmet diliyorum, milletimize bir kez daha başsağlığı diliyorum, bu
kazaların ve acıların bir daha yaşanmamasını Cenab-ı Allah’tan niyaz ediyorum.
Gensoru
önergesinin ilk paragrafında belirtilen “AK PARTİ hükûmetleri boyunca
Türkiye'nin temel sorunlarının çözülmediği” şeklindeki görüşe katılmamız mümkün
değildir. Türkiye'nin temel sorunlarına AK PARTİ hükûmetleri el atmıştır
değerli milletvekilleri. Ülkemizin yıllardır çözülemeyen kronik sorunlarını,
kimsenin gündeme dahi getiremediği sorunları cesaretle gündemine alan, bu
sorunları tek tek çözen ve çözmeye devam eden AK PARTİ hükûmetleridir. Bu
başarılı yönetim nedeniyle milletimiz, yapılan dokuz seçimde tercihini açık ara
AK PARTİ’den yana kullanmıştır. HDP’nin gensoru önergesinde ifade ettiği, “AK
PARTİ hükûmetlerinin ülkemizin en temel sorunlarını çözmediği” şeklindeki
iddiası tamamen gerçek dışıdır. Siz istediğiniz kadar inkâr edin, milletimiz
nezdinde bu beyanların bir kıymetiharbiyesi yoktur. 
Gensoru önergesinde AK PARTİ
hükûmetlerinin enerji politikalarında başarısız olduğu iddia ediliyor, bu iddia
da gerçeklerle bağdaşmıyor, rakamlar ortada. On iki yılda 4 kat büyüyen ve
yıllık ortalama yüzde 8 artan elektrik enerjisi tüketimini karşılamak için
elektrik üretimini 2002’ye göre 129 milyar kilovatsaatten 240 milyar
kilovatsaate çıkaran bir iktidar var. 1902 yılından bu yana, yüz yılda 31.500
megavat kurulu güce ulaşabilen Türkiye’yi, on iki yılda 37 bin megavat kapasite
üreterek yüz yıllık kurulu gücümüzden daha fazlasını gerçekleştiren, kurulu
gücü 68.845 megavata ulaştıran bir iktidar var. 2023’te elektrik enerjisi ihtiyacımız
bugünkünden 2 kat daha fazla olacak, işte bunu gören bir iktidar var. Onun için
2 nükleer güç santralinin kurulması çalışmalarını başlatan ve ihalelerini yapan
bir iktidar var. 2002’de sadece 9 ilimizde doğal gaz varken 78 ilimizi doğal
gaza kavuşturan bir iktidar var. 
Gensoru önergesinde “ülkemizin
alternatif enerji kaynaklarından yararlandırılmadığı” şeklindeki ifade de
gerçeklerle bağdaşmıyor. Yenilenebilir enerji kaynaklarımızdan olan
hidroelektrik kurulu gücümüz 2002’de 12.241 megavat iken bugün yüzde 100’e
yakın bir artışla bunu 23 bin megavata çıkaran bir iktidar var. 2002 yılında
neredeyse yok sayılacak düzeyde olan rüzgâr enerjisi kurulu gücümüzü -sadece 19
megavattır- bugün itibarıyla 3 bin megavatın üzerine çıkaran ve hâlen 10 bin
megavatlık 300’e yakın yeni rüzgâr projesine lisans veren bir iktidar var. 2002
yılı sonu itibarıyla sadece 17,5 megavat olan jeotermal kurulu gücümüzü bugün
yaklaşık 311 megavata yükselten bir iktidar var. 2002 yılında 12.277 megavat
olan yenilenebilir enerji kaynakları kurulu gücümüzü 2 kattan fazla artırarak
28 bin megavatın üzerine çıkaran bir iktidarın ülkemizi alternatif enerji
kaynaklarından yararlandırmadığını söylemek büyük bir haksızlıktır. 
Yenilenebilir enerji kaynaklarına önem
vererek ülkemizin yüz yılda kat ettiği mesafeden daha fazlasını on iki yılda
kat eden AK PARTİ hükûmetleri kömüre de önem vererek kömürden elde edebilecek
elektrik enerjisi üretim potansiyelini de artırmıştır. Kömür ve alternatif
enerji kaynaklarının yanı sıra, dünyanın en önemli enerji kaynağı olan petrolün
arama ve üretim yatırımlarını da ihmal etmeyen AK PARTİ hükûmetleri, bu
alandaki yatırımları da 10 kat artırarak 2002 yılı sonu itibarıyla 100 milyon
dolar olan petrol arama ve üretim yatırımını 1 milyar doların üzerine çıkarmıştır.

Madencilik sektörünün gayrisafi yurt
içi hasıla içindeki değeri 2002 yılında 1,9 milyar dolar iken 6 kat artarak 12
milyar dolara yükselmişse bu, önemli bir başarıdır. 2002 yılında yaklaşık 600
milyon dolar olan maden ihracatımız, bugün 4 milyar doları aşmışsa bu, AK PARTİ
hükûmetlerinin başarısıdır. 
Bu rakamlar da gösteriyor ki gensoru
önergesinde ifade edilenin aksine, ülkemiz, AK PARTİ hükûmetleriyle her alanda
olduğu gibi enerji alanında da büyük bir gelişme sağlamıştır. 
Değerli milletvekilleri, madencilik
sektörünün, özellikle de yer altı madenciliğinin iş sağlığı ve güvenliği
açısından oldukça riskli bir alan olduğu hepinizin malumudur. Öte yandan, ülke
ekonomisine sağladığı önemli katkılar nedeniyle de özellikle zengin yer altı
kaynaklarına sahip olan birçok ülkede bu sektöre ayrı bir önem verilmektedir.
Gelişmiş ülkelerde maden mevzuatında yapılan iyileştirmelerin yanı sıra,
güvenliğin iç ve dış denetimlerle de güvence altına alındığını, küçük
işletmeler yerine havza bazında daha güçlü ve daha profesyonel bir çalışma
gerçekleştirdiklerini biliyoruz. 
Ülkemizde maden
kazaları istatistikleri gelişmiş ülkelerle karşılaştırıldığında sektörün maden
güvenliği alanında gelişmeye ihtiyaç duyduğu herkesin kabul ettiği bir
gerçektir. Madencilik sektörünün sorunları çeşitli çalışma ve araştırmalarda
hep dile getirilmiş, Mecliste geçmişte kurulan araştırma komisyonlarında,
STK’ların raporlarında, Devlet Denetleme Kurulu başta olmak üzere devletin
kurumlarının raporlarında önemli tespitlerde bulunulmuştur. Soma kazası
sonrasında kurulan Meclis Araştırma Komisyonumuz da çalışmalarını detaylı bir
şekilde sürdürmüş, konunun tüm ilgililerini dinlemiş, hem kaza mahallinde hem
de başka ocaklarda inceleme yapmış ve taslak raporu kamuoyuyla paylaşmıştır.
Raporda özellikle kömür madenciliğine yönelik önemli tespitler ve öneriler yer
almıştır. Kazanın nedenleri detaylı bir şekilde araştırılmış, kazaya sebep olan
ve olabilecek faktörler üzerinde tek tek durularak bundan sonra bir daha böyle
kazaların medyana gelmemesi için alınması gereken tedbirler belirlenmiştir. Bu
vesileyle Komisyonda görev yapan tüm milletvekillerimize iktidarıyla
muhalefetiyle ve uzmanlarımıza teşekkür ediyorum. Gerek Meclis araştırma
komisyonlarının tespitlerine gerekse STK ve devletin kurumlarının hazırladığı
raporlara baktığımızda ülkemizde madencilik sektörünün yeniden ele alınıp
gelişmiş ülke örnekleri göz önünde bulundurularak bir sistem değişikliğine
gidilmesi gerektiği hep belirtilmiştir. Manisa’nın Soma ilçesinde yaşanan ve
301 madencimizin şehit olduğu maden faciasıyla birlikte gündeme gelen ve
Ermenek kazasıyla tekrar eden iş sağlığı ve güvenliği sorunu bu alanda güvenlik
kültürü eksikliğinin devam ettiğini bizlere göstermektedir. 
Değerli
milletvekilleri, madenciliği iyi yapan ülkelere baktığımızda, özel sektör
eliyle bu işi yapmalarına rağmen, kaza oranının çok düşük olduğunu görüyoruz.
Bizde ise özel sektöre verildiği için bu kazaların meydana geldiği şeklinde bir
algı var. Gelişmiş ülke uygulamalarına baktığımızda meselenin özel sektör ya da
kamu meselesi olmadığı da ortadadır. Sorunun özel de olsa kamu da olsa sistem
sorunu olduğunu, madenciliğin baştan aşağı yeniden ele alınması gerektiğini
görmek gerekir. Maden sahalarının üretime hazırlık projesinden itibaren tüm
rezervin çıkarılıp üretim bitince ve sonrasında da o bölgenin ıslahına kadar
geniş bir planlama gerektiği hususu artık tartışmasızdır. Parça parça, küçük
maden ocakları yerine havzanın tamamıyla planlandığı ve madencilikte uzman
kuruluşlar tarafından işletilen, üretim kalitesi yüksek, iş kazası oranı düşük
bir sisteme mutlaka geçilmesi gerektiği açıktır. 
Gensoru önergesinde maden ruhsatlarının
iktidara yakın isimlere verildiği şeklindeki beyanlara katılmıyoruz. Bunlar
açık ihalelerle şeffaf bir şekilde yapılan ihaleler sonucu verilmektedir.
Kazanın olduğu, Soma kazasının meydana geldiği Soma Kömür AŞ’yle AK PARTİ’yi
ilişkilendiren arkadaşlarımız oldu, bunlar da gerçekten haksız eleştiriler. O
zaman bizim şunu mu söylememiz gerekir: 7 Ocak 2013’te Zonguldak’ta bir kaza meydana
geldi, 8 madencimiz hayatını kaybetti, 7 madencimiz yaralandı. Bu kazanın
meydana geldiği şirketin sahibi muhalefet partilerimizden bir tanesinin
milletvekiliyle ilişkili. Biz bunu hiç bugüne kadar gündeme getirmedik, gündeme
getirmeyi de etik bulmuyoruz. 
HASAN ÖREN (Manisa) – Getirin,
sorumlusu var, ne fark eder?
YILMAZ TUNÇ (Devamla) – Onun için bu
yöndeki ifadeler… 
HAYDAR AKAR (Kocaeli) – Yanlış,
yanlıştır.
HASAN ÖREN (Manisa) – Yanlış, yanlıştır,
her zaman her yerde.
MUSA ÇAM (İzmir) – Söyleyin, söyleyin.
YILMAZ TUNÇ (Devamla) – “Maden
ruhsatları AK PARTİ’lilere veriliyor.” şeklindeki açıklamaların sadece AK
PARTİ’yi karalamak için yapıldığını buradan belirtmek istiyorum. 
Maden kazaları ve ölümler üzerinden
siyasi tartışmalar yerine ülkemizdeki bu önemli sorunu nasıl ortadan
kaldırabiliriz, hep birlikte buna kafa yormamız gerekir. Maden kazalarıyla
ülkemiz yeni tanışmamaktadır değerli milletvekilleri. Madencilik sistemi de son
on iki yılda değişmedi, yüz yıldır, yüz elli yıldır aynı sistem devam ediyor.
Sizin iktidar olduğunuz dönemlerde de bu madenler aynı şekilde işletildi…
MUHARREM IŞIK (Erzincan) – Teknoloji ne
oldu?
YILMAZ TUNÇ (Devamla) – …ve yine
iktidarda olduğunuz dönemlerde sayısız kazalar oldu, ölümler oldu, maden
şehitleri verdik. Ülkemizin…
MUSA ÇAM (İzmir)
– Rakamları karşılaştıralım.
HASAN ÖREN
(Manisa) – Rakamları verdim.
YILMAZ TUNÇ
(Devamla) – Verelim, rakamları vereyim, vereyim.
HASAN ÖREN
(Manisa) – Yirmi yılda 499 kişi...
YILMAZ TUNÇ
(Devamla) – Son otuz yılın rakamlarını vereyim.
HASAN ÖREN
(Manisa) – Ver.
YILMAZ TUNÇ
(Devamla) – 1983 yılında Armutçuk’ta, 1983 yılında yine Kozlu’da...
HASAN ÖREN
(Manisa) – Toplamı 499...
YILMAZ TUNÇ
(Devamla) – 1999’a da geleceğim.
1987’de
Kozlu’da, 1990’da Amasra’da, 1990’da Yeni Çeltek’te...
MUHARREM IŞIK
(Erzincan) – 1983 yılında Türkiye’de ANAP vardı.
YILMAZ TUNÇ
(Devamla) - 1992’de kim iktidardaydı Hasan Bey? 
MUSA ÇAM (İzmir)
– ANAP vardı onlarda.
YILMAZ TUNÇ
(Devamla) 1992’de Zonguldak Kozlu’da 263 madencimizin cenazelerine kaç ayda
ulaşabildik Hasan Bey?
HAYDAR AKAR
(Kocaeli) – Kozlu’da, Afşin-Elbistan’da, Karadon’da, Üzülmez’de, söyle
kardeşim, bunları söyle; Soma’da, Ermenek’te. 400’ü konuşuyorsun utanmadan ya.
YILMAZ TUNÇ
(Devamla) – Kimdi iktidarda? Çalışma Bakanı kimdi, Enerji Bakanı kimdi? (AK
PARTİ sıralarından alkışlar) SHP iktidardaydı, bugünkü CHP iktidardaydı
1992’de. 
HASAN ÖREN
(Manisa) – Afşin’de insanlar hâlâ toprak altında. 
HAYDAR AKAR
(Kocaeli) – İnsanları topraktan çıkartamadınız hâlâ.
YILMAZ TUNÇ
(Devamla) – 1995’te Sorgun’da, 2003’te Ermenek’te, 2004’te Küre’de, 2009’da
Mustafakemalpaşa’da, 2010 yılında Dursunbey’de, 2010’da Karadon’da...
HASAN ÖREN
(Manisa) – 2002’de sizdiniz, 2004’te sizdiniz.
YILMAZ TUNÇ
(Devamla) – Hepsini sayıyorum, son otuz yılı.
HAYDAR AKAR
(Kocaeli) – Yahu, son on yılı ayır kardeşim, ayır; ondan öncesi, sonrası diye
ayır, yapıyorsunuz ya!
YILMAZ TUNÇ
(Devamla) – 2013’te Zonguldak Kozlu’da, biraz önce söylediğim kaza, 2014’te 301
madencimizin şehit olduğu Soma’da ve son olarak Ermenek’te 18 madencimizi
kaybettik.
Kazaların
tarihlerine baktığımızda kazaların sayısı veya kazalarda verdiğimiz can
kayıpları iktidardaki partiye göre değişmiyor. Yaşadığımız tecrübe artık bu
alanın her boyutuyla masaya yatırılmasını, yeniden yapılandırılmasını ve çok
güçlü bir denetim mekanizmasının oluşturulmasını gerekli kılıyor.
AK PARTİ hükûmetleri
döneminde gerek maden işletmelerinde gerekse diğer alanlarla iş kazalarının
önüne geçebilmek için mevzuatta çok önemli düzenlemeler yapıldığını sizler de
biliyorsunuz. 6331 sayılı İş Sağlığı ve Güvenliği Kanunu 2013 yılında AK PARTİ
hükûmetleri tarafından gündeme getirilmiş ve bu Mecliste yasalaştırılmıştır.
Maden İşyerlerinde İş Sağlığı ve Güvenliği Yönetmeliği AK PARTİ hükûmetleri
tarafından 2013 yılında yasalaştırılmıştır. 
HAYDAR AKAR
(Kocaeli) – İşveren sorumlu mu, sermaye, kazalardan?
YILMAZ TUNÇ
(Devamla) – Mecliste 2010 yılında madenciliğin sorunlarının araştırılması için
komisyon kurulmuş, yine Soma kazasıyla ilgili olarak maden kazalarının
araştırılması için komisyon kurulmuştur. O komisyon raporu, evet, o
küçümsediğiniz komisyon raporunda çok şeyler var. Aradığınız zaman Soma
kazasının nedenleri alternatifleriyle belirtilmiştir. 
HASAN ÖREN (Manisa) – Neden olmuş Soma
kazası?
YILMAZ TUNÇ (Devamla) - Sorumluların
kimler olabileceği de o raporu okuduğunuzda anlaşılıyor. Bu çalışmaları hep
beraber yaptık, özverili bir çalışma gösterdik…
HAYDAR AKAR (Kocaeli) – Neden olmuş
Soma kazası biz bilmiyoruz, söyle.
HASAN ÖREN (Manisa) – Neden olmuş Soma
kazası? Açıkla, Türkiye duysun. 
YILMAZ TUNÇ (Devamla) - …yaz tatili
boyunca birlikte çalıştık, ocaklara indik; hem Soma’da indik, Zonguldak’ta
indik, hepsinde araştırdık. 
HAYDAR AKAR (Kocaeli) – Neden olmuş biz
bilmiyoruz, daha okumadık raporu.
YILMAZ TUNÇ (Devamla) - Neden olduğunu
o raporu detaylı bir şekilde okuduğunuzda anlayacaksınız. 
HAYDAR AKAR (Kocaeli) – Ama, siz
söyleyin onu.
YILMAZ TUNÇ (Devamla) - O, çok büyük
bir emek ürünüdür ve geleceğe ışık tutmaktadır. Uluslararası Çalışma Örgütü
ILO’nun 1995 yılında kabul ettiği ve 1988’de yürürlüğe giren… 
HAYDAR AKAR (Kocaeli) – Mesela, senin
kentinde Hema’yı söylesene, senin kentini ele geçiren…
YILMAZ TUNÇ (Devamla) - Keşke sen kabul
etseydin ILO Sözleşmesi’ni 1992’de, Kozlu’da kaza olmasaydı. 
HAYDAR AKAR (Kocaeli) – On iki senedir
kabul ettiremedik size. Zorla kabul ettiniz. 
YILMAZ TUNÇ (Devamla) - 185 ülkeden
sadece 29’unun kabul ettiği maden iş yerlerinde uluslararası asgari
standartları belirleyen 176 sayılı Maden İşyerlerinde Güvenlik ve Sağlık
Sözleşmesi onaylanmış ve geçen hafta Türkiye Büyük Millet Meclisinde uygun
bulunarak kanunlaşmıştır. 
HAYDAR AKAR (Kocaeli) – Hema’yı niye
anlatmıyorsunuz, kendi kendini anlat. 
HASAN ÖREN (Manisa) – On iki yıldır
niye kabul etmediniz?
HAYDAR AKAR (Kocaeli) – Taş kömürü…
2002’de 5 milyon ton kömür üretilirken 1 milyon 800 tona düştüğünü niye
anlatmıyorsunuz?
MUSA ÇAM (İzmir) - On iki yıldır niye
kabul etmediniz?
YILMAZ TUNÇ (Devamla) - “On iki yıldır
iktidardasınız.” Evet, doğru iktidardayız. “Şimdiye kadar neden bunları
yapmadınız?” diye soran sizlere soruyorum ben de… On iki yıldır boş durmuyoruz
değerli milletvekilleri; çok şey yaptık, yapmaya da devam ediyoruz. AK PARTİ
hükûmetlerinin yaptıklarını keşke otuz yıl önce bu ülke başarsaydı bu kazalar
olmayacaktı. (AK PARTİ sıralarından alkışlar) 
HAYDAR AKAR (Kocaeli) – Bütün
cumhuriyetin üretimlerini sattınız, daha ne yapacaksınız? Türkiye’yi sattınız,
daha ne yapacaksınız?
YILMAZ TUNÇ (Devamla) - Keşke İş
Sağlığı ve Güvenliği Kanunu otuz yıl önce çıksaydı da güvenlik kültürü ve bilinci
bugün oluşmuş olsaydı.(AK PARTİ sıralarından alkışlar)
MUSA ÇAM (İzmir) – O vardı, siz ortadan
kaldırdınız.
HAYDAR AKAR (Kocaeli) – O yok dediğin
zamanlarda bile bu kadar insan ölmedi be!
YILMAZ TUNÇ (Devamla) - Keşke 2013
yılında yürürlüğe giren Maden İşyerlerinde İş Sağlığı ve Güvenliği
Yönetmeliği’nin getirdiği zorunluluklar otuz yıl önce getirilseydi de bugün
madencilikte yaşadığımız sorunları yaşamasaydık. 
HAYDAR AKAR (Kocaeli) – Onu Kenan
Evren’e sorarsın, destek verdiğiniz Kenan Evren’e sorarsın. 
YILMAZ TUNÇ (Devamla) - Keşke ILO’nun
Maden İşyerlerinde Güvenlik ve Sağlık Sözleşmesi’ni siz imzalasaydınız da bugün
iç hukuktaki mevzuatımızı da ona göre yapsaydık. 
HAYDAR AKAR (Kocaeli) – Cemil Çiçek’e
sor, Cemil Çiçek’e; iktidardı otuz sene evvel.
YILMAZ TUNÇ (Devamla) - Meydana gelen
kazalardan elbette ki ülke olarak ders çıkarmalıyız. Bu kazaların bir daha
meydana gelmemesi için gerekli tedbirleri almalıyız. 
Soma ve Ermenek maden kazalarında
sorumlularla ilgili olarak cezai soruşturmalar devam etmektedir. Bu kazalarda
alınması gereken tedbirleri almayarak kazaya kimler sebebiyet vermişse yargı
önünde mutlaka hesabını verecektir. 
ALİ ÖZGÜNDÜZ (İstanbul) – Siyasi
sorumluluk ne olacak?
YILMAZ TUNÇ (Devamla) - Enerji ve Tabii
Kaynaklar Bakanımız her iki kazada büyük bir özveri içerisinde kurtarma çalışmalarını
koordine etmiştir. Kazaların sebebini Enerji Bakanının uygulamalarına ya da
Hükûmetin madencilikte uyguladığı politikalara bağlamak çok kolaycılıktır.
Meselenin bir sistem sorunu olduğunu tespit eden AK PARTİ hükûmetleri, maden
kazası riski her zaman için var olan ve yüz elli yıldan bu yana devam eden bu
sistemde değişiklik için gerekli adımları atmıştır.
HAYDAR AKAR (Kocaeli) – Maden kazaları
redevans ve hizmet alımı yöntemleri kullanılmaya başlandıktan sonra artmıştır;
bunu algılayamıyor musunuz?
YILMAZ TUNÇ (Devamla) – Bu adımların
hayata geçerek yeni sistemle üretime geçilmesi zaman almaktadır.
HAYDAR AKAR (Kocaeli) – Siz
değiştirdiniz, redevansı siz icat ettiniz be kardeşim! Rüçhan hakkı adı altında
adamın ürettiği her şeyi aldınız.
YILMAZ TUNÇ (Devamla) – Bir dinle… Bir
dinle, ne yaptığımızı söylüyorum. 
HAYDAR AKAR (Kocaeli) – Sen öğren önce
bunları, bir de maden kentinde yaşıyorsun.
BAŞKAN – Sayın milletvekilleri, biraz
sakin olun. 
YILMAZ TUNÇ (Devamla) – Enerji
Bakanlığının redevans yoluyla daha büyük işletmelere verdiği, kuyularıyla,
galeriyle dünyanın gelişmiş madencilik uygulamalarına benzer kömür
işletmelerinde hazırlık süreçleri beş on yılı aşmaktadır. 
HAYDAR AKAR (Kocaeli) – Kentinde dokuz
yıldır maden çıkmıyor, maden. Söyle bakayım niye çıkmıyor?
YILMAZ TUNÇ (Devamla) – Şu anda
Soma’da, benim seçim bölgem Bartın’da ve ülkemizin değişik yerlerinde… Soma’da
hep beraber Demir Export’u biliyoruz, son sistem, ileri teknolojiyle bir hazırlık
süreci yapılıyor ve buna benzer, ülkemizin değişik yerlerinde hazırlık süreci
devam eden işletmeler var. Keşke bu çalışmalar otuz yıl önce başlatılsaydı,
Türkiye’de de madencilik daha modern şartlara bugün kavuşmuş olsaydı.
HAYDAR AKAR (Kocaeli) – Demir Export’un
Kangal’ını da bir anlat bakalım, nasıl… Ben biraz sonra anlatırım istersen
Demir Export’u. 
YILMAZ TUNÇ (Devamla) – Bunu da
başlatan ve başarmaya çalışan AK PARTİ hükûmetleridir ve Enerji Bakanımızdır.
Elektrik enerjisi kurulu gücümüzü yüzde 100’den fazla artıran, yenilenebilir
enerjiye önem vererek hidroelektrik kurulu gücümüzü yüzde 100 artıran, sadece
19 megavat olan rüzgâr enerjisi kurulu gücünü 150 kat artıran, madencilik
sektörünün gayrisafi yurt içi hasıla içindeki değerini 6 kat artıran, doğal
gazı 9 şehirden 78 şehre ulaştıran, 2 tane nükleer güç santralinin ihalelerini
yapan, madencilikte modernizasyon için gerekli adımları atan, kaza riskini
minimuma indirecek üretim sistemlerine geçilmesi için çalışmalar başlatan
Hükûmetimizin Enerji Bakanı Sayın Taner Yıldız, bu gensoruyu hak etmemektedir. 
AK PARTİ Grubu olarak gensoru
önergesine ret oyu vereceğimizi belirtiyor, Genel Kurulu saygılarımla
selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Tunç. 
MEHMET AKİF HAMZAÇEBİ (İstanbul) –
Sayın Başkan… 
BAŞKAN – Buyurunuz Sayın Hamzaçebi. 
MEHMET AKİF HAMZAÇEBİ (İstanbul) –
Efendim, sayın konuşmacı iş kazaları nedeniyle meydana gelen ölümlerden, maden
faciaları nedeniyle meydana gelen ölümlerden Sosyaldemokrat Halkçı Partinin ve
daha sonra da Cumhuriyet Halk Partisinin sorumlu olduğu yönünde bir
değerlendirmede bulunmak suretiyle sataşmada bulunmuştur. Söz istiyorum
efendim. 
BAŞKAN- Tamam. 
Buyurunuz Sayın Hamzaçebi. (CHP
sıralarından alkışlar) 
IX.- SATAŞMALARA İLİŞKİN KONUŞMALAR (Devam)
2.- İstanbul Milletvekili Mehmet Akif Hamzaçebi'nin,
Bartın Milletvekili Yılmaz Tunç’un (11/41) esas numaralı Gensoru Önergesi
üzerinde AK PARTİ Grubu adına yaptığı konuşması sırasında Cumhuriyet Halk
Partisine sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; şimdi, zannedersiniz ki “Adalet ve
Kalkınma Partisi” adı altında kurulmuş olan bir parti, hemen dün seçim
yapılmış, bugün de iktidar olmuş ve bir enkaz devralmış. 
BEDRETTİN YILDIRIM (Bursa) – Aynen
öyle! 
MEHMET AKİF HAMZAÇEBİ (Devamla) – On
iki yıldır iktidardasınız, on iki yıldır iktidardasınız ve iktidarınız
döneminde maden faciaları meydana geldi, iş kazalarında meydana gelen ölümler,
maden facialarında meydana gelen ölümler önceki dönemlerle kıyaslanmayacak bir
şekilde arttı ve maalesef üzüntü verici bir şekilde, Sayın Tunç, burada,
Soma’da meydana gelen faciada ölen 301 işçi kardeşimiz, Ermenek’teki faciada
ölen 18 kardeşimiz, öncekiler, Karadon vesaire bütün bunlarla ilgili olarak çok
kötü, üzücü bir savunma yapmıştır: “Eskiden de bunlar oluyordu, ne var bunda?” 
YILMAZ TUNÇ (Bartın) – Sadece öyle mi
dedim? Sadece onu mu dedim? 
MEHMET AKİF HAMZAÇEBİ (Devamla) – Yani
Sayın Erdoğan’ın “Ölüm bu işin fıtratında var.” anlayışını kendisi ifade etti. 
HAYDAR AKAR (Kocaeli) – Ya da 1800’lü
yılların İngilteresi’ni gösteriyor gibi.
MEHMET AKİF HAMZAÇEBİ (Devamla) –
Şimdi, bırak otuz yıl yani otuz yıl önce bunlar yapılsaydı, bu kanunlar
çıksaydı bu ölümler olmayacaktı. Siz ne için varsınız? On iki yıldır
iktidardasınız ve sorumluluğu eski hükûmetlere atıyorsunuz. Evet, eskiden de
ölümler vardı, doğru ama böylesi facialar yoktu, bir. 
İki: “Bu işlerin fıtratında ölüm var.”
diyen bir Başbakan yoktu eskiden, şimdi var. (CHP sıralarından alkışlar)
Karadon’daki -sizin seçim bölgeniz, hemen bitişiğiniz- faciada işçilerimiz
ölünce “Güzel öldüler.” diyen bir Çalışma Bakanı eskiden yoktu, sizin var. 
Değerli milletvekilleri, ben ölen
işçilerimize buradan bir kez daha Allah’tan rahmet diliyorum. Onların acılarını
yüreğimde hissediyorum. Böylesi acı olaylar karşısında sorumluluk bakanlarda
olduğu hâlde bu bakanların sorumluluğunu kabul etmeyip de bunları eski
dönemlere yıkmak gibi bir anlayışı buradan üzüntüyle karşıladığımı ifade
ediyorum. Ve buradan Sayın Davutoğlu’na bir çağrı yapıyorum: Sayın Davutoğlu,
Sayın Başbakan, sizden önceki başbakan maden ruhsatlarının verilmesini bir
genelgeyle Başbakanlığa bağlamıştı. Bu ölümlerin bir nedeni de o genelgedir
bakın. Sayın Davutoğlu, bu genelgeyi kaldırmaya cesaret ederek Başbakan
olduğunuzu kanıtlayacak mısınız?
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın
Hamzaçebi.
HASAN ÖREN (Manisa) – Sayın Başkan…
BAŞKAN – Buyurunuz Sayın Ören.
HASAN ÖREN (Manisa) – Sayın Başkan,
hatip konuşmasında benim verdiğim kazalarla ilgili -yıl ortasındaki- yıllara
ait söylediklerimin yanlış olduğunu söyledi. Düzeltme hakkımı kullanmak
istiyorum.
YILMAZ TUNÇ (Bartın) - Söylemedim Sayın
Başkan.
MUSTAFA ELİTAŞ (Kayseri) – Sayın Başkan,
burada herkes birbirinin söylediğini düzeltme hakkıyla olmaz ki bu iş. Sayın
hatip burada...
HASAN ÖREN (Manisa) – Efendim, İç Tüzük
bana bu hakkı veriyor.
MUSTAFA ELİTAŞ (Kayseri) - Hayır, Size
İç Tüzük bu hakkı vermiyor.
HASAN ÖREN (Manisa) - İç Tüzük 69…
MUSTAFA ELİTAŞ (Kayseri) - Burada bir
şey ifade ediyor arkadaşım, görüş beyan ediyor. Yani burada hiç görüş beyan
edilmeyecek mi?
ÖZGÜR ÖZEL (Manisa) – Meclisi kim
yönetiyor?
HASAN ÖREN (Manisa) - Ama doğru olan söylenecek
Sayın Başkan.
BAŞKAN – Sayın Elitaş, lütfen, nasıl
yöneteceğim konusunda müdahalede bulunmayınız.
MUSTAFA ELİTAŞ (Kayseri) – İç Tüzük’e
uymaya davet ediyorum. 
BAŞKAN – Ben de İç Tüzük’ü uygulamaya
gayret gösteriyorum. Arkadaşımızı dinliyorum, sayın vekilimizi. 
MEHMET AKİF HAMZAÇEBİ (İstanbul) -
Sayın Başkana müdahale etmeyin.
BAŞKAN - Diğer vekilimizin söylediğini
anımsıyorum. Onun neyi düzeltmek istediğini… Bir yanlış anlamaya mahal vermemek
üzere düzeltme talebi de İç Tüzük’ün bir amir hükmüdür. 
Buyurunuz Sayın Ören. (CHP sıralarından
alkışlar)
3.- Manisa Milletvekili Hasan Ören'in, Bartın
Milletvekili Yılmaz Tunç’un (11/41) esas numaralı Gensoru Önergesi üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
HASAN ÖREN (Manisa) – Sayın Başkanım,
değerli milletvekilleri; ben burada resmî rakamları okudum yani 1983 ile 2003
arasında Türkiye’de maden sektöründe hayatını kaybeden işçilerimizin sayısı
499. 
HAYDAR AKAR (Kocaeli) – Söyleyemedi
ama.
HASAN ÖREN (Devamla) - 2003 ile 2013
arasında madende hayatını kaybeden işçilerimizin sayısı 1.075, 2014 yılında ise
354, yani sizin on yıllık döneminizde 1.429 vatandaşımız emek ve alın terinin
karşılığında girdiği madende hayatını kaybetmiş. Bu, resmî rakam. Bu son bir
haftada 2 madencimiz hayatını kaybetti, onunla beraber 1.431 kişi yapıyor. E,
buraya gelip de top çevirmenin anlamı yok ki. Zaten yaptığınız hep bu. 
Bakın, biraz evvel Bakana onu sordum,
dedim ki: 24 dolara mal edileni siz TKİ olarak 130 dolara nasıl mal
ediyordunuz? Hiç mi kuşku kafanızda oluşmadı? Hatta, kasaptan, manavdan da
örnek verdim. Ama alışkanlığınız bu. Algı yaratma peşindesiniz; çok başarılı
iktidar, ucuza mal ediyor, dünküler pahalıya satmışlar.
Mesela 2004 yılında Pamukova’da
hızlandırılmış treni öyle bir sattınız ki insanlara, insanlar dedi ki: “Aman
AKP geldi, hızlandırılmış tren…” Yahu, rayı aynı, tren aynı, sadece
söylediğiniz bir tek şey var, makiniste “Bas gaza.” dediniz. E, makinist de
gaza bastı...
ALİ UZUNIRMAK (Aydın) – Hareket memuru
da Cumhurbaşkanıydı. 
HASAN ÖREN (Devamla) – Sonuç: 41
vatandaşımız hayatını kaybetti, 80 vatandaşımız yaralandı. Makinist günah
keçisi, o içeriye. Siyasi sorumlulukları kime ait? Hani biraz evvel dedim ya,
Macaristan’da tren kazasında 4 kişi öldüğünden dolayı istifa eden Ulaştırma Bakanı…
41 kişi ölmüş, teknoloji yok, raylar eski, tren eski, makiniste “Bas gaza.”
diyeceksin. E, bastı makinist gaza. E, sizinki de aynı; 130 dolara mal
ediyorduk, şimdi bir mucize yukarıdan indi bize, 23 dolara mal ediyoruz. 
Sayın Bakan, siz buna kendiniz
inanmazsınız, bizi de inandırmaya zaten siz çalışmazsınız. Ama, bunun
“neden”ini, “niçin”ini de biraz sonra gelip herhâlde siz açıklayacaksınız. 
Teşekkür ediyorum. (CHP sıralarından
alkışlar) 
BAŞKAN – Teşekkür ederiz Sayın Ören. 
ÖMER DİNÇER (İstanbul) – Sayın
Başkanım…
BAŞKAN – Buyurunuz Sayın Dinçer. 
ÖMER DİNÇER (İstanbul) – Bir önceki
konuşmacı, az önce, benim Çalışma Bakanlığı dönemimde söylediğim bir lafı
bağlamından çıkararak başka bir bağlamda tekrar etti ve bir sataşmada bulundu.
Söz hakkı istiyorum. 
MEHMET AKİF HAMZAÇEBİ (İstanbul) – Ben
aynen tekrar ettim.
BAŞKAN – Buyurunuz Sayın Dinçer. (AK
PARTİ sıralarından alkışlar)
4.- İstanbul Milletvekili Ömer Dinçer'in, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında şahsına sataşması nedeniyle konuşması
ÖMER DİNÇER (İstanbul) – Çok teşekkür
ediyorum Sayın Başkan.
Değerli arkadaşlar, biliyorum, aslında
bugün size yapacağım açıklama muhalefetin bunları tekrar tekrar söylemesine
mani olmayacak ama en azından bir kere daha tekrar etme imkânı ve açıklama
imkânı verdiği için de ayrıca teşekkür ediyorum Sayın Hamzaçebi’ye. 
Önce şunu söylemeliyim: Türkiye’nin,
halkın değerlerini, toplumsal değerleri ve ahlaki değerleri, biraz daha
genişletecek olursak İslam’ın belirli bir konudaki temel ifadelendirme tarzını
benimsemeyen veyahut da bilmeyen insanların benim söylediğim lafları,
tabiatıyla, bütünüyle anlaması da mümkün görünmüyor. (CHP sıralarından
gürültüler)
AYTUN ÇIRAY (İzmir) – Ayıp, ayıp!
MUSA ÇAM (İzmir) – Ayıp, ayıp! Millî
Eğitim Bakanlığı yapmış adama yakışıyor mu yani bu yaptığın? Çok ayıp! 
ÖZGÜR ÖZEL (Manisa) – Yazıklar olsun!
MAHMUT TANAL (İstanbul) – Hangi namaz
yolsuzluğu mubah kılıyor? Hangi hırsızlığı kaldırıyor Müslümanlık? Kurban
olasın o Müslümanlığa, dine! 
MUSTAFA ELİTAŞ (Kayseri) – Sayın
Başkan… Sayın Başkan… 
BAŞKAN – Arkadaşlar, lütfen. 
ÖMER DİNÇER (İstanbul) – Şunu
söylemeliyim: Bütün namazlarında, bütün yemek dualarında aslında güzel ölümü…
MAHMUT TANAL (İstanbul) – Hırsızlık
yaparsınız, yolsuzluk yaparsınız, ondan sonra Müslümanlıktan dem vurursunuz!
MUSTAFA ELİTAŞ (Kayseri) – Sayın
Başkan… Genel Kurula uyarınızı yapacaksınız herhâlde Sayın Başkan!
BAŞKAN – Lütfen sayın milletvekilleri,
lütfen sakin olarak dinleyiniz, lütfen. 
ÖMER DİNÇER (İstanbul) – Arkadaşlar,
lütfen… 
…bütün namazlarında, bütün yemek
dualarında hüsnühatimeyi talep eden bir değerin, bir insan topluluğunun ne
demek istediğini anlamaları zor ama şunu söyleyeyim… (CHP sıralarından
gürültüler)
AYTUN ÇIRAY
(İzmir) – Hakaret etme, saygılı ol!
ÖMER DİNÇER
(İstanbul) – Hüsnühatimeyi talep etmek aslında “Şehit oldu.” demektir. “Güzel
ölüm”ü söylemek aslında o insanların şehit olduğunun ifadesinin başka şeklidir.

BÜLENT TURAN
(İstanbul) – “Anlamazlar!”
ÖMER DİNÇER
(İstanbul) – Bu bağlamından kopararak başka bir anlamda defalarca söylemelerini
gerçekten anlamakta zorlanıyorum. 
TURGAY DEVELİ
(Adana) – Bu dinin sahibi sen misin?
ÖMER DİNÇER
(İstanbul) – Bu bizim ancak muhalefetin siyasi kültürüyle, ahlakıyla alakalı
bir husus. (CHP sıralarından gürültüler) 
HAYDAR AKAR (Kocaeli) – Senin
kültüründe olmak istemiyoruz! Senin kültüründe her şey var! İntihal var…
MEHMET AKİF HAMZAÇEBİ (İstanbul) –
Kendine dikkat et Sayın Dinçer!
HAYDAR AKAR (Kocaeli) – “Bakara,
makara”cılar sizi!
BAŞKAN – Lütfen sayın milletvekilleri,
sakin olunuz. 
ÖMER DİNÇER (İstanbul) – Yine normal
şartlarda Şili’de olan bir maden kazası sebebiyle Türkiye’de söylediğim bir
lafı sıklıkla dile getiriyorlar. 
HAYDAR AKAR (Kocaeli) – “Makara”cısınız
siz, “makara”cı!
ÖMER DİNÇER (İstanbul) – İki hadisenin
birbirinden farkını, iki kazanın oluşum şeklini, içinde bulunduğu durumu
görmeden ve belirli bir mukayeseyi yapmadan ve metodolojik bir düşünce
sisteminden uzak bir şekilde değerlendirme yapıyor olmak da ancak bizimkilere
yakışır doğrusu. 
ÖZGÜR ÖZEL (Manisa) – Çabalama kaptan,
çabalama. Çabalama, kurtaramazsın; çabalama, kurtaramazsın.
ÖMER DİNÇER (Devamla) – Bu açıdan,
biliyorum, bu izahı yaptığım zaman vazgeçmeyecekler söylemekten ama ben bir
kere daha sizin için söyledim: “Güzel ölüm” lafı aslında oradaki insanlarımızın
şehit olduklarına dair başka bir ifade tarzıydı. 
HAYDAR AKAR (Kocaeli) – O namazlarda,
dualarda hırsızlık var mı? 
BÜLENT TURAN (İstanbul) – “Anlamazlar”,
“anlamazlar!” 
ÖMER DİNÇER (Devamla) – Hepinize saygılar
sunuyorum. (AK PARTİ sıralarından alkışlar) 
BAŞKAN – Teşekkür ederiz Sayın Dinçer.
HAYDAR AKAR (Kocaeli) – Bakara makara
gidersin!
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurunuz Sayın Hamzaçebi.
MEHMET AKİF HAMZAÇEBİ (İstanbul) – Sayın
konuşmacı sataşma nedeniyle söz aldı. Aslında bir sataşma yoktu ama elbette söz
hakkına saygı gösterip siz de kendisine söz verdiniz. Açıklama yapması
kendisinin en doğal hakkıdır ama açıklama yaparken “İslam’ı bilmemek” gibi,
“toplumun değerlerine saygılı olmamak” gibi kelimeleri kullanmak suretiyle
sataşmanın ötesinde bir hakarette bulunmuştur efendim. Söz istiyorum. 
BAŞKAN – Buyurunuz Sayın Hamzaçebi.
(CHP sıralarından alkışlar)
Lütfen yeni sataşmalara mahal
vermeyiniz.
Buyurunuz efendim.
5.- İstanbul Milletvekili Mehmet Akif Hamzaçebi'nin,
İstanbul Milletvekili Ömer Dinçer’in sataşma nedeniyle yaptığı konuşması
sırasında şahsına ve Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; ben burada biraz önce konuşan şahsın
seviyesine inmeyeceğim. (CHP sıralarından alkışlar) 
MUSTAFA ELİTAŞ (Kayseri) – Çıkabilsen
seviyesine, onun seviyesine çıkabilsen!
AHMET YENİ (Samsun) – O seviyeye çıkmak
lazım. Kimin seviyesini ölçüyorsun?
MEHMET AKİF HAMZAÇEBİ (Devamla) – O
söylediğiniz; o üslubu o konuşan şahsa iade ediyorum. Kendisini savunmayı
İslam’a giderek, oradan güç alarak gerçekleştirmeye çalışmak esasen en büyük
zavallılıktır, en büyük zavallılıktır. 
BÜLENT TURAN (İstanbul) – Anlamamışsınız,
anlamamışsınız. 
MUSTAFA ELİTAŞ (Kayseri) – Şimdi bir
daha çıkıp anlatması lazım.
İSMAİL AYDIN (Bursa) – Anlamayacağınızı
söylemişti, anlamayacağınızı söylemişti. 
MEHMET AKİF HAMZAÇEBİ (Devamla) – Biraz
önce bu kürsüde konuşan o zamanki Bakanın cümleleri şu: “Bağlamından
kopardılar.” diyor. Hayır. Orada işçiler ölmüş, büyük bir acı yaşanıyor.
İnsanların sükûnete, teskin edilmeye ihtiyacı var. Acı yaşayan insanlara diyor
ki Sayın Bakan: “İlk 19-20 cesedimizde bahsettiğiniz türden herhangi bir şey
yoktu. Güzel öldüler.” Bu mu şimdi? Hangisi? Yani bizim kültürümüzde,
ahlakımızda…
MEHMET VOLKAN CANALİOĞLU (Trabzon) –
Geleneğimizde, göreneğimizde…
MEHMET AKİF HAMZAÇEBİ (Devamla) – …ölen
insana, onun ailesine bir saygı göstermek yok mudur, onu teskin etmek yok
mudur, onu sükûnete kavuşturmak yok mudur? 
BÜLENT TURAN (İstanbul) –
Parçalanmadılar… 
ALİ UZUNIRMAK (Aydın) – Ölümden
mesuliyet duymamak var ya!
MEHMET AKİF HAMZAÇEBİ (Devamla) – Devam
ediyor: “O konuda ben acı çekmediklerini ve fizik olarak da güzel öldüklerini
buradan rahatlıkla söyleyebilirim.” Yani o ölen kişinin, maden ocağında, yer
altında, göçükte kalmış kişinin orada ölüm anını kendisi biliyor ve acı
çekmediğini söylüyor. O ölen kişinin geride bıraktığı hanımını, çocuğunu,
annesini, babasını, onları bir daha göremeyecek olmasını düşünmediğini siz
nasıl söyleyebiliyorsunuz? “Acı yaşamadılar.” diyorsunuz. Yakışıyor mu? Bu
insanlara, bu ölen insanlara bu saygısızlığı yapmak sizin hakkınız mı? Ayıptır!
(CHP sıralarından alkışlar) 
BAŞKAN – Teşekkür
ederiz Sayın Hamzaçebi. 
VIII.- GENSORU (Devam)
A) Ön Görüşmeler (Devam)
2.- Halkların Demokratik Partisi Grubu adına Grup
Başkan Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde işçi sağlığı ve güvenliğini göz ardı ederek kazaların önüne
geçmediği ve maden işletmelerinde emek sermaye dengesini sermaye lehine
dönüştürerek genel piyasa dengesini bozduğu iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/41) (Devam)
BAŞKAN – Enerji
ve Tabii Kaynaklar Bakanı Taner Yıldız.
Buyurunuz Sayın
Yıldız. (AK PARTİ sıralarından alkışlar) 
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, değerli milletvekili
arkadaşlarım; gensoru üzerine söz alan ve sözlerinde tavsiyeleri, eleştirileri
olan bütün arkadaşlara da bu vesileyle teşekkür ediyorum. Mutlaka iktidarıyla
muhalefetiyle yapıcı yönde, olumlu yönde niyetleriyle beraber bunları yapmışlardır
çünkü Türkiye’nin gerek arz güvenliği gerekse dışa bağımlılığının
azaltılmasında her birimizin hedefinin aynı olduğunu biliyoruz. 
Tabii, teknik
yönleriyle, ekonomik yönleriyle, sosyal yönleriyle, psikolojik yönleriyle,
belki de itham edilen siyasi yönleriyle beraber bu değerlendirmelerdeki bir
kısım yanlışları da beraberce paylaşmamız lazım. 
Tabii, bundan
önceki özellikle ilk iddia şöyle bir cümleyle başlıyor. Bilgi eksikliğinden
kaynaklandığını zannettiğim bu konuda iddia şu: “Türkiye, alternatif enerji
kaynaklarından yararlanmamış, HES -dikkatinizi çekiyorum- nükleer santral ve
fosil kaynaklar gibi canlı yaşamına kasteden ve doğal dengeyi bozan kaynaklara,
ilkel üretim yöntemleriyle yönelmiştir.” Sonraki paragraflarda da kendi
içerisinde tezat olan bu gensoru gerekçesinde şundan bahsediliyor: “Dışa
bağımlılığın azaltılması lazım.” deniyor. 
Değerli arkadaşlar, rakamları kısaca
hatırlatmak isterim: 106 milyon ton Türkiye'de kömür kullanılıyor. 106 milyon
tonun 80 milyon tonu Türkiye'de imal ediliyor, Türkiye'de üretiliyor. Yalnızca
bir mukayese olması açısından söylüyorum, büyük fotoğrafı, genel resmi kaçırmamak
açısından söylüyorum: Ermenek’te üretilen kömür miktarı toplam ürettiğimiz
kömür miktarının iki binde 1’i, Türkiye'deki üretilen kömür miktarının iki
binde 1’i. Bir acının, bir insanın, bir işçi kardeşimizin ölümünün bu tür
kemiyet, bu tür rakamlardan öte olduğunu başında söylemiştim, daha önceden de
belirtmiştim. Türkiye’nin gerçekleriyle yüzleşmeden herhangi bir rakamı
yorumlamak da tabii ki mümkün değil. O açıdan bizim 80 milyon tonu iş sağlığı
ve iş güvenliğiyle beraber üretebiliyor olmamız lazım. Peki, bu şartlara
uymayan kömür ocakları varsa ne yapmak lazım? Şu ana kadar değerli arkadaşlar,
Soma’dan sonra, Soma kazasından sonra Türkiye'de 202 tane kapalı ocağın 93
tanesi Çalışma Bakanlığı ve Enerji Bakanlığı tarafından kapatıldı. Bunların
denetimi yapılmıyormuşçasına bir cümleyi kullanmak tek başına doğru olmaz, bu
kazaların gerekçesinin tek başına “denetim” olduğunu söylemek de doğru olmaz,
aynen bunun gibi. Denetim bundan bağımsız mıdır? Hayır, denetim bundan bağımsız
değildir. Biraz sonra vereceğim rakamlar bu konuyla alakalı daha da aydınlatıcı
olacaktır. 
Türkiye'de ilk elektrik 1902 yılında…
2002 yılına varıncaya kadar 31.800 megavat civarında Türkiye'de kurulu güç
kuruluyor, bütün enerji kaynaklarıyla beraber 12.300 megavatı yenilenebilir
enerji kaynakları olmak kaydıyla. Bakın, bizim son on iki yılda, bu ülkenin
idaresine konan AK PARTİ hükûmetlerimizle beraber 37 bin megavatlık yeni kurulu
güç eklenmiştir. 31.500 megavat ilk yüz yılda son on iki yılda 37 bin megavat
eklenmiştir. (AK PARTİ sıralarından alkışlar) 
Bunun dağılımı nasıldır değerli
arkadaşlar, bu sonuçlardan hepimiz sevineceğimiz için söylüyorum: Yenilenebilir
enerji kaynakları yani su, rüzgâr, güneş, jeotermal ve biyokütle gibi
kaynaklardan elde edilen kurulu gücün miktarı 28 bin megavatlara
çıkartılmıştır. Bu, 2002 yılındaki toplam kurulu güce neredeyse denk bir
miktardır. Biz, bunları daha fazla hareketlendirmemiz lazım, daha çok yerli
kaynaklara ve yenilenebilir kaynaklara yönelmemiz lazım diye kendimize olumlu
bir eleştiri getiriyoruz. Bizim daha fazlasını yapabiliyor olmamız lazım ve
Türkiye'de yenilenebilir enerji kaynaklarının kurulu güçteki payı yüzde 40’lara
kadar ulaşmıştır. Değerli arkadaşlar, bugün Avrupa Birliği üyesi ülkelerde ve
dünya ortalamasındaki yenilenebilir enerji kaynaklarının tam 2 katı Türkiye'de
bulunmaktadır. Biz hâlâ bunu yeterli görmüyoruz ama, bundan daha fazlasını
yapabiliyor olmamız lazım. Niçin? Çünkü rezervimiz var. 
AYTUĞ ATICI (Mersin) – Niye nükleer
santral kuruyorsunuz?
ENERJİ VE TABİİ KAYNAKLAR BAKANI TANER
YILDIZ (Devamla) - Bir konuda mutabakat sağlamamız lazım değerli arkadaşlar.
Bakın, bu, Türkiye'nin millî bir meselesidir. 2013 yılında dünyada 7 milyar ton
kömür tüketildi, 7 milyar ton. 3,5 milyar tonu Çin’de, yaklaşık 1 milyar tonu
Amerika Birleşik Devletleri’nde, 800 milyon tonu Hindistan’da, 468 milyon tonu
Endonezya’da ve dünyanın farklı ülkelerinde bunlar üretildiler. Biz hâlâ
Türkiye'deki 106 milyon ton kömürden bahsediyoruz. Yani 7 milyar tonluk kömürün
106 milyon tonundan bahsediyoruz. Bunun da 80 milyon tonunu yerli kaynaklardan
üretiyoruz. Şimdi, bu genel resim çerçevesinde biz kömürü daha fazla üretmemiz
lazım. İki kavramı birbirine karıştırmayalım lütfen. Kömürün daha fazla
üretilmesini bir suçmuş gibi göstermek doğru bir yaklaşım değil, yerli
kaynaklarımıza ve yenilenebilir enerji kaynaklarımıza doğru bir yaklaşım değil.
Bir yandan her birimiz kendi bireysel olarak araçlarına biner -18 milyon kişi
bu görevi yapar her gün- ama her birimiz petrol şirketlerinden şikâyet eder. 
Bakın, açık ve
şeffaf olmamız lazım. Bizler doğal gaza olan bağımlılığımızı azaltarak ve her
birimizin yaptığı, katkı koyduğu yerli yatırımlarla beraber bir rakam vermek
istiyorum. Soma’da zeytinlikle alakalı konuşma yapıldı; oradaki üslup ve usulün
yanlış olduğunu söylememe herhâlde gerek yok, orada çok ciddi bir üslup hatası
yapılmıştır. Ancak, biraz önceki söylediğim bu genel resmi görmemize mani olmayacak.
Nedir o genel resim? Oradaki kömürlerin tamamının rezervi, görünür rezervi 153
milyon ton. Bir kere -Tarım Bakanlığımızın üstün gayretleriyle beraber- “Zeytin
ağaçlarından da vazgeçmeyiz, elektrik santralinden de vazgeçmeyiz.” demiştim.
Biz iktidarı devraldığımızda Türkiye’deki zeytin ağaçlarının toplamı Tarım
Bakanlığımızın verilerine göre 99 milyon, bir başka veride de 92 milyon olarak
zikredildi, Tarım Bakanlığımızın söylediği esastır. Şu anda 170 milyon adet
zeytin ağacı var. Demek ki biz zeytin ağacını arttırmışız, arttırmamız da
lazım. Daha ne kadar arttırmamız lazım? Daha da fazla arttırmamız lazım, bunda
mutabıkız.
Bakın,
söyleyeceğim rakamlar sizi lütfen yanıltmasın. “Ne zeytin ağacından vazgeçeriz
ne santralden vazgeçeriz.” derken bu cümlenin altında söylüyorum bunları. 6 bin
tane zeytin ağacının… Yaklaşık, zeytin ağacı, ağaç başına 18 kilo zeytin
veriyor. Bu ne demektir? 100 ton civarında zeytin veriyor.
AHMET DURAN
BULUT (Balıkesir) – Olur mu efendim, bir çuval verir.
ENERJİ VE TABİİ
KAYNAKLAR BAKANI TANER YILDIZ (Devamla) – Daha fazlası da olsun. 
100 tonun yaklaşık
1 milyon TL geliri var. Asıl büyük resmi değiştirmeyecek bir şeyden
bahsediyorum arkadaşlar. Bakın, küsuratlara takılmayalım. Oradaki… Bize yıllık
getirisi 1 milyon TL. Burada ailelerimiz, ülke ekonomisi, ihracatımız,
ithalatın kısılması gibi bir çok ülke menfaati var, bunu bir kenarda tutuyorum;
bu faydadan ari değil, faydadan beri değil bu konu. 
Gelelim diğer tarafta ne yapmak
istedik: İnşallah yine bunu gerçekleştirmemiz lazım. Arkadaşlar, bunu usulüne
ve üslubuna uygun gerçekleştirmemiz lazım, açık bir dille söylüyorum. 153
milyon ton kömürün karşılığı 7,5 milyar dolar; vazgeçtik yarım milyar
dolarından, 7 milyar dolar. Otuz yılda bu kömür çıkartılacak. Biz, bu şirkete, santral
üretime geçtikten sonra her üreteceği kilovatsaatten, yaklaşık 4,68 kuruş,
eskalasyonla beraber 5,11 kuruşa denk geldi, yıllık 3 milyar kilovatsaat
elektrik üretse oradan, yerli kaynaklardan bizim elde edeceğimiz yıllık kira
geliri 153 milyon TL kira geliri arkadaşlar; kömürü filan satmıyoruz, kira
geliri. Buradan, istiyor olmamız hâlinde ve TKİ’nin şu ana kadar yaptığı 7,5
milyon TL’lik zeytin ağaçlarına yatırım gibi, her yıl 6 bin tane değil, 9
milyon adet zeytin ağacı dikebiliyoruz ama her yıl. Bunu da bir kenara
koyuyorum. Biz her yıl yalnızca bu santralde üretilecek, yerli kömürden
üretilecek elektriği doğal gazdan üretseydik, bizim 230 milyon dolar daha fazla,
doğal gaz, ithalatına para ödememiz gerekiyordu. Bunu da ödemeyeceğiz, bunu da
bir kenara bırakıyorum. 1,6 milyar dolarlık yatırım yapılacak orada ve 2 bin
kişiden daha fazla kişi çalışacak.
Şimdi değerli arkadaşlar, bu ülkenin
turizm zenginlikleri, tabii ki turizm varlıkları, kültür varlıkları, mera
vasfını kaybetmemiş araziler, sulak araziler, tarım arazileri nasıl zenginlikse
bu ülkenin tabii kaynakları da o kadar zenginlik. 
Değerli arkadaşlar, biz, AK PARTİ’li
kardeşlerimizden aldığımız oylarla beraber Hükûmet oluyoruz ama bu
zenginlikleri 77 milyonumuza dağıtıyoruz. Tabii ki böyle yapmamız lazım.
Oradaki kömürden oluşacak geliri, biz, 77 milyona vereceğiz. Doğal gazın
ithalatının engellenmesinden dolayı oluşan cari açığın kapanmasını 77
milyonumuzla beraber paylaşacağız.
Şimdi, büyük resim bunu söylerken,
gelelim özellikle maden kazalarıyla alakalı konuya. Burada, başında da
söylemiştim; maden kazaları bir doğal afet değildir arkadaşlar ama insanların
yaptığı, gerek işletmeci gerek işçi gerek işveren redevansçısı, TKİ’si, Enerji
Bakanlığı, kim varsa bununla alakalı zincirde silsileten sorumludur. demiştim.
Bununla alakalı o cümlemden geri adım atmış değilim ama şunu bilmemiz lazım:
Tek başına, sonuçlanmadan, bu tür soruşturmalar sonuçlanmadan… Hollanda’da Türk
Hava Yollarının uçağı düştüğünde dediler ki: “Bu soruşturma sonuçlanana kadar
herhangi bir bilgi vermeyeceğiz.” Biz, oluşan bilgileri, net bilgileri
kamuoyuyla paylaşıyoruz, öncelikle milletvekillerimizle paylaşıyoruz, bütün
açıklığıyla ve bütün şeffaflığıyla beraber. “Eğer bir doğal afet değilse burada
bir kusur var.” demiştim. O kusurun sahibi mutlaka ama mutlaka çıkacak değerli
arkadaşlar, bununla alakalı herhangi bir endişeniz olmasın. Herhangi bir
korumacılık, kollamacılık yapılamaz, yapılmaması da lazım. Bakın, bugün, adalet
karşısında kendini koruyabilen, şu veya bu gerekçeyle koruyabilen yapılar,
insanlar oluşmuş olabilir ama her zaman söylüyorum, sizin ve bizim inandığımız,
ayrımı olmaksızın hep beraber düşündüğümüz, ahirette bunların hesabını tek tek
vereceğiz. İnsanın kanun karşısında kendisini temize çıkartması da tek başına
yetmez. Ben o yüzden hem maddi kanunlar karşısında, yönetmelik ve mevzuatlar
karşısında hem de uhrevi kurallar karşısında kendimizi bağlayıcı hissediyorum.
Bütün bunları tekrar etmeme gerek yok. 
Şimdi, kısa kısa, milletvekillerimizin
değindiği konularla alakalı birkaç şey söylemek isterim. TKİ'nin üretiminden ve
üretiminin karşılığında ne kadar kâr ve zarar ettiğiyle alakalı rakamlar
soruldu. Değerli arkadaşlar, TKİ zarar eden bir kuruluşumuz değildir. Zarar
eden kuruluşumuz da var, TTK gibi. Ben ne varsa onu şeffaflığıyla paylaşmak
isterim. Şu anda, biliyor musunuz TKİ'nin Hazineden, fakir fukaraya kömür
dağıtımından dolayı 1,9 milyar TL alacağının olduğunu?
HAYDAR AKAR (Kocaeli) – Biliyoruz Sayın
Bakan, bankalara kaç para faiz ödediğini de söyleyin.
HASAN ÖREN (Manisa) – Ya, bunu niye
söylüyorsun ki?
ENERJİ VE TABİİ KAYNAKLAR BAKANI TANER
YILDIZ (Devamla) - Hepsini tek tek söyleyeceğim arkadaşlar, bu tabloyu, istemeniz
hâlinde kavaslar aracılığıyla dağıtacağım. 
Bakın, bunlar bizim İnternet’te Enerji
Bakanlığı sayfasından, TKİ sayfalarından kamuoyuyla paylaştığımız bilgiler, ben
size yeni bir şey söylemiyorum burada. 
HASAN ÖREN (Manisa) – Maliye Bakanından
al parayı, kim elini tutuyor ki? Mal vermişsin, para alacaksın.
ENERJİ VE TABİİ KAYNAKLAR BAKANI TANER
YILDIZ (Devamla) - Bakın, 210 milyon metreküp dekapaj yaptı 2010 yılında TKİ,
39,9 milyon ton üretim yaptı 2010 yılında, 64 milyon TL civarında yatırım
yaptı, 2,5 milyar TL ciro yaptı, 340 milyon TL de kâr etti. Bakın, nakit
akışlarıyla alakalı, yaklaşık, bizim 2 milyon aileye, fakir fukaraya
dağıttığımız kömürle alakalı TKİ'nin 450 milyon TL’yle 600 milyon TL
civarındaki oluşan hak edişlerinden Hazineden oluşturduğu kadar, karşılığında
bunları arz ettiği kadar bu paraları kendi iradesine alabiliyor.
HASAN ÖREN (Manisa) – Devlet içinde
devlet misiniz siz?
ENERJİ VE TABİİ KAYNAKLAR BAKANI TANER
YILDIZ (Devamla) – 2011 de ne oldu? 210 milyon metreküp dekapaj yaptı, 43,7
milyon ton üretim yaptı ve 61 milyon TL’lik yatırımla 2,8 milyar TL’lik ciro
yaptı, 513 milyon TL de kâr etti. Yıllara sari bu rakamları biz tarafınıza arz
edeceğiz.
Geliyorum diğer milletvekili
arkadaşlarımın söyledikleriyle alakalı konuya.
Evet, Cumhurbaşkanlığımızın yaptığı
Devlet Denetleme Kurulu raporu hakkında ilgili Meclis Araştırma Komisyonu
ekleriyle beraber birçok tavsiye niteliğinde burada kararlar alınmıştı. Bu
kararların arasında yer altı ve yer üstü madenciliğiyle alakalı, niteliğine
uygun olarak saptanacak makul süreler içerisinde mutlaka denetlenmesi gereken
konunun standart bir uygulamaya kavuşturulması için 3213 sayılı Maden Kanunu
hükümlerine göre “Mahallinde Tetkik Usul ve Esasları” adlı uygulama birliğini
sağlayıcı bir kitapçık hazırlandı, bununla alakalı yönetmelikler de aynı
şekilde düzenlendi. 
Kömür Koordinatörlüğü kurulmuş olup
koordinatörlük, uzman kuruluşlarının eleman teminiyle beraber güçlendirilmeye
çalışılmaya da devam ediyor. 
Yine, TTK ve TKİ’nin genel
müdürlüğünden uzman teknik eleman temin edilmek suretiyle bunlar yapılıyor. İş
teftiş kuruluyla beraber bu donelerin paylaştırılması yine aynı şekilde
yapılıyor.
HAYDAR AKAR (Kocaeli) – Dokuz yıldır
üretim yapmayan HEMA’ya ne yaptınız söyler misiniz!
ENERJİ VE TABİİ KAYNAKLAR BAKANI TANER
YILDIZ (Devamla) – Dokuz yılda yaptığımız işler var arkadaşlar, üzerine ekleyip
yapmamız gereken işler var. Çalışma Bakanımız kendi Bakanlığıyla alakalı
konuları ayrıntılarıyla verdi. Ve biz şu anda Bakanlar Kurulundan imzası
çıkmış, iş sağlığı ve iş güvenliğiyle alakalı şu anda Meclise intikal etmiş
olan kanunun yanı sıra yine Bakanlar Kurulundan imzaları çıkmış ve Meclise sevk
edilmek üzere olan maden kanunu tasarısıyla alakalı da ruhsat güvencesinin
artırılmasıyla alakalı, işletme ruhsatı verme şartı olarak mali yeterliliğin
getirilmesiyle alakalı, bir kısım devlet haklarının yeniden düzenlenmesiyle
alakalı, komşu küçük işletmelerin bir proje kapsamında “havza düzenlemesi”
dediğiniz ortak birleşik faaliyette bulunmasını sağlayan; havza niteliğindeki
MTA tarafından geliştirilmiş yeni kömür sahalarının bütünlüğünün korunmasına
yönelik tavsiyeleri içinde barındıran; maden işletme projesinin hazırlama,
kapsam ve niteliğinin yükseltilmesine dönük bir kısım işleri ihtiva eden ve
proje uygulamalarının izlenmesini kolaylaştıran birçok konuyu da inşallah
burada dercetmiş olacağız. 
Sayın Akçay’ın
söylemiş olduğu konuyla alakalı, Soma Kömür İşletmeleri Eynez yer altı
işletmesiyle alakalı fiyat mekanizmasından bahsetmiştim. 2006 yılında 28,44
TL’den başlayan ve eskalasyona tabi olan konu, yıllara sâri olarak 30 TL, 32
TL, 35 TL ve nihayet 50,39 TL’ye varan fiyat farkı kararnameleriyle beraber
bunlar düzenleniyor. 
Değerli
arkadaşlar, önemli bir konu olduğuna inandığım için, eğer Sayın Başkanımız da
uygun görürlerse, sırf milletvekillerimizin sorusuna, Sayın Ören’in sorusuna da
istinaden iki-üç dakikalık ek süre istiyorum; uygun görürseniz bunu vereceğim,
yoksa bilgi notu olarak ileteceğim.
CELAL DİNÇER
(İstanbul) – Verelim Başkanım, verelim.
BAŞKAN – Tabii
efendim.
Şimdi, size üç
dakika yeterli gelirse eğer…
Buyurunuz
efendim.
ENERJİ VE TABİİ
KAYNAKLAR BAKANI TANER YILDIZ (Devamla) – Sayın Başkanım teşekkür ediyorum.
Tabii “üretim
zorlaması” ifadesi çokça kullanıldı. Değerli arkadaşlar, üretim zorlamasında
taban üretim miktarı var. Evet, Soma’da, biz diyoruz ki yükleniciye: 1,5 milyon
tondan daha az üretmemelisin, buna göre teknolojini genişlet, buna göre
işlemlerini yap. Yıllara sâri olarak, bakın, 32 milyon dolarlık yatırımın
üzerine 50 milyon dolarlık daha yatırım yapılarak 2 adet tam mekanize, 4 adet
de yarı mekanize, 3 adet de klasik ayak teşkil edilerek bu üretim artışları
yapılmıştır. Bu söylediklerim işletmenin neler yaptığına dair değil ama bu
rakamların tarafınızdan bilinmesine dönüktür. Bu rakamlar işletmeyi savunmaya
dönük olmamakla beraber -tekraren söylüyorum, eğer, işletmecilik hatası varsa
onun da aynı şekilde karşılığını da bulacağımızı, aynı şekilde işletmecinin de
bundan sorumlu olduğunu bir kez daha söylemem lazım- üretim miktarları yıllar
itibarıyla -küsuratlarına girmiyorum- 2006 yılında 50.300 ton, 2007 yılında
269.289 ton, 2008 yılında 232 bin ton, 2009’da 532 bin ton, 2010 yılında 2,5
milyon ton, 2 milyon 599 bin 388…
HASAN ÖREN (Manisa) – Ne oldu bir anda?

ENERJİ VE TABİİ KAYNAKLAR BAKANI TANER
YILDIZ (Devamla) – Anlatacağım. 
2011 yılında 2 milyon 619, 2012 yılında
3 milyon 816 bin, 2013 yılında 3 milyon 566 bin ve 2014 yılında da kazaya kadar
1 milyon 240 bin ton civarında olmak üzere, toplam 15 milyon tona yakın bir
üretim gerçekleştirildi. 
Değerli arkadaşlar, biz, iş sağlığı ve
iş güvenliği sınırlarına bağlı kalmak kaydıyla, iş güvenliğini almak kaydıyla
üretim artışına bir tavan getirmiyoruz. Bunlarla alakalı denetimleri, ben,
rakam olarak artık yazılı olarak vermek zorundayım. 
Bakın, binlerce kez denetim yapılıyor. 
TURGAY DEVELİ (Adana) – Kapalı
ocaklarda yapılan üretimleri satın aldınız. 
ENERJİ VE TABİİ KAYNAKLAR BAKANI TANER
YILDIZ (Devamla) - Bu denetimlerde farklı yaklaşımlar olmuş olabilir mi?
Olabilir. Bunları da açık, şeffaflığıyla beraber paylaşacağız. 
Ayrıca, sözleşmede yükleniciyi fazla
üretim yapmaya zorlayan herhangi bir hüküm de bulunmuyor yani “Niçin fazla
yapmadın?” diye hüküm bulunmadığı gibi “Niçin fazla yapıyorsun?” diye de bir
hüküm yok. Tek şartımız var: İş sağlığı ve iş güvenliğiyle alakalı, Çalışma
Bakanlığı ve Enerji Bakanlığının şartlarına uyacaksın kardeşim. Bununla alakalı
denetimin tavsiyelerine uyacaksın. O yüzden, bizim bütün bunlar karşısında…
Uyar Madencilikle alakalı konumuza da
yazılı olarak cevap vereceğim. Tanınan süreyi daha fazla istismar etmek
istemiyorum. 
Ben, hayatını kaybeden işçi
kardeşlerimize Allah’tan rahmet ve bütün yakınlarına tekrar sabırlar diliyorum.

Hepinizi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ederiz Sayın Yıldız. 
ALİ UZUNIRMAK (Aydın) – Sayın Başkan… 
BAŞKAN – Buyurunuz Sayın Uzunırmak. 
ALİ UZUNIRMAK (Aydın) – Sayın Başkan,
Sayın Bakan başta olmak üzere burada yapılan bazı konuşmalarla Türkiye Büyük
Millet Meclisi yanıltılmakta, Türk milleti yanıltılmakta ve zabıtlara geçmesi
itibarıyla da gelecek kuşaklar yanıltılacaktır. 
Sayın Bakan Hükûmeti temsil etmektedir
ve kamu gücünü temsil etmektedir konuşurken, AKP Grubundan konuşan
arkadaşlarımız da Hükûmet yanlısı olarak konuşmakta. Kurulu güçler açıklanırken
“bizim yaptığımız” denmektedir. Oysaki belli bir dönemden beridir Türkiye'de,
kurulu güçler özel sektör tarafından yapılmaktadır, kamu yapmamaktadır. Yani,
kıyaslama eğer 2000’li yıllar öncesinde… Türkiye'de cumhuriyetten bugüne kadar,
1900’lü yıllardan bugüne kadar elektrik üretimine yapılan yatırımlar veya
enerjiye yapılan yatırımlar hep kamu yatırımlarıdır, hükûmet yapmıştı.
Dolayısıyla, bugün bizim yaptığımız diye kıyaslanmasında ortaya çıkan mantık,
sanki hâlen Hükûmet yatırım yapıyormuşçasınadır, oysaki Hükûmet yapmamaktadır,
özel sektör yatırım yapmaktadır. Bunun zabıtlara geçmesi ve Türkiye Büyük
Millet Meclisinin… Acaba dikkatsizlikten mi yoksa kurnazca, Türkçe’ye hâkim
olamamaktan mı kaynaklanan bir durum olduğunu ortaya çıkartmak istiyorum.
Teşekkür ediyorum.
BAŞKAN – Teşekkür ederiz Sayın
Uzunırmak.
Sayın Ören, buyurunuz.
HASAN ÖREN (Manisa) – Sayın Başkan,
Sayın Enerji Bakanımız -verdiği rakamlarda- verdiğim rakamlara ilişkin benim
yanlış bilgi verdiğimi söyledi. Hâlbuki, aldığım rakamlar TKİ’dendir, Enerji
Bakanlığındadır. Ben düzeltmesini istiyorum ve düzeltme yapmak istiyorum.
BAŞKAN – Yanlış demedi ama.
HASAN ÖREN (Manisa) – Şöyle: 2009
yılında 532 milyon ton kömürün imal edildiğini, üretildiğini söyledi; yanlış
bilgi, onu düzeltmek istiyorum.
ENERJİ VE TABİİ KAYNAKLAR BAKANI TANER
YILDIZ (Kayseri) - Ben “Yanlış bilgi verdi.” demedim.
BAŞKAN – Demedi efendim, demedi.
HASAN ÖREN (Manisa) – Efendim, dedi. Bakınız,
rakamları buradan okuyorum. Önünüzdeki rakama bakın.
BAŞKAN – Şimdi, tutanaklara geçmesi
açısından doğrusunu söyleyin, oylamaya geçeceğim, gündemimiz yoğun.
HASAN ÖREN (Manisa) – Ama bununla
ilgili Cumhuriyet Halk Partisinin sanki kömür üretimiyle ilgili, kömürün
üretilmesinden hoşnutsuz olduğu anlamına varacak söz sarf etti. Cumhuriyet Halk
Partisinin böyle bir…
BAŞKAN – Yok, öyle bir şey kullanmadı,
böyle bir şey de mümkün değil zaten. Yok, öyle bir söz kullanmadı. (AK PARTİ
sıralarından alkışlar) 
HASAN ÖREN (Manisa) – Sayın Başkan,
bununla ilgili, 532.950 ton dendi, doğru mudur? Bunun yarısını Park Holding
üretti, 300 milyon…
BÜLENT TURAN
(İstanbul) – Böyle bir usul yok Sayın Başkan.
HASAN ÖREN
(Manisa) – Düzeltme yapıyorum, yerimden düzeltme yapıyorum.
BÜLENT TURAN
(İstanbul) – Yeri orası mı Sayın Başkan?
HASAN ÖREN
(Manisa) – Veya yerimden yapayım.
BAŞKAN –
Yerinizden düzeltiniz lütfen. Bir dakika süre vereceğim, yerinizden düzeltiniz.
Çünkü bu sizi rahatsız edecek, yanlış anlaşıldığını düşünüyorsunuz, tutanaklara
düzgün geçelim.
Peki, buyurunuz
efendim.
V.- AÇIKLAMALAR (Devam)
28.- Manisa Milletvekili Hasan Ören’in, Enerji ve Tabii
Kaynaklar Bakanı Taner Yıldız’ın (11/41) esas numaralı Gensoru Önergesi
üzerinde yaptığı konuşmasındaki bazı ifadelerine ilişkin açıklaması
HASAN ÖREN
(Manisa) – Sayın Başkanım, Sayın Taner Yıldız 2009 yılında üretimin 532 bin 950
ton olduğunu söyledi, doğrudur ama bunun 300 bin 750 tonunu Park Teknik Holding
üretti. Yani orada 232 bin tonunu da yeni verdikleri, o yılda verdikleri Soma
AŞ üretti. Yani Park Teknik 30 trilyonluk yatırım yaptı, taahhüt edilen veya
TKİ’nin istediği 1,5 milyon tonun ancak yüzde 20’sini üretebildi, aradan bir
yıl geçmeden TKİ’ye ve Enerji Bakanlığına sormama rağmen “Soma AŞ kaç paralık
yatırım yaptı da 7 kat bu üretim arttı?” dediğimde de bunun cevabını
vermediniz. Biz, tıpkı Avustralya’daki gibi 50 bin işçiyle 560 milyon ton
üretilmesini istiyoruz Türkiye’de, 50 bin işçiyle 70 milyon ton üretilmesini
istemiyoruz. Biz de üretimden yanayız, ne kadar çok üretiriz Türkiye’deki
vatandaşlarımızın yaşamlarının zenginleşmesine o kadar katkıda bulunuruz.
Teşekkür ederim.
BAŞKAN –
Teşekkür ederiz Sayın Ören.
VIII.- GENSORU (Devam)
A) Ön Görüşmeler (Devam)
2.- Halkların Demokratik Partisi Grubu adına Grup
Başkan Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde işçi sağlığı ve güvenliğini göz ardı ederek kazaların önüne
geçmediği ve maden işletmelerinde emek sermaye dengesini sermaye lehine
dönüştürerek genel piyasa dengesini bozduğu iddiasıyla Enerji ve Tabii
Kaynaklar Bakanı Taner Yıldız hakkında gensoru açılmasına ilişkin önergesi
(11/41) (Devam)
BAŞKAN - Enerji
ve Tabii Kaynaklar Bakanı hakkındaki gensoru önergesinin gündeme alınıp
alınmayacağı hususundaki görüşmeler tamamlanmıştır.
Şimdi gensoru
önergesinin gündeme alınıp alınmayacağı hususunu oylarınıza sunacağım:
Gensoru
önergesinin gündeme alınmasını kabul edenler… Kabul etmeyenler… Kabul
edilmemiştir.
On dakika ara
veriyorum.
Kapanma Saati: 22.52
ALTINCI OTURUM
Açılma Saati:
23.08
BAŞKAN: Başkan
Vekili Şükran Güldal MUMCU
KÂTİP ÜYELER: Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın milletvekilleri, Türkiye
Büyük Millet Meclisinin 24’üncü Birleşiminin Altıncı Oturumunu açıyorum.
Gündemin “Seçim” kısmına geçiyoruz.
X.- SEÇİMLER
A) Komisyonlarda Açık Bulunan Üyeliklere Seçim
1.- Kamu İktisadi Teşebbüsleri Komisyonunda açık
bulunan üyeliğe seçim
BAŞKAN – Kamu İktisadi Teşebbüsleri
Komisyonunda boş bulunan ve siyasi parti grubu mensubu olmayan
milletvekillerine düşen bir üyelik için İzmir Milletvekili Ertuğrul Günay aday
olmuştur.
Oylarınıza sunuyorum: Kabul edenler…
Kabul etmeyenler… Kabul edilmiştir.
Şimdi, alınan karar gereğince sözlü
soru önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler" kısmına geçiyoruz.
1'inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu'nun görüşmelerine kaldığımız yerden devam edeceğiz.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu (2/242,
2/80) (S. Sayısı: 156)
BAŞKAN – Komisyon? Yok.
Ertelenmiştir.
2'nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok.
Ertelenmiştir.
3'üncü sıraya alınan, Adalet ve
Kalkınma Partisi Grup Başkanvekilleri Kayseri Milletvekili Mustafa Elitaş,
Adıyaman Milletvekili Ahmet Aydın, Kahramanmaraş Milletvekili Mahir Ünal,
İstanbul Milletvekili Mihrimah Belma Satır ve Amasya Milletvekili Mehmet Naci
Bostancı’nın; Askerlik Kanunu ile Sözleşmeli Erbaş ve Er Kanununda Değişiklik
Yapılmasına Dair Kanun Teklifi, Cumhuriyet Halk Partisi Grup Başkanvekili
İstanbul Milletvekili Mehmet Akif Hamzaçebi’nin; Askerlik Kanununda Değişiklik
Yapılması Hakkında Kanun Teklifi, İstanbul Milletvekili Mustafa Sezgin
Tanrıkulu’nun; Askerlik Kanununa Geçici Madde Eklenmesi Hakkında Kanun Teklifi,
Tokat Milletvekili Orhan Düzgün’ün; Askerlik Kanununda Değişiklik Yapılması
Hakkında Kanun Teklifi ve Millî Savunma Komisyonu Raporu’nun görüşmelerine
başlayacağız.
3.- Adalet ve Kalkınma Partisi Grup Başkanvekilleri
Kayseri Milletvekili Mustafa Elitaş, Adıyaman Milletvekili Ahmet Aydın,
Kahramanmaraş Milletvekili Mahir Ünal, İstanbul Milletvekili Mihrimah Belma
Satır ve Amasya Milletvekili Mehmet Naci Bostancı’nın; Askerlik Kanunu ile
Sözleşmeli Erbaş ve Er Kanununda Değişiklik Yapılmasına Dair Kanun Teklifi,
Cumhuriyet Halk Partisi Grup Başkanvekili İstanbul Milletvekili Mehmet Akif
Hamzaçebi’nin; Askerlik Kanununda Değişiklik Yapılması Hakkında Kanun Teklifi,
İstanbul Milletvekili Mustafa Sezgin Tanrıkulu’nun; Askerlik Kanununa Geçici
Madde Eklenmesi Hakkında Kanun Teklifi, Tokat Milletvekili Orhan Düzgün’ün;
Askerlik Kanununda Değişiklik Yapılması Hakkında Kanun Teklifi ve Millî Savunma
Komisyonu Raporu (2/2512, 2/1851, 2/2513, 2/2515) (S. Sayısı: 665) (x)
BAŞKAN – Komisyon ve Hükûmet yerinde.
Komisyon Raporu 665 sıra sayısıyla
bastırılıp dağıtılmıştır.
Teklifin tümü üzerinde konuşmak
isteyen, Halkların Demokratik Partisi Grubu adına Bitlis Milletvekili
Hüsamettin Zenderlioğlu.
Buyurunuz Sayın Zenderlioğlu. (HDP
sıralarından alkışlar)
HDP GRUBU ADINA HÜSAMETTİN ZENDERLİOĞLU
(Bitlis) –Sayın Başkan, değerli milletvekilleri; Halkların Demokratik Partisi
adına 665 sıra sayılı, Askerlik Kanunu’nda yapılacak değişiklikler üzerine söz
almış bulunmaktayım. Bu vesileyle hepinizi saygıyla, sevgiyle selamlıyorum.
Tabii ki bedelli askerlik 1927 yılından
günümüze dek değişik dönemlerde birkaç sefer tekrarlanmış bulunmaktadır ve bu
tekrarlama sırasında bu kanunlarda yapılan bazı değişikliklerin hiçbiri
istenilen süreye cevap olmamıştır. Bu vesileyle…
Bilindiği gibi, Anayasa’nın 72’nci
maddesine göre her vatandaş, sağlıklı olan vatandaş askerlik görevini ifa
etmekle mükelleftir. Ancak, askerlik hizmetlerinin yerine getirileceğine
ilişkin kanun 1076 sayılı Yasa’da açık ve net olarak konulmuştur. Bu yasaya dayanarak
1111 sayılı Askerlik Kanunu ile Yedek Subaylar ve Yedek Askeri Memurlar Kanunu
ile düzenlenmiştir. Buna göre iki yöntem geçerlidir. Bir: Bedel ödeyerek ya da
döviz ödeyerek askerlik görevini ifa etmektir.
Biliyoruz ki 1927 yılından sonra
bedelli askerlik yasası çıkmıştır. Ancak, bu son dönemde, 1987’de 3358 sayılı
Yasa’ya göre 18.433 kişi bundan yararlanmıştır. 1993’te ise 3802 sayılı Yasa’ya
göre 35 bin vatandaş yararlanmıştır. 1999 yılında 4459 sayılı Kanun’a göre 72
bin kişi bedelli askerlikten yararlanmış, son yapılan düzenlemeyle beklentilere
cevap olunmamıştır. Ancak, 30/11/2011 tarihinde 6252 sayılı Kanun’a göre
hedeflenen 460 bin kişiden sadece yüzde 10’una tekabül etmiştir, 50 bin kişi bu
yasadan yararlanmıştır. Şimdi de bedelli askerlik uygulamasından yaklaşık
olarak 700 bin kişinin yararlanacağı söylenmektedir. Tabii ki bu kanunun
önümüzdeki süreçte meyvesini vereceği inancıyla… 
Kamuoyunda bedelli askerlik olayı
kapanmışken bu algının yeniden tekrarlanması toplumda da bir huzursuzluk
yaratmıştır. Her ne kadar vatandaş bu çıkan yasaya karşı olmasa bile burada bir
eşitsizlik söz konusudur. Yani, biz burada bu çıkan yasaya karşı olmadığımızı…
Ancak bu yasanın eşitsizliğine karşı çıkıyoruz. Burada parası olan bedel
ödeyecek, parası olmayan da askerlik yapacak, doğru olmayan budur. Yoksa, gönül
isterdi ki belli, makul bir seviyeye çekilsin ve bu makul seviyede vatandaş bu
parayı ödesin ve herkes eşit bir şekilde bu askerlik kanunuyla ilgili kendi
askerliğini ifa edebilmiş olsun. 
Bugün Türkiye'nin en önemli
sorunlarından biri de zorunlu askerliktir. Bu zorunlu askerlik on iki aylık bir
süre içerisindedir. Bunun en azından dokuz aya indirilmesi mümkün olabilirdi,
bu yapılmadı. Tabii ki, burada Halkların Demokratik Partisi olarak biz bu
yasanın içerisinde askerliğin zorunlu olmaktan çıkarılmasını ve vicdani reddin
anayasal güvenceye kavuşturulmasını talep etmemize rağmen bu konuda hiçbir
çalışma yapılmamış, halkın talebi ve isteği olan vicdani ret göz ardı
edilmiştir. 
Türkiye’de askerliğin zorunlu olmasında…
Gitmek istemedikleri ifade ediliyor ve buna karşı olarak hâlen bir düzenleme
yok. Hiç kimseye iradesi dışında askerlik hizmetini yaptırmamaları gerekir,
askerliğin zorunlu olmaktan çıkarılması gerekir. 
Vicdani ret hakkı Birleşmiş Milletler
İnsan Hakları Komisyonunun Avrupa Parlamentosu tarafından temel insani hak
olarak kabul edilmiş. Fakat, vicdani reddi iç hukukunda tanımayan Avrupa
Konseyi üyelerinden tek ülke Türkiye’dir. Bu vesileyle 10/3/2011 yılında 6191
sayılı Sözleşmeli Erbaş ve Er Kanunu’nun 3’üncü maddesinde belirtilen koşullar
özellikle askerlik yapmayla ilgili değildir. Şartlarına baktığımızda, ilkokul
mezunları ancak bu er ve erbaşlıkta sözleşmeli veya ön sözleşmeyle askere
alınıyor. Ben şunu söylemekte yarar buluyorum: Bunlar sanki ileride çok kirli
işlerde kullanılacakmış gibi bir imaj yaratılıyor. Bunun düzeltilmesini talep
ediyorum. 
Sınır boylarına tabii ki bu insanları…
Bu askerlikle ilgili, er ve erbaşlarla ilgili, sözleşmeyle alınan bu askerlerin
hiçbiri gidip Kadıköy’de Ziverbey Köşkü’nde askerlik yapacak değiller.
Bilindiği gibi, bunlar askerlik hizmetlerini sınır boyunda para karşılığında
yapacaklardır ve düşünebiliyor musunuz, yedi yıl sonra bu insanlar askerlikleri
bittiğinde tekrar halka yani topluma karışacaklar. Bu insanların, böyle katı
bir disiplin içerisinde yetişen insanların yani savaşın koşullarına göre
örgütlenen bu insanların acaba yarın toplum içerisinde ne yapacaklarını kim
söyleyebilir? Örneğin sağlıkçıysa, tekrar dönüp sağlıkta çalışması söz
konusuysa buradaki travmaların veya kendi yaşamında, o askerlik süresinde
yaşamış olduğu travmaların sonucunu acaba şimdiden düşünebiliyor muyuz? Yarın
bunların neler yapacaklarını da hatırlatmak istiyorum. 
Burada görevli askerlerin ya da resmî
insanların… Bu konu, bu sözleşme ve ön sözleşmenin koşullarının ne olduğu henüz
yasada da belirtilmiyor bence. Bu nedenle, burada sanki böyle hummalı, kuşkulu
bir imaj yarattığını söyleyebiliriz. 
Sayın Başkan, değerli milletvekilleri;
biliyorsunuz ki 29 Kasım olayının vahametini dile getirmeden diğer konulara
geçmek istemiyorum. Hepinizin bildiği gibi, iki yılı aşkındır sınırda olup
bitenleri sabırla izliyoruz ve anlatmaya çalışıyoruz ama anlayan kim ya da
anlamamazlıktan geliniyor. Sanki bu Hükûmetin amacı, Kobani düşürülmeye çalışılıyor.
Sanki Kobani düşerse bütün askerî, siyasi, ekonomik sorunları çözülecekmiş gibi
toplum bu kirli politikalar çerçevesinde örgütlenmeye, konsantre edilmeye
çalışılıyor. Peki, Kobani’nin düşmesi hâlinde acaba AK PARTİ Hükûmetinin iç ve
dış politika açısından ne yararı olacaktır diye merak ediyorum. Sınıra binlerce
asker ve polis dizilmiş. Bu askerler ne iş yapıyor? Bir vatandaş olarak Sayın
Millî Savunma Bakanına soruyorum: Burada görevli askerlerin ya da resmî
görevlilerin sorumluluğunu kim üstleniyor? Kobani kantonunun kendi kendini
idame etmesi, yönetmesi size ne gibi bir zarar veriyor ya da sizde nasıl bir
rahatsızlık yaratıyor? Kürtlerin başına DAİŞ gibi bir belayı sarmalayanların
başında sizin bu ikiyüzlü politikalarınızdan kaynaklandığını ifade etmek
istiyorum. Henüz kim oldukları belli olmayan bu paramiliter ve lejyon güçler
TSK’yle nasıl bir ilişki ağı içindedirler? Bu konuda bilginiz var mı Sayın
Bakanım? Bu ilişki Türkiye halkının çıkarlarına nasıl bir katkı sunuyormuş?
Bizim bilgimiz yok. Eğer sizin varsa bu konuyu açıklayabilir misiniz? 
29 Kasım saldırısının amacı Kobani’yi
düşürmek idi. Bu nedenle Türkiye tarafından binlerce askerin gözlerinin önünde
bir katliam girişiminde bulunuldu. Yani, onun coğrafya haritasına baktığımızda
şu Mürşitpınar Kapısı’dır. Şurada da Silo vardır. Bunun yanı başında Atmanek
denen bir köy vardır. Buradan iki bomba yüklü, iki bomba örgütlü yani kendini
bombayla donatmış iki insan önce geçiyor ve akabinde hızlı bir biçimde bomba
yüklü iki araba tekrar Türkiye sınırından bu tarafa geçiyor yani Kobani’nin
içine doğru gidiyor. Peki, burada yüzlerce askerin, polisin gözlerinin önünde,
resmî görevlilerin gözlerinin önünde nasıl oluyor da Türkiye tarafından böyle
bir girişimde bulunuluyor? 
Şimdi size soruyorum: Bu sizin gerçekten
DAİŞ’i desteklediğiniz anlamına mı geliyor, yoksa oradaki komutanların başkası
mı acaba komuta ediyor? Ben bundan tereddüt duyuyorum, halk da bize soruyor:
Neden böyle? Bugüne kadar herkes, gerçekten, Türkiye'nin büyüklüğünden, Türkiye’nin güçlülüğünden söz
ederken, herkesin gözünün içine böylesine baka baka, burada ne oldukları belli
olmayan, kim oldukları belli olmayan, Kobani’de bir dikili ağaçları bile
olmayan bu insanların dışarıdan gelip Kobani’ye saldırmaları ne kadar
manidarsa, buradaki askerlerin gözlerinin önünde, polislerin gözlerinin önünde
oraya saldırmasını o kadar manidar olarak görüyoruz. 
Bu olaylarla ilgili AKP Hükûmeti resmî düzeyde herhangi bir
açıklama yapmamıştır ve ardından 2 intihar komandosunun oraya saldırmasının
akabinde TSK’nin de resmî bir açıklaması söz konusu değildir. Ne hikmetse,
sınırı geçen bu cellatlara, bu katil sürülerine karşılık veren YPG güçlerine
karşılık TSK anında cevap veriyor ve bütün araçlarına saldırıyor ve oradaki
araçlara zarar veriyor. Peki, bu zararı… Neden gözlerinizin önünden geçen bu
intihar komandolarına karşı, bu intihar arabalarına karşı sessiz kalıyorsunuz
da ona karşı kendini koruyan, savunan bu insanlara karşı neden böyle reaksiyon
gösteriyorsunuz? Bu da şunu ifade ediyor: Bu konu da sizin bir ilişki ağı
içinde olduğunuzun açık örneğidir. Bu nedenle şunu söylüyoruz: Sayın Bakanım,
bu konuda bir araştırma yaptınız mı? Çünkü günlerce kamuoyunun önünde
tartışıldı, medyada bu konu açık ve net olarak söylenildi ve televizyonlarda da
görüntülü olarak gösterildi. Şimdi soruyorum: Bu konuda bir araştırmanız oldu
mu, olmadı mı Sayın Bakanım? 
Sınırda olup bitenlerle ilgili olarak dilimizin döndüğü
kadar anlatmaya çalıştık. İki yıldan beri bu sınıra zaman zaman gidip
kendilerini, Kobani’deki kardeşlerimizi, akrabalarımızı ziyaret ediyoruz ve
olup bitenleri çok yakından izliyoruz. O sınırda sadece bunların vahametine,
felaketine dikkat çekmek için orada demokratik eylemler yapılıyordu ve bu
demokratik eylemlere karşın, ne hikmetse TSK o TOMA’larıyla, zırhlı
araçlarıyla, tazyikli suyla halka karşı acımasızca saldırıyordu. Hatta, bu
saldırıda birçok insanın yaralandığını söyleyebiliriz ve
yaralananların yanında “Kader” diye genç bir kız kardeşimiz de orada yaşamını
yitirmiştir. O gaz bombalarından bir de ben yaralandım. Yani, herkesin gözü
önünde hedef göstererek saldırıda bulundular. Ama, neden DAİŞ gibi henüz ne
oldukları belli olmayanlara karşı böyle bir tedbir alınmıyor? Eğer tedbir
alınıyorsa alınan tedbirler nedir, merak ediyoruz. 
Gerçekten AKP
Hükûmetinin yürütmüş olduğu bu politikalar akıllı ve sorumlu insanları
zorlamaktadır çünkü aklın sınırlarını aşmaktadır. Halk soruyor: “AK PARTİ
Hükûmeti nasıl oluyor da kendi halkına, kendi vatandaşına yönelik böyle haince
politikaları geliştirebiliyor?” Doğrusu, bu politikaları anlamakta insanlar
zorlanıyor. 
DAİŞ gibi vahşi
ve insanlıktan nasibini almamış katil bir örgüte destek sunmak akıl kârı
değildir. Bu, doğrudan Kürt halkına düşmanlıktır, dolayısıyla ülkeye de
düşmanlıktır. Düşünebiliyor musunuz… Transkafkasya’dan, Avrupa’dan,
Avrasya’dan, Fas’tan, Tunus’tan, Cezayir’den, Avrupa’nın birçok yerinden
lümpen, paramiliter, lejyon gibi sıfatsız, kim oldukları belli olmayan bu tür
insanları bu sınırda görmemezlikten gelemezsiniz. AK PARTİ Hükûmeti bu
yanıltıcı politikalarıyla sözüm ona Kürtleri ve kamuoyunu kandıracağını
düşünüyorsa kendini kandırıyor demektir.
Kobani’yle
ilgili politikamızı gözden geçirin. Ekonomik olarak halk zor günler
yaşamaktadır. Halkın aşa, işe ihtiyacı vardır. Bu politikalar sizi başarıya götürmez.
Kobani her ne kadar acıların başkenti ise de Kobani artık bir insanlık
kentidir, bir dünya kentidir. Burada özgürlük ve demokrasi abidesinin
dikileceği günler çok yakındadır. “Ben insanım.” diyen herkesin Kobani’ye
destek olmasını diliyorum. Çünkü Kobani ve Kobani’nin şahsında insanlık boğulmaya
çalışılıyor; çoluk çocuk demeden, kadın yaşlı demeden insanların yaşamları
sonlandırılıyor. Son teknolojik ve süpersonik silahlarla üstün, orantısız güçle
buraya saldırmaktadır. Bu yetmiyormuş gibi, Türkiye’yide bu olayların içine
çekme planları yapılıyor. Bu planlar ve bu senaryoların her gün birileri
tarafından ortaya konulduğunu söyleyebiliriz. Orta Doğu kadim halklarından biri
olan Kürtlere karşı böylesi acımasız saldırılar, katliamlar ve soykırımlar yapılıyor,
kardeş halk olan Türkiye buna sessiz kalıyor. Çünkü AK PARTİ Hükûmeti halka
yeterince anlatılmasının önüne set çekmektedir.
Sayın Başkan, Sayın Başbakanın Suruç’a
giderek savaş mağdurlarıyla konuşması büyük bir umut yaratmıştır. İnşallah, bu
güvenlik koridoru açılır, bu kadar insan ölmez umudunu büyütürken birdenbire
bir intihar saldırısının Türkiye topraklarından geliştirilmesi insanlarda hayal
kırıklığını yaratmıştır. Bu savaşın sonu ne olacak, henüz belli değildir ama şu
açık ve nettir: Burada bu savaşı destekleyenler... Bu savaşa karşı sessiz
kalanların da günahı yok değildir. 
Sayın Başkan, değerli milletvekilleri;
Kobani toplumsal ve siyasal yapısı ile coğrafi ve demografik özellikleri
dikkate alındığında çok küçük bir yaşam alanıdır. Yıllardır despot ve
diktatörler tarafından idare edilen küçük ve şirin bir kenttir. Âdeta bir zulüm
ve baskı cenderesine tabi tutulmuş kimliksiz bir halkın şimdi de kendi
geleceğini belirleme özgürlüğünü talep etmesi kadar doğal ne olabilir?
Kobani’de Türkiye’ye hiçbir şekilde
zarar verecek bir ortam yoktur. Aslında Türkiye’de Kobani halkıyla doğrudan
doğruya ilişki kurulup insani yardımların ulaşması için bir koridorun açılması
bizce çok önemlidir; bu, Türkiye’yi küçültmez, bilakis büyütür. Çünkü biz
şuradan biliyoruz: Osmanlılar döneminde bir şair şunu söylüyor, diyor ki:
“Kilâbı zulme kaldı gezdiğin nazende sahralar, uyan ey yâreli şîri jiyân bu
habı gafletten.” Biz sizin bu gaflet uykusundan uyanmanızı talep ediyoruz. (HDP
sıralarından alkışlar) 
Kobani halkı, sınırdan Türkiye tarafına
geçmek istediğinde kendi sınırında döşeli mayınlı tarlalardan geçmek zorunda
kalıyor. Bu da çoğunun bu mayınlarla karşılaşması... Ya ölüm ya da büyük, ağır
yaralarla, travmalarla karşı karşıya kalmaktadırlar. Yani yağmurdan kaçarken
doluya tutulma gibi bir şey. Buradan, savaştan kaçarken mayın tarlalarıyla
karşı karşıya gelinmesi kadar acı olan bir şey var mıdır? 
Şimdi söyleniyor: Biz 2003 yılında
Türkiye, Ottowa Anlaşması’na göre 2014 yılında bu kara mayınlarını sökeceğinin
sözünü vermiştir ve bu anlaşmaya imza atmıştır. Şimdi de, dün yapılan
tartışmalarda da Sayın Bakanımızın ve Komisyon Başkanımızın da ifade ettikleri
gibi burada bu mayın sökme işlemini 2022’ye kadar ertelediklerini söylüyorlar.
Peki, siz 2022 yılına kadar neden erteliyorsunuz? 
Ve şunu söylüyorlar, diyorlar ki:
“Efendim, DAİŞ büyük bir savaş orada başlatmış.” Yahu, DAİŞ kimdir? Allah
aşkına, DAİŞ kimdir? Kim DAİŞ’i destekliyor, nereden geldiler? Biz diyoruz ki:
Bu adamlar Kobanili değildir, Afrinli değildir, Qamişlolu değildir; kimdir
bunlar? Kim bunları örgütledi, kim bunları destekledi? Urfa milletvekili
buradadır, bir yıl önce söyledim Komisyonda, Sayın Naci Bostancı da buradadır,
dedim ki: Bak, siz bu lejyonları, bu paramiliter insanları getiriyorsunuz, Ceylanpınar’da
TİGEM’de istihdam ediyorsunuz, orada onlara lojistik destek sağlıyorsunuz,
eğitiyorsunuz ve sonra da Kürtlerin üzerine saldırıyorsunuz. Nedir? İşte,
“Kobani’de veya Afrin’de veyahut da Qamişlo, Cizire dediğimiz alanda kurulan bu
kantonları tanımıyoruz, yok edeceğiz?” Yahu, niye? Kürtlerin de insan gibi
yaşama hakkı yok mudur? Onların kendi dilleriyle, kendi kültürleriyle, kendi
dinleriyle, kendi motifleriyle, kendi kokusuyla, kendi tonuyla yaşama hakkı yok
mudur? Senin kadar onun da hakkı vardır, o da bir insan. Ama gördüğümüz
kadarıyla, bakıyoruz ki burada bunları destekleyenlerin başında emin olun
Türkiye geliyor. Hiç itiraz edilmesin, gözlerimizle gördüğümüz bir şeyi… Kimse
bizi yanıltmasın. Burada sayın milletvekilimiz diyorsa, çok merak ediyorsa…
AFİF DEMİRKIRAN (Siirt) – Doğru değil,
doğru değil, doğru değil.
HÜSAMETTİN ZENDERLİOĞLU (Devamla) – Sen
bilmiyorsun ki, görmedin. Yahu, sen bilmiyorsun, görmedin sen.
AFİF DEMİRKIRAN (Siirt) – Biliyorum,
nasıl bilmiyorum, içindeyim, sadece Türkiye’yi değil, Avrupa’yı, Amerika’yı
biliyorum, her tarafı biliyorum. 
HÜSAMETTİN ZENDERLİOĞLU (Devamla) – Sen
bilmediğin için, konuşma. 
AFİF DEMİRKIRAN (Siirt) – Biliyorum,
çok iyi biliyorum, senden çok daha iyi biliyorum. Sen kim oluyorsun da bunu
söylüyorsun bana!
HÜSAMETTİN ZENDERLİOĞLU (Devamla) –
Bakın, şu anda 1.300 kilometredeki o döşenen mayınlar içerisinde kendi
arabasıyla, hayvanlarıyla birlikte…
AFİF DEMİRKIRAN (Siirt) – Senin ne
yaptığını da çok iyi biliyorum ben.
HÜSAMETTİN ZENDERLİOĞLU (Devamla) – Bilmediğin
bir şeyi de konuşma.
AFİF DEMİRKIRAN (Siirt) – Çok iyi
biliyorum, senden çok daha iyi biliyorum.
HÜSAMETTİN ZENDERLİOĞLU (Devamla) –
Biliyorsan buyurun gidelim.
AFİF DEMİRKIRAN (Siirt) – Tamam.
HÜSAMETTİN ZENDERLİOĞLU (Devamla) –
Buyurun gidelim.
(Mikrofon otomatik cihaz tarafından
kapatıldı) 
AFİF DEMİRKIRAN (Siirt) – Hemen yarın
sabah gidelim, biletini de ben alayım.
HÜSAMETTİN ZENDERLİOĞLU (Devamla) –
Gidelim.
Ya, 30 tanesi yakalandı, 30 kişi şu
anda yakalandı, hepsinin kimliği cebinde, Türk kimliği yazıyor.
AFİF DEMİRKIRAN (Siirt) – Ya, yapma
Allah aşkına! 200 bin insan geldi ya, insan biraz insaflı olur, biraz vefa
gösterir, biraz müteşekkir olur.
HÜSAMETTİN ZENDERLİOĞLU (Devamla) –
Senin o vurucu timlerinin hepsi orada, askerden emekli olanlar orada…
BAŞKAN – Teşekkür ederiz Sayın
Zenderlioğlu.
Karşılıklı konuşmayınız lütfen.
AFİF DEMİRKIRAN (Siirt) – 200 bin insan
ölümden kaçırıldı ya, ölümden kaçırıldı 200 bin insan, yazıktır, günahtır.
HÜSAMETTİN ZENDERLİOĞLU (Devamla) –
1957 yılından 1998 yılına kadar Türkiye tarafından 615.419 antipersonel mayını
döşendiği söylenmektedir. Mayınların haritası şu anda ellerinde yok. Bu
mayınları neden sökmüyorsunuz, niye sökmüyorsunuz, size soruyorum? Bir insanlık
utancıdır artık mayınlar. Mayın üretimi durdurulmuştur ama siz hâlen bunda
ısrar ediyorsunuz. Bunun tek bir anlamı var, siz savaş politikanızda
ısrarcısınız. (HDP sıralarından alkışlar)
BAŞKAN – Teşekkür ediyoruz Sayın
Zenderlioğlu. 
HÜSAMETTİN ZENDERLİOĞLU (Devamla) – Ben
de teşekkür ediyorum, hepinize saygılar sunuyorum.
Sayın milletvekilim, çok merak
ediyorsan bak, iki aydan beri ben Kobani’deyim, tamam mı?
BAŞKAN – Sayın Zenderlioğlu, lütfen,
kuliste karşılıklı konuşunuz.
AFİF DEMİRKIRAN (Siirt) – Pikniğe
gidiyorsunuz Kobani’ye. Karşı tarafa geçsene.
HÜSAMETTİN ZENDERLİOĞLU (Devamla) –
Benim memleketimdir, senin değil.
BAŞKAN – Sayın Zenderlioğlu, lütfen…
AFİF DEMİRKIRAN (Siirt) - Kobani’de ne
yapıyorsunuz? 
HÜSAMETTİN ZENDERLİOĞLU (Devamla) –
Orada gördük, gözlerimizle gördük. 
AFİF DEMİRKIRAN (Siirt) - Pikniğe
gidiyorsun oraya.
HÜSAMETTİN ZENDERLİOĞLU (Devamla) – Bir
dakika müsaade et, bir şey söylüyoruz burada. Biz kimseye iftira atmıyoruz.
AFİF DEMİRKIRAN (Siirt) – Sadece işin
şovunu yapıyorsun, başka hiçbir şey yapmıyorsun.
HÜSAMETTİN ZENDERLİOĞLU (Bitlis) –
Şovmenliği senin gibiler yapar.
BAŞKAN – Cumhuriyet Halk Partisi Grubu
adına İzmir Milletvekili Mustafa Moroğlu. 
Buyurunuz Sayın Moroğlu. (CHP
sıralarından alkışlar)
CHP GRUBU ADINA MUSTAFA MOROĞLU (İzmir)
– Sayın Başkan, sayın milletvekilleri; 665 sıra sayılı Kanun Teklifi üzerinde
Cumhuriyet Halk Partisi Grubunun görüşlerini belirtmek üzere söz aldım. Yüce
Meclisimizi saygıyla selamlıyorum.
Konuyla ilgili konuşmalarıma geçmeden
önce, bugün hayatını kaybeden 3 askerimizin yakınlarına sabır ve başsağlığı
dileklerimi, kendilerine de Allah’tan rahmet dileklerimi iletmeyi bir görev
biliyorum. 
Türkiye Büyük Millet Meclisi, bugün iki
önemli konuya, bu 665 sıra sayılı kanunla çözüm arıyor. Bunlardan birincisi, epeydir
hem kamuoyunu hem iktidarımızı, AKP iktidarını hem de Meclisimizi meşgul eden
bedelli askerlik konusu; ikincisi de er ve erbaşların sözleşmeli olarak Türk
Silahlı Kuvvetlerinde istihdam edilmesini genişleten ve kolaylaştıran iki
önemli yasayı görüşüyoruz. 
Bedelli askerlik konusu hem gençlerimiz,
aileleri hem Türk Silahlı Kuvvetleri açısından önemli bir konu. Önemi nereden
geliyor? Birinci olarak eğer bugün Komisyondan geçtiği gibi kabul edilirse
bedelli askerlik tasarısı 700 bini aşkın gencimizi ilgilendiren bir konu, bizim
bu madde üzerinde verdiğimiz önergeyle kabul edilerek yasalaşırsa 800 bine
yakın gencimizi ilgilendiren bir konu olduğu için önemli. Bir de konunun önemi
şuradan geliyor: 2011’de yasalaşan bedelli askerlik kanunuyla ilgili başarılı
bir sonuç alamadığımız ortada. O gün kanun çıkarken bu bedelli askerlik yasasından
yararlanacak olan gençlerimiz 460 bin kişiydi, bütün uyarılarımızın dikkate
alınmaması nedeniyle bu kanundan sadece 70.430 gencimiz yararlanabilmiş. Bu
gerçek önemli çünkü o gün muhalefetten gelen her öneriye ret cevabı veren
iktidarın, önerilerimize kulak asmaması nedeniyle bugün bedelli askerlik tekrar
gündeme gelmek zorunda kaldı. Neydi o günkü önerimiz? “Bir defa, otuz yaş
sınırı çok fazla, bu sınırı yirmi yedi yaşa çekin.” dedik, reddedildi. Dedik
ki: “30 bin Türk lirasını, bu bedeli ödeyebilecek insan sayımız çok az, bunları
ödeyemeyecekler, dolayısıyla bedelli askerlik tekrar gündemimize gelecek.”
dedik, reddedildi. Dedik ki: Herkesin ağzındadır -birazdan bahsedeceğim gibi-
Başbakanımızın da dilinden düşürmediği bir laf: “Askerimiz fakirdendir,
zenginimiz bedel öder.” Dolayısıyla “Yoksullarımız bu bedeli ödeyemediği zaman
bir eşitsizlik doğacak, bunu kademeli yapalım.” dedik, yine dinletemedik. O
zaman “Acaba doğru mu?” diye bir saniye bile düşünmedi arkadaşlarımız ve
bedelli askerlik tasarısını, AKP iktidarından gelen önerileri olduğu gibi kabul
etti ve çok az gencimiz yararlandı.
Yine önerdik, bu tasarı gündeme geldiği
zaman bunları yine önerdik, dedik ki: “Bir önceki, 2011 yılındaki önerilerimizi
dikkate almadınız, bari bugün dikkate alın; tıpkı birçok yasada olduğu gibi,
özellikle 2/B yasasında olduğu gibi tekrar tekrar bedelli askerlik gündeme
gelmek zorunda kalmasın, gelin, bunu yine kademeli olarak yapalım. Kademeli
olarak yapmaktaki teklifimizi kabul etmiyorsanız bir uzlaşıyla bunu çıkaralım,
bari 14 bin Türk lirasının altında geliri olan yurttaşlarımızı bu bedeli
ödemekten muaf tutalım.” 14 bin Türk lirasını da kafamızdan uydurmadık. Bu,
TÜİK’in yoksulluk sınırına ilişkin verdiği rakamdı. “Bu rakamın altında gelir
düzeyi olan yurttaşlarımız da bu bedelliden bedelsiz olarak yararlansın.”
dedik, yine dikkate aldıramadık. 
Yine “‘Bu bedelli askerlik tasarısı
yasalaştıktan sonra iki ay içerisinde müracaat edenler, bu bedelliden
yararlanabilir.’ diye bir hüküm var, bu hükmü değiştirelim çünkü iş yeri
olanlar var, çalışanlar var; iki ay içerisinde bu bedeli ödeyemeyebilirler,
gelin, bunu altı aya çıkaralım.” dedik, yine kabul ettiremedik. 
Sonra, bu yasa tasarısı gündeme
gelmeden önce de, hatırlarsınız, 2014 yılı içerisinde AKP Genel Başkan
yardımcıları bedelli askerliğin gündemde olduğuna ilişkin “Bir defaya mahsus
bedelli bir defa daha çıkmalı.” dediği zaman bunu AKP iktidarının sözcüleri,
bakanları yalanladı ve böyle bedelli askerlik gündemimizde yok dedi. 
Bedelli askerlik talepleri yükseldikçe,
Başbakanımız Ahmet Davutoğlu ekim ayında şöyle bir ifade kullandı: “Bedelli
askerlik meselesi gündemimizde yok. ‘Zenginimiz bedel öder, askerimiz
fakirdendir.’ derler, onun için, biz bu talebi bugünkü şartlarda doğru
bulmuyoruz, böyle bir taleple Hükûmetimizin işi yok.” dedi. Şimdi bunu söyleyenlerden
nasıl bir umutla gençlerimiz bedelli askerlik yasası çıkacak diye
kabullensinler? Kabullenemeyenler askere gitti. Kasım celbinde birçok gencimiz
Cumhurbaşkanının sözüne güvenerek… Çünkü Cumhurbaşkanı da demişti ki: “Bunu
bazıları kaşıyor, bu meseleyi kaşımaktan vazgeçin.” dedi ve gençlerimiz,
Cumhurbaşkanının, Başbakanın sözüne güvenerek Kasım ayında askere gitti. Dedik
ki: “Bu sözlere güvenerek askere giden gençlerimiz de bundan faydalansın,
müracaatları hâlinde bu bedelli askerlik yasasından faydalansın.” Bu da kabul
edilmedi. 
Şimdi, soruyoruz: Cumhurbaşkanına,
Başbakana güvenen gençlerimizin suçu ne? Ülkenin içinde bulunduğu durumdan
ötürü bu parayı ödeyemeyecek olan gençlerimizin suçu ne? 
Şimdi, o sözü söyleyen Başbakanımızın,
Bakanlar Kuruluna ya da Bakana talimatı ne olmalıydı? “Kusura bakmayın, ben
böyle bir laf ettim, ‘Zenginimiz bedel öder, askerimiz fakirdendir.’ dedim, bu
lafımı bana yedirmeyin. Gelin, fakir olan yurttaşlarımızın da bu bedelden
yararlanmasının yolunu açın, 14 bin liranın altındaki gelir düzeyi olan
yurttaşlarımızın bu bedeli ödememesini sağlayın ve diğerlerini de kademeli
yapın ki az da olsa yurttaşlarımız arasında bir eşitliği sağlayalım.” demeliydi;
olmadı.
Şu açıdan da önemli bu bedelli
askerlikle izlenen süreç: İktidarın ülkenin sorunlarıyla ilgili çıkarılacak
yasalara bakışındaki samimiyet açısından da önemli. Bu söylediklerim bu
samimiyet testinin bir parçasıydı ama bizim 4 Aralık öncesi, iki gün öncesinden
ve bugüne kadar yaşadığımız süreç de yine bu samimiyet testi açışından önemli.
Neydi bu süreç? Biz 2, 4 Aralıkta Millî Mayın Faaliyet Merkezine İlişkin Kanun
Teklifini ve bazı askerî kanunlarda değişiklik yapılmasını içeren 109 maddelik
bir kanun teklifini görüşmek için komisyon toplantısı vardı. Bu tasarıyı
hazırlayan yetkili arkadaşlarımız -onlara da teşekkür ediyoruz- daha önce,
komisyon toplanmadan önce bize bir bilgi vermişlerdi fakat komisyon toplanmadan
iki gün önce Başbakan bedelli askerliği gündeme taşıyınca, bizim de önerimizle,
tasarıyı hazırlayan arkadaşların da önerisiyle kamuoyunda bedelliyle ilgili bir
beklenti oluştu. Bu bedelli askerlik tasarısını da bu kanunun içine yani Millî
Mayın Merkezi Faaliyetinin Kurulmasına İlişkin Kanun Teklifin’in içine
yerleştirelim dedik ve yerleştirdik. O komisyonda bedelli askerlikle ilgili
kanun teklifine ilişkin önerdiklerimiz yine reddedildi. 
Yani, hiçbir zaman şöyle bir yaklaşım
göremedik: “Yahu arkadaşlar, sizin de önerdiklerinizde bazı olumlu yönler var,
bunları da beraber kabul edelim ve bu sorunu kökünden bir defada, bir daha geri
gelmemek üzere çözelim.” diye bir yaklaşım gösterilmedi. Gösterilmediği gibi
109 maddelik yasa tasarısının, bizim madde ihdaslarımız reddedilirken Hükûmet
kanadının, AKP kanadının verilen madde ihdasları kabul edilip 115 maddeye
çıkması ve 115 maddelik bu kanun teklifinin bütçe görüşmeleri yapılmadan önce
kabul edilemeyeceğini de öngöremediler ve kamuoyuna bir açıklama daha, dün
itibarıyla yani 8 Aralıkta “Millî Savunma Komisyonunda bedelli askerlik tasarısını
tekrar görüşülecek” denildiğinde bizim bedelli askerliğin süresiyle ilgili
komisyondan çıkan tarih, 1 Ocak 1988 idi. Birden yine 1 Ocak 1988 tarihi
gündeme gelip, komisyonda tekrar görüşülecek denilince 1 Ocak 1988 tarihine
alternatif olarak 1988 doğumluların hepsinin bu yasa tasarısı içerisine kabul
edilmesiyle ilgili yoğun bir talep gelmeye başladı. Dünkü komisyonda bunu yine
önerdik, bedelsiz teklifimizi yani 14 bin liranın altında geliri olanlara bedelsiz
teklifimizi yine önerdik, yine kabul edilmedi.
Yani şöyle bir şeyle karşı karşıyayız
değerli milletvekili arkadaşlarım, ne kanun hazırlanırken hazırlanış sürecinde
ne de bu kanun hazırlanırken “Bir daha nasıl gündeme gelmez?” ya da
“Yurttaşlarımız arasında nasıl bir eşitlik sağlarız?” düşüncesiyle hareket
edilmeden bu kanun tasarısı yine gündeme geldi. Ülke yönetiminde ve Meclis
yönetiminde, yasaların çıkarılması yönetiminde bu tür ciddiyetsiz yaklaşımların
sancısını yurttaşlarımız çekiyor. Maalesef Meclisimiz de “yap- boz, boz-
yeniden yap, yeniden yap.” Böyle bir kurum hâline getirilmiş durumda. Bunları
ne Türkiye Büyük Millet Meclisi hak ediyor ne de burada milletin sorunlarını
çözmek, o sorunlarla ilgili yasaları çıkarmak için görev yapan milletvekili
arkadaşlarımız hak ediyor ama maalesef bu ciddiyetsiz yaklaşımlar ve “yap boz”
mantığıyla hareket edilen yöntemlerle hepimiz bu kanun tekliflerinin karşısında
tekrar tekrar bu yasaları görüşmek zorunda kalıyoruz. 
Peki, bedelli askerlik yasa tasarısı
tümüyle “Kamuoyunun beklentisi oluştu.” diye gündeme alınırken bunun içerisine
bir de sözleşmeli erbaş ve erlerin Türk Silahlı Kuvvetlerinde yeniden
görevlendirilmesine ilişkin alan genişletilme çabasını gördük. Türk Silahlı
Kuvvetleri, bedelli askerlikten doğacak, yani bedelli askerlikten yararlanacak
gençlerden ötürü yaratılan boşluğu sözleşmeli er ve erbaşların alımına ilişkin
yasa tasarısının, daha önce çıkardığımız yasa tasarısının alanlarını
genişletmek suretiyle kapatmak istemiş olabilir. Bu çok haklı bir taleptir de
ama niye bunu daha önceden öngöremedik ve tekrar gündeme gelmek zorunda kaldı?
Bu, demin verdiğim ciddiyetsiz yaklaşımın yine bir örneği. 
Türk Silahlı Kuvvetleri de, Millî
Savunma Bakanlığı da bir yıl önce çıkan er ve erbaşların sözleşmeli olarak Türk
Silahlı Kuvvetlerinde istihdam edilmesine ilişkin tasarısı görüşülürken bunu
öngörmeliydi. Şimdi genişletilmesi için nasıl bir tasarı getiriliyor? İlkokul
mezunlarından da gerektiğinde, askerliğini yapmadan çünkü daha önceki tasarı,
ilkokul mezunlarının, askerliğini yapmaları şartıyla ve askerlik yapma
sürelerinin üzerinden üç yıl geçmemesi şartıyla sözleşmeli olarak alınabilme
şartını getiriyordu. Şimdi bu şartı kaldırıp Millî Savunma Bakanlığına bu
yetkiyi veriyor ve ortaokul mezunlarına da askerliklerini yapmadan sözleşmeli
er ve erbaş olarak silah altına alınabilmelerine olanak tanıyor.
Bunu önceden öngörmeliydik de niye
şimdi? Niye bu, hemen alelacele yasa tasarısının içine yerleştirilmeye
çalışılıyor? Şunu bilmek hakkımız değil mi bizim: Millî Savunma Bakanlığıyla
Türk Silahlı Kuvvetlerinin, ordunun modernizasyonuyla ilgili mi? İleride nasıl
bir ordu, Türk Silahlı Kuvvetleri hedefleniyor? Türkiye Büyük Millet Meclisine
ve yurttaşlarımıza açık, şeffaf bir şekilde bunu anlatmaları lazım. Profesyonel
bir orduya doğru yol almanın hazırlıkları mı? Ya da iki hafta önce çıkarılan
yargı paketiyle ilgili, sonra arkasından ocak ayında bütçe görüşmelerinden
sonra gündeme gelecek güvenlik paketiyle ilgili ve bu güvenlik paketinin
içerisinde yer alan jandarmanın İçişleri Bakanlığına bağlanmasıyla ilgili ya da
valilere verilecek olağanüstü yetkilerle ilgili bir hazırlığın parçası mı?
Bütün bunları bilmek hakkımız. Ve bu konularda endişeliyiz. Millî Savunma
Bakanımız bu konuda bu endişelerimizi giderecek açıklamaları ve bu sözleşmeli
er ve erbaş kanununun niye bir yıl önce çıkarılan yasada niye başarısız olduğu
araştırılmadan ve bunlardan nerede, nasıl faydalanılacağı konusunda detaylı
görüşmeler yapmadan alelacele getirilmesini doğrusu endişeli buluyoruz.
Endişeliyiz çünkü gittikçe AKP iktidarının
özellikle son döneminde getirdiği yasal düzenlemelerden ötürü yargı paketi,
arkasından gelecek olan güvenlik paketleri, bir yıl önce çıkardığı yasaları bir
yıl önce geriye alarak daha da diktatörleşmeye yol açan yasa tasarılarını
çıkarmalarından ötürü endişeliyiz. Çünkü artık hissettiğimiz şudur ki: Artık,
sadece AKP’ye hizmet etmeyen muhalifleri, sadece AKP’ye karşı olan muhalifleri
cezalandırmakla ilgili değil bu yasa tasarıları. AKP’ye hizmet etmeyen herkesi,
onun dayattığı yaşam tarzına uymayan herkesi cezalandırmaya ve sindirmeye
yönelik yasa tasarıları olduğunu düşünüyoruz, bunun için endişeliyiz. 
“Millî Eğitim Şûrası’nda alınan
kararları uygulamaya çalışacağız.” diyen Millî Eğitim Bakanının söylediklerinden
ötürü endişeliyiz. Ve bugüne kadar hiç karşılaşmadığımız, her şûrada, özellikle
son Esnaf Şûrası’nda esnaflara yeni görevler yükleyen bir Cumhurbaşkanının dili
nedeniyle endişeliyiz. Çünkü, bu sözlerle -hepiniz hatırlıyorsunuz- esnafa
polisliği, esnafa yargıçlığı, esnafa jandarmalığı, esnafa hâkimliği yükleyen
bir dille karşı karşıya kaldık ve işin ne acı yanıdır ki Ali İsmail Korkmaz’ın,
esnaflığını unutan kişilerce polisle beraber dövülerek öldürüldüğünün
mahkemesinin görüldüğü gün bu açıklama yapıldı. Bunun için endişeliyiz. Esnaf,
hoşgörünün, çalışmanın, beraberliğin, dayanışmanın temsilcisiydi ve yıllarca,
siz, esnafı ayakta tutmanın değil, yok etmenin çabalarını gösterdiniz ve bu da
yetmiyormuş gibi esnafı birbirine düşürmenin ve onları birbirine düşman etmenin
dilini yaygınlaştırmaya devam ettiniz. 
Sanatçı sandığımız bazı kişilerin…
Berkin Elvan’ın annesinin, Cumhurbaşkanı -geçmişte Başbakan- tarafından
yuhalatılmasının, başka bir saygısızlık gerekçe gösterilerek haklı görüldüğü
günleri yaşamaya başladığımız için endişeliyiz. Ve bütün bunların, birbirine
düşman edilen bir toplum yaratmak için yapıldığını ve bunlara “hayır” diyen,
yok sayılan, “Biz kardeşçe, beraberlik içinde yaşamak istiyoruz.” diyen bir
halkın seslerini çıkarmak için mi… 
“Acaba yargı paketiyle, güvenlik
paketiyle ilgili olarak mı er ve erbaşların sözleşmeli olarak ele alınmasının
alanı genişletiliyor?” diye endişeliyiz ve vereceğimiz önergelerle bu konunun
yani er ve erbaşlarla ilgili maddelerin bu kanun teklifinden çıkarılmasını talep
ediyoruz. Ocakta görüşeceğimiz yasayla ilgili de şimdiden hem Millî Savunma
Bakanımızın hem de Maliye Bakanımızın o güne kadar sorumluluklarını yerine
getirerek çalışmasını ve Türk Silahlı Kuvvetleriyle ilgili her kanun gündeme
geldiğinde ifade ettiğimiz, çözülmesini istediğimiz iki konuyu da sürem yettiği
müddetçe anlatmaya çalışacağım. Bunlardan birisi resen emekliler. 
Sevgili Bakanımız, artık, işin sonuna
geldik, Komisyondan çıkarken de söyledim, şu süremiz geçmeden, lütfen,
beraberce bir olalım, uzlaşma içerisinde bu resen emeklilerdeki adaletsizliği
giderelim. Yani, şûra kararlarıyla Türk Silahlı Kuvvetlerinden atılanların
bütün haklarını vereceksiniz ama 12 Mart ve 12 Eylül darbeleriyle görevlerinden
uzaklaştırılanların hiçbir hakkını vermeyeceksiniz, ondan sonra da “12 Eylül
darbesine karşıyız.” diyeceksiniz. Bu olmaz. Gelin bunu giderelim dedim.
Bakanım biraz… ben umutluyum hâlâ, umarım bunu düzeltiriz. 
Sonra, bugünkü olay da gösteriyor ki,
yani 1 askerimizin cinnet geçirip 2 askerimizi öldürdükten sonra intihar etmesi
gerçeği, bizim şu konuda haklılığımızı bir kez daha ortaya çıkarıyor.
Geçen aylarda yine…
ALİM IŞIK (Kütahya) – Vali “PKK’lılar
vurdu.” diyor, o konu net değil, belirsiz. 
MUSTAFA MOROĞLU (Devamla) – …bir yasa
çıktı, “Askerlik görevini yaparken, hangi nedenle olursa olsun -trafik kazası,
kaza, “sandalyeden düştü, mutfakta eli yandı-“ yaralananlara, şehit olanlara
tazminatları ve maaşları bağlansın.” dendi. Biz de o zaman dedik ki: İntihar
edenleri, ettiği sanılanları ya da intihar süsü verilenleri bu yasanın kapsamı
dışında bırakmayın. Çünkü bu çocuklar, bu gençler askere alınırken zaten
muayene ediliyor, “sağlıklı” diye askere alınıyor. Bunlar sağlıksız oluyorsa ya
sınırda yaptıkları görevlerden ötürü sağlıksız oluyorlar ya ekonomik
koşullardan ötürü sağlıksız oluyorlar. Dolayısıyla, askerde sağlıksız hâle
geliyorlar. Ayrıca, şunu da biliyoruz ki: Yarattığınız düşmanlıklardan ötürü
askerler birbirlerini de öldürüyor ve intihar süsü veriliyor. Bu da yaşadığımız
gerçekler. Bununla ilgili araştırma önergeleri verdik, reddettiniz. Lütfen,
bunu da ocak ayında gündeme gelecek olan bahsettiğim kanun teklifi içerisinde
değerlendirin ve bir kez daha adaletli bir şey yapmak için uzattığımız eli geri
çevirmeyin.
(Mikrofon otomatik cihaz tarafından
kapatıldı)
MUSTAFA MOROĞLU (Devamla) – Değilse,
vicdanlarımız rahat uyumayacak, sizin vicdanlarınız da rahat uyumasın diyorum. 
Saygılar sunuyorum. (CHP sıralarından
alkışlar)
BAŞKAN – Teşekkür ederiz Sayın Moroğlu.

Milliyetçi Hareket Partisi Grubu adına
Gaziantep Milletvekili Edip Semih Yalçın. (MHP sıralarından alkışlar) 
Buyurunuz Sayın Yalçın.
MHP GRUBU ADINA EDİP SEMİH YALÇIN
(Gaziantep) – Sayın Başkan, değerli milletvekilleri; ben de Milliyetçi Hareket
Partisi Grubu adına kendi düşünce, görüş ve tespitlerimizi siz değerli
arkadaşlarımızla paylaşmak üzere söz almış bulunuyorum. Bu vesileyle hepinizi
saygıyla selamlıyorum.
Öncelikle, grubumuz adına şunu alenen
ifade etmek isterim: Konuşmacı arkadaşlarımın da ifade ettiği gibi daha önceki
dönemlerde 4 kez bu denli kanun Meclise getirilmek suretiyle çıkartılmış ancak
bugün itibarıyla 5’inci kez, daha öncekiler eksik kaldığı için,
tekrarlanmıştır. Gece yarılarında alelacele getirilen kanunların, muhalefetin
görüşü dikkate alınmaksızın ortaya çıkması, muhalefetsiz bir iktidarca
gerçekleştirilmesi nedeniyle ihtiyaca cevap verememektedir. Bedelli askerlikle
alakalı, iktidarın tekrar ihtiyaç hissetmek suretiyle getirmiş olduğu bu kanun
da bu nakıslıktan meydana gelmektedir. 
Saygıdeğer arkadaşlarım, gerek Sayın
Cumhurbaşkanının gerekse Sayın Başbakanın daha önceki yaptığı açıklamalarda
bedelli askerliğin gündemde olmadığı, bu hususta adaletsizliğin olabileceği
gibi makul gerekçelerle, bu kanunun gündeme gelmeyeceği kamuoyuna ifade
edilmişti ancak “Bu, ifade edilmişti.” derken, bunlar çok uzun süre önce
söylenmiş sözler değil, son bir aylık veya son bir buçuk aylık süre içerisinde
sarf edilen laflardır; ancak bir grup toplantısında aniden tavır değiştirilmek
suretiyle konunun Türkiye Büyük Millet Meclisine getirilmesinin temel
sebeplerini, asıl sebeplerini merak ediyoruz. Milliyetçi Hareket Partisi olarak
bunun gerçekten Türk Silahlı Kuvvetlerinin bir ihtiyacı olup olmadığı veya
ihtiyaçların kontrol edilmesi, tetkik edilmesi sonunda karar verilmiş olduğu
hususunda çok ciddi endişelerimiz var. 
Bakınız
“Kesinlikle gündemimizde bedelli askerlik yok; parası olan var, parası olmayan
var. Biz fakirden yana bir partiyiz.” diyen bir zihniyetin, bugün tekrar apar
topar bu kanunu gündeme getirmesi, üstelik beşinci defa getirmesi manidardır.
“Seçim yatırımı mı yapılıyor?” gibi sorulara muhatap olmaları da bizce gayet
doğaldır.
Milliyetçi
Hareket Partisi, peşinen ve evvelemirde ifade etmek isterim ki bu kanuna destek
verecektir; ancak benim burada yapacağım, söyleyeceğim veya söylemeye
çalışacağım hususlar daha önce Sayın Bakanın da, Sayın Millî Savunma Komisyonu
Başkanının da komisyonda hep beraber konuştuğumuz, görüştüğümüz ancak kendimizi
ifade etmiş olmamıza rağmen kendilerini ikna edemediğimiz meselelerdir. Diğer
arkadaşlarımız gibi bunları Genel Kurulda söylemek suretiyle kayda geçirmek ve
çekincemiz olan hususları milletle paylaşmak niyetindeyiz. 
Öncelikle şu
temel hususu, sizin de katılacağınıza inandığım şu temel hususu paylaşarak
kendi tespitlerimizi sıralayacağım. Askerliğin yani vatan savunmasının bir
bedeli yoktur bunu hepiniz takdir edersiniz. Burada yapılan iş çok farklıdır.
Özellikle yaşını doldurmuş, askerliğe pek de elverişli olmayan şahıslara bir
kolaylık getirmek, onları kendi aile hayatlarından veya sosyal hayatlarından
koparmaksızın bir çözüm yolu bulma gayretinden ibarettir yapılan çalışmalar.
Bunlara amenna, bunlara hiçbir şey söylemiyoruz ancak parası olan ile parası
olmayanın bir ayrım gözetmek suretiyle toplumda zengin-fakir uçurumunu meydana
getirecek şekilde bir kanun çıkarılması takdir edersiniz insanlarımızı,
kamuoyunu rahatsız eder. 
Bugün itibarıyla, eminim, her
milletvekili arkadaşımız bu konuda gerek sosyal medya üzerinden gerek telefon
ve telgraf yoluyla, yazılı ve görsel yollarla ikaz edilmekte, yeni yeni
talepler kendilerine gelmekte. Buna en çok muhatap olan muhalefet partilerinden
birisi de Milliyetçi Hareket Partisidir ve kamuoyunun, özellikle bu kanunun
muhataplarının en fazla takıldığı husus, biraz evvel ifade ettiğim zengin-fakir
ayrımının bu kanunla yapılacak olmasıdır. Değerli arkadaşlar, bunu kaldırmanın
tek yolu, TÜİK verilerini veya başka verileri dikkate almak suretiyle, fakir
olan insanlardan bedelli askerlik ücretini almama yönünde bir tasarruf
kullandığınız takdirde çok rahatlıkla çözüme kavuşturabilirsiniz.
Bunu Millî Savunma Komisyonunda Değerli
Başkana ve Değerli Bakanımıza izah ettik ancak kendileri muhalefetin sözlerini
ve tespitlerini dinlemek istemediler. Burada tekrar edeceğiz, burada aynı
taleplerde bulunacağız. Grubumda değerli milletvekili arkadaşlarım, bu konuda
biraz sonra önerilerini de verecekler. Bu önerilerin Türkiye Büyük Millet
Meclisinin Genel Kurulunda dikkate alınacağını ümit ediyoruz, bir ümitle
vereceğiz. Dolayısıyla, böyle bir hususu yani özellikle zengin-fakir ayrımıyla
alakalı bir hususu hep birlikte çözmüş olacağız. Tabii, bütün bunları yaparken
askerlik hizmetinin de sulandırılmaması ve değersizleştirilmemesi gerekmektedir.
Sık sık çıkardığınız bedelli askerlik kanunu veya buna benzer er ve erbaşlarda
eğer dikkat etmezseniz, çıkarılışı sırasında yanlış yaparsanız, bu gibi kanun
tasarıları toplum tarafından kabul ve makbul görülmediği takdirde, eğer görülmezse
Türk Silahlı Kuvvetlerini itibarsız hâle getirirsiniz. Bizim bu tür kanunlarda
dikkat etmemiz gereken hususlardan biri de budur. Buna da parti olarak, dikkat
edilmesini istirham ediyoruz. 
Yine ve en önemli hususlardan birisi:
Hatırlanırsa Sayın Genel Başkanımızın bir grup konuşmasında Milliyetçi Hareket
Partisinin görüşlerini ifade ederken özellikle ve özellikle vazgeçilmez şart
olarak ortaya koyduğu Genelkurmayın veya Türk Silahlı Kuvvetlerinin görüş ve
düşünceleri bizce önemlidir, çünkü konu askere ait bir konudur çünkü konu Türk
Silahlı Kuvvetlerinin ihtiyacıyla alakalı bir husustur. Daha da önemlisi,
Türkiye'nin içinde bulunduğu iç ve dış tehditlerin had safhada olduğu şu
günlerde, böyle bir kararın verilmesi noktasında elbette siyasi irade fevkalade
önemlidir. Ancak siyasi iradeyi besleyecek güç, teknik bilgiler Türk Silahlı
Kuvvetlerindedir. Onun için, Türk Silahlı Kuvvetlerinin veya Türk
Genelkurmayının bu konuda ne söylediği hususu grubumuzu ve partimizi yakından
alakadar etmiştir. Ancak, şunu da ifade etmek isterim ki: Daha önceki
dönemlerde Türk Silahlı Kuvvetlerinin bedelli askerliğe sıcak bakmamış olmasına
rağmen, Sayın Başbakanın açıklamasının hemen ardından “Bu karara saygılıyız”
yaklaşımının gelmiş olması ancak bu açıklamaya rağmen, kamuoyunda Türk Silahlı
Kuvvetlerinin bu hususta rahatsız olduğu bilgileri hepimiz tarafından takip
edilmiştir. Yani, daha net olarak, Türk Silahlı Kuvvetlerinin veya Türk
Genelkurmayının bu konuda ne düşündüğünü, bu hususlardaki çekincelerinin ne
olduğunu tamamen biliyor değiliz. Ben bu düşüncemi ve sorumu Millî Savunma
Komisyonunda Sayın Bakana ilettim, kendisinden bir cevap aldım, kısmen tatmin
olduğum söylenebilir ama burada aslolan, Türkiye Büyük Millet Meclisinin Genel
Kurulunda bu sorunun cevabını daha açık, daha net bir şekilde kendisinin ifade
etmesidir. Bizim için Türk Silahlı Kuvvetlerinin vereceği kararın önemi de
buradan kaynaklanmaktadır.
Yine, merakımız, bu karar alınırken
Türk Silahlı Kuvvetlerinin yetkilileri tarafından özellikle güney
bölgelerindeki sınır güvenliğiyle alakalı endişelerimizi artıracak veya Türk
Silahlı Kuvvetlerinin caydırıcılığından vazgeçirecek herhangi bir endişe var
mıdır? Bunun da Sayın Bakanım tarafından burada izah edilmesini hassaten önemle
istirham ediyorum. 
Çok farklı bir hususa daha temas etmek
isterim, bilgim olmadığı için arkadaşlarımızın bizi aydınlatacaklarını zannediyorum:
Yine, Türk Silahlı Kuvvetlerinin veya ilgili birimlerin, Millî Savunma
Bakanlığımızın bu konuda şehit aileleriyle ilgili bir çalışması var mıdır?
Bunların incinmemesi hususunda azami dikkat sarf edilmiş midir? Bu konuda da
kafamızda bir soru işareti var. Burada, huzurunuzda bu hususu da arz ediyorum. 
Değerli milletvekilleri, Milliyetçi
Hareket Partisinin -sizlerin de yakinen bildiği gibi- daha önceki bedelli
askerlikle ilgili Meclis gündemine getirilen konularda verdiği kararlar
açıktır, desteklemiştir. Bunu da netice olarak Milliyetçi Hareket Partisi Grubu
adına ifade ediyorum, oylarımız olumlu yönde olacaktır. Ancak, Sayın
Moroğlu’nun da ifade ettiği gibi, önemle istirham ediyoruz ki muhalefetin bu
konuda, çok hassas olan bu konuda sözlerine, düşüncelerine, iktidarı uyarma
şekline yetkili arkadaşlarımızın, Hükûmetin mutlak surette dikkat etmesi,
toplumda herhangi bir farklı algının oluşmaması adına bu söylenen hususlarla
ilgili olarak ortak bir kanaatin geliştirilmesi, ortak bir kararın alınması, bu
toplumun geleceği açısından, askerlikle ilgili muhataplarımız açısından
fevkalade önemlidir.
Bu duygu ve düşüncelerle hepinizi
saygıyla selamlayarak sözlerime son veriyorum. 
Sağ olun. (MHP ve CHP sıralarından
alkışlar)
BAŞKAN – Teşekkür ederiz Sayın Yalçın.
Şahsı adına İstanbul Milletvekili Şirin
Ünal. 
Buyurunuz Sayın Ünal. (AK PARTİ
sıralarından alkışlar) 
ŞİRİN ÜNAL (İstanbul) – Sayın Başkan,
değerli milletvekilleri; Askerlik Kanunu ile Sözleşmeli Erbaş ve Er Kanunu’nda
Değişiklik Yapılmasına Dair Kanun Teklifi’nin tümü hakkında şahsım adına söz
almış bulunmaktayım. Bu vesileyle yüce Meclisi saygıyla selamlıyorum. 
Değerli milletvekilleri, bedelli
askerlik Türkiye’de, Osmanlı Dönemi’nden bu yana, aralıklarla, zorunlu
askerliğe alternatif olarak süre kısalması karşılığı bir miktar bedel ödenmesi
mantığına dayanan bir uygulamadır. Uygulamanın dayandığı gerekçeler Türk
Silahlı Kuvvetlerinin ve devletin maddi ihtiyaçları ve bireylerin işlerini
kaybetmemeleridir. Bu uygulamaların Anayasa Mahkemesi tarafından eşitlik
ilkesini ihlal etmediğine dair karar 2004/12 sayılı karar numarasıyla
verilmiştir. Anayasa’mızın 72’nci maddesinde, vatan hizmetinin her Türk’ün
hakkı ve ödevi olduğu belirtildikten sonra, bu hizmetin Türk Silahlı
Kuvvetlerinde veya kamu kesiminde ne şekilde yerine getirileceği veya
getirilmiş sayılacağının kanunla düzenleneceği belirtilmiştir. Askerlik
hizmetinin ne şekilde yerine getirileceğine ilişkin hususlar 1076 sayılı Yedek
Subaylar ve Yedek Askeri Memurlar Kanunu ile 1111 sayılı Askerlik Kanunu’nda
düzenlenmiş olup bu hizmet bedelli veya dövizle askerlik uygulaması şeklinde de
yerine getirilebilmektedir. 
Değerli milletvekilleri, bedelli
askerlik uygulaması 1980 yılı sonrasında 4 kez uygulanmıştır. 1987 tarihli ve
3358 sayılı Kanun değişikliğiyle bedelli, dövizle askerlik uygulamasından
18.433 vatandaşımız yararlanmış ve devletimiz bu uygulamadan yaklaşık 100
milyon mark gelir elde etmiştir. Yine, 1992 tarihli ve 3802 sayılı Kanun’la da
35.111 vatandaşımız bedelli, dövizle askerlik uygulamasından yararlanmış ve
devletimizin kasasına yaklaşık 168 milyon mark aktarılmıştır.
Değerli milletvekilleri, bu
uygulamalardan üçüncüsü 1999 tarihli 4459 sayılı Kanun’la yürürlüğe girmiştir.
Bu uygulama, 17 Ağustos 1999 tarihinde Marmara Bölgesi’nde meydana gelen deprem
felaketinde uğranılan ağır kayıpların ve bu afet nedeniyle doğan zararların
giderilmesine katkıda bulunmak amacını taşımaktadır. Bu uygulamadan da 72.290
vatandaşımız faydalanmış, devletimiz 1 milyar 66 milyon mark gelir elde
etmiştir. 
Dördüncü ve son olarak, bundan üç yıl
önce, 30 Kasım 2011 tarihinde 6252 sayılı Kanun çıkarılmıştır. Bu uygulamadan
da yaklaşık 67 bin vatandaşımız faydalanmıştır. Büyük miktarlara ulaşan saklı,
bakaya ve yoklama kaçağı birikiminin engellenmesi amaçlanmış olan bu
uygulamadan elde edilen gelir 2 milyar 130 milyon Türk lirasıdır. Bu para,
şehit yakınları, gaziler, özürlüler, muhtaç erbaş ve er aileleri, Türk Silahlı
Kuvvetlerine mensup vazife malulleri ile emniyet hizmetleri sınıfına mensup
vazife malullerine yönelik sosyal hizmet ve yardım faaliyetlerinin
finansmanında kullanılmıştır.
Değerli milletvekilleri, 1111 sayılı
Askerlik Kanunu’nun 86’ncı maddesine tabi yoklama kaçakları ile aynı kanunun
89’uncu maddesine tabi bakaya sayılarının her geçen yıl arttığı gözlenmektedir.
Bu birikimin engellenmesi amacıyla hazırlanan teklifle, 1 Ocak 1988 günü dâhil
olmak üzere bu tarihten önce doğan yükümlüler bedel ödemek ve temel askerlik
eğitimine tabi tutulmamak suretiyle askerlik hizmetini yerine getirmiş
sayılacaklar, haklarında saklı, yoklama kaçağı ve bakayadan dolayı idari ve
adli soruşturma ve kovuşturma yapılmayacak ve başlatılmış olanlar ise sona
erdirilecektir.
Değerli milletvekilleri, yaş sınırı ve
askerlik bedeli belirlenirken Millî Savunma Bakanlığı ile Genelkurmay
Başkanlığı arasında yapılan çalışmalar, bazı matematiksel hesaplar, Türk
Silahlı Kuvvetlerinin özellikle risk ve tehditlere karşı elinde bulundurması
gereken harbe hazır asker ihtiyacı ve vatandaşlarımızın da yaş ve ücrete
yönelik talepleri göz önünde bulundurulmuştur.
Değerli milletvekilleri, bu kanunun
yürürlüğe girdiği tarihten itibaren iki ay içinde askerlik şubelerine veya yurt
dışı temsilciliklerine başvurmaları ve 18 bin Türk lirası veya Türkiye
Cumhuriyet Merkez Bankası döviz satış kuruna göre ödeme tarihindeki karşılığı
kadar konvertibl yabancı ülke parasını defaten ödemeleri şartıyla temel
askerlik eğitimine tabi tutulmaksızın askerlik hizmetini yerine getirmiş
sayılacaklardır.
Bu uygulama kapsamında ödenecek paralar
Savunma Sanayi Destekleme Fonu adına Türkiye Cumhuriyeti Ziraat Bankası, Halk
Bankası, Vakıflar Bankasında açılacak hesaba yatırılacaktır. Bu uygulamayla
elde edilecek gelir ülkemizin savunma sanayisinin finansmanında
kullanılacaktır. 
Değerli milletvekilleri, bu kanunda
sözleşmeli er kaynaklarının kapsamında düzenlemeler de yapılmıştır. Buna göre,
sözleşmeli er kaynaklarının en az ilköğretim veya yurt dışındaki dengi okul
mezunu olup askerlik hizmetini erbaş ve er olarak tamamlamış ve düzeltilmemiş
nüfus kaydına göre müracaat yapılan yılın ocak ayının ilk günü itibarıyla 25
yaşını bitirmemiş olanlar ile en az ortaöğretim ve yurt dışındaki dengi okul
mezunu olup askerlik hizmetine başlamamış veya askerlik hizmetini tamamlamamış
olanlardan düzeltilmemiş nüfus kaydına göre müracaat yapılan yılın ocak ayının
ilk günü itibarıyla 20 yaşından gün almış ve 25 yaşını bitirmemiş olanlar
teşkil edecektir.
Değerli milletvekilleri, Askerlik
Kanunu ile Sözleşmeli Erbaş ve Er Kanunu değişikliğinin ülkemize, milletimize
ve Türk Silahlı Kuvvetlerimize, bu yönde beklentisi bulunan tüm genç
kardeşlerimize, erbaş ve erlerimize hayırlı olmasını temenni ediyorum, hepinize
saygılarımı sunuyorum.
Teşekkür ederim. (AK PARTİ sıralarından
alkışlar) 
BAŞKAN – Teşekkür ederiz Sayın Ünal.
Tokat Milletvekili Orhan Düzgün.
Buyurunuz Sayın Düzgün. (CHP
sıralarından alkışlar)
ORHAN DÜZGÜN (Tokat) – Teşekkür
ediyorum Sayın Başkan.
Sayın Başkan, değerli milletvekilleri;
Askerlik Kanunu ile Sözleşmeli Erbaş ve Er Kanunu’ndaki değişiklikle ilgili söz
aldım, hepinizi saygıyla selamlıyorum.
Sayın milletvekilleri, bugün, aslında,
öncelikli olarak konuştuğumuz şey bedelli askerlik yasası. Tabii, vicdanen şunu
kabul etmek lazım ki bedelli askerliğin kendisi bir adaletsizlik. Biliyorsunuz,
bizde bir söz vardır: “Bozuk düzende sağlam çark tutmaz.” Şimdi, biz her ne
kadar muhalefet olarak –ki iktidarın da art niyetli olduğunu düşünmüyorum
açıkçası bu konuda- bunu düzeltelim dedikçe bir taraftan patlak veriyor.
Nerelerde patlak veriyor? Şimdi, biz Cumhuriyet Halk Partisi olarak öneriyoruz,
diyoruz ki: Parası olmayanlar da, belli bir geliri olmayanlar da bedel ödemeden
bedelli askerlik yapsın, kabul görmüyor. Şimdi, diyoruz ki: 27 yaşını doldurmuş
olanlar bedelli askerlik yapsın. E, peki, 26 yaşındakinin suçu ne? Belli değil.
Veya 24 yaşındakinin suçu ne? Onu bilmiyoruz. Çünkü, bu insanların, herkesin
kendince birtakım gerekçeleri var; kimisi işini bırakamıyor, kimisi eşini
bırakamıyor, kimisi çocuğunu bırakamıyor, herkesin kendince haklı gerekçeleri
var. Tabii, burada yapılmak istenen, bizim yapmak istediğimiz en azından şu:
Mademki ortada böyle tanınmış bir fırsat var, o zaman mümkün olduğunca daha çok
kişi yararlansın, daha çok kişi faydalansın istiyoruz. Ancak, tabii, bunu
söylerken de ülkenin bir savunma ihtiyacı olduğunu, ordunun belli bir asker
limitini korumak zorunda olduğunu da göz önünde tutmaya çalışıyoruz.
Sayın Bakan ve
Sayın Başkan çok iyi biliyorlar, biz Cumhuriyet Halk Partisi Grubu olarak Millî
Savunma Komisyonunda olabildiğince yapıcı bir tavırla muhalefet yapmaya çalışıyoruz
çünkü bu Bakanlığın adında “millî” sözcüğü var. “Millî” sözcüğü, bizim hepimizi
bağlayan bir kavramdır, onun partisi olmaz, en doğruyu bulalım diye muhalefet
etmeye çalışıyoruz ve bu anlamda da öneriler getirmeye çalışıyoruz.
Şimdi, bu
noktada şunu söylemek istiyorum sayın milletvekilleri: Az önce arkadaşlarım da
bahsettiler, ülkenin Cumhurbaşkanı, ülkenin Başbakanı, ülkenin Millî Savunma
Bakanı daha bundan on beş yirmi gün önce “Bedelli askerlik falan yok kardeşim,
herkes işini gücünü ona göre ayarlasın.” dedi. İnsanların bir kısmı “Yani,
devletin kocaman kocaman adamları açıklama yapmış, demek ki bu çıkmayacak.”
dediler, askere gittiler; şu anda on beş günlük, yirmi günlük, bir aylık asker
bunlar. Peki, şimdi, biz bu yasayı çıkarıyoruz, ne olacak sonucunda? İnsanlar
askerî elbiseyi bile giymeden, belli bir bedel ödeyecekler; Hükûmete
güvenenler, devlete güvenenler askerlik yapmaya devam edecekler.
Sayın
milletvekilleri, bunun daha önce uygulaması var. Polislerle ilgili bu tür yasa
çıkarıldığında, silah altındaki polisler terhis edildiler. Mademki biz bundan
daha çok insan faydalansın, kimse mağdur olmasın telaşı içerisindeyiz, o zaman,
silah altında, en azından belli bir süre, iki aydır, üç aydır, henüz yeni
başlamış olanlara bu hakkı verelim. Bunun kime ne zararı var? Hiç olmazsa bu
insanlar da devlete olan güvenlerini kaybetmesinler. Yarın, bedelli askerlikle
ilgili önümüzdeki hükûmetler ne açıklama yaparsa yapsın, ne söylerse söylesin
vatandaş şunu anlayacak: “Bunlar canlarının istediği gibi konuşuyorlar ama
canları isteyince de bir gecede kanun çıkarıyorlar, demek ki bunlara güvenmemek
lazım.” Bu, hem devlete hem de siyasete olan güveni sarsan bir durum. O
nedenle, bu insanların bu haktan yararlanmasını sağlayalım. Burada, bunu
yapacak olan sonuçta bizleriz, başka kimse değil. 
Değerli arkadaşlarım, gene Komisyonda
gündeme getirdiğimiz bir şey var. Adamın işi var gücü var, çalışıyor, belli bir
mesleği var. Biz, bu adama diyoruz ki “Gel kardeşim, sen şu vatan görevini yap
bakalım, memleketi koru.” Adamı işinden ediyoruz. Adam geliyor, devlete hizmet
ediyor. Sonra, tekrar mesleğe döndüğünde, yarın, emekli olacağı zaman, adama
diyoruz ki “Dur, sen borçlusun.” Niye borçlusun? “Sen askerlik yaptın, o sürede
prim ödemedin.” “Ben askerlik yaparken kendime çalışmadım ki devleti
koruyordum, sen götürdün beni.” O zaman, değerli arkadaşlarım, sosyal bir
devlet ilkesi çerçevesinde, biz, bu askerliğini yapan insanların sigorta
primlerini devlet tarafından ödemeliyiz. Burada yaptığımız iş şu: Devlet,
resmen kaçak adam çalıştırıyor, yaptığı bu. Vatandaş iş yerinde iki gün adam
çalıştırsa sigortacılar gidip ciğerini söküyorlar, bunu hepimiz biliyoruz ama
devlet bir buçuk sene kaçak olarak adam çalıştırıyor, sonra da adamı bir de
borçlu çıkarıyor üstüne. Bunu bizim gidermemiz lazım. 
Değerli arkadaşlarım, yine, belki, siz
“Ülke çok kalkındı, 18 bin lira para çok değil.” diyeceksiniz çünkü daha önceki
yasada da böyle demiştiniz ama bu 18 bin lira parayı da ödeyemeyecek durumda
olan insanlar var. Niye biz bu insanlara taksit yapmıyoruz? Siz faize
karşısınız, niye adamı bankaya muhtaç ediyorsunuz? Taksitlendirelim, vatandaş
gelsin devlete ödesin bunu, boşuna faiz ödemesin. Bunun kime ne zararı var? 
ALİM IŞIK (Kütahya) – Para lazım, para! 
ORHAN DÜZGÜN (Devamla) – Değerli arkadaşlarım,
bakın, gene aynı konu: 20 yaşında evladınızı getiriyorsunuz, devlete teslim
ediyorsunuz vatani görevini yapsın, ülkeyi beklesin diyorsunuz ve bunları
askere alırken hepimiz çok iyi biliyoruz ki sağlık muayenesinden geçiriyoruz
yani sapasağlam olan çocukları biz asker yapıyoruz, diğerleri çürüğe ayrılıyor.
Peki ne oluyor? Askerde yaşadıklarından veya oradaki atmosferi
kaldıramadığından bu çocukların psikolojisi bozuluyor, intihar ediyorlar. Biz,
bu intihar eden çocuklara hiçbir sosyal hak vermiyoruz. Şimdi, böyle bir vicdan
olabilir mi? Sapasağlam almışsın 20 yaşında çocuğu, sonra getirip cesedini
teslim etmişsin, adama da demişsin ki “Kusura bakma, senin çocuk intihar etti,
ben de sana hiçbir şey vermiyorum.” Bir kere, bu askerde intihar eden çocukların
–her ne sebeple ölürse ölsün- tamamının şehit sayılması lazım. Bu insanlar son
derece mağdurlar, son derece kuşkulular, bizim çocuklarımızı kim öldürdü diye
soruyorlar, kimse çocuğunun intihar ettiğine inanmak istemiyor. Çok fazla
sayıda değil bunlar, 300-500’dür belki. Bu insanlara neden şehitlik hakkı
vermiyoruz? Vatandaş bize güvenip, çocuğunu emanet edip teslim etmiş de biz
vatandaşa niye güvenmiyoruz, bunu anlayabilmek gerçekten mümkün değil.
Yine, sayın milletvekilleri, mutlaka
sizlerde de vardır, işte askerde belli bir dönem er ve erbaş olarak çalışan
kişiler sivilde memur olabilirler diyorlar. Her bir milletvekilinde eminim ki
en az 100’er tane isim vardır, “Beni belediyeye geçir, beni bilmem nereye
güvenlikçi yap.” diyen. Bununla ilgili mutlaka bir çözüm üretmek zorundayız
arkadaşlar çünkü bu insanlar “Bizim bu hakkımız var.” diye istifa edip, işini
gücünü bırakıp gelip bu defa Meclisin kapılarında kendilerine iş aramaya
başlıyorlar. Bununla ilgili bir düzenleme yapmak lazım. Hem insanlar son derece
mağdur hem de hakikaten, eminim ki sizler de bu pozisyondan son derece
rahatsızsınız.
Şimdi, değerli arkadaşlarım, tabii, bir
bedelli askerlik yasası görüşülüyor. Bununla ilgili kime görüş sormak lazım?
Herhâlde Genelkurmay Başkanlığına görüş sormak lazım, başka kime soracağız.
Soruldu mu? Ben sorulmadığını düşünüyorum. Bu anlamda da açıkça söyleyeyim ki
Hükûmeti eleştirmiyorum. Bu ülkede böyle bir Genelkurmay Başkanı varken ona bir
şey sormanın hiçbir faydası yok. Kendi silah arkadaşlarını Ergenekoncuydu,
Balyozcuydu, casusluktu, bilmem ne davasıydı diye ortada bırakan ve bugünkü
atmosferde kayıp haklarını bile aramayan bir Genelkurmay Başkanına askerlikle
ilgili bir şeyi sormanın hiçbir anlamı yoktur. Ayrıca, şunu da belirtmek
istiyorum ki: Diyarbakır’da bu ülkenin bayrağı garnizonun önünden indirildi ve
Genelkurmay bununla ilgili bir tek açıklama yapmadığı gibi “Biz emniyetten
yardım istedik ama onlar gelmediler.” diye de emniyete çamur atmaya kalktı.
Böyle bir Genelkurmay Başkanına askerlikle ilgili fikir sormanın, danışmanın
falan bir anlamı yoktur. Bana sorarsanız, bu kurum bugün boştur inşallah
önümüzdeki süreçte doldurulur.
Teşekkür
ediyorum. (CHP sıralarından alkışlar)
BAŞKAN –
Teşekkür ederiz Sayın Düzgün.
Soru-cevap
bölümüne geçiyoruz. 
Süremiz yirmi
dakika; on dakikası sorulara ayrılacak, sonrası cevaplar için.
Birer dakika
süre vereceğim.
Sayın Işık,
buyurunuz.
ALİM IŞIK
(Kütahya) – Teşekkür ederim Sayın Başkan.
Sayın Bakan, dün
Şanlıurfa’nın Ceylanpınar ilçesinde meydana gelen saldırı sonucunda hayatlarını
kaybeden 3 askerimiz “şehit” diye söyleniyor ama bunlardan birisi benim ilim
Kütahya’nın Aslanapa ilçesinden Ramazan Yel isimli kardeşim. Bugün cenaze
aileye teslim edildiğinde, gerekli komutanlarca bir cinnet geçirme sonucunda
çocuğunuzun öldürüldüğü, dolayısıyla şehit olmadığı ve asker töreniyle
defnedileceği kendilerine bildiriliyor. Medyada PKK-PYD saldırısı sonucunda
bunların şehit olduğu yazıyor, başka bir haber kanalında Suriye’den açılan ateş
sonucu şehit edildiği yazıyor ama aileye şehit olmadığı söyleniyor. Bu işin
gerçek yüzü nedir? PKK-AKP pazarlığı daha kaç can alacaktır? Bunu bir
açıklarsanız sevinirim, şu anda aile bizi bekliyor. Ramazan Yel isimli
şehidimizin durumu nedir, şehit midir değil midir?
BAŞKAN –
Teşekkür ederiz Sayın Işık.
Sayın Bulut…
AHMET DURAN
BULUT (Balıkesir) – Teşekkür ederim.
Sayın Bakan,
geçtiğimiz günlerde, Diyarbakır’da eşinin yanında teröristlerce katledilen
astsubayımızın… Bu olayın adi bir olay olduğu, bunun şehit olmadığı şeklinde
yetkililerin açıklama yaptıkları basından okunuyor. Bu konuya bir açıklık
getirmenizi istiyorum. 
Darbe ve darbe sonrası dönemlerde Türk
Silahlı Kuvvetlerinden yargı kararı olmadan ilişiği kesilen askerlerimiz özlük
haklarının kaybolması sebebiyle mağdur olmuşlardır. Olağanüstü dönemlerde Türk
Silahlı Kuvvetlerinden kararnamelerle ilişiği kesilen, mağduriyetleri devam
eden askerlerimizle ilgili nasıl bir çalışma yapıyorsunuz?
Teşekkür ederim.
BAŞKAN – Teşekkür ederiz Sayın Bulut.
Sayın Genç…
KAMER GENÇ (Tunceli) – Teşekkür ederim.
Sayın Başkan, bizim Hozat ilçemizde bir
tugay var. Bu tugayın mevcudu er, erbaş ve subaylarla beraber 3 bin kişi
civarında. Şimdi, hem 2013 ve 2014 yıllarında, nüfus sayımında buradaki 3 bin
nüfus Hozat nüfusu içinde gösterilmedi ve ilçenin nüfusu düştü. Şimdi, bu bir
adaletsizlik, hem orada devamlı 3 bin asker yani er, erbaş ve personel var ve
oradaki kamu hizmetlerinden yararlanıyor ama nüfusta gösterilmiyor. Şimdi,
gerçekten bu, belediyede, oradaki nüfusun düşük gösterilmesinden dolayı büyük
bir sorun yaratıyor. Biliyorsunuz, İller Bankası nüfus başına yardım yapıyor.
2013 ve 2014 yıllarında bunların gösterilmemesi nereden kaynaklanıyor? Bunları
kısa zamanda gösterecek misiniz? Türkiye’de bu durumda olan başka yerler de var
mıdır? O zaman, bu nüfuslar burada gösterilmediğine göre nereden gösteriliyor?
Bu, Türkiye nüfusunun da azaltılması anlamına gelmiyor mu? Teşekkür ederim.
BAŞKAN – Teşekkür ederiz Sayın Genç.
Sayın Eyidoğan…
HALUK EYİDOĞAN (İstanbul) – Teşekkür
ederim Başkan.
Sayın Bakan, 4 Aralık 2014 tarihinde
basına bir demeç verdiniz; şöyle bir cümle var: “Bu kanun kapsamında gelecek
olan paralar -gayet rahat söylüyorsunuz- Savunma Sanayii Destekleme Fonu’na
yatırılacak.” Bunun için bir plan, program, hedef var mı, bir eylem programınız
var mı? Bunu merak ediyorum. Ayrıca, yine bu demecinizde, bu kanunla ilgili
açıklamalarınızda sözleşmeli erbaşlarla ilgili sözleriniz var. Basına bu
sözleşmeli erbaşlarla ilgili verdiğiniz demeci okudum birkaç kere; çok düşük
cümleler var, anlamını çıkaramadım, hiçbir şey anlamadım. Yani, bunun
bedelliyle ne ilgisi var? Lütfen, bunu açıklar mısınız.
Teşekkür ediyorum.
BAŞKAN – Teşekkür ederiz Sayın
Eyidoğan.
Sayın Dinçer…
CELAL DİNÇER (İstanbul) – Teşekkür
ederim Sayın Başkan.
Sayın Bakanım, uzman jandarma okullarında
geçen süreler uzman jandarmaların emekliliğine sayılıyor mu? Sayılmıyorsa niçin
sayılmıyor? Bunların emekliliğe sayılması için bir çalışmanız var mıdır?
Teşekkür ederim.
BAŞKAN – Teşekkür ederiz Sayın Dinçer.
Sayın Güler…
BİRGÜL AYMAN GÜLER (İzmir) – Sayın
Bakan, Hükûmetinizin ya da Türk Silahlı Kuvvetlerinin paralı ordu, paralı
askerlik rejimine geçmek gibi bir planı var mıdır?
Teşekkür ederim.
BAŞKAN – Teşekkür ederiz Sayın Güler.
Buyurunuz Sayın Bakan.
MİLLÎ SAVUNMA BAKANI İSMET YILMAZ
(Sivas) – Sayın Başkan, teşekkür ediyorum.
Soru soran milletvekillerimize de
sırası üzerine olduğunu düşündüğüm şekilde bir açıklama getirmeye çalışacağım.
Bir tanesi Sayın Işık’ın “Şanlıurfa’da
hayatını kaybeden, şehit olan 3 askerimizle ilgili net olarak ne oldu?” sorusu
Buraya gelmeden önce, Genelkurmay Başkanlığımız da dâhil, bu konuyla ilgili
Mecliste -ilk başta da yine Milliyetçi Hareket Partili milletvekili arkadaşımız
yine aynı şeyi ifade ettiğinden- mutlaka soracaklar, çok net olarak bir
açıklama gönderin dedim. Dolayısıyla, gelen açıklamayı aynen okuyorum:
“Şanlıurfa Ceylanpınar Boztepe Hudut Karakolu’nda meydana gelen ve 3 erbaş,
erin ölümüyle sonuçlanan olayla ilgili temin edilen bilgiler aşağıda
sunulmuştur.
Olayla ilgili olarak alınan ilk
bilgilerde vücudunda mermi izi bulunmadığı belirtilen Piyade Çavuş Ramazan
Yel’in -1994/2 tertip, bekâr, Kütahya- Şanlıurfa Ceylanpınar Devlet Hastanesinde
yapılan ölüm muayenesinde sol omuzunda bir adet mermi giriş deliği bulunduğu
ancak mermi çıkış deliğinin bulunmadığı bildirilmiştir. Çavuş Ramazan Yel’in G3
piyade tüfeğinin emniyette ve boş şarjörün tüfeğe takılı vaziyette olduğu, 4
adet dolu şarjörün de hücum yeleğinde bulunduğu belirtilmiştir. Anılan nöbet
yerindeki erbaş ve erlere 4 adet dolu, 1 adet boş şarjör verilmektedir. Ayrıca,
Çavuş Ramazan Yel’in olayın faili olan ve intihar eden Piyade Onbaşı Umut
Aslan’ın 7 adım kadar doğusunda ve nöbet kulübesinin merdiveninin altında
bulunduğu da ifade edilmiştir. 
Bir diğeri için de, başlangıçtan
itibaren göğsünden vurulduğu belirtilen Piyade Onbaşı Kadir Yıldız’ın –bekâr,
Kastamonu, 94/2 tertip- sözlü bildirimlerde olduğu gibi, sağ tarafından tek
mermiyle vurulduğu ve o şekilde bulunduğu belirtilmiştir. 
Olayın faili olan ve ilk tespitlere
göre diğer 2 erbaş eri vurduktan sonra intihar ettiği anlaşılan Piyade Er Umut
Aslan’ın -94/3 tertip, bekâr, Malatya- ölüm şeklinin, sözlü raporlarda da
bildirildiği gibi, sol çene altında mermi giriş deliği, sol baş kısmında mermi
çıkış deliği olduğu; çelik başlık içinde giriş deliği, sol çıkışında çıkış
deliğinin bulunduğu… Yüzükoyun yatar vaziyette, G3 piyade tüfeği emniyeti açık
olarak –diğerlerininki kapalı, bununki açık olarak- vücudunun altında sağ
başparmak tetikte olacak şekilde bulunmuştur. Ayrıca, erin G3 piyade tüfeğinin
atım yatağında mermi bulunduğu, tüfeğe takılı şarjörde 3 mermi olduğu, çelik
yeleğinde de 3 adet dolu şarjör bulunduğu, boş şarjör içi bulunmadığı
belirtilmiştir. Ayrıca, erin rehberlik, danışma merkezi kayıtlarının bizzat
bölgeye giden 7’nci Kolordu Komutanlığı Askerî Savcısı tarafından da
incelendiği -bu rapor da tamamlandığında kamuoyuna açıklanacaktır- herhangi bir
olumsuz tespitin bulunmadığı, sıralı komutanları ve arkadaşları tarafından da
bilinen bir sorununun olmadığı, bununla birlikte nöbet mahallinde bulunan cep
telefonunda olaydan önce kız arkadaşı tarafından terk edildiğine dair bir mesaj
bulunduğu bilgisi alınmıştır. Bana verilen bilgi budur. İleride savcılık soruşturması
tamamlandığında da sayın vekilimiz, aynı şey hem kamuoyuna hem de sizlere
iletilir; birinci husus bu.
Bir diğer sayın vekilimizin “Paralı
ordu, paralı askerlikle ilgili bir planlama var mı?” şeklindeki sorusu… Bu,
profesyonel ordu, profesyonel askerlik şeklinde anlaşılsa daha iyi olur diye
düşünüyorum. Şu anda bizim Silahlı Kuvvetlerimizin mevcutlarını söylemek
istiyorum. Şu anda Silahlı Kuvvetlerimizin mevcutları:
Profesyonel ordu toplamı… Bu saydığımın
içerisinde, birincisinde Jandarma ve Sahil Güvenlik hariç, ikincisinde Jandarma
ve Sahil Güvenlik de dâhil olarak vereceğim. Profesyonel personel toplamı: Kara
Kuvvetleri, Deniz Kuvvetleri, Hava Kuvvetleri Komutanlığının toplamı 152.719; bunlara
Jandarma Genel Komutanlığı ve Sahil Güvenlik Komutanlığını da eklediğimizde
profesyonel personel toplamı 223.812. Birinci husus bu, bunlar profesyonel
olanlar.
Bir de yükümlü olan erbaş ve erler var.
Yine Kara Kuvvetleri, Deniz Kuvvetleri ve Hava Kuvvetleri Komutanlığı kapsamında
olanların sayısı 276.413; buna Jandarma Genel Komutanlığındaki 122.568 ve Sahil
Güvenlik Komutanlığında olan 1.825’i de koyduğumuzda 400.806 da yükümlü
personel var. Toplam askerî personel -yani profesyonel artı yükümlülerle
birlikte, Jandarma ve Sahil Güvenlik de dâhil- 624.618. Yani profesyonel,
yaklaşık üçte 1’inden fazla tutuyor.
Silahlı Kuvvetlerimizin genel anlayışı
ve yaklaşımı: Biz profesyonel askerliğe geçmeyi şu anda düşünmüyoruz. Doğru
olanın, ideal olanın böyle karma bir sistem olduğunu düşünüyoruz. Biz bunu
söylüyoruz ama gerek Hollanda Savunma Bakanıyla yaptığım görüşmede gerekse de
Almanya Savunma Bakanlığıyla yaptığım görüşmede söyledikleri husus şudur: “Bu
zorunlu askerliği biz de yapmak isterdik, henüz de kaldırmadık, askıya
aldık.” diyorlar. Bakın, tabir aynen budur. Neden? “Askere çağırdığımız
insanlar ihtiyacımızı karşılayacak kadar değil yani genç nüfus yok.”
Türkiye’deki nüfus artış hızı yavaşlıyor. Eğer ileride… Biz de böyle işte çağırıyoruz.
Arkadaşlarım sordu: “Genelkurmay Başkanlığımızın görüşü nedir?” Biraz sonra onu
da söyleyeceğim. Genelkurmay Başkanlığımız da “Benim ihtiyacım var, asker
gelsin.” diyor. İşte, tertip dönemlerimiz var. Eğer ki nüfus artış hızımız…
Gençlerimiz olmazsa, Genelkurmay Başkanlığımızın ihtiyacı karşılanamazsa biz de
ileriki dönemde istesek de istemesek de profesyonel askerliğe geçeceğiz çünkü
Batı’nın ulaştığı nokta bu. Türkiye’nin de öyle veya böyle, gecikmeyle
birlikte, yönü de Batı’dır; Batı’ya doğru gidiyor, nüfus artış hızı düşüyor,
üniversiteye giden öğrenci sayısı artıyor. İşte, eğitimden dolayı üniversite
mezunlarında 29 yaşına kadar, yüksek lisans doktora mezunlarında 35 yaşına
kadar tehir ediyoruz. Tehir ettikten sonra da şu noktaya geliyoruz: 30 yaşından
sonra, 35 yaşından sonra, hatta 40 yaşından sonraki insanların da askerlikte
faydalı olamayacağı, dolayısıyla sosyal bir ihtiyaç hâline gelirse buna da
milletvekillerimizin gözünü kapatamayacağı, toplumun, siyasetin de gözünü
kapatamayacağı bir şekilde… İşte, eskiden kısa dönem askerlikler vardı uzun
dönem yerine, şimdi de bedelli askerlik olarak getirilmesi uygun olur diye
düşündük.
Silahlı Kuvvetlerimizin gerek bedenen
desteklenmeye ihtiyacı var, gerek malen desteklenmeye ihtiyacı var. Bakanlar
Kurulu, Silahlı Kuvvetlerin harbe hazırlanmasından sorumlu birimdir. Türkiye
Büyük Millet Meclisine karşı Silahlı Kuvvetlerin harbe hazırlanmasından
Bakanlar Kurulu sorumludur. Bakanlar Kurulunda yapılmış olan değerlendirmede
Silahlı Kuvvetlerimiz “Öncelikle bedelli askerlik çıkmasa daha iyi olur.”
diyor, çok net olarak “Çıkmasa daha iyi olur ama toplumsal bir gerçek de var.
Eğer böyle bir talep olacaksa o hâlde sizden ricamız, isteğimiz şudur ki:
Mümkün olduğu kadar yaş düşük olmasın, bedel de çok düşük olmasın. Yaş düşük
olursa çok kimse katılır, bizim ihtiyacımızdaki o destekleme oranı düşer. Bedel
düşük olduğunda o zaman da daha fazla kişinin başvurması mümkün olur, o zaman
da bizim ihtiyaçlarımız… Mümkünse çıkarmayın ama illaki toplumsal ihtiyaçlarını
da dikkate alarak Bakanlar Kurulunda bir değerlendirme yapacaksanız yani çok
fazla bedel düşmesin, çok fazla da yaş düşmesin ama bunun yanında bir de şeyi
dikkate alırsanız çok uygun olur.” dedi.
Nedir o? Sözleşmeli erbaş. Bakın,
sözleşmeli erbaşla ilgili biz 2011 yılında yasa çıkardık: Sözleşmeli Erbaş ve
Er Kanunu. Yani, bizim bu dönemimizden önce, 2011’in Mart ayında -bizler,
biliyorsunuz, grup olarak haziran ayında geldik- bizden önceki dönemde
çıkarılmış bu yasa kapsamında sözleşmeli erbaşla ilgili kadro miktarımız Kara
Kuvvetleri Komutanlığımızın 62.585, Deniz Kuvvetleri Komutanlığımızın 4.251,
Hava Kuvvetleri Komutanlığımızın 5.075 ve Sahil Güvenlik Komutanlığımızın 144 ve
toplam 72.055 kadrosu olmasına rağmen, çağrıda bulunduk, sözleşmeli erbaş alıyoruz dedik ve şu
anda gelen, temini tamamlanan 4.122 kişi. Yani çağırıyoruz, gelmiyor. O hâlde
ne yapılması gerekir? Şu anki mevcut sözleşmeli erbaşı alırken diyoruz ki:
“Askerliğini yapmış olma şartı var.” Askerliğini yaptıktan sonra insanlar buna
başvurursa yedi yıl çalışacak, belli bir aylık ücret ödenecek, yedi yılın
sonunda da bir tazminat ödenecek. Dolayısıyla orada biraz önce sayın vekilim
herhâlde bir şeyler söyledi, “Pek anlaşılamadı.” dedi. Ne anlaşılamadığı ifade
edilseydi nasıl anlaşılması gerektiği de söylenebilirdi. O, basına yaptığım
açıklama değil -genelde hemen hemen basına pek bir açıklama yapmam- o, Millî
Savunma Komisyonunda sorulan sorulara vermiş olduğum cevaplarla ilgilidir. 
Burada da şunu söyledik: Buradaki sözleşmeli erbaşa
askerliğini bitirdikten sonra gelenlerin sayısı az olduğundan Genelkurmay
Başkanlığının şöyle bir talebi var: “O hâlde askerliğini yapmamış olanları da
sözleşmeli erbaş kapsamında çağıralım, onlardan da bir talep edelim. Ola ki
gelirse belli bir eğitimden sonra bunları da sözleşmeli erbaş olarak -ilk dönem
sözleşmesi üç yıl, daha sonra dört yıl yani yedi yıla kadar- çalıştıralım.”
Orada ücret açıklaması vardı ve yedi yılın sonunda alacağı tazminata ilişkin
açıklama vardı. 
HALUK EYİDOĞAN (İstanbul) – Yani, bu bedelliden gelecek
meblağı oraya yansıtacak mısınız? 
MİLLÎ SAVUNMA BAKANI İSMET YILMAZ (Sivas) – Yok, hayır, onu
da söyleyeyim. 
Bununla ilgili olarak yine Bakanlar Kurulumuzda şöyle bir
değerlendirme yapıp… Bir hususu daha söyleyeyim: Şu anki mevcut Genelkurmay
Başkanımız -Allah için görevinin hakkıyla bilincinde- kendi arkadaşlarının,
işte bu en zor dönemde… Bu, hepimizin ordusu. Hiçbir ayrım gözetmeksizin…
Bakın, biz burada hepimiz rahat rahat konuşuyorsak, güvenliğimiz sağlanıyorsa o
güneydoğuda, doğuda herkes… Hatta, ben şunu da söyledim Komisyonda: Eğer bizim
askerimize taş dahi atılıyorsa onlara bu taş atma güvenliğini ve özgürlüğünü
veren yine bizim Mehmetçik’imizin o sınırda sağladığı güvenliktir. DAİŞ terör
örgütünün olduğu yerde birisi kalksın da onlara bir taş atsın. Gidip
atabilirler mi? Hiç atmazlar. Dolayısıyla, bu ülkedeki özgürlüklerimizi Silahlı
Kuvvetlerimiz -hepimizin ortak değeridir- korumalı. Genelkurmay Başkanı da
görevini hakkıyla yapıyor. Bu geçiş sürecinde, zor davalarda, kendi
arkadaşlarının bu süreci en iyi şekilde, en az hasarla atlatması için
hukuk çerçevesi içinde elinden gelen her şeyi yaptığını, her türlü talepleri
gerek Sayın Başbakana, Cumhurbaşkanına ve ilgili kimselere aktardığını Millî
Savunma Bakanı olarak biliyorum. 
Şimdi, Sayın
Genç, Hozat’la ilgili “Hozat’ta bir tugayımız var, 3 bine yakın nüfusu var,
gerçekten bu nüfus içinde gösterilmesi gerekir.” demişti. Ben de katılıyorum.
Sadece Hozat’ta değil, birçok yerde bu var. Bazı illerde, ilçelerde üniversite
öğrencilerinin buranın nüfusuna dâhil olmadığı, bazı yerlerdeki bu askerî
birliklerimizin dâhil olmadığı… Kütahya’da da var yani sadece Hozat’a ilişkin
bir eksiklik değil. Ama, bence, genelde yıl sonu, aralık ayı sonu itibarıyla
nüfus kayıtları çıkarılıyor. Bizim askerlerin tertip dönemleri de var aralıkta,
ocakta, şubatta, martta. Aralık sonu itibarıyla Hozat’ta kim varsa hepsinin
oranın nüfusunda gösterilmesinin ve buna uygun şekilde de İller Bankasından
katkı payı almasının doğru olduğunu söylüyorum. Ha, bunu biz mi yapıyoruz?
İçişleri Bakanlığı Nüfus ve Vatandaşlık İşleri Genel Müdürlüğü tarafından
yapılıyor. Ama, benim de talebim bunların o nüfusa kaydolması şeklindedir.
KAMER GENÇ
(Tunceli) – Düzeltmeyi ne zaman yapacaksınız?
MİLLÎ SAVUNMA
BAKANI İSMET YILMAZ (Sivas) – Yani, Bakanlığa ileteceğiz. Tabii, Bakanlar
Kurulunda sorumluluk müşterektir, dolayısıyla “İçişleri Bakanlığı” deyip de siz
kenara çekilmeyin.” deniliyor, biz de bu konuyu… Talebin doğru olduğunu
söylüyorum, yerine getirilmesi gerektiğini de söylüyorum. İçişleri Bakanlığına
da ileteceğiz. 
Yine “Uzman
jandarma okullarında geçen sürelerin emekliliğe sayılmasına ilişkin bir
çalışmanız var mı?” diye bir soru vardı. Böyle bir çalışmamız var, inşallah bu
okulda geçen sürelerin de emeklilikten sayılmasını sağlayacağız.
Bir başka husus:
Yine, bazı milletvekillerimiz dedi ki: “Sayın Cumhurbaşkanımız 19 Kasımda
Cezayir’e giderken ‘Şu anda konuşulan net bir şey yok.’ dedi.” Ancak ben de oradaydım,
Cezayir’de giden şeyde. O başta bazı kaşıyanlar vardır ama 19 Kasımdaki
ifadesi: “Şu anda konuşulan net bir şey yok. Böyle bir durumda Türk Silahlı
Kuvvetlerinin ihtiyacı göz ardı edilemez.” Dolayısıyla da “Silahlı
Kuvvetlerinin gerek bedele ilişkin gerek yaşa ilişkin gerekse de bu sözleşmeli
erbaşa ilişkin ihtiyacını, taleplerini dikkate alarak Bakanlar Kurulunda bir
değerlendirme, bir çalışma yapılır.” demek istedi. Ve yine Cumhurbaşkanı “Bu
tip talepleri sürüncemede bırakmamak lazım, en kısa zamanda neticelendirmek
lazım.” demişti. 
Ben de bütün
grup başkan vekillerine, bütün partilerimize de teşekkür ediyorum. Normalde bu
110-120 maddenin içine girmiş ve komisyondan geçmiş bir madde. Sadece bütçe
girdiğinden dolayı 6 Ocak tarihine kalacaktı. Bu süre içerisinde toplumda daha
fazla tartışmaya, beklentilere, gelecek tertip sevkine yol açık olacaktı, ona
da... 
AHMET DURAN BULUT (Balıkesir) – Benim
sorumu cevaplamadınız. 
MİLLÎ SAVUNMA BAKANI İSMET YILMAZ
(Sivas) – Yine, bir başkası, sizin sorunuzla ilgili, Diyarbakır’da
teröristlerce katledilen astsubayla ilgili... Bununla ilgili incelemeler devam
ediyor. Vazifesini yaparken ölen her kimse bizim için şehittir, onu çok net
olarak söyleyeyim. Allah rahmet eylesin. İncelemeler de devam ediyor. Bizim için...
AHMET DURAN BULUT (Balıkesir) – Orada
bir turistik geziye gitmemiştir.
MİLLÎ SAVUNMA BAKANI İSMET YILMAZ
(Sivas) – Tabii, tabii... Yok, yok... Vazifesini yapmak için oradaydı, başka
bir şey için gitmedi; şehittir.
“Darbe ve darbe sonrası ilişiği kesilenlerle
ilgili bir çalışmanız var mı?” diye... Aynı talep Sayın Moroğlu’nun da ilettiği
talepti, Moroğlu’nun da söylediği husus oydu. Buradaki husus, istisnai olan
husus şuydu: Daha önce yine Türkiye Büyük Millet Meclisi bir kanun çıkardı, Silahlı
Kuvvetlerle ilişiği kesilenlerin dosyaları incelenmek kaydıyla kamuya dönüşüne
yol açıldı. Ancak buradaki suç şuydu: Yargı yolu kapalı işlemlerdi. 
(Mikrofon otomatik cihaz tarafından
kapatıldı) 
BAŞKAN – Sayın Bakan, bir dakika daha
size ek süre vereceğim. 
Buyurunuz. 
MİLLÎ SAVUNMA BAKANI İSMET YILMAZ
(Sivas) – Bir dakika... Sadece bunu söylüyorum. 
Dolayısıyla, bu yargı yolu kapalı olmadan
üçlü kararnamelerle -“Resen Emekli Edilenler” diye kendilerinin de bir derneği
var- resen emekli edilmişler ve idarenin yapılan işlemleri de yargı denetimine
tabi. Bunların birçoğu yargıya gitti veya gitmedi ama birçoğu da yargıya gitti,
yargı da bunların birçok taleplerini reddetti ki geri dönmedi, zaten dönseydi
problem olmayacaktı. Şimdi, problem şu: Verilmiş olan yargı kararlarını da
ortadan kaldıracak, dikkate almayacak yeni bir yasal çalışma yapılması gerekir
mi diyerek... Bununla ilgili de üzerinde düşünülmesi gereken... Sayısının
yaklaşık 2 binin altında, 1.800 civarında olduğunu düşünüyoruz, ilave bir
çalışma yapılması gerekir diyoruz. Şu anda Bakanlığımızda bu konuyla ilgili
tamamlanmış bir çalışma yoktur. 
Tabii, Sayın Cumhurbaşkanımızın
açıklaması -belki o bölümde kaldı- Cumhurbaşkanımızın ifadesi “TSK’nın da
ihtiyacını göz ardı ederek değil...” Bunu ne zaman söyledi? 19 Kasımda söyledi.
Bizim askerlerimiz -19 Kasımda söylerken- ne zaman gitti? 6 Kasım. 
(Mikrofon otomatik cihaz tarafından
kapatıldı) 
MİLLÎ SAVUNMA BAKANI İSMET YILMAZ
(Sivas) – Sayın Başkanım, son...
Yani, gidenler 6 Kasımda
Cumhurbaşkanımızın bu açıklamasından önce gitti, ikinci tertip ise 14 Aralıkta
gidecek. İşte, bu yasa çıkınca 14 Aralıkta olanlar bu yasadan faydalanacak.
Yani kasım ayındaki tertiple gidenlerin bir kısmı o açıklamadan önce gitti, bir
kısmı da aralıkta gideceklerinden onlar faydalanacaklar.
Arz ederim.
MUSTAFA MOROĞLU (İzmir) – Sayın Bakan,
o zaman, Başbakan suçlu, o, 17 Ekimde söyledi.
BAŞKAN – Teşekkür ederiz Sayın Bakan.
Teklifin tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
On dakika ara veriyorum.
Kapanma Saati:
00.46
YEDİNCİ OTURUM
Açılma Saati: 00.56
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK (Burdur), Muharrem
IŞIK (Erzincan)
-----0-----
BAŞKAN – Sayın milletvekilleri, Türkiye
Büyük Millet Meclisinin 24’üncü Birleşiminin Yedinci Oturumunu açıyorum.
665 sıra sayılı Kanun Teklifi’nin
görüşmelerine devam edeceğiz.
Komisyon ve Hükûmet yerinde.
Tümü üzerindeki görüşmeleri
tamamlamıştık.
1’inci maddeyi okutuyorum:

ASKERLİK KANUNU İLE SÖZLEŞMELİ ERBAŞ
VE ER KANUNUNDA DEĞİŞİKLİK
YAPILMASINA DAİR KANUN TEKLİFİ

MADDE 1- 21/6/1927 tarihli ve 1111 sayılı
Askerlik Kanununa aşağıdaki geçici madde eklenmiştir. 
“GEÇİCİ MADDE 52- Bu
Kanunun yürürlüğe girdiği tarihte her ne sebeple olursa olsun henüz fiili
askerlik hizmetine başlamamış ve 1 Ocak 1988 tarihinden (bu tarih dâhil) önce
doğan 1076 sayılı Yedek Subaylar ve Yedek Askeri Memurlar Kanunu ile 1111
sayılı Askerlik Kanununa tabi yükümlüler; istekleri halinde, bu Kanunun yürürlüğe
girdiği tarihten itibaren iki ay içinde askerlik şubelerine veya yurt dışı
temsilciliklerine başvurmaları ve 18.000 Türk Lirası para veya T.C. Merkez
Bankası döviz satış kuruna göre ödeme tarihindeki karşılığı kadar konvertible
yabancı ülke parasını def’aten ödemeleri şartıyla temel askerlik eğitimine tabi
tutulmaksızın askerlik hizmetini yerine getirmiş sayılırlar.
Her ne sebeple olursa
olsun daha önce bedelli veya dövizli askerlik hizmeti kapsamından
çıkarılanlardan yaş şartını taşıyanlar, istekleri halinde birinci fıkra
hükümlerinden yararlanırlar. 
Bu uygulama kapsamında
ödenecek paralar, Savunma Sanayii Destekleme Fonu adına T.C. Ziraat Bankası, T.
Halk Bankası ve T. Vakıflar Bankasında açılacak hesaba yatırılır. 
Bu madde hükümlerinden
yararlanan yükümlüler hakkında saklı, yoklama kaçağı ve bakayadan dolayı idari
ve adli soruşturma ve kovuşturma yapılmaz, başlatılmış olanlar sona erdirilir
ve bu suçlara ilişkin kesinleşmiş idari para cezaları tahsil edilmez.
Bedelin ödenmesine
ilişkin usul ve esaslar Milli Savunma Bakanlığınca belirlenir.”
BAŞKAN – 1’inci madde üzerinde
Halkların Demokratik Partisi Grubu adına söz isteyen Mardin Milletvekili Erol
Dora.
Buyurun Sayın Dora. (HDP sıralarından
alkışlar)
HDP GRUBU ADINA EROL DORA (Mardin) –
Sayın Başkan, değerli milletvekilleri; 665 sıra sayılı Askerlik Kanunu ile
Sözleşmeli Erbaş ve Er Kanunu’nda Değişiklik Yapılmasına Dair Kanun Teklifi’nin
1’inci maddesi üzerinde Halkların Demokratik Partisi adına söz almış
bulunuyorum. Genel Kurulu saygıyla selamlıyorum.
Zorunlu askerlik, ulus devlet ve ulusal
egemenlik kavramlarının uluslararası ilişkilerde asıl belirleyici olduğu
19’uncu ve 20’nci yüzyıllara özgü bir kavramdır. 1990’larda tüm dünyada yaşanan
değişim ve İkinci Dünya Savaşı ardından Avrupa devletlerinin siyasetini de
belirleyen soğuk savaşın sona ermesi zorunlu askerlik konusunda da
değişikliklere neden olmuştur. Ayrıca, 1990’larda Yugoslavya’da yaşanan savaş
ve NATO müdahalesi de artık ülkesel savunmanın başlıca askerî öncelik olmaktan
çıktığını göstermiştir. Bu yüzden, son yıllarda Avrupa Birliği ülkelerinin
bazıları zorunlu askerlikten vazgeçme yolunu seçerken, tümü de vicdani reddi
bir hak olarak kabul etmiştir.
Değerli milletvekilleri, Türkiye’de
askerlik hizmetine geleneksel çerçevede atfedilen önem, ulusal savunma
siyasetinin yaşamsallığına yapılan vurgu ve örneğin okul ders kitaplarında
öğretilmeye çalışılan askerliğin kutsallığı vurgusu, günümüz evrensel insan
hakları ve yurttaş özgürlükleri çerçevesinde değerlendirildiğinde sorunlu bir
yaklaşımdır. Türkiye’de her yıl askerlik çağına gelmiş binlerce yurttaşın bu
zorunluluğu olabildiğince geciktirmek için çabaladığı, bunun yanında, ekonomik
durumu iyi olan yurttaşların ise bedelli askerlik gibi alternatif muafiyet
düzenlemelerine umut bağladığı bir sır değildir. Diğer taraftan, özellikle
Avrupa’da zorunlu askerliğin aşamalı olarak terk edilmeye başlanması, vicdani
retçiliğin tüm Batı ülkelerinde kabul edilmesi, retçiliğin kabulü yönünde
uluslararası kuruluşların Türkiye’ye yaptığı uyarılar, Türkiye Silahlı
Kuvvetlerinin yeniden organize olma yönünde eğilimleri birlikte
değerlendirildiğinde Türkiye’de de zorunlu askerlik ve vicdani ret konularında
çağın gerisinde uygulamalardan vazgeçilmesi ve bu konuda evrensel gelişmeler
ışığında düzenlemelerin yapılması konusunda tartışmaların arttığını
görmekteyiz. 
Değerli
milletvekilleri, askerlik tartışmaları ekseninde ciddi mağduriyetlere sebebiyet
veren konulardan biri de vicdani ret meselesidir. Vicdani ret, kişinin dinî,
felsefi, siyasi, ahlaki nedenlerle asker olmayı ve silah altına alınmayı
reddetmesidir. Dolayısıyla, kişileri vicdani retçi olmaya yönelten çeşitli
nedenler vardır. Bir yurttaş dinî inançları, felsefi, siyasi, ahlaki
düşünceleri nedeniyle silah altına alınmayı reddettiğinden, savaşlara ve onları
yürüten ordulara karşı olduğundan ya da emir alıp vermeyi istemediğinden dolayı
vicdani retçi olabilir, elbette bu gerekçeler çeşitlendirilebilir.
Sayın Başkan,
değerli milletvekilleri; günümüzde Avrupa Birliği ülkelerinin tamamında
yurttaşların vicdani ret hakkı yasalarla güvence altına alınmıştır. Yine bu
ülkelerin tamamına yakınında, yurttaşlara, silah altında askerliğe alternatif
olarak alternatif kamu hizmeti yapma olanağı tanınmaktadır. Bu ülkelerde
vicdani retçiler hastanelerde, sivil toplum örgütlerinde, eğitim ve hayır
kurumlarında, göçmen bürolarında, rehabilitasyon merkezlerinde, itfaiye ve
kurtarma örgütlerinde ve sair hizmet sunmaktadırlar.
Değerli
milletvekilleri, zorunlu, alternatifsiz ve uzun süreli askerlik uygulamasının
olduğu ülkelerde demokrasinin bireyler ve topluluklar aleyhine kısıtlandığı
açıktır. Başka bir açıdan, devlet-birey ilişkilerinde devletin kendi talepleri
ve çıkarları için askerliği zorunlu hâle getirmesi bireysel özgürlükleri
kısıtlayıcı bir mantalite içermektedir. Zorunlu askerlik hizmetinin ana
gerekçelerini yaratan koşullar tüm dünyada dönüşüm geçirmiştir ve bu dönüşüm
hâlen yaşanmaktadır. Bununla bağlantılı olarak zorunlu askerliğin gerekliliği
de tartışılır bir konu hâline gelmiştir. Birçok ülkede askerlik hizmeti,
silahlı kuvvetlerdeki dönüşümler doğrultusunda yeniden düzenlenmektedir. Bazı
ülkeler profesyonel askerliğe geçerken bir kısım ülkelerde askerlik süresi
kısalmakta, ordulardaki sözleşmeli askerlerin sayısı göreceli olarak
artmaktadır.
Sayın Başkan, değerli milletvekilleri;
demokrasinin gelişmesi ve özgürlük taleplerinin yükselmesiyle beraber
devlet-toplum ve devlet-birey ilişkisi de dönüşüm yaşamak zorundadır. Bu
dönüşüm, hak taleplerinin demokrasi ve özgürlükler lehinde genişlemesi eğilimi
göstermelidir. Bu gelişme eğiliminin önemli bir safhası da askerlik kurumunun
yeniden düzenlenmesi yönünde olmalıdır. 
Elbette, bu temelde tartışmalar
Türkiye'de de yaşanmaktadır. Özellikle vicdani ret hakkını açıklayan
yurttaşlarımızın çoğalması ve bu konuda uluslararası kurumların da taleplerini
yoğunlaştırmasıyla ile beraber Türkiye'nin bu konuda adım atma zorunluluğu
ortaya çıkmıştır. Toplumdan ve uluslararası kurumlardan gelen bu taleplerin ve
isteklerin yanı sıra ordu içerisinde yaşanan ihlaller de söz konusu zorunlu
askerlik sisteminin çarpıklığını açıkça ortaya koymaktadır. 
Değerli milletvekilleri, askerliklerini
yapan genç yurttaşlarımızın askerlik süresince karşı karşıya kaldıkları hak
ihlalleri de zorunlu askerlik uygulamasının bir diğer çarpıklığını ifşa etmektedir.
Ordu içerisinde yaşanan ihlallerin başındaki kamuoyunda şüpheli asker ölümleri
olarak bilinen asker ölümleri, üst kademe komutasının keyfî uygulamaları
neticesinde asker ölümlerine varan şiddet vakaları, psikolojik baskıya maruz
bırakılan askerlerde depresyon ve intihar vakalarının ciddi seviyelere ulaşması
konuları üzerinde önemle durulmalıdır. 
Değerli milletvekilleri, zorunlu
askerlik uygulamasının neden olduğu önemli bir sorun da askerlik süresince
asker yurttaşların ve ailelerinin maruz bırakıldıkları ekonomik zorluklardır.
Çalışmakta olduğu işini bırakıp askere giden bir yurttaşın ve eğer evli ise
ailesinin veya bakmakla yükümlü olduğu kimselerin yaşadığı geçim sıkıntıları
önemli sorunlar yaratmaya devam etmektedir. 
Silah altına alınan bir yurttaş
yasalarda tanımlandığı şekliyle bir yurttaşlık ödevini yerine getirmektedir.
Buna karşın eşini, çocuklarını veya bakmakla yükümlü olduğu anne babasının
geçimini sağlamakta iken zorunlu olarak askerlik yapmaya başlayınca birdenbire
bu kişiler gelirlerinden mahrum kalmaktadırlar. Bu açıdan bakıldığında,
yurttaşlık ödevini yapması zorunlu tutulan bireye karşı devletin sosyal devlet
ilkesinden kaynaklı ödevlerini yerine getirmediği açıkça ortadadır.
Değerli milletvekilleri, askerlik
sistemlerine ekonomik temelde bakıldığında, veriler üzerinden yapılan
analizler, zorunlu askerliği bir model olarak kullanan ülkelerin profesyonel
ordulara sahip ülkelere göre üretim düzeyi ve ekonomik büyüme oranı itibarıyla
daha geride olduğunu göstermiştir.
Çalışmalar, OECD ülkeleri için zorunlu
askerliğin ekonomik performans üzerinde istatistiki olarak anlamlı bir negatif
etki yarattığı sonucunu ortaya koymuştur. Bu nedenlerle zorunlu askerlik, uzun
dönem için insan ve fiziksel sermaye birikiminde yarattığı olumsuzluklar nedeniyle
en maliyetli askerlik modeli olarak tanımlanmaktadır.
Mevcut veriler ve görüşler, artan refah
düzeyiyle birlikte, özellikle gelişmiş ve gelişmekte olan ülkelerde zorunlu
askerliğe karşı direncin ve isteksizliğin arttığını ve ordulara katılımın
yetersiz olduğunu göstermektedir.
Zorunlu askerliğe karşı takınılan
olumsuz tepki ve isteksizlik Türkiye'de de artmaktadır. Çeşitli sebeplerle
askere alınamayan kitlenin sürekli büyümesi, bedelli askerlik için artan talep
ve beklentiler ve tepkilerin örgütlü olarak ortaya konulması bu tespiti
doğrulamaktadır. Üzerinde konuştuğumuz kanun teklifiyle yeniden gündeme
getirilen bedelli askerlik konusu da zorunlu askerlik uygulamasının ortaya
çıkardığı krizin hükûmetlerce örtbas edilme ve bu arada yurttaşlardan haksız bir
biçimde paralar tahsil edebilme çabasından ibaret bir yaklaşımdır.
Türkiye'de bedelli askerlik uygulaması,
âdeta, zengin elit tabakanın çocuklarına, yasalarda yer alan eşitlik ilkesini
ihlal etme pahasına, devletçe sağlanan bir imtiyaz niteliğine bürünmüş
durumdadır.
Değerli milletvekilleri, Türkiye,
demokrasi, özgürlükler, insan hakları gibi evrensel ilkeler doğrultusunda
gelişimini hızlandırmak zorundadır. Silahlı, zorunlu ve uzun süreli askerlik
biçimine alternatif seçenekler geliştirilmeli, isteyen yurttaşlarımızın farklı
kamu hizmet kurumlarında görev alabilmelerine dönük düzenlemeler yapılmalıdır.
Gelişmiş ülkelerin evrildiği profesyonel ordu konseptine uygun biçimde
sözleşmeli, maaşlı askerlik uygulaması genişletilmelidir. Uzun vadede zorunlu
askerlik uygulaması tümüyle ortadan kaldırılmalıdır. Farklı sebeplerle askerlik
yapmak istemeyen yurttaşlarımıza ilişkin vicdani ret hakkı derhâl tanınmalıdır.

Bedelli askerlik gibi ekonomik bakımdan
halkın tamamını kapsamayan, yoksul halkı ötekileştiren ayrımcı uygulamalardan
da bir an önce vazgeçilmesi gerektiğini belirtiyor, bu duygu ve düşüncelerle
tekrar Genel Kurulu saygıyla selamlıyorum. (HDP sıralarından alkışlar) 
BAŞKAN – Teşekkür ediyorum. 
Madde üzerinde Milliyetçi Hareket
Partisi Grubu adına söz isteyen Koray Aydın, Trabzon Milletvekili. 
Buyurun Sayın Aydın. (MHP sıralarından
alkışlar) 
MHP GRUBU ADINA KORAY AYDIN (Trabzon) –
Sayın Başkan, değerli milletvekilleri; görüşülmekte olan teklifin 1’inci
maddesi üzerinde Milliyetçi Hareket Partisi Grubu adına söz almış bulunuyorum.
Bu vesileyle hepinizi saygılarımla selamlıyorum. 
Değerli arkadaşlar, dün gece, hepinizin
bildiği üzere, Şanlıurfa’da 3 askerimiz şehit oldu. Bu haberle birlikte valilik
bir açıklama yaptı, Suriye sınırında bir nöbetçi kulübesinde görev yapmakta
olan 3 askerimize PKK ve PYD güçleri tarafından ateş açıldığını belirten bir
açıklama yayınladılar. Daha sonra bu düzeltildi, PKK ve PYD yerine, kimliği
belirsiz kişiler tarafından yapılan bir ateşle 3 askerimizin şehit olduğu
söylendi. Biz, biraz önce bir şehit ailesinin yakınıyla da görüştük, aile,
oradaki asker arkadaşlarıyla yaptıkları görüşmelerde de buna benzer ifadeler
kullanıyor ve söylüyorlar. Biraz önce soru yöneltilince de Sayın Bakan herhâlde
Genelkurmaydan aldığı bir metni okuyarak bu konuda bizi aydınlatmaya çalıştı.
Elbette yapılan bu açıklamaya inanmak istiyoruz. Ama anlaşılıyor ki toplanan
bilgiler ve yapılan ilk açıklamalar ışığında bunun incelenmeye, soruşturulmaya
değer bir konu olduğu anlaşılıyor. İnşallah askerî savcılığın yaptığı araştırma
neticesinde de bu iş ortaya çıkar, aydınlanır. Ama benim kanaatim şu: Çözüm
sürecine zarar gelmesin diye bir karartma yapılıyor ve bu gerçekler
saklanıyorsa bunun doğru bir davranış olmadığını özellikle söylemek istiyorum. 
Değerli arkadaşlar, Türkiye’nin etrafı
yangın yerine dönmüş. İçimizde de yangın var. Etrafımıza bakıyoruz Orta Doğu
coğrafyası yeniden şekilleniyor. Suriye, Irak yangın yerine dönmüş. Tek
hegemonik güç bölgeyi şekillendiriyor. Bu yeni şekillenme döneminde de, biz, oradan
kaçanları sanki ağırlamak görevi gibi bir durumla da karşı karşıyayız. Yani
bölgeden dışlandık. Ne yazık ki bir aya kadar cuma namazını Şam’da kılacakken
yıllardan beri Suriye’de süren savaşta saf dışı kaldık. Kurulan denklemin
dışındayız. Hiç kimse bizi dikkate almıyor. Bölgeden tamamen dışlandık. Sanki
rakamsal olarak soldaki sıfır konumuna düştük. Bizi dikkate alan ve bu konuda
bize bir yükümlülük yüklemek niyetinde olan hiç kimse de yok. 
Değerli arkadaşlar, içeride de durum
farklı değil, içerisi de yangın yerine dönmüş. Türkiye aslında büyük bir
sıkıntıyla karşı karşıya. 6-7 Ekimde yaklaşık 45-50 gün önce yaşadığımız
olayları ne çabuk unuttuk. Bu 6-7 Ekimde yaşanan olaylar neyin sonucuydu?
Yürütülen bir pazarlık, pazarlıkta neyin konuşulduğu belli değil, kim ne veriyor,
kim alıyor bunu bilen yok. Bu konuda toplumu bırakın, milletvekillerinin bile
bir bilgisi yok, bir dahli yok ve bu pazarlık masasında yürüyen al-ver
tartışmalarından sonra Kobani bahane edilerek Türkiye’de çok büyük olaylar
yaşandı, tam 50 insanımızı kaybettik ve bu olaylar yaşanırken öyle vahim şeyler
oldu ki insanların tüyleri diken diken oldu. Düşünebiliyor musunuz, Hakkâri’de
2 askerimiz arkadan gelip enselerine kurşun sıkılarak şehit edildiler.
Diyarbakır’da askerimiz, eşi yanındayken yine arkadan yanaşılarak ensesinden
vurularak şehit edildi. Düşünün, bir insan, yanında eşi varken bir insanı,
arkadan üstelik, kafasına kurşun sıkarak nasıl öldürebilir? Bunu hangi duyguyla
yapabilir? Nasıl bir duyguya kapılır da insan böyle bir şeyi yapma cesaretini
kendisinde bulabilir? Burası Türkiye. Bu yaşananların bize aktardığı, bize
gösterdiği de şu: Demek ki örgüt pazarlık masasının diğer tarafına “Benimle
konuşuyorsun. Bir sürü sözün var, bir sürü vaadin var. Bunları hayata
geçireceksin. Aksi takdirde, karşı karşıya kalacağın durum budur.” diyerek,
Kobani’yi bahane ederek, Türk milletine ve devletine karşı âdeta kafa tutarak
böyle bir organizasyonu hayata geçiriyor. 
Değerli arkadaşlar, kendimize gelmemiz
için daha ne olacak Allah aşkına? Yani daha ne yaşarsak kendimize gelebiliriz?
Yani, bu 6-7 Ekimde Türkiye’nin karşı karşıya kaldığı durumdan başka bize daha
ne olacak da Türkiye’nin hangi şartlarla, hangi durumla karşı karşıya kaldığını
anlamak için bir sebep olacak? Şunu unutmayalım: Bu yaşanan olaylar, aslında
yapılan bir işin sonucudur. Siz, askeri kışlaya çekin, valinin emriyle oraya
hapsedin, polisi de karakola kilitleyin, toplumsal olay olursa onlar da çıksın ara
sıra su sıksınlar, sokakları, şehirleri PKK’ya teslim edin, onlar yol kessinler.
Daha iki gün önce televizyonda gösteriyordu Diyarbakır’da, kimlik kontrolü
yapıyorlar, ehliyet kontrolü yapıyorlar, burnunuzun dibinde, Cizre’de özerklik
ilan edilmiş, mahallelerin önüne hendekler kazılmış, silahlı kişiler nöbet
tutuyor ve bunlar İnternet sitelerinde yayınlanıyor. Bu “çözüm süreci” denen
olayda, devlet gücünün aradan çekilmesiyle, orada halkla karşı karşıya kalan
örgütün “Burada yeni bir yapı kuruluyor, devlet de buradan çekildi…” Onun için,
bu yeni kurulacak olan yapıda rol ve pozisyon alma, ihtiyacı duyan halk örgüte
biraz daha yanaşıyor, daha da kitleselleşmesine, kitlenin daha da büyümesine
imkân ve fırsat veriyor. 
Değerli arkadaşlar, pazar günü Van’da
bir futbol maçı yapıldı, iki gün önce, Bergamasporlu oyuncu gol attı, bütün
maçlarda gördüğümüz, her zaman alıştığımız, gol attıktan sonra, sevincini selam
yaparak durduktan sonra o futbolcu ve Bergamasporlu futbolcular linç edilmekten
Van Stadı’nda canlarını zor kurtardılar. Bu nasıl bir duygu arkadaşlar? Bu,
kafalarda oluşmuş olan bölünme duygusunu açıklayan önemli bir karine değil mi? 
Tunceli’de örgüt av yasağı ilan etmiş,
buna uymayanları da öldüreceği tehdidiyle toplumu baskı altına almış. 
Bütün bu manzaralar, bütün bu olup
bitenler, Türkiye’nin, “çözüm süreci” altında bölgeden çekilirken, orada
devletin varlığını sıfırlarken geldiği durumu ortaya koyuyor. 
Başbakanımız ne diyor? “Kamu düzeni
olmazsa olmazımızdır. Kamu düzeni sağlanmazsa çözüm süreci olmaz.” diyor.
Öğleden sonra, günaydın. Sanki on iki senedir Türkiye’yi başka bir iktidar
yönetiyor, sanki on iki yıldan beri başka bir uydudan insanlar gelmiş de
Türkiye’nin idaresini üstlenmişler. Kamu düzeni olmazsa barış olmazmış. Bunu
Sayın Başbakanımız söylüyor. 
Değerli arkadaşlar, dün de Apo’yla
görüşen heyetteki bir sayın milletvekili “Kamu düzeninden biz Hükûmetin
anladığı şeyi anlamıyoruz.” diyerek açıklamada bulundu. Yine, dün, bir partinin
genel başkanı da güvenlik önlemleriyle ilgili getirilecek yasayla ilgili
olarak, makul şüpheyle bu yasa gündeme getirilirse sokaklara çıkacağını
söyleyerek tıpkı Kobani’de olan açıklamanın bir benzerini yaptı yani tehdit
etti, kafa tuttu. Sayın Başbakan da bugün cevap veriyor, “Bir yandan barış
görüşmesi yapıyoruz, bir yandan da bu partinin genel başkanı daha önce
yaptığını gene tekrar ediyor, hiç akıllanmamış.” diyor. Yani hiç
akıllanmadığını anlamak için bu sözleri söylemesini mi beklemek lazım? 
(Mikrofon otomatik cihaz tarafından
kapatıldı) 
KORAY AYDIN (Devamla) – Değerli
arkadaşlar, iştah kabarmış, ayran kabarmış, toplumun o bölgesinde insanlar daha
büyük şeyler isteyecek duruma ve konuma gelmişken barış sürecinden bir gelecek
beklemek ham hayalden öteye gitmeyecektir ve bunun vebali de hem yürütenlere
hem de Türkiye’ye çok ağır olacaktır. 
Evet, değerli arkadaşlar, aslında kanun
maddesi üzerinde hazırlık yapmıştım, konuşacaktım ama o kadar çok şey söylendi
ki daha bir şey söyleme gereğini duymadım.
Hepinizi saygıyla selamlıyorum. (MHP
sıralarından alkışlar) 
BAŞKAN – Teşekkür ediyorum.
Madde üzerinde Cumhuriyet Halk Partisi
Grubu adına söz isteyen Mustafa Balbay, İzmir Milletvekili.
Buyurun Sayın Balbay. (CHP sıralarından
alkışlar)
CHP GRUBU ADINA MUSTAFA ALİ BALBAY
(İzmir) – Teşekkür ediyorum Sayın Başkan. 
Yüce Meclisin sayın üyeleri, bugün…
Daha doğrusu 9 Aralıktan 10 Aralığa geçtik. Ben bundan tam bir yıl önce 9
Aralık akşamı saat 19.00 sıralarında Sincan Cezaevinden çıkmış, özgürlüğüme kavuşmuş,
10 Aralık günü saat 15.00’te de yemin ederek Türkiye Büyük Millet Meclisi
çatısı altında iki buçuk yıl sonra görevime başlamıştım. 
Türkiye’de tabii
ki bedelli askerliği konuşuyoruz ama sürekli var olan bir şey var ki o da
bedelli demokrasi. (CHP sıralarından alkışlar) Türkiye’nin demokrasinin çok
bedel gerektirmediği, gerçekten demokrasinin halkla birlikte hakkını vererek
yapılabildiği bir ülke olmasını diliyorum. 
Anayasa
Mahkemesinin bu kararından sonra 5 HDP’li milletvekili ve 1 MHP’li milletvekili
de demir parmaklıkların ardından çıktı ve özgürlüğüne kavuştu. Şu anda
cezaevlerinde 4’ü tutuklu, 16’sı hükümlü olmak üzere 20 gazeteci bulunmakta;
onların da bir an önce özgürlüğüne kavuşmasını dilemekteyim. 
AHMET YENİ
(Samsun) – Anayasa değişikliğine sizinkiler “Hayır.” demişti; haberin var mı? 
MUSTAFA ALİ
BALBAY (Devamla) – Evet, Anayasa değişikliğine … 
AHMET YENİ
(Samsun) – Sizinkiler “Hayır.” dedi. 
BAŞKAN – Sayın
Yeni, lütfen… 
LÜTFÜ TÜRKKAN
(Kocaeli) – Son dönemi değil mi bunun? Gitsin artık! Daha erken gönderin bunu.
Bitmeden gönderin, erken terhis yapalım bunu ya!
MUSTAFA ALİ
BALBAY (Devamla) – Biz daha iyi bir anayasa için mücadele ettik ve şu anda
Anayasa Mahkemesinin nesine “Evet.” nesine “Hayır.” diyeni siz daha iyi
izliyorsunuz sayın milletvekili. Şu anda Anayasa Mahkemesi özgürlüklerden yana
bir tutum sergilemekte, biz de bunun devam etmesini dilemekteyiz. Bugün Anayasa
Mahkemesine kimin “Evet.” kimin “Hayır.” dediği de ortadadır. (CHP sıralarından
alkışlar) 
Sayın
milletvekilleri, ben şu anda bedelli askerlikle ilgili düşüncelerimi,
Cumhuriyet Halk Partisinin düşüncelerini aktarmak üzere karşınızdayım. 
Tabii, Sayın
Savunma Bakanı açıklamalar yaptı ama doğrusu pek çoğu tam da açıklayıcı olmadı.
Şu anda yapacağımız değerlendirmeleri, Cumhuriyet Halk Partisinin önerilerini
de dikkate almasını dilerim. Her şeyden önce, mademki böyle bir çalışma
başlatıldı, “1 Ocak 1988” değil, bunun “1 Ocak 1989” olması ve şu anda böyle
bir haber bekleyen gençlerin de tam hayata atılma yaşı olan 25 yaş sınırının da
kabul görmesini istiyoruz; birinci isteğimiz budur.
İkinci talebimiz
de, iki ay çok kısa bir süredir böyle bir şeye hazırlık için. Benim de çevremde
örneğin böyle bir yasa değişikliğine hazırlıklı olmayan ve ona göre harcama
yapmış pek çok kişi bulunmaktadır, bunun altı aya çıkarılmasını talep
etmekteyiz.
SIRRI SÜREYYA ÖNDER (İstanbul) – Her
Türk bedelli asker doğar!
MUSTAFA ALİ BALBAY (Devamla) – Sayın
milletvekilleri, şu anda bedelli askerlik uygulamasının Türkiye'de yarattığı en
ciddi tartışma eşitsizliktir. O meşhur Yemen türküsü bu kürsüde de çok sık
tekrarlanmıştır ve “Zenginimiz bedel öder, askerimiz fakirdendir.” sözü 21’inci
yüzyılda da geçerli hâle gelmiştir. Oysa toplumda belli bir dengenin, belli bir
adaletin yaratılması için sadece zenginin bedel ödediği, fakirin de askere
gittiği bir Türkiye 21’inci yüzyılda bu bedellerle birlikte daha dengeli bir
uygulamaya tabi tutulabilir. 
Sayın milletvekilleri, tabii, gecenin
bu saati bütün arkadaşlarımız görüşlerini söylediler ama ben size iki bin beş
yüz yıl öncesinden, Herodot tarihinden bir anekdot aktarmak istiyorum. Herodot,
o 9 ciltlik, bilinen ilk tarih kitabında toplumların belli bir toplumsal
adaleti nasıl sağladığını anlatmak için sayın milletvekilleri, bizim
coğrafyamızın biraz güneyinden, Babil şehrinden, Babil’den örnek veriyor.
Babil’e gittiğinde, Herodot’un anlattığına göre… Şöyle başlıyor Herodot: “Bu
şehirde hiçbir kız evde kalmazdı -gerçi kadınların çirkini olmaz ama- en kabul
görmeyeni dâhil…” Şöyleymiş: Şehrin en güzel kızı kent meydanında -deyim
yerindeyse- görücüye çıktığında onunla evlenmek isteyen kişi çok yüksek bir
bedel ödermiş, sonra sırayla daha az, daha az, daha az ve devamında da daha az
güzel olanlar için bu kez onunla evlenecek olan erkeğe bedel ödenirmiş. Böylece
o kentte herkes yuva kurarmış. İki bin beş yüz yıl önce bu akıl edilmiş de biz,
bugün, bu bedelli askerlik parasını ödeyen kişilerin o bedel karşılığında
askere gidenlerle ilgili -ki Cumhuriyet Halk Partisinin önerisi fakirlerin
bedelinin onlardan karşılanması- gelin, bir adım öteyi ya da Türk Silahlı
Kuvvetlerinin taleplerine karşılık verecek bir başka öneriyi geliştirelim.
Örneğin zorunlu askerliğini yapan kişilerin bütün sigorta bedellerini buradan
karşılayalım.
Benim doğduğum köyde de asker düğünü
denirdi. Belli celplerde 8 kişi, 10 kişi toplu askere giderdi. Gelin, o kişiler
askere gittiğinden bedelli parasıyla örneğin o köye bir yatırım yapalım. Gelin,
o bedelle askerlerin ailelerine, doğan çocuklarına, bu paraları ileride 18
yaşına geldiğinde kullanmak üzere –örneğin- katkıda bulunalım ve böylece
askerliğin de kendi içinde bir anlamı olsun diye öneriyorum sayın
milletvekilleri. 
Burada yine bedelli askerlik çerçevesi
içinde dengede tutulabilecek bir başka durum da sayın milletvekilleri; şu anda
Türk Silahlı Kuvvetlerinin kendi içinde bedelli askerlikle ilgili bazı farklı
düşüncelerin olduğu açık. Öyle ki Türk Silahlı Kuvvetlerinde şu anda mevcut
sistemde bile çok ciddi rahatsızlıklar var. Örneğin 100 bin astsubay olağanüstü
bir dengesizlikten yakınıyor. Bir astsubayın maaşı 1980’de bir yarbaya eşitken
bugün üsteğmene eşit. Sayın Savunma Bakanının bu konuyu dikkate almasını
dilerim. Bir emekli astsubay 1.700 lira alırken aynı yıl emek vermiş bir albay
5 bin lira maaş alıyor. Şimdi siz bütün bu dengesizliklerin üzerine bir de er
ve erbaşların alacakları maaşlarla ilgili ciddi bir dengesizliği daha gündeme
getirmiş olacaksınız. 
Yine konu buradan açılmışken süre çok
daraldı ama ayrıca vurgulamak istediğim… Yine son dönemdeki Balyoz, Ergenekon,
askerî casusluk davalarında bir süre hapis yatmış çıkmış kişilerle ilgili bir
kumpas kurulduğunun bunun bir adaletsizlik olduğunu Adalet ve Kalkınma
Partisinin milletvekilleri de en üst düzeyde dile getirdiler. Onlar da şu anda
çok ciddi hak kayıplarıyla karşı karşıya. Bunun da dikkate alınmasının… Madem
ki şu anda askerlikle ilgili, Türk Silahlı Kuvvetleriyle ilgili bir düzenleme
yapılıyor, bunun da düzeltilmesini talep ediyoruz.
Bir başka altını çizmek istediğimiz
haksızlık da sayın milletvekilleri, gaziler, yaralı ya da askerden sağlam
dönmüş, Kore’den, Kıbrıs’tan dönmüş gaziler bizim sokaklarda dolaşan canlı
bayraklarımızdır. Onların sorunları ne yazık ki sadece Gaziler Günü’nde dile
getiriliyor. Çocukları işsizlik sorunuyla karşı karşıya. Kendileri bir iş
yaratamadıkları için -yaralı olanlar- çocukları ağır bir sorumlulukla karşı
karşıya. Onlara iş bulmak üzere söz veren devlet, örneğin “Kore’den, Kıbrıs’tan
sağlam dönenlerin çocuklarına iş vermem.” diyor. Yani, onlar savaştan sağlam
dönme suçu işlemiş oluyor. 
Şu anda, sayın milletvekilleri, Türk
Silahlı Kuvvetlerinin, gerçekten, kendi içindeki bu tartışmalar kurumsal
güvenirliğini de zedelemektedir. Devlet, kurallar ve kurumlar üzerinde durur.
Bugün ne yazık ki -süre dar olduğu için fazla giremeyeceğim- yargının içi
boşaltıldı -Sayın Maliye Bakanı da biraz önce buradaydı, sanıyorum bütçe izni
istedi- Maliyenin içi boşaltıldı ve şu anda Türk Silahlı Kuvvetlerinin de bu
tür tartışmalarla kurumsal özelliği zedelenmektedir. Bütün bunların
düzeltilmesi, bu dengesizliğin giderilmesi yerine, bu düzenlemeyle birlikte,
bedelli askerlik ve er, erbaş uygulamasıyla birlikte bir dengesizlik daha
gündeme gelmiş olacak sayın milletvekilleri.
Bütün bunların dikkate alınmasını
diliyor, hepinize saygılar sunuyorum. (CHP sıralarından alkışlar)
BAŞKAN – Teşekkür ediyorum.
Soru-cevap işlemi yapılacaktır.
Sayın Işık, buyurun.
ALİM IŞIK (Kütahya) – Sayın Bakanım,
biraz önce sorduğum soru üzerine yaptığınız açıklama için teşekkür ediyorum. Bu
açıklama üzerine askerin ailesi bir kez daha yıkılmış durumda. Çocuğu şehit
olduğu söyleniyor ama şehit olduğuna dair bir belge yok, resmî açıklamalar
bunun bir kaza olduğunu söylüyor. Şimdi, görev başında gerek cinnet geçirildi,
vuruldu gerekse başka bir yerden gelen kurşunla vuruldu, bu asker neden şehit
sayılmıyor? Bununla ilgili ne yapılabilir? Birinci sorum bu. 
İkincisi de, yıllardır Mehmetçik
Vakfından yardım alan birçok gazinin son bir yıl içerisinde bu yardımlarının
kesildiği, birçoğunun raporlarının yeniden Millî Savunma Bakanlığına görüş
verilmek üzere gönderildiği, dolayısıyla yeni bir mağduriyetin ortaya çıktığı
bizlere ulaştı. Bu konuda bu mağduriyetin giderilmesi için bir çalışmanız var
mı? Nasıl bir çözüm bulmayı düşünüyorsunuz? 
Teşekkür ediyorum. 
BAŞKAN – Teşekkür ediyorum. 
Sayın Hamzaçebi…
MEHMET AKİF HAMZAÇEBİ (İstanbul) –
Teşekkür ederim Sayın Başkan. 
Sorum şu: 30 Kasım 2011 tarihinde kabul
edilerek yürürlüğe giren 6252 sayılı Kanun’un bedelli askerlik düzenlemesi
kapsamında başvuran kişi sayısı kaçtır? Ödedikleri bedel nedir? Ödenen bu bedel
-yasanın amir hükmü olan- şehit yakınlarına, gazilere, özürlü, engelli
vatandaşlarımıza, vazife malullerine ödenmiş midir, onlar için harcanmış mıdır?
Bu saydığım alanlara, gruplara yapılan ödemelerin toplam tutarı nedir? 
Teşekkür ederim. 
BAŞKAN – Teşekkür ediyorum. 
Sayın Bulut…
AHMET DURAN BULUT (Balıkesir) – Sayın
Bakanım, uzman erbaşlar altmış gün rapor aldıkları takdirde sözleşmeleri
feshediliyor ve meslekten menediliyorlar. Bir gün ceza alırlarsa -disiplin
suçu- yine sözleşmeleri feshediliyor ve meslekten atılıyorlar. Böylesine katı
kurallar içerisinde diğer rütbelilerle bir arada aynı işi yapan bu personelin
haksızlığa uğradığına inanıyor musunuz? Bunun çözümü için herhangi bir çabanız
var mıdır? 
Teşekkür ederim. 
BAŞKAN – Teşekkür ediyorum. 
Sayın Güler…
BİRGÜL AYMAN GÜLER (İzmir) – Sayın
Bakan, Mamak Askerî Cezaevinde Albay Necmi Yıldırım çok uzun zamandır tek
başına yatıyor. İstanbul askerî şantaj davasından kalan bildiğim kadarıyla tek
tutukludur. 43 mağdur subay var. Bu davanın durumunu izliyor musunuz? Necmi
Yıldırım Albayın tek başına tutuklu olmasını nasıl açıklayabiliriz? 
İkinci sorum da,
hak ihlalleri bakımından paralı askerlik rejimi ile zorunlu askerlik rejimi
kıyaslaması elinizde var mıdır? Aralarında nasıl bir fark var? 
Teşekkür ederim.

BAŞKAN –
Teşekkür ediyorum. 
Sayın Özgündüz…
ALİ ÖZGÜNDÜZ
(İstanbul) – Teşekkür ediyorum Sayın Başkan. 
Sayın Bakan,
bildiğiniz gibi, geçen sene yılbaşında İncirlik Üssündeki mescide Amerikalı
askerler girerek oradaki mihrabı tahrip ettiler ve camiye saygısızlık
girişiminde bulundular. Daha önce sorduğum soruda, bu konuyla ilgili idari bir
soruşturmanın başladığını belirtmişsiniz. Bu soruşturma sonuçlandı mı? Ne gibi
işlemler yaptınız? 
Teşekkür
ediyorum. 
BAŞKAN –
Teşekkür ediyorum.
Sayın Bal…
FARUK BAL
(Konya) – Teşekkür ediyorum Sayın Başkan. 
Sayın Bakana
sorum şu: Ordunun önemli hizmetlerinden bir bölümünü uzman er ve erbaşlar yapmaktadırlar,
astsubaylar yapmaktadırlar. Bunlar ekonomik ve sosyal hakları itibarıyla çok
ciddi zorluklarla karşı karşıyadırlar. Doğal olarak, hayatlarını idame
ettirebilmek için girmiş oldukları askerlik hizmetinden soğumakta ve ayrılma
noktasında, istifa noktasında kararlı bulunmaktadırlar. Bunların durumlarının
iyileştirilmesine ilişkin bir çalışmanız var mı? Varsa bunun zamanlaması
hakkında bilgi verir misiniz? 
Diğer taraftan,
bedelli askerlikle ilgili olmak üzere, 1/1/1989 tarihi itibarıyla genel bir talep
bulunmaktadır. Bunun süresinin bir yıl daha genç olan yükümlülere uygun hâle
getirilmesi mümkün müdür? 
Teşekkür ederim.

BAŞKAN –
Teşekkür ediyorum. 
Sayın Bakan,
buyurun. 
MİLLÎ SAVUNMA
BAKANI İSMET YILMAZ (Sivas) – Teşekkür ediyorum Sayın Başkan. 
Sayın Bal’ın,
öncelikle, uzman erbaş, astsubaylarla ilgili, işte, sıkıntılar var… Muhakkak ki
sıkıntılar var çünkü hiç kimse kendi bulunduğu durumun bir adım daha ilerisi
olmasını… Çünkü, başkalarına da bakarak kıyaslıyor. Ama, geldiğimiz andan
itibaren hem uzman erbaşlarda hem astsubaylarda hem de subaylarda, her alanda
Türkiye'nin bütçesinin imkân verdiği ölçüde iyileştirmeyi yaptık, yapmaya da
devam ediyoruz. Hatta, Komisyonda geçen 110 maddelik, bu millî mayın merkezinin
kurulmasına ilişkin kanunda da 19’a yakın kanunda değişiklik yaptık. O yapmış
olduğumuz kanunlarda da birçok iyileştirmeler var. Vaktimiz izin verir mi
bilmiyorum ama bunlardan şu anda önüme gelen, mesela, astsubayların özlük
haklarına ilişkin yapılan değişiklikler: Astsubayların birinci derecenin
dördüncü kademesine ilerleyebilmesine imkân tanıyan kanun tasarısı geçen yasama
döneminde yasalaştırıldı. Son bir yıllık sürede iç güvenlik harekât
bölgesindeki personelin tamamı ile diğer bölgelerden makam ve rütbesi
itibarıyla taşıdığı sorumluluğu, eğitimi, üstlendiği görevin riski, zorluk
derecesi ve personelin ihtisası gibi hususlar da göz önünde bulundurularak
seçilen personelin tazminatlarında kısmi artışlar sağlanılmıştır. Bu kapsamda,
iç güvenlik faaliyeti icra edilen bölgelerde görevli personele verilmekte olan
operasyon tazminatı aylık 567 lirayla ilgili olarak tazminat verilen personel
ve birlik sayısında artış yapılmıştır. Birinci derece kritik illerde -Hakkâri,
Şırnak, Siirt, Hatay gibi- görev yapan personele hâlen ödenmekte olan 567 Türk
lirası operasyon tazminatına ilave olarak tüm subay, astsubay, uzman jandarma,
uzman erbaş ve sözleşmeli erleri de kapsayacak şekilde, tabur ve aşağı
seviyedeki hudut birlikleri, operasyon icra eden tabur ve aşağı seviyedeki
birlikler ile ilçe jandarma komutanlıkları ve bağlı karakollardaki personele
aylık sabit 677 lira, kritik illerde operasyon icra eden diğer birlikler ile
havacılık unsurlarına, operasyona iştirak edilen günle orantılı olarak günlük
11 ila 43 Türk lirası ilave operasyon tazminatı ödenmesine başlanmıştır.
Yine, emsallerine göre daha zor
şartlarda görev yapanları ve mesleki gelişim için personeli teşvik etmek,
mahrumiyet bölgelerinde görev yapanlar ile risk seviyesi yüksek görevlerde
bulunanları teşvik etmek maksadıyla astsubay üst karargâh hizmetleri eğitimi
alan astsubaylara, belediye sınırları dışındaki jandarma karakol
komutanlıklarındaki görevli astsubaylara, patlayıcı madde imhası görevinde
çalışan astsubaylara ilave tazminat verilmesi sağlanmıştır.
Yine, 2629 sayılı Kanun kapsamında
uçucu, paraşütçü, dalgıç, kurbağa adam gibi niteliklere sahip astsubayların
tazminatlarında ortalama yüzde 5 ila yüzde 20 oranında artış yapılmıştır. 
Bölücü terör örgütüyle yapılan mücadele
sırasında çatışma, pusu, baskın, yol kesme gibi olaylar sırasında kaybolup
akıbeti uzun süre açıklığa kavuşturulamayan, terör örgütü eline geçen veya bir
süre örgüt elinde tutularak serbest kalarak Türk Silahlı Kuvvetlerine geri
dönen personelin, hizmet sürelerinin hesaplanmasında ve özlük haklarının
verilmesinde iyileşmeler sağlanmıştır.
Ayrıca, emekli subay, astsubay, uzman
jandarma ve uzman erbaşlardan makam ve görev tazminatı almayanlara aylık 100
Türk lirası verilmesi, 5434 sayılı Emekli Sandığı Kanunu’nda yapılan
değişiklikle daha önce Millî İstihbarat Teşkilatı ve Emniyet Hizmetleri
sınıfına mensup olanlar alıyordu, mahalle bekçilerine ödeniyordu, şimdi, her ay
ödenmekte 100 Türk lirasının makam tazminatı almayan subay, astsubay, uzman
jandarma ve uzman erbaş emeklilerine ödenmesi sağlanmıştır.
Tabii, uzman erbaşlarla ilgili yine
böyle yazılı olarak da size verebilirim. Uzman erbaşlar için de yine son bir
yıllık dönemde personelin makam ve rütbesi itibarıyla taşıdığı sorumluluğu,
eğitimi, üstlendiği görevin riski, zorluk derecesi ve ihtisası gibi hususlar da
dikkate alınarak tazminatlarda iyileştirmeler yapılmıştır. Buna göre, iç
güvenlik faaliyeti icra edilen bölgelerde görevli personele verilmekte olan
operasyon tazminatı aylık 610 lira ile ilgili tazminat verilen personel
sayısında ve birlik sayısında artış yapılmıştır.
Yine, birinci derecedeki illerdeki 610
lira operasyon tazminatına ilave olarak tüm subay, astsubay, uzman jandarma,
erbaşları da kapsayacak şekilde karakollardaki aylık hudut birliklerine 628
lira; yine, kritik illerde havacılık unsurları dâhil günde 11 ila 46 TL; yine,
emsallerine göre risk seviyesi yüksek görevlerde bulunanlara da patlayıcı madde
imhası görevinde çalışan personele ilave tazminat verilmesi de sağlanmıştır.
Yine bu kapsamda uçucu, paraşütçü,
dalgıç, kurbağa adam gibi niteliklere sahip personelin tazminatlarında yüzde 5
ila 20 oranında artış yapılmıştır. 
FARUK BAL (Konya) – Sayın Başkanım, ben
bu soruyu sorduğuma pişman oldum. Diğer arkadaşlarıma cevap vermesini
engelledim Sayın Bakanın ama çok zeki bir cevap verdi.
MİLLÎ SAVUNMA BAKANI
İSMET YILMAZ (Sivas) – Sayın Başkanım, bundan sonra da devam eder ama cevap
veremediklerime yazılı olarak vereceğimi de belirteyim.
FARUK BAL
(Konya) – Sayın Bakan, bunları ben biliyorum da uzman olan kişiler orduevine
niye giremiyor?
BAŞKAN – Teşekkür
ediyorum.
Maddeyi
oylarınıza sunuyorum: Kabul edenler… Kabul etmeyenler… 
ALİM IŞIK
(Kütahya) – Önergeler var, önergeler var Sayın Başkan.
BAŞKAN - …Kabul
edilmiştir.
MEHMET AKİF
HAMZAÇEBİ (İstanbul) – Önergeler var Sayın Başkan.
MEHMET DOĞAN
KUBAT (İstanbul) – Sayın Başkan, önergeler var.
LÜTFÜ TÜRKKAN
(Kocaeli) – Başkan, jet Başkan, frene bas Başkan.
MAHMUT TANAL
(İstanbul) – Bence uykusuz hâlde bu iş olmuyor Başkan.
BAŞKAN –
Düzeltiyorum, madde üzerinde dört önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 2/2512 esas numaralı Askerlik Kanunu ile Sözleşmeli Erbaş ve Er Kanununda
Değişiklik Yapılmasına Dair Kanun Teklifinin 1inci maddesindeki “1 Ocak 1988”
ibaresinin “1 Ocak 1989” olarak değiştirilmesini arz ve teklif ederiz.
 Mustafa Moroğlu Orhan
Düzgün İlhan Demiröz
 İstanbul Tokat Bursa

 Sedef Küçük Özgür
Özel
 İstanbul Manisa
Türkiye Büyük Millet Meclisi
Başkanlığına
Görüşülmekte
olan 655 sıra sayılı Kanun Teklifinin Çerçeve 1.maddesiyle 1111 sayılı Askerlik
Kanununa eklenen Geçici Madde 52.maddenin 2.fıkrasından sonra gelmek üzere
aşağıdaki fıkranın eklenmesini, diğer fıkraların buna göre teselsül
ettirilmesini arz ve teklif ederiz.
 Ahmet Aydın Mehmet
Doğan Kubat İsmail Tamer
 Adıyaman İstanbul Kayseri
 Ramazan Can Mustafa
Ataş Harun Karaca
 Kırıkkale İstanbul İstanbul
 Mustafa Gökhan Gülşen Bülent
Turan Bayram Özçelik
 Kastamonu İstanbul Burdur
"Bu Kanunun
yürürlüğe girdiği tarihten önce sağlık sebebiyle haklarında verilen askerliğe
elverişli olmadıklarına dair kararlardan dolayı askerlik hizmetinden muaf
tutulanlar da, istekleri halinde yaş şartı aranmaksızın birinci fıkra
hükümlerinden yararlanırlar."
Türkiye Büyük Millet Meclisi
Başkanlığına
Görüşülmekte
olan 665 sıra sayılı Kanun Teklifinin 1inci maddesi ile 1111 sayılı Askerlik
Kanununa eklenmesi öngörülen Geçici Madde 52’nin 1.fıkrasının aşağıdaki şekilde
değiştirilmesini 3. fıkrasında geçen “paralar” ibaresinden sonra gelmek üzere
“şehit aileleri ve gazilerimiz için harcamak üzere” ibaresinin eklenmesini arz
ve teklif ederiz.
 Edip Semih Yalçın Alim
Işık Lütfü Türkkan
 Gaziantep Kütahya Kocaeli
 Mustafa Kalaycı Ahmet
Duran Bulut Yusuf Halaçoğlu
 Konya Balıkesir Kayseri
“Bu kanunun
yürürlüğe girdiği tarihte her ne sebeple olursa olsun
henüz fiili askerlik hizmetine başlamamış, 1 Ocak 1988
tarihinden önce doğan 1076 sayılı Yedek Subaylar ve Yedek Askeri Memurlar
Kanunu ile 1111 sayılı Askerlik Kanununa tabi yükümlüler; istekleri hâlinde bu
Kanunun yürürlüğe girdiği tarihten itibaren sekiz ay içinde askerlik şubelerine
başvurmaları veya yurt dışı temsilciliklerine başvurmaları veya yurt dışı
temsilciliklerine başvurmaları ve,
1- Yıllık geliri 14 bin TL'nin altında
olan vatandaşlarımızın bu uygulamadan bir defaya mahsus olmak üzere muaf
tutulması şartıyla,
2- Yıllık geliri 14 bin TL'nin üstünde
olanlardan taksitlendirme talep edenlerin 15.000 TL’lik bedeli vaat edilen
tarih aralıklarında ödemeleri koşuluyla 21 günlük temel askerlik eğitimine tabi
tutularak askerlik hizmetini yerine getirmiş sayılırlar.
Türkiye Büyük
Millet Meclisi Başkanlığına
Görüşülmekte olan 2/2512 esas numaralı
Teklifin 1 inci maddesi ile 1111 sayılı Askerlik Kanununa eklenmesi öngörülen
Geçici 52 nci maddenin birinci fıkrasının aşağıdaki şekilde değiştirilmesini
arz ve teklif ederiz.
Mustafa Moroğlu Faik
Tünay Tolga Çandar
İzmir İstanbul Muğla
Ali Demirçalı Orhan
Düzgün Mustafa Ali Balbay
Adana Tokat İzmir
"Bu Kanunun yürürlüğe girdiği
tarihte her ne sebeple olursa olsun henüz fiili askerlik hizmetine başlamamış
ve 1 Ocak 1989 tarihinden (bu tarih dahil) önce doğan 1076 sayılı Yedek
Subaylar ve Yedek Askeri Memurlar Kanunu ile 1111 sayılı Askerlik Kanununa tabi
yükümlüler; istekleri hâlinde bu Kanunun yürürlüğe girdiği tarihten itibaren
altı ay içinde askerlik şubelerine veya yurtdışı temsilciliklerine başvurmaları
ve;
a)  Yıllık gelir toplamı 14.000 Türk
Lirasından (14.000 Türk Lirası dahil) az olanların veya hiç geliri olmayanların
herhangi bir bedel ödememeleri,
b)  Yıllık gelir toplamı 14.001 Türk
Lirası ve daha fazla olanların 18.000 Türk Lirası para veya T.C. Merkez Bankası
döviz satış kuruna göre ödeme tarihindeki karşılığı kadar konvertible yabancı
ülke parasını defaten ödemeleri şartıyla temel askerlik eğitimine tabi
tutulmaksızın askerlik hizmetini yerine getirmiş sayılırlar.
Gelir tespitinde yükümlülerin beyanları
esas alınır. Yapılacak inceleme ve denetlemelerde gerçeğe aykırı beyanda
bulunduğu tespit edilenlere zorunlu askerlik hizmeti yasal süresi üzerinden
yaptırılır."
BAŞKAN – Komisyon önergeye katılıyor
mu? 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
BAŞKAN – Önerge üzerinde söz isteyen
Faik Tunay, İstanbul Milletvekili. (CHP sıralarından alkışlar)
Buyurun Sayın Tunay.
FAİK TUNAY (İstanbul) – Sayın Başkan,
saygıdeğer üyeler; hepinizi saygıyla selamlıyorum.
Aslında, benden önce kürsüye çıkan
hatipler her şeyi çok detaylı bir şekilde anlattılar ama gerçekleri söylemek
adına, bir uzlaşma aramak adına ve bu bedelli yasa teklifinden yararlanacak ve
gecenin bu saatinde bizleri izleyen binlerin sesine bir kere daha kulak vermek
adına ve onların haklılıklarını savunmak adına, kayıtlara geçmesi adına
doğruları bir kere daha söylemenin faydalı olduğunu düşünüyorum.
Şimdi, bugünkü bedelli yasa teklifini
konuşmadan önce, aslında 2011 seçimlerinde hepimizin milletvekili seçildiği
dönemde Cumhuriyet Halk Partisi olarak seçim beyannamemize koyduğumuz bir
bedelli teklifi vardı. O teklif de çok hakkaniyetli, adil bir teklifti fakat o
zaman iktidar olarak sizler buna karşı çıktınız ve dönem dönem
milletvekillileri televizyon programlarına, tartışma programlarına çıktığı
zaman, parası olmayanların askerlik yapmaması gerektiğini, parası olanların
sadece bu haktan yararlanmasının bir eşitsizlik, adaletsizlik olduğunu söyledi
ve Cumhuriyet Halk Partisinin bu teklifini tabiri caizse yerden yere vurdunuz.
2011 seçimlerinde hepimiz milletvekili seçildik, sadece altı ay sonra, bir
defaya mahsus olmak üzere otuz yaşını dolduranların 30 bin lira bedelle bedelli
askerlik yapmasını sağlayan yasayı geçirdiniz. O günlerde Cumhuriyet Halk
Partisi seçim bildirgesinde de yine aynı şeyleri söylüyordu, belli gelir
grubunun altında yer alan insanların bedelsiz olarak bu haktan yararlanmasını
savunuyordu, bugün de aynı şeyleri söylüyor.
Bakın, bugün bizim önergemiz aslında
bir uzlaşma önergesi, muhalefet olarak karşı çıkmak, iktidarın olumlu attığı
adımları engellemek adına verilmiş bir önerge değil. Bu, iktidarıyla
muhalefetiyle hak sahiplerinin gerçek anlamda adil bir şekilde bu haktan
yararlanması için verilmiş bir önerge. Nedir? Biraz önce de söyledim, benden
önceki hatiplerin hepsi bunu vurguladılar ama bir kere daha vurgulamakta yarar
var. Birincisi, sosyal medyada olsun, kamuoyunda olsun yaşla ilgili çok ciddi
problemler var. Gecenin bu saatinde bile hepimize gelen mailler var, telefonlar
var, sosyal medyadan gelen mesajlar var. Bizim verdiğimiz önerge çok net ve
açık: 1 Ocak 1989 tarihinde doğanlardan önce ve bu tarihte doğanlar dâhil bu
yasa teklifinin bunları kapsamasını istiyoruz
İkincisi, bu
rakamlar TÜİK’in rakamlarıdır, yoksulluk sınırı olan 14 bin TL’nin altında
gelire sahip olan insanların bu haktan, bu yasadan bedelsiz olarak
yararlanmasını istiyoruz ki bu, hepimizin sanıyorum onaylayacağı ve doğru
bulacağı bir önergedir. Neden? Hepimiz konuşurken, bu kürsüden veya çeşitli
yerlerde, televizyonlarda konuşurken ne diyoruz? “Anayasa” diyoruz, Anayasa’ya
atıfta bulunuyoruz. Anayasa’nın 2’nci maddesi çok açık bir şekilde “Türkiye
Cumhuriyeti devleti laik, sosyal hukuk devletidir.” diyor. Eğer Türkiye
Cumhuriyeti devleti bir sosyal devletse, eşitlik varsa, adalet varsa, sosyal
devletin o koşullarından bir tanesi gelir seviyesinin altında olan insanların,
14 bin TL’nin altında gelire sahip olan insanların bundan bedelsiz olarak
yararlanması. Bunu getiriyoruz. Buna sanıyorum hiçbiriniz kendi vicdanlarınızda
karşı çıkmayacaksınızdır.
Üçüncüsü,
önergenin en önemli maddelerinden bir tanesi de şu: Süresini iki ay olarak
koyuyorsunuz, biz diyoruz ki: 18 bin TL belki ilk başta çok büyük bir rakam
olarak gözükmeyebilir ama Türkiye şartlarını düşündüğünüz zaman bazı insanlar
için, çok insan için hatta bu çok büyük bir rakam. O yüzden, insanların
kimileri kredi çekecek, kimileri borç alacak; bu parayı temin etmeye
çalışacaklar. Biz de Cumhuriyet Halk Partisi olarak diyoruz ki: “İki ayla
sınırlı tutmayalım, bunu altı aya çıkaralım.” Ama maalesef gördüğümüz şu ki:
Hakikaten bu haktan yararlanmak isteyen insanların menfaatine dokunan, hakkaniyet
ölçüsüne sahip olan bu önergemizin de bu tekliflerimizin de kabul edilmediğini
görüyoruz. Şimdi, tabii, bunlar, bu insanların, bu haktan yararlanmasını
isteyen insanların yanında olan, doğruları söylemeye çalışan bizleri üzüyor.
Şöyle düşünüyoruz: Muhalefetin verdiği her şey, verdiği her önerge, verdiği her
yasa teklifi acaba sırf “muhalefetten geliyor” diye mi reddediliyor? Yani
burada Cumhuriyet Halk Partisi, Milliyetçi Hareket Partisi, HDP hep iktidarın
reddinde mi, iktidarın istemediği şeyleri mi veriyor da acaba verdiğimiz her
şey sizin tarafınızdan reddediliyor diye düşünüyoruz. Şimdi, ben eminim ki siz
de kendi vicdanlarınızda bu verdiğimiz tekliflere hayır diyemezsiniz ama
maalesef, muhalefetten geldiği için bunlar kale alınmıyor.
Bir diğer önemli
nokta, çok fazla konuşulmayan bir nokta daha var, o da, 2011 yılında bedelli
yasa teklifini çıkardığınız zaman yurt dışında yaşayan insanların 10 bin euro
bedelle bu haktan yararlanacağını söylemiştiniz fakat tartışmalar olduktan
sonra o zaman Sayın Başbakan, bugün Sayın Cumhurbaşkanı bu bedelin yüksek
olduğunu ve 6 bin euroya düşürüleceğini söyledi ve Bakanlar Kurulundan bu
kararın çıkacağını, 4 bin euronun da hak sahiplerine iade edileceğini söyledi.
Ama, aradan geçen üç yıla rağmen bu hak sahiplerine de, bu parayı verenlere de
bu bedelleri geri ödenmedi. 
Onun için diyoruz ki: Gecenin bu
saatinde, hepimiz, vatandaşlarımız için, onların hakkaniyeti için adil bir
şekilde bir yasa teklifini görüşüyoruz. Gelin, Cumhuriyet Halk Partisi olarak
verdiğimiz bu önergeye sahip çıkın, bizi izleyen binlerce insanı ve gözü kulağı
burada olan insanları mutlu edelim. Sırf muhalefetten geldiği için bu teklife,
bu önergeye karşı çıkmayın, bunu el birliğiyle, bir uzlaşama içerisinde bu yüce
Meclisten geçirelim diyorum.
Hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 665 Sıra Sayılı Kanun
Teklifinin 1 inci maddesi ile 1111 sayılı Askerlik Kanununa eklenmesi öngörülen
Geçici Madde 52'nin 1. fıkrasının aşağıdaki şekilde değiştirilmesini, 3.
fıkrasında geçen “paralar,” ibaresinden sonra gelmek üzere “şehit aileleri ve
gazilerimiz için harcamak üzere” ibaresinin eklenmesini arz ve teklif ederiz. 
“Bu kanunun yürürlüğe girdiği tarihte
her ne sebeple olursa olsun henüz fiili askerlik hizmetine başlamamış, 1 Ocak
1988 tarihinden önce doğan 1076 sayılı Yedek Subaylar ve Yedek Askeri Memurlar
Kanunu ile 1111 sayılı Askerlik Kanununa tabi yükümlüler; istekleri halinde bu
Kanunun yürürlüğe girdiği tarihten itibaren sekiz ay içinde askerlik şubelerine
başvurmaları veya yurt dışı temsilciliklerine başvurmaları ve,
1-
Yıllık geliri 14 bin TL'nin altında olan vatandaşlarımızın bu
uygulamadan bir defaya mahsus olmak üzere muaf tutulması şartıyla,
2-
Yıllık geliri 14 bin TL'nin üstünde olanlardan taksitlendirme talep
edenlerin 15 000 TL’lik bedeli vaat edilen tarih aralıklarında ödemeleri
koşuluyla 21 günlük temel askerlik eğitimine tabi tutularak askerlik hizmetini
yerine getirmiş sayılırlar. 
Edip Semih Yalçın (Gaziantep) ve arkadaşları
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU BAŞKANI OĞUZ KAĞAN KÖKSAL (Kırıkkale) – Katılamıyoruz Sayın Başkan.
BAŞKAN – Hükûmet
katılıyor mu?
MİLLÎ SAVUNMA
BAKANI İSMET YILMAZ (Sivas) – Katılmıyoruz Başkan.
BAŞKAN – Önerge
üzerinde söz isteyen Alim Işık, Kütahya Milletvekili.
Buyurun Sayın
Işık. (MHP sıralarından alkışlar)
ALİM IŞIK
(Kütahya) – Sayın Başkan, değerli milletvekilleri; görüşülmekte olan 665 sıra
sayılı Kanun Teklifi’nin 1’inci maddesi üzerinde vermiş olduğumuz önerge
hakkında söz aldım. Bu vesileyle yüce Meclisi saygıyla selamlıyorum.
Değerli milletvekilleri, bu madde bedelli
tezkere maddesi. “Bedelli askerlik” demiyorum. Çünkü, bedelli askerlik
olabilmesi için bu insanların kışlaya gidip o askerî havayı koklaması lazım.
Dolayısıyla, bedelli askerlik deyip birbirimizi ve kamuoyunu kandırmayalım.
“Parayı ver, tezkereyi al.” maddesi bu. Madem bu madde kamuoyunun beklentisi
içerisinde hepimiz tarafından, tüm muhalefet partileri dâhil olmak üzere bir
şekilde destekleniyor, o zaman hakkını verelim. Ne yapalım?
Birincisi, defaten, iki ay içerisinde
müracaat edip parayı peşin yatıran zengin çocuklarına değil, sekiz aylık süre
içerisinde yani seçimler öncesi Hükûmetin para kaynağı oluşturma
dedikodularının önüne geçmek için gelin, bunu buradan -sizi de kurtaralım-
sekiz aya yayalım. Ancak, 14 bin TL gelirin altında olan Anadolu çocuklarının
bu bedeli ödemeden bundan yararlandırılmasını, 14 bin TL’nin üzerinde gelire
sahip olanlara da 18 bin TL değil, 15 bin TL’yi onların vadettiği süre
içerisinde ödemelerini sağlayarak yirmi bir günlük temel eğitimi yapmak
kaydıyla adam gibi bir kanun çıkaralım diyoruz.
Dolayısıyla, bu önergenin son derece
kamu vicdanını rahatlatacak bir önerge olduğunu, “Mehmetçik” denen Anadolu
çocuklarının, sadece parası olmadığı için, zengin çocuklarının yanında, asgari
ücretin altında ya da asgari ücretle çalışarak hayatını geçindiren insanların
yararlanacağı bir noktaya getirelim diyoruz. 
Ayrıca, geçen bedelli tezkere yasasında
kanun hükmüne rağmen toplanan paraların şehit ailelerine, gazilere, malullere
harcanmadığı gerçeğini de dikkate alarak yeniden buraya yazalım. Savunma
fonunda nereye gideceği belli olmayan kaynağın nereye harcanacağını da
söyleyelim. Çünkü, hepiniz de çok iyi biliyorsunuz, bu seçim öncesi toplanan bu
paraların önemli bir kısmı örneğin Suriyelilere, örneğin başkalarına seçim
yatırımı olarak harcanacaktır, bunun da önüne geçelim diyoruz. Bizim önergemiz
bu amaçla verildi. İnanıyorum ki, Genel Kurulun siz değerli üyeleri, sizin de
vicdanınızı rahatlatacak bu önergeye destek verirsiniz.
Değerli milletvekilleri, bu vesileyle,
birçok sayın milletvekilinin de dile getirdiği, Sayın Bakanın da bazı
düzenlemeleri sorulara cevaben verdiği uzman erbaşlar ve sözleşmeli subay ve
astsubayların sorunlarıyla ilgili birkaç konuyu da sizlerle paylaşmak
istiyorum.
Birincisi: Uzman çavuşların iş
güvencesi, sosyal haklarının iyileştirilmesi için 3269 sayılı Kanun’daki
değişiklik taleplerinin artık yerine getirilmesi gerekiyor. 
İkincisi: Sözleşmeli askerliğin
kaldırılarak, nasıl kamuda devlet memurları daimî kadrolarda ise belli bir yaşa
kadar bu sözleşmeliliğin “daimî askerlik” statüsüne dönüştürülmesi yönündeki
taleplerin yine Bakanlık tarafından mutlaka değerlendirilmesi gerektiğini
düşünmekteyiz.
Bir başkası: Başarının ödüllendirildiği
bir askerlik sistemine geçilmesi, dolayısıyla erlerin uzman çavuş olabileceği,
uzman çavuşlar içerisinde belli başarıları göstermiş olanların astsubay,
astsubayların da subay olabileceği bir sisteme geçilmesi talebinin mutlaka
değerlendirilmesi gerektiğini düşünüyorum.
Yine, sözleşmeli subay ve
astsubayların, maalesef, kendi talepleri olmadığı hâlde üstlerindeki
komutanların değerlendirmesi sonucu herhangi bir gerekçe gösterilmeksizin
işlerine son verilmesi durumunda o insanların düştüğü kötü durumdan bunları
kurtarmak bu yüce Meclisin görevidir diyorum. Yine, onlardaki iş güvencesi,
özlük haklarının iyileştirilmesi ve sosyal haklarının iyileştirilmesi yönündeki
yıllarca konuşulan ve birçok kez de sayın bakanların bugüne kadar “Bu konuda
gerekli düzenlemeler yapıldı, Hükûmete gönderildi, Maliye Bakanlığına
gönderildi.” diyerek bugüne kadar geldiğimiz konunun da çözülmesi gerektiğini
düşünüyor, hepinize saygılar sunuyorum. (MHP ve CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
TBMM
Başkanlığına
Görüşülmekte olan 665 sıra sayılı Kanun
Teklifinin Çerçeve 1. maddesiyle 1111 sayılı Askerlik Kanununa eklenen Geçici
Madde 52. maddenin 2. fıkrasından sonra gelmek üzere aşağıdaki fıkranın
eklenmesini, diğer fıkraların buna göre teselsül ettirilmesini arz ve teklif
ederiz. 
Mehmet Doğan
Kubat (İstanbul) ve arkadaşları
“Bu Kanunun yürürlüğe girdiği tarihten
önce sağlık sebebiyle haklarında verilen askerliğe elverişli olmadıklarına dair
kararlardan dolayı askerlik hizmetinden muaf tutulanlar da, istekleri halinde
yaş şartı aranmaksızın birinci fıkra hükümlerinden yararlanırlar.”
BAŞKAN – Komisyon önergeye katılıyor
mu? 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Yüce Meclisin takdirine bırakıyoruz efendim. 
MİLLÎ SAVUNMA BAKANI İSMET YILMAZ
(Sivas) – Katılıyoruz Başkanım. 
BAŞKAN – Gerekçeyi okutuyorum: 
Gerekçe: 
Askerlik hizmetinden sağlık sebebiyle
muaf tutulmuş kimselere de birinci fıkrada belirtilen süre içinde başvurmaları
ve öngörülen bedeli ödemeleri şartıyla birinci fıkra hükümlerinden yararlanma
imkanı getirilmektedir.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 2/2512 esas numaralı
Askerlik Kanunu ile Sözleşmeli Erbaş ve Er Kanununda Değişiklik Yapılmasına
Dair Kanun Teklifinin 1’inci maddesindeki “1 Ocak 1988” ibaresinin “1 Ocak
1989” olarak değiştirilmesini arz ve teklif ederiz. 
Mustafa Moroğlu
(İzmir) ve arkadaşları
BAŞKAN – Komisyon önergeye katılıyor
mu? 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım. 
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
MEHMET AKİF HAMZAÇEBİ (İstanbul) –
Gerekçe…
BAŞKAN – Gerekçeyi okutuyorum: 
Gerekçe: 
Doğum tarihi 1 Ocak 1989 ile 31 Aralık
1989 tarihleri arasında olan gençlerimizin de Bedelli Askerlik kapsamına
alınması amaçlanmaktadır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Komisyonun bir redaksiyon talebi
vardır. 
Buyurun Sayın Komisyon. 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Sayın Başkanım, 1’inci maddenin geçici 52’nci
maddeyi değiştiren bölümünde “konvertible” yazılırken bir “e” harfi fazladan
yazılmış. O “e” harfinin silinmesi hususunu takdirlerinize arz ediyorum. 
BAŞKAN – Evet, teşekkür ediyorum. 
Düzeltme ve kabul edilen önerge
doğrultusunda maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir. 
2’nci maddeyi okutuyorum:
MADDE 2-10/3/2011 tarihli ve 6191 sayılı
Sözleşmeli Erbaş ve Er Kanununun 3 üncü maddesinin birinci fıkrası aşağıdaki
şekilde değiştirilmiştir.
“(1) Sözleşmeli er
kaynaklarını;
a) En az ilköğretim
veya yurt dışındaki dengi okul mezunu olup, askerlik hizmetini erbaş ve er
olarak tamamlamış ve düzeltilmemiş nüfus kaydına göre müracaat yapılan yılın
ocak ayının ilk günü itibarıyla yirmibeş yaşını bitirmemiş olanlar,
b) En az ortaöğretim
veya yurt dışındaki dengi okul mezunu olup, askerlik hizmetine başlamamış veya
askerlik hizmetini tamamlamamış olanlardan, düzeltilmemiş nüfus kaydına göre
müracaat yapılan yılın ocak ayının ilk günü itibarıyla yirmi yaşından gün almış
ve yirmibeş yaşını bitirmemiş olanlar,
teşkil eder.
Ayrıca, (a) bendinde
sayılanlardan askerlik hizmetine başlamamış veya askerlik hizmetini
tamamlamamış olanların, (b) bendi kapsamında sözleşmeli erliğe alınıp
alınmayacakları kaynak ihtiyacı dikkate alınarak Milli Savunma Bakanı
tarafından belirlenir.”
BAŞKAN – Madde üzerinde Cumhuriyet Halk
Partisi Grubu adına söz isteyen Tolga Çandar, Muğla Milletvekili.
Buyurun Sayın Çandar. (CHP sıralarından
alkışlar)
CHP GRUBU ADINA TOLGA ÇANDAR (Muğla) –
Sayın Başkan, değerli milletvekilleri; gecenin bu saatinde kötü bir sesle hitap
edeceğim size ama kusura bakmayın, rahatsızlığımız nedeniyle.
GÜLAY DALYAN (İstanbul) – Duyamıyoruz
sizi.
TOLGA ÇANDAR (Devamla) – Duyamıyor
musunuz? Bugün böyle, buna yapacağım bir şey yok, maalesef. 
Sayın Başkan, konuşmama başlamadan
önce, ne yazık ki, dünden beri Muğla’da çok şiddetli bir yağmur ve buna bağlı
sel olayları yaşanmakta. Bu nedenle sahil kasabalarımızın büyük bir bölümü,
Marmaris, Bodrum, Fethiye, Milas sel felaketiyle karşı karşıya. Aldığımız
haberler çok iyi değil. Bütün Muğlalı hemşehrilerime geçmiş olsun diyorum. Umarım, daha
önceki sel felaketlerinde göstermiş olduğunuz sabrı burada göstermezsiniz de
yaraların sarılması konusunda daha duyarlı olursunuz diyoruz.
Değerli milletvekilleri, yaklaşık üç buçuk yıldır bu çatı
altındayız. Defalarca bu kürsüde geldik konuştuk birçok konuda. İnandık, bu
çatı altında demokrasinin güvence altında olduğuna inandık. Parlamentoyu
oluşturan ve halkımızın seçerek gönderdiği milletvekillerinin demokrasiye,
parlamenter sisteme bağlılıklarına, siyasi partilerimizin parlamenter sisteme
ve demokrasiye olan inançlarına hep inandık. Eşitlik, adalet ilkelerinin bu
çatı altında, bu kutsal dediğimiz Meclis çatısı altında korunduğu düşüncesine,
bu düşünceye inanmaya çalıştık. Doğrusunu isterseniz biraz romantik davranmışız
çünkü uygulamalar -“Bir insanın ne düşündüğü değil, ne yaşadığı önemlidir.”
derler- hiçbir zaman söylendiği gibi olmadı ne yazık ki. Bugün üzerinde
konuştuğumuz bu bedelli konusu da ne yazık ki halkımızın büyük bir bölümünde Parlamentoya
olan güvenin bir kez daha sarsılmasına neden olmuştur. 
Bedelli konusu bugünün konusu değil, bedelli konusu ta
Osmanlıdan bu yana, sizin pek çok sevdiğiniz o Osmanlıdan bu yana
uygulanagelmiş bir şey. Yani ne zaman devlet bütçesinde, hazinede bir boşluk
oluşsa “Ver halkım, ver biz saray yapalım, ver biz yiyelim, ayakkabı kutuları
var dolacak dolduralım.” Cumhuriyet tarihinde yapılmış bütün endüstriyel
tesislerimizin büyük bir bölümünü sattınız. Yani, bedelli askerlik noktasına
gelene kadar buralardan tasarruf etseydiniz de bu insanlarımızı bu tür
ikilemlerle yüz yüze bırakmasanız olmaz mıydı? 
Sayın Başkan,
değerli milletvekilleri; askerlik, Anadolu gençleri için çok farklı şeyler
ifade ediyor. Yani, burada biz şimdi “Parayı bastır, gel, askerliği yap,
tezkereni al git.” diyoruz ama aslında iş öyle değil, anlamı farklı Anadolu’da.
Askerlik, Anadolu çocukları için aslında bir okul kendini buldukları,
özgürlüklerini buldukları, kişiliklerini buldukları. Mesela Anadolu’da birçok
konuda “Hele bir askere gitsin gelsin çocuk da ondan sonra konuşuruz.” Derler.
Askerlik her şeyin başlangıcı “Askere gitsin gelsin, kızımızı ondan sonra
verelim.” derler, “Askere gitsin gelsin, işini ondan sonra kuralım.” derler.
Askerlik bir aşama, bir süreç. Böyle planlanıyor Anadolu gencinin yaşamı, iş
kurması, evlenmesi, olgunlaşması. Her şey askerlikten sonraya bırakılıyor.
Bizim halk edebiyatımız da bu “askerlik” kavramı üzerine o kadar çok örneklerle
dolu ki yavuklusunu askere gönderen genç kızların yazdığı türküler, yavuklusu
askerdeyken genç kızlarımızın yaşadıkları trajedileri konu alan türküler, o
genç kızın bulunduğu coğrafyanın konumuna göre kör kuyulara atan genç
kızlarımın yarattığı türküler, uçurumlardan kendini atan… Askerlik böyle bir
kavram. Yani, bu kadar Anadolu gencinin hayatında, Anadolu insanının hayatında
önemli olan bir kavramın içinin bu kadar boşaltılıp açıkçası insanların gözünün
içine bakarak para bastırılıp satın alınabilecek bir kavram hâline
dönüştürülmesinin ben çok da doğru olmadığını düşünüyorum açıkçası. Çünkü bu
işten kaç kişi faydalanacak göreceğiz, ben çok büyük bir merak içinde
bekliyorum. Kaç kişi böyle bir şey için, bedelli için müracaat edecek ve bu
işten kaç kişi yararlanacak, bunu hep beraber göreceğiz. Peki, dışarıda kalan,
bu parayı hiçbir şekilde veremeyen… Hangi ülkede yaşıyorsunuz? Anadolu’daki
insanların ekonomik durumlarını bilmiyormusunuz? “14 bin lira-15 bin lira”
diyor gruptaki arkadaşlarım. Tamam, belki en düşüğü ama bunu bile veremeyecek
durumda olan o kadar çok insan var ki her hâlükârda bu yasa bir eşitsizliğin
temsilcisi olacak. Yani burada daha önce de söyledik, defalarca söyledik: Bu
Meclisin eşitsizlik üretmek gibi bir lüksü olamaz, bu Meclis bir eşitsizlik
üretemez. Şimdi, bakıyorsunuz, bedelli askerlikten gelecek parayı savunma
sanayisine aktaracakmış, saraya harcadığınız paraya aktarsaydınız ya, oraya,
ayakkabı kutularına verdiğiniz paralara aktarsaydınız ya. Yani onlar olacak şey
değil arkadaşlar. (CHP sıralarından alkışlar) Halka sürekli “Ver, ver, ver...”
Tamam da, biraz da siz tasarruf edin, insanlarımız da şaşırsınlar. 
Değerli arkadaşlarım, bu Parlamentonun
bu eşitsizlikleri üretebileceğini biz daha ilk geldiğimiz günlerde görmüştük.
Biz burada kalktık... Bodrum’da inşaatlarına başladığınız doğa cenneti olarak
gösterdiğim bir yere -bizim, buraları koruyalım, ülkemizin bu taraflarını
koruyalım dediğimiz her şeye özellikle mi saldırıyorsunuz, bilmiyorum- burası
bu kadar güzel bir yer dediğim yere şimdi otel yapmak için izin verdiniz. Çevre
ve Şehircilik Bakanlığıyla günü gelince bunu da konuşacağız. Bunun sinyalini o
zaman konuştuğumuzda Parlamentoda sizin sıralardan yükselen seslerden
anlamıştık: “Ya, ne kadar güzel bir yer. Hadi bunu hep beraber el birliğiyle
koruyalım.” diyeceğinize, “Tolga Bey buranın adresi nedir?” “Anaa, ne güzel
otel yapılır buraya.” gibi çok zekâ dolu espriler yaptınız. Böyle bir esprinin
yapılamayacağı... Bunları hazmedemiyoruz açıkçası. Bu Parlamentonun bu tür
şeyleri üretme hakkı olmadığını düşünüyoruz. 
Değerli milletvekilleri, Anadolu -biraz
önce de söylediğimiz gibi- ne yazık ki taa Osmanlıdan bu yana eşitsizlik
üretmiş, bu konuda eşitsizlik üretmiş ve üretmeye devam ediyor. Osmanlıda demiş
ki: “Ben gitmek istemiyorum askere.” “Paran var mı?” “Param var.” “Gönder bir
adamını, beş yıl senin yerine yapsın kardeşim, sen de ona bak.” “Olur.” demiş.
Bedelliyi böyle başlatmışlar. Bundan bu yana değişen de çok fazla bir şey yok
açıkçası. Bugün, o Silahlı Kuvvetlere... Biraz önce söyledi arkadaşım, vallahi
benim de içim el vermiyor açıkçası. Silahlı Kuvvetlere olan -toplumun büyük bir
kesiminde olduğu gibi, eskisi gibi- bizim güvenimiz sarsıldı. Çünkü Silahlı
Kuvvetler kendi en seçkin komutanlarını, en seçkin yönetim kadrolarını
gözlerini kırpmadan… O kadar değerli insanları “Balyoz” diye, “Ergenekon” diye,
işte, “Askerî Casusluk davası” diye cezaevlerinde yatırdınız, ailelerini
perişan ettiniz. Şimdi, bu Silahlı Kuvvetlerin şeyi için para toplayacakmış,
genç kardeşlerimizden para istiyorsunuz. Vallahi bende yok, olsa… Olsa
vereceğiz de bende yok. Açıkçası, olsa da ben böyle bir yasanın, böyle bir
eşitsizlik doğuran bir yasanın parçası olmak istemem. Kendi şeyimi söyleyeyim,
grupla birlikte nasıl… Ama içim elvermiyor açıkçası, böyle bir eşitsizliğe
“Evet.” demeye benim vicdanım elvermiyor.
İyi akşamlar. (CHP sıralarından
alkışlar)
BAŞKAN – Teşekkür ediyorum.
Madde üzerinde iki adet önerge vardır,
okutuyorum:

Türkiye Büyük
Millet Meclisi Başkanlığına
665 Sıra Sayılı Kanun Teklifinin 2.
maddesinin 1. fıkrasının son paragrafında geçen “Millî Savunma Bakanı”
ibaresinin “Millî Savunma Bakanlığı” olarak değiştirilmesini arz ve teklif
ederiz.
 Edip Semih Yalçın Alim
Işık Lütfü Türkkan
 Gaziantep Kütahya Kocaeli
 Mustafa Kalaycı Ahmet
Duran Bulut Yusuf Halaçoğlu
 Konya Balıkesir Kayseri
Türkiye Büyük
Millet Meclisi Başkanlığına
Görüşülmekte olan 665 Sıra Sayılı Kanun
Teklifinin 2 inci maddesinin Kanun teklifi metninden çıkarılması için gereğini
saygılarımla arz ve teklif ederim.
 Mustafa Moroğlu Tolga
Çandar Ali Demirçalı
 İzmir Muğla Adana
 Mustafa Ali Balbay Sezgin
Tanrıkulu Orhan Düzgün
 İzmir İstanbul Tokat
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ (Sivas)
– Katılmıyoruz Başkanım.
BAŞKAN – Önerge üzerinde söz isteyen…
MEHMET AKİF HAMZAÇEBİ (İstanbul) –
Gerekçe.
BAŞKAN – Gerekçeyi okutuyorum:
Gerekçe:
Madde ile düzenlenen Sözleşmeli Erbaş
ve Er Kanunu’nda yapılması öngörülen değişikliklerin başlı başına ve daha
ayrıntılı görüşülmesi amaçlanmıştır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Türkiye Büyük
Millet Meclisi Başkanlığına
665 Sıra Sayılı Kanun Teklifinin 2.
maddesinin 1. fıkrasının son paragrafında geçen “Millî Savunma Bakanı”
ibaresinin “Millî Savunma Bakanlığı” olarak değiştirilmesini arz ve teklif
ederiz.
Lütfü Türkkan
(Kocaeli) ve arkadaşları
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Yüce Meclisin takdirine bırakıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılıyoruz Başkanım.
BAŞKAN – Önerge üzerinde söz isteyen
Ahmet Duran Bulut, Balıkesir Milletvekili.
Buyurun. 
AHMET DURAN BULUT (Balıkesir) – Sayın
Başkan, değerli milletvekilleri; madde üzerinde verdiğim önerge üzerine söz
almış bulunuyorum. Yüce heyetinizi saygıyla selamlıyorum.
“Her Türk asker doğar.” Ordu millet
olan Türk milletinin hayatında askerlikten hep bir hatıra vardır. Bu tasarıyla
vicdani retçilerin taleplerini yerine getirmiş oluyoruz. Yani üç haftalık bir
temel eğitim görerek bu hizmeti yapmaktan hiçbir hedef kitlenin sakınacağını
sanmıyorum. Yani bu niçin çıkıyor? Yurt dışında bir kardeşimiz görev yapıyor, orada
bir firmanın genel müdürü, askerliğini yapamamış ama yapması gerekiyor. Onlar
için lüzumlu, onlar için getirilen bir tasarıyı biz herkesi şamil hâle
getirdik, bunun karşılığında bir bedel koyduk ve “askerlik” denen o kavramın
içini boşaltıyoruz.
Türk Silahlı Kuvvetleri tabii ki bizim
göz bebeğimiz. Farkında mısınız, önceden her çocuk asker olmak isterdi? Son
yıllarda yıpranan yapısıyla değer kaybeden Türk Silahlı Kuvvetlerinin,
ettirilmesi için gösterilen çabaların, hayalî, düzmece senaryolarla cezaevlerine
atılan, neredeyse generalinin, amiralinin bırakılmadığı Türk Silahlı Kuvvetleri
hareket kabiliyetini bile yitirmiş durumdayken, bu gibi, o mesleği, askerlik
görevini küçümseten tekliflerin haklı olmayacağı kanaatindeyim. Belirli bir
para verip askerliği yapmamak, hele hele getirilen şu önergeleri reddederek
taksitlendirmemek, yoksul olan çocuklardan para almamak, bir defaya mahsus
genele bunu şamil kılmak adına getirilen teklifler reddediliyor. 
Ordunun profesyonelleşmesi durumunda
atılan böyle bir adımda jandarmadaki 30 bine karşılık -30 bin dâhil- Türk
Silahlı Kuvvetlerinde 85 bin uzman erbaş bulunuyor. Bunlar lise mezunu olup üç
aylık bir eğitimden sonra kıtaya gönderiliyor. Bu insanlara beylik tabanca
verilmiyor, kendi paralarıyla almış oldukları silahları… Resmî kıyafetlerini
giyemiyorlar, dolayısıyla hedef hâline gelen bu insanlar kendilerini koruyamıyorlar.
Sayın Bakanım, Silahlı Kuvvetlerin rütbeli mensupları, sizden çok aşağı
rütbelerde olan bu memleket evlatlarının orada can güvenliklerini kendilerinin
koruyabileceği imkânları hazırlayın. Çarşıya çıkıyor, bir alçak terörist
geliyor kafasına sıkıyor, onlara müdahale edecek silahı yok üzerinde uzman
çavuşun, uzman erbaşın. Onlara beylik silah verilmesi lazım ve onu
taşıyabilmesi lazım. Hiç sözleşmeli ülke güvenliği olur mu? Bu insanları hep
sözleşmeli alıyoruz. Rahatsızlığından dolayı kendisi altmış gün rapor aldığı
takdirde sözleşmesi feshediliyor, bir gün disiplin cezası alırsa ordudan
atılıyor. Bu insanlar özlük hakları açısından da çok aşağılandığı gibi sosyal
tesislere giremiyor, orduevlerine giremiyor, kendisi giremediği gibi karısı da
giremiyor, çocuğu da giremiyor, astsubayla aynı işi yapıyorlar. Sayın Bakan,
demin işte ihtisas bölümlerinde görev yapan astsubaylara desteklerin
verileceğini ifade etti. Uzman çavuşlar, uzman erbaşlar aynı görevi yapıyorlar.
Onlara neden verilmiyor? Bun insanların ek göstergeleri düşük, diğerlerinden
çok aşağıda. Rütbelerinin şekli bile farklı yani rengi farklı, şekli aynı olsun
da renkleri farklı. Dışlanan, böyle hakir görülen... Ve bu insanlar kaçmak
istiyor. Hepimize “Ben uzman çavuştum; bir başka bakanlıkta, belediyede görev
almak istiyorum.” diyen yüzlerce kişinin kapınıza geldiğini hepimiz biliyoruz.
Bunlara çünkü Türk Silahlı Kuvvetleri adaletli davranmıyor, davranmadığı için
ordudan kaçmaya çalışıyor bu insanlar.
Tabii ki bedelli
dendiği zaman bakın ortalık ayağa kalkıyor. Hâlbuki, özürlü insanlar bile “Ben
askere gideceğim.” diye askere gitmek için, sağlam raporu almak için çaba sarf
ederken, bu milleti “Para verip de bu işten yırtayım.” diye bir anlayışa
getiren sorumluların, yetkililerin bunu değerlendirmelerini, düşünmelerini
teklif ediyorum. 
Yüce heyetinizi
saygıyla selamlıyorum. (MHP sıralarından alkışlar) 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
Kabul edilen
önerge doğrultusunda maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
3’üncü maddeyi
okutuyorum: 
MADDE 3- 6191 sayılı Kanunun 6 ncı maddesinin
beşinci fıkrası aşağıdaki şekilde değiştirilmiştir. 
“(5) Askerlik
hizmetini tamamlayanlar ile tamamlamış sayılanlardan sözleşmesi feshedilerek
ilişiği kesilenler, yedekte erbaş ve er kaynağına alınırlar.”
BAŞKAN – Madde
üzerinde Cumhuriyet Halk Partisi Grubu adına söz isteyen Özgür Özel, Manisa
Milletvekili. 
Buyurun Sayın
Özel. (CHP sıralarından alkışlar) 
CHP GRUBU ADINA
ÖZGÜR ÖZEL (Manisa) – Sayın Başkan, değerli milletvekilleri; hepinizi saygıyla
selamlıyorum. 
Konu hakkında
ilgili komisyondaki milletvekillerimiz son derece yetkin açıklamalar yaptılar.
Partimizin görüşü 2011 seçim bildirgemizden beri bedelli askerlik konusunda
bellidir. Bu yasaya desteğimizi, şartlı desteğimizi ama bir yandan da
eksikliklerini ifade etmeye devam ediyoruz. Parası olmayan, güç durumda
olanların askerliğe zorlanması ve kendi imkânı olmayanların imkânlarını
zorlayarak, borçlanarak bu görevi yapacak olan arkadaşlarla ilgili, yaratılan
sıkıntıların aşılmasıyla ilgili yapıcı önerilerimiz devam ediyor ama en
sonunda, en nihayetinde bedelli askerlik uygulamasını destekliyoruz çokça defa
açıklandığı gibi. 
Burada, ilgili bakanlık ve askerî
bürokrasi buradayken özellikle, sosyal medyada da çok ciddi şekilde bu konuda
beklentiler varken bir konuya dikkat çekmek istiyoruz, bir çağrıya: Yarın, saat
13.00’te Anayasa Mahkemesinin önünde İstanbul Askerî Casusluk davasının
mağdurları seslerini duyurmaya çalışacaklar. Onlar ciddi şekilde kırgınlar.
İstanbul Askerî Casusluk davası, yakın tarihteki çok sayıdaki siyasi dava gibi,
Balyoz, Ergenekon, Oda TV, İzmir Askerî Casusluk davası gibi dijital delillerin
üretilmesiyle mağduriyetlerin ortaya çıktığı, aslında somut delillerle
desteklenmediği zaman, Türkiye’nin imza koyduğu uluslararası anlaşmalara göre
de son derece sorunlu olan, zamanında bizim üzerinde çok konuştuğumuz,
anlattığımız ama sizlere bir türlü anlatamadığımız davalardan birisiydi. Ama,
17 ve 25 Aralık süreçlerinden sonra, ortaya çıkan farklı iklim ve bunun
üzerinden yürüyen birtakım meselelerle biraz önce bahsettiğim davalardaki mağduriyetler
hiç olmazsa tutukluluk ya da hükümlülük boyutlarıyla devam etmiyor, yeniden
yargılamalar söz konusu ama bu durumdan yararlanamamış tek dava İstanbul Askerî
Casusluk davası. Aslında, biz bu konuyu çokça dile getirmeye çalıştık. 
Biraz önce, Sayın Balbay’ın kendi bir
yıl önce sona eren hükümlülük hâlinden aramıza katılmasıyla ilgili bahsederken
oradan bazı arkadaşlar yine laf attılar. Ama, şunu kabul etmek gerekir ki:
Cumhuriyet Halk Partisinin hatta muhalefet partilerinin milletvekilleri bu davalarla
ilgili sıkıntıları dile getirirken bizler “masumiyet karinesi” diyorduk örneğin
yürüyen davalarla ilgili, siz oradan laf atıyordunuz “Ateş olmayan yerden duman
çıkmaz.” diye. Bizler “özel hayatın gizliliği” diyorduk, “özel değil, genel,
genel” diye devrin Başbakanı miting meydanlarında ifadeler kullanıyordu. Bizler
“soruşturmanın gizliliği” diyorduk daha bir tutuklama bile yokken yani
emniyetteki ifadeler çarşaf çarşaf basına servis edilirken maalesef sizler
“Ateş olmayan yerden duman çıkmaz.” diyordunuz ve Askerî Casusluk davasında
asker kişilerin mesleki onurlarına, namuslarına “casus” lekesi sürülürken,
kişisel namusları da “fuhuş” gibi bir kelimeyle irtibatlandırılıyordu ve özel
hayatları, aile hayatları, konularıyla komşularıyla olan ilişkileri bozuluyordu.
O konuda burada bizler haykırıyorduk yakarıyorduk ama maalesef, iktidar partisi
bu söylediklerimizi dinlemiyordu. Sonra ne oldu? Olan şuydu: Ayarını bozduğunuz
kantar gün geldi sizi de tartar hâle geldi. (CHP sıralarından alkışlar) Ve
ayarını bozduğunuz kantarla, bir tek siz, sizin bakanlarınız, bakanlarınızın
çocukları, Başbakanın mahdumları tartılmak istemedi. Ondan sonra, vicdanların
önüne örülmüş setler, gözlerin önüne inmiş perdeler ortadan kalktı, bazı doğruları
görmeye başladınız. Bu Askerî Casusluk davasında, ben ve Cumhuriyet Halk
Partisi sayın grup başkan vekillerimiz tarafından görevlendirilen cezaevi
komisyonu o kadar çok mesai verdik, o kadar çok anlattık ama bunlarda sizi ikna
etmek mümkün olmadı. Bu kürsüde çıktım ve bu kürsüden açık açık anlattım, dedim
ki: Yahu, Askerî Casusluk davası denilen davada üzüm salkımı modelinden bahsediliyor
yani bu tepedekiyle herkes irtibatlı ama irtibatlı olan kimse birbiriyle
irtibatlı değil. İddianame öyle. Ama iddianameye göre Sapanca’da, İzmir’de,
Denizli’de eş zamanlı operasyonlar yapılıyor, buralarda hard diskler ele
geçiriliyor. Hard disklerin hepsi siyah poşet içinde. İddianameyi okuyunca bir
de ne görüyoruz: Hard disklerin, eş zamanlı operasyonda ele geçirilen,
birbirini tanımayan bu kişilerin evlerinde ele geçirilen hard disklerin hepsi
aynı marka ve seri numaraları birbirini takip ediyor, İstanbul’da aynı yerden
alınmış, Türkiye’ye aynı “log”la ithal edilmiş ama siz diyorsunuz ki “Bunlar
birbirini tanımaz.” “Peki, nasıl olacak bu, bu siyah poşet işi nasıl olacak?”
dedik, o günlerde dinletemedik ama sonra yani o, o ayarını bozduğunuz kantar
sizi tartmaya kalktığında, yaptığınız müdahaleden sonra, yetmedi, HSYK’nın
yapısıyla ilgili bu eylül ayında yaşananlardan sonra birden İzmir Askerî Casusluk
davasının hâkiminin gözünün önündeki perde de kalktı, izlerken “Dur, dur, dur.”
dedi mübaşire, “Otuz dördüncü saniyeyi geri al, bir daha oynat.” ve dedi ki
“Görüyor musun, aşağıda arama yapılırken yukarıya bir polis çıkıyor, elinde
siyah poşet var.” O, bizim siyah poşet, benim sizi ikna edemediğim siyah poşet.
Sonra dedi ki o: “Bak, bilmem kaçıncı saniyede geri iniyor, elinde poşet yok.”
Sonra da o poşetten Pandora veri tabanı çıkmış. 
Şimdi, sayın milletvekilleri, bunu
şunun için tekrarlıyoruz: O günlerde bizim burada anlattığımızda bunları sizler
buna ihtimal vermediniz, laf attınız oradan. Biz Balbay’ın tutukluluğunu
kınarken, onun sona ermesini ifade ederken de sizler oradan “darbeci, darbeci”
diye bağırıyordunuz. Sonra onun bir kumpas olduğu ortaya çıktı, sonra hepiniz
tebrik yarışına giriyorsunuz içeriden çıkan milletvekillerini. 
Şimdi, eğer gözümüzün içine
bakamıyorsanız, devrin İçişleri Bakanı bir virgülün yeri değiştiğinde “Ya, bu
davayla ben de ilişkilenmeyeyim, çok zor durumda kalırım.” diyor ve biz onu
düzeltirken, şimdi anlattıklarımıza kafa sallıyorsa, tasdik ediyorsa demek ki
bu muhalefetin bazen de dinlenmesi lazım, bazen vicdanların önündeki o siyah
poşeti biz aralamaya çalıştık, siz o zaman oralı olmadınız. 
Peki, şimdi ne yapacağız? Yapacağınız
bir tek şey var, “kumpas” diyorsanız, “Bunlar dijital delil.” diyorsanız,
“Orada burada üretildi.” diyorsanız, onları şimdi kabul ediyorsanız, o zaman bu
İstanbul Askerî Casusluk… Sadece ilk mağdur oldukları için, onaylanmış
oldukları için, Anayasa Mahkemesi de iki arada bir derede bunların davasına bir
türlü bakmaya sırayı getiremiyorken, Meclis olarak, Sayın Kubat, getirin bir
uzlaşı metni, Askerî Casusluk davasıyla ilgili, İstanbul Askerî Casuslukla
ilgili tutukluluk hâllerinin kaldırılmasına, yeniden yargılanmalarıyla ilgili
on dakikada bu yasayı yaptığınız gibi komisyondan geçirin yarım günde, getirin
burada üzerinde bile konuşmadan yapalım. Çünkü 5 tutuklu var içeride ama 45 de
her an dışarı çıktığında yakalanıp gözaltına alınma korkusuyla bir denge
hâlinde evlerinde beklemek zorunda olan askerî personel var. Tabii, biraz önce
söylendi, biz bunları yıllarca anlattık, duyanlar oldu duymayanlar oldu, duyup
da duymazlıktan gelenler oldu, vicdanının sesiyle hareket etmeyenler oldu.
Bunların en başında biraz önce bir makamdaki koltuk bizim için boştur deniyor.
Aynı soyadı taşıdığım Genelkurmay Başkanı bunları hiçbir zaman duymadı. Kendi
yöntemlerimle ikna edeceğim diye arkadaşlarını oyaladı ama dönüp de…
BAŞKAN – Sayın Özer, lütfen, burada
olmayan bir bürokratla ilgili konuşmayalım, lütfen.
ÖZGÜR ÖZEL (Devamla) – Efendim çok rica
edeceğim.
BAŞKAN – Lütfen… Doğru değil.
ÖZGÜR ÖZEL (Devamla) - Böyle şu anda
ortadan kaldırıldığı iddia edilen bir vesayetin şimdi iktidar partisi ve onun
tarafından seçilmiş bir Meclis Başkan Vekili kurbanı olmasın. Bunları burada
çok açık ve net olarak söylememiz gerekiyor. Ve şimdi yapılacak bir tek şey
varsa, hiç olmazsa bu son mağdurlarla ilgili iktidar partisi grubunun o
defalarca biz söylerken dinlemeyip şimdi kabul ettiğiniz, geldiğiniz noktaya şu
mağdur kişilerle, 45 kişiyle ilgili bir düzenleme getirmesidir. Onun dışında,
bugün görüştüğümüz yasadan yararlanacak olan herkese dekont üzerinden de olsa
hayırlı tezkereler diliyoruz. Bundan sonra da Mecliste bu tip beklentilere
karşı dört parti grubunun da uzlaşı içinde çıkaracağı kanunlarla ilgili veya
iktidar partisinin bir adım attığında, muhalefetten gelen yaklaşımı da
dikkatlerinize sunuyoruz. 
Hepinize iyi geceler diliyorum.
Teşekkür ederim. (CHP sıralarından alkışlar)
BAŞKAN – Teşekkür ediyorum.
Soru-cevap işlemi yapılacaktır.
Sayın Erdemir buyurun.
AYKAN ERDEMİR (Bursa) – Teşekkür ederim
Sayın Başkan.
Sayın Bakan, bugün basına yansıyan bir
başlık “Bedelli, Aile Faciasına Yol Açtı. Ardahan ili Damal ilçesi Burmadere
köyünde oğlunun talep ettiği bedelli askerlik parasını veremeyen baba, oğlu
tarafından darbedildi. Kendisine gözaltında çatlak teşhisi kondu.” şeklinde bir
haber var. Önümüzdeki süreçte de benzeri vakaların, istenmeyen vakaların
yaşanması söz konusu olabilir. Bu yasanın çerçevesindeki maddi yükümlülüklerin
çeşitli aile facialarına yol açması ihtimali sonucudur. Bunu giderme yönünde
herhangi bir girişimde bulunacak mısınız? 
BAŞKAN – Teşekkür ediyorum. 
Sayın Acar… 
GÜRKUT ACAR (Antalya) – Sayın Başkan,
şunu sormak istiyorum: 30/11/2011 tarihinde 6252 sayılı Kanun kabul edildi.
Kanuna göre 30 yaşından gün alanlar, 30 bin lira ödeme karşılığında askerlik
hizmetini yapmış sayılacaktır. 
Şimdi burada getirdiğimiz esasla 18 bin
lira karşılığında askerlik hizmetini yapmış sayılacak. Şimdi, bu 30 bin lirayı
ödeyenler, daha kasım ayında ödeyenler, dönüp demeyecekler mi ki “Anayasa’nın
eşitlik ilkesi nerededir? Ben 30 bin lira ödedim, şimdi 18 bin lira ödeyerek bu
insanlar askerlik hizmetinden muaf tutulacaklar.” Anayasa’nın eşitlik ilkesine
aykırı değil midir? O 30 bin lirayı ödeyenler, şimdi bu fazladan ödedikleri
parayı isterlerse Bakanlık olarak ne diyeceksiniz? 
Teşekkür ederim. 
BAŞKAN – Teşekkür ediyorum. 
Sayın Türkkan…
LÜFTÜ TÜRKKAN (Kocaeli) – Sayın
Bakanım, daha önce çürük raporu almış olan gençler, bu bedelli yasasından
faydalanacak mı? Önce onu öğrenmek istiyorum. 
Daha sonra, “630 bin kişi” olarak ilan
ettiğiniz bir rakam var -toplam 630 bin kişi aklımda yanlış kalmadıysa,
küsuratı vardır tabii- NATO için beslenen bu asker, Türkiye üzerinde ciddi bir
yük değil mi? Yani şu anda bu gençler askere gitmiyor, buna rağmen 630 bin
kişi. Askerden kaçanları hesap ederseniz bu, 750 bin kişiye yakın bir rakam
tutuyor. Ya askerlik süresini kısaltmak veyahut da NATO için beslenmesi gerekli
olan bu askerin sayısını azaltacak birtakım tedbirler düşünüyor musunuz? 
Bir şey daha söylemek istiyorum:
Ergenekon ve Balyoz soruşturmaları sırasında ordudan atılan genç subay
arkadaşlarımız var. Bunlar, cezaları aldılar, ordudan atıldılar. Daha sonra
Anayasa Mahkemesinden dönen bu…
(Mikrofon otomatik cihaz tarafından
kapatıldı) 
BAŞKAN – Teşekkür ediyorum. 
Sayın Işık…
LÜTFÜ TÜRKKAN (Kocaeli) – Bu, önemli
bir hadiseydi. O çocukların hakları ne olacak? Genç, emekli de olamadılar, öyle
ortada kaldılar. 
ALİM IŞIK (Kütahya) – Teşekkür ediyorum
Sayın Başkan. 
Sayın Bakan, biraz önce sordum ama
vakit yetersizliğinden dolayı cevabını alamadık. Mehmetçik Vakfından yıllardır
yardım alan kaç gaziden 2014 yılında bu yardım esirgenmiştir? Hangi gerekçelerle
bu yardımlar kesiliyor? Bu mağduriyetin giderilmesi konusunda yapabileceğiniz
bir şey var mı? 
İkincisi de: Allah gani gani rahmet
eylesin diyeyim, Ramazan Yel, şehit mi, değil mi? “Şehit” yazısı bunun ailesine
ne zaman verilecek? 
Teşekkür ederim. 
BAŞKAN – Teşekkür ediyorum.
Sayın Güler. 
BİRGÜL AYMAN GÜLER (İzmir) – Sayın
Bakan, daha önce sormuştum, “Zaman kalmadı, yazılı.” dediniz ama, mümkün olursa,
bu “İstanbul, askere şantaj davası” yüzünden Mamak Askerî Cezaevi’nde yatan
Bilgisayar Mühendisi Albay Necmi Yıldırım’ın ve diğer 43 subayın durumlarına
ilişkin bilgi rica ediyorum. 
İkinci olarak da: “Paralı ordu gelişmiş
ülkelerde anlamlıdır, oralarda uygulanıyor.” dediniz ama benim görüşüm, Türkiye
için gerekenin, zorunlu askerlik hizmeti ve kamusal ordu olduğu. Siz “Paralı
orduya geçiş planımız yok.” dediniz. Çalışmanız var mı? Türkiye’nin şartlarına
hangi rejim uygundur konusunda çalışma yapıldı mı? 
Teşekkür ederim. 
BAŞKAN – Teşekkür ediyorum. 
Sayın Bulut. 
AHMET DURAN BULUT (Balıkesir) – Sayın
Bakan, Uludere’den bir vatandaş arıyor, “Biz, size, Türk devletine inandık,
orduya asker istediniz asker verdik, korucu istediniz korucu verdik, yakamıza
ay yıldızlı bayrağı astık, evimde benim ay yıldızlı bayrak var.” diyor. “Siz
şimdi bölgeden çekildiniz, bölgeyi PKK’ya bıraktınız, güvenliğimizi onlara
teslim ettiniz. Ben, evimden bayrağı indirdiler, yakama bayrağı takamıyorum;
kaçacağım oradan, malımı satamıyorum. Ben ne yapayım?” diye soruyor bana. Ben
de size soruyorum: Ne yapsın oradaki vatandaş?
BAŞKAN – Teşekkür ediyorum. 
Sayın Türkkan, buyurun.
LÜTFÜ TÜRKKAN (Kocaeli) – Sayın Bakan,
demin sorum yarım kaldı. Balyoz ve Ergenekon soruşturmalarında ordudan atılan
binbaşı, yüzbaşı, teğmen, üsteğmen rütbesinde genç askerler var. Bunların
emeklilik hakları da yok, hiçbir sosyal hak da alamadılar. Bu davalar kadük
duruma düştü mevcut delillerin uydurma deliller olduğu ortaya çıkınca. Bu
gençler için herhangi bir düzenleme düşünüyor musunuz? 
BAŞKAN - Teşekkür ederim. 
Buyurun Sayın Bakan, süreniz beş dakika.
MİLLÎ SAVUNMA BAKANI İSMET YILMAZ
(Sivas) – Sayın Başkanım, sayın milletvekilleri; öncelikle Sayın Türkkan’ın “Bu
yasadan önce çürük raporu alanlar, bedelliden yararlanabilecek mi?” diye bir
sorusu vardı. Evet, kanunun maddesindeki şimdi… Bir önceki bedellide de vardı.
Biraz önceki kabul edilen önergeyle -verilen önerge kabul edildi- şu hâle… “Sağlık
raporu nedeniyle askerlikten muaf tutulanlar isterlerse bu bedeli ödemek
kaydıyla bu yasa kapsamından faydalanacaklar.” Böyle bir düzenleme niye
yapılmıştı? Daha önce Akif Hamzaçebi Bey de sormuştu “Kaç kişi yararlandı?”
diye. Yaklaşık 500’ün üzerinde, 1.000’e yakın bir rakam faydalandı.
Dolayısıyla, buradaki ana amaç şu; evladı veya çevresindekiler, kimisi soruyor,
diyor ki: “Askerlik yaptın mı?” Onlara herhâlde şu cevabı vermek biraz zor
geliyor: “Engelliyim.” veya “Özürlüyüm.” veya “Çürük raporu aldığımdan dolayı
askere gidemiyorum.” Bunu demek istemiyor. Böyle, askere gitmekten muaf
olmasına rağmen –elinde raporu var- pekâlâ bedel ödüyor. Herhâlde evladına veya
çevresinden soranlara “Bir yasa çıkmıştı, o yasa gereği bedeli ödeyerek
askerlikten muaf oldum.” demeyi tercih ediyor. Dolayısıyla bir hak verilmiştir,
ister yatırır, isterse yatırmaz. Birincisi bu. 
Yine, Sayın Akif Hamzaçebi: “Kaç kişi
yararlanmıştı daha önce 6252 sayılı Yasa çerçevesinde?” Biliyorsunuz, 30
yaşından gün almış olanlar 30 bin TL ödemek kaydıyla ve o zamanki yaş sınırı
bakımından… 30 yaşın üstünde olup da askere henüz başlamayanların sayısı 460
bin civarıydı. Kaç bin kişi başvurdu? 70.120 kişi başvurdu. Bundan elde edilen
bedel ne kadardı? 2 milyar 103 milyon 600 bin TL. O yasada belirtildiği şekilde
bütün bu bedelin hepsi Aile ve Sosyal Politikalar Bakanlığına aktarıldı. O
kanunda ne yazıldıysa, şehit ailelerine, polisler de dâhil olmak üzere,
gazilere, şehitliklere, dolayısıyla o yasa çerçevesinde hepsi Aile ve Sosyal
Politikalar Bakanlığına aktarıldı. O çerçevede nereye ne kadar harcandığının
ayrı bir dökümünün Aile ve Sosyal Politikalar Bakanlığından istenmesi gerekir
diye düşünüyorum.
Yine Sayın
Güler’in “Bu Albay Necmi Yıldırım, Mamak Askerî Cezaevi’nde kalıyor, bunların
davasının son durumu nedir?” diye…İstanbul Askerî Casusluk davasına ilişkin
karar, Yargıtay tarafından onanarak kesinleşmiştir; onanmış ve kesinleşmiştir.
Anayasa Mahkemesine yapılan bireysel başvurusu ise henüz sonuçlanmamıştır.
Biliyorsunuz, Yargıtaydan geçmiş olan birçok dava da Anayasa Mahkemesinin “hak
ihlali yapıldığı” şeklindeki kararı üzerine yeniden yargılamaya alındı.
Dolayısıyla da sonuçta yine bu Anayasa Mahkemesinin kararını beklemek gerekir
diye düşünüyorum. 
Yine Sayın
Işık’ın Mehmetçik Vakfıyla ilgili… Maluliyet raporları gereklilik görüldüğü
zamanlarda Sosyal Güvenlik Kurumu ve Mehmetçik Vakfı tarafından… Bazıları
şikâyet ediyorlar, biri, diğerini şikâyet ediyor, bazısı da kendisi diyor ki farzı
mahal “Benim maluliyet oranım yüzde 30 iken şimdi biraz daha arttı; yeniden
inceleme…” Daha önceden bir sefer inceleniyordu, biz yasayı değiştirerek yeni
durumlara uyarlanabilme imkânı da verdik. Dolayısıyla, maluliyet raporları
gereklilik görüldüğü zamanlarda Sosyal Güvenlik Kurumu ve Mehmetçik Vakfı
tarafından incelenerek sakatlık durumu düzelme seviyesine -ağırlaşabiliyor da- göre
de yeniden düzenlenebilmekte. Dolayısıyla, iyi olmuşsa muhtemelen kesiliyordur,
eğer ki ağırlaşmışsa ona göre de aldığı ücretler artıyordur diye düşünüyorum. 
Sayın Acar’ın
sorusu vardı; diyor ki “2011’de yasa çıkardık; o zaman 30 bin lira ödendi. Ee
şimdi kişiler 18 bin lira ödüyor; aradaki farkı ne yapmayı düşünüyorsunuz?”
Vallahi zaman farklıydı, dolayısıyla iade şeklinde bir… 
GÜRKUT ACAR
(Antalya) – Eşitlik ilkesi dolayısıyla Sayın Bakan. 
MİLLÎ SAVUNMA
BAKANI İSMET YILMAZ (Sivas) – Zaman çok önemli, bir iade düşünmüyoruz. 
Bir başka yine
Sayın Türkkan’ın sorusunun ikinci bölümüydü. “NATO için bunu besliyoruz” diye.
NATO için değil, ülkemiz için, ülkemizin güvenliği için… Söylüyoruz, bakın,
eşkıya, eşkıya, sınırlarımızın dışındaki eşkıya- ister DAİŞ olsun ister diğeri
olsun- eğer geliyor da yani Irak ile Suriye arasındaki sınırı tanımıyorsa,
birinden diğerine geçiyorsa istediği zaman ama Türk sınırına geldiği zaman
duruyorsa, bunu durduran, harita üzerindeki çizgi değildir. İşte onu durduran,
o sınırlarda duran Türkiye’nin gücü, Mehmetçiğin gücüdür.
LÜTFÜ TÜRKKAN
(Kocaeli) – Sayın Bakan, orada siz asayişi PKK’ya bıraktınız, artık çok asker
lazım değil. Asayişi orada PKK sağlıyor, askeri çektiniz oradan. 
MİLLÎ SAVUNMA
BAKANI İSMET YILMAZ (Sivas) – Yok. Muhakkak ki yıllardır devam eden terörle
ilgili bir sıkıntı var; bu, Uludere’yle de ilgili. Bölgeden ne Mehmetçik
çekilmiştir ne güvenlik güçleri çekilmiştir.
Bugünkü yapılan
tartışmaları siz de söylediniz. Kamu düzenini sağlamak ile bu çözüm süreci,
biri, diğerinin alternatifi veya sonucu değildir, hem kamu düzeni sağlanacak
hem de çözüm sürecinde, yani bu ihtilafa veya bu soruna nihai, kalıcı şekilde
bir son vermek gereklidir. Bu, Türkiye’nin ortak sorunu; kimisi işte, “1984’te
başladı” diyor ama ondan önce 1970’li yıllarda da hatta çok daha öncesi de
vardı. Dolayısıyla ortak sorunumuzdur. İnşallah, belli süre içerisinde
çözümlenir diye düşünüyorum. 
AHMET DURAN BULUT (Balıkesir) – Alan
hâkimiyetini onlara bıraktınız.
BAŞKAN – Teşekkür ediyorum Sayın Bakan.
3’üncü madde üzerinde iki adet önerge
vardır, okutuyorum:
TBMM
Başkanlığına
665 sıra sayılı Kanun Teklifinin 3.
maddesinin sonuna “veya talepleri halinde en geç altı ay içerisinde kamu kurum
ve kuruluşlarında durumlarına uygun daimi memur kadrolarına atanırlar”
ibaresinin eklenmesini arz ve teklif ederiz.
 Edip Semih Yalçın Alim
Işık Lütfü Türkkan
 Gaziantep Kütahya Kocaeli
 Yusuf Halaçoğlu Ahmet
Duran Bulut Mustafa Kalaycı
 Kayseri Balıkesir Konya
Türkiye Büyük
Millet Meclisi Başkanlığına
Görüşülmekte olan 665 sıra sayılı Kanun
Teklifinin 3 üncü maddesinin kanun teklifi metninden çıkarılması için gereğini
saygılarımla arz ve teklif ederim.
 Mustafa Moroğlu Tolga
Çandar Ali Demirçalı
 İzmir Muğla Adana
 Mustafa Ali Balbay Orhan
Düzgün Mustafa Sezgin Tanrıkulu
 İzmir Tokat İstanbul
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
MEHMET AKİF HAMZAÇEBİ (İstanbul) –
Gerekçe…
BAŞKAN – Gerekçeyi okutuyorum:
Gerekçe:
Madde ile düzenlenen Sözleşmeli Erbaş
ve Er Kanunu'nda yapılması öngörülen değişikliklerin başlı başına ve daha
ayrıntılı görüşülmesi amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
TBMM
Başkanlığına
665 sıra sayılı Kanun Teklifinin 3.
maddesinin sonuna “veya talepleri halinde en geç altı ay içerisinde kamu kurum
ve kuruluşlarında durumlarına uygun daimi memur kadrolarına atanırlar”
ibaresinin eklenmesini arz ve teklif ederiz.
 Lütfü
Türkkan (Kocaeli) ve arkadaşları
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
BAŞKAN – Gerekçeyi okutuyorum:
Gerekçe:
Bu düzenleme ile sözleşmesi feshedilen
er ve erbaşların yaşayacakları mağduriyetlerinin önlenmesi amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
4’üncü maddeyi okutuyorum:
MADDE 4- 6191 sayılı Kanuna aşağıdaki
ek madde eklenmiştir. “Sevk tehiri, askerlik yükümlülüğünün yerine getirilmiş
sayılması
EK MADDE 3- (1) Askerlik hizmetine
başlamadan sözleşmeli erliğe kabul edilenlerin sevkleri; ilgili Kuvvet
Komutanlığının, Jandarma Genel Komutanlığının veya Sahil Güvenlik
Komutanlığının teklifine istinaden, sözleşmeli er oluncaya kadar, Milli Savunma
Bakanlığı tarafından tehir edilir.
(2) Sözleşmeli erbaş ve erlerden,
askerlik yükümlülüğünü daha önce tamamlamamış olanların, askerlik
yükümlülüklerine ilişkin olarak uygulanacak hükümler şunlardır:
a) Sözleşmeli erbaş ve erler ile
sözleşmeli er adaylarından, ön sözleşme ve sözleşme süreleri içerisinde bu
Kanunun 6 ncı maddesinin (b) ve (c) bentleri hariç olmak üzere birinci fıkrası
ile (f) ve (g) bentleri hariç dördüncü fıkrası gereğince ilişiği kesilenlerden;
ön sözleşme ve sözleşme döneminde ay olarak hizmette geçen sürelerinin üçte
biri 1111 sayılı Kanunun 5 inci maddesinin birinci fıkrasına göre belirlenen
süreyi karşılayanlar, askerlik hizmetini yerine getirmiş sayılır, bu süreyi
karşılamayanların kalan süreleri tamamlattırılır.
b) Yukarıdaki bentte belirtilen haller
dışında herhangi bir nedenle sözleşmesi sona eren sözleşmeli erbaş ve erler ile
sözleşmeli er adaylarından, ön sözleşme ve sözleşme döneminde ay olarak
hizmette geçen sürelerinin üçte biri;
1) Sözleşmesinin sona erme tarihinde
1076 sayılı Kanuna tabi olanlardan, 1111 sayılı Kanunun 5 inci maddesinin
ikinci fıkrasına göre belirlenen süreyi karşılayanlar,
2) Sözleşmesinin sona erme tarihinde
1111 sayılı Kanuna tabi olanlardan, söz konusu Kanunun 5 inci maddesinin
birinci fıkrasına göre belirlenen süreyi karşılayanlar, askerlik hizmetini
yerine getirmiş sayılır, bu süreyi karşılamayanların kalan süreleri
tamamlattırılır.
c) Askerlik hizmetine devam ederken
sözleşmeli er olarak alınanların, ön sözleşme imzaladıkları tarihe kadarki hizmet
sürelerinin tamamı, kalan yükümlülük süresinin hesabından mahsup edilir.
ç) Askerlik hizmetinin
tamamlattırılması, ilgilinin ilişiği kesilmeden, kuvvet komutanlıkları,
Jandarma Genel Komutanlığı veya Sahil Güvenlik Komutanlığı tarafından
belirlenecek birliklerde, erbaş veya er olarak yerine getirilir.”
BAŞKAN – Madde üzerinde bir adet önerge
vardır okutuyorum:
Türkiye Büyük
Millet Meclisi Başkanlığına
Görüşülmekte olan 665 sıra sayılı Kanun
Teklifinin 4 üncü maddesinin kanun teklifi metninden çıkarılması için gereğini
saygılarımla arz ederim.
Mustafa Moroğlu  Tolga
Çandar  Ali Demirçalı
 İzmir Muğla Adana
Mustafa Ali Balbay  Orhan
Düzgün
 İzmir Tokat
BAŞKAN – Komisyon önergeye katılıyor
mu?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
MEHMET AKİF HAMZAÇEBİ (İstanbul) –
Gerekçe…
BAŞKAN – Gerekçeyi okutuyorum:
Gerekçe:
Madde ile düzenlenen Sözleşmeli Erbaş
ve Er Kanunu’nda yapılması öngörülen değişikliklerin başlı başına ve daha
ayrıntılı görüşülmesi amaçlanmıştır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir. 
5’inci maddeyi okutuyorum:
MADDE 5- Bu Kanun yayımı tarihinde
yürürlüğe girer.
BAŞKAN – Oylarınıza sunuyorum: Kabul
edenler... Kabul etmeyenler... Kabul edilmiştir. 
6’ncı maddeyi okutuyorum:
MADDE 6- Bu Kanun hükümlerini Bakanlar
Kurulu yürütür.
BAŞKAN – Oylarınıza sunuyorum: Kabul
edenler... Kabul etmeyenler... Kabul edilmiştir. 
Oyunun rengini belli etmek üzere ve
lehte söz isteyen Ramazan Can, Kırıkkale Milletvekili… Vazgeçiyor.
Oyunun rengini belli etmek üzere ve
aleyhte söz isteyen Mahmut Tanal, İstanbul Milletvekili.
Buyurun Sayın Tanal. (CHP sıralarından
alkışlar)
MAHMUT TANAL (İstanbul) – Teşekkür
ederim Sayın Başkan.
Değerli milletvekilleri, hepinizi
saygıyla selamlıyorum.
Tabii, biz bu bedelli askerlikle ilgili
yasayı destekliyoruz, bu yasaya olumlu oy vereceğiz ancak şunu kabul etmek
lazım: Cumhuriyet Halk Partisi Grubu olarak bu yasanın iyileştirilmesi
açısından getirmiş olduğumuz öneriler vardı. İki aylık ödeme süresi, gerçekten,
yetersiz. En azından bunun “altı ay” olarak uzatılması gerekirdi, sayın iktidar
partisi tarafından bu kabul edilmedi. 
Ancak, çok önemli olan bir hususu
anlatmak istiyorum, bu, dile getirilmedi, bunu sözlü olarak AKP Grubuna ve
Sayın Bakana ilettik, Bakanlık ve AKP Grubu tarafından bu kabul görmedi. Konu
nedir? Konu şu: Bugüne kadar çıkan bedelli askerlikle ilgili yasaların
tamamında, belgeyi alan kişiler İş Kanunu yani 1475 sayılı İş Kanunu’nun
14’üncü maddesi uyarınca kıdem tazminatını alıyordu, o parasını götürüp gayet
rahat bedelli askerlik parası olarak yatırabiliyor idi. Yani, gelir durumu
yerinde olmayan fakir fukara için bu, iyi bir seçenek idi. Ancak, mevcut olan
bu düzenlemede, kıdem tazminatından çalışan işçilerin hiçbirisi
yararlanamayacak. Bu, bu yasada büyük bir boşluktur. Bunun iyileştirilmesi
yönünde ne kadar önerdiysek bu önergemiz kabul edilmiyor.
Mevcut olan Türkiye Büyük Millet
Meclisi İçtüzüğü’nün 89’uncu maddesi uyarınca, Genel Kurulun ve aynı zamanda
Sayın Bakanın, Komisyonun, bu teklifimizi, bu önerimizin tekrar göz önünde
bulundurak, mevcut olan yasadaki bu eksikliğin, teklifteki bu eksikliğin
giderilmesi, geliri olmayan insanlar için gerçekten bir zorunluluk teşkil
etmektedir. Eğer buradaki kaygı şuysa “Efendim, işveren parasını verir, bir
daha işe almaz.” Değerli arkadaşlar, İş Kanunu’nun işe iadeyle ilgili hükümleri
gayet rahat, saklıdır; bu konuda, çalışan insanları, işçileri, personeli
güvence altına almıştır. Bu konuda bunun göz önüne alınmaması, gerçekten büyük
bir eksikliktir. 
Bir başka konu, aynı zamanda, bu,
geliri olmayan insanlar için sosyal adalet ilkesini, eşitlik ilkesini zedeleyen
bir hükümdür. Takdir edersiniz, sosyal adaletin bulunmadığı ülkelerde istikrar
sağlanmaz, düzen sağlanmaz, barış sağlanmaz. Eğer, gerçekten, biz ülkede barışı,
huzuru, düzeni istiyor isek sosyal adaleti, mutlak surette, çıkarılan bu yasada
da göz önünde bulundurmak zorundayız. Bu açıdan, bu düzenleme, sosyal adaletten
de uzak ama bu bedelli askerliği bekleyen vatandaşlarımız var, bu açıdan bu
teklife olumlu oy vereceğiz.
Bu eksikliklerin tekrar Meclis Genel
Kurulu tarafından göz önünde bulundurularak bu katkılarımızın nazara alınmasını
diler, hepinize teşekkür ediyorum. 
İyi geceler diliyorum. (CHP
sıralarından alkışlar)
BAŞKAN – Teşekkür ediyorum Sayın Tanal.

Sayın milletvekilleri, teklifin tümünü
oylarınıza sunuyorum: Kabul edenler… Kabul etmeyenler… Teklif, kabul edilmiş ve
kanunlaşmıştır. 
Alınan karar gereğince, 2015 Yılı
Merkezi Yönetim Bütçe Kanunu Tasarısı ile 2013 Yılı Merkezi Yönetim Kesin Hesap
Kanunu Tasarısı’nı görüşmek için 10 Aralık 2014 Çarşamba günü saat 13.00’te
toplanmak üzere birleşimi kapatıyorum. 
Kapanma Saati:
02.51




(x) 665 S. Sayılı Basmayazı tutanağa
eklidir.




