



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 88’inci
Birleşim 
11 Mayıs 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.-
GÜNDEM DIŞI KONUŞMALAR
A)
Milletvekillerinin Gündem Dışı Konuşmaları
1.-
Siirt Milletvekili Kadri Yıldırım’ın, 15 Mayıs Kürt Dil Bayramı’na ilişkin
gündem dışı konuşması
2.-
Sivas Milletvekili Ali Akyıldız’ın, Aleviliğe ve Avrupa İnsan Hakları
Mahkemesinin kararına ilişkin gündem dışı konuşması
3.-
Kilis Milletvekili Mustafa Hilmi Dülger’in, son günlerde Kilis’te meydana gelen
patlamalar ve bazı grupların bu patlamaları provoke ettiği iddialarına ilişkin
gündem dışı konuşması

V.-
SATAŞMALARA İLİŞKİN KONUŞMALAR
1.-
Hatay Milletvekili Serkan Topal’ın, Kilis Milletvekili Mustafa Hilmi Dülger’in
yaptığı gündem dışı konuşması sırasında şahsına sataşması nedeniyle konuşması
2.-
Mersin Milletvekili Aytuğ Atıcı’nın, Kilis Milletvekili Mustafa Hilmi Dülger’in
yaptığı gündem dışı konuşması sırasında Cumhuriyet Halk Partisine sataşması
nedeniyle konuşması
3.-
Kilis Milletvekili Mustafa Hilmi Dülger’in, Hatay Milletvekili Serkan Topal’ın
sataşma nedeniyle yaptığı konuşması sıraasında şahsına sataşması nedeniyle
konuşması
4.-
Diyarbakır Milletvekili İdris Baluken’in, Aksaray Milletvekili İlknur İnceöz’ün
yaptığı açıklaması sırasında şahsına sataşması nedeniyle konuşması
5.-
Manisa Milletvekili Özgür Özel’in, Aksaray Milletvekili İlknur İnceöz’ün
yaptığı açıklaması sırasında Cumhuriyet Halk Partisine sataşması nedeniyle
konuşması
6.-
Manisa Milletvekili Özgür Özel’in, Diyarbakır Milletvekili İdris Baluken’in
yerinden sarf ettiği bazı ifadeleri sırasında CHP Grup Başkanına sataşması
nedeniyle konuşması
7.-
Aksaray Milletvekili İlknur İnceöz’ün, Manisa Milletvekili Özgür Özel’in
sataşma nedeniyle yaptığı konuşması sırasında Adalet ve Kalkınma Partisine
sataşması nedeniyle konuşması
8.-
Manisa Milletvekili Özgür Özel’in, Aksaray Milletvekili İlknur İnceöz’ün
sataşma nedeniyle yaptığı konuşması sırasında Cumhuriyet Halk Partisine
sataşması nedeniyle konuşması
9.-
Diyarbakır Milletvekili İdris Baluken’in, Aksaray Milletvekili İlknur İnceöz’ün
sataşma nedeniyle yaptığı konuşması sırasında Halkların Demokratik Partisine
sataşması nedeniyle konuşması
10.-
Adana Milletvekili Meral Danış Beştaş’ın, Kocaeli Milletvekili Zeki Aygün’ün
HDP grup önerisi üzerinde yaptığı konuşması sırasında şahsına sataşması
nedeniyle konuşması
11.-
Kocaeli Milletvekili Zeki Aygün’ün, Adana Milletvekili Meral Danış Beştaş’ın
sataşma nedeniyle yaptığı konuşması sırasında şahsına sataşması nedeniyle
konuşması
12.-
Adana Milletvekili Meral Danış Beştaş’ın, Kocaeli Milletvekili Zeki Aygün’ün
sataşma nedeniyle yaptığı konuşması sırasında şahsına sataşması nedeniyle
konuşması
13.-
Aksaray Milletvekili İlknur İnceöz’ün, Adana Milletvekili Meral Danış Beştaş’ın
sataşma nedeniyle yaptığı konuşması sırasında Adalet ve Kalkınma Partisine
sataşması nedeniyle konuşması
14.-
Adana Milletvekili Meral Danış Beştaş’ın, Aksaray Milletvekili İlknur İnceöz’ün
sataşma nedeniyle yaptığı konuşması sırasında şahsına sataşması nedeniyle
konuşması
15.-
Diyarbakır Milletvekili İdris Baluken’in, Aksaray Milletvekili İlknur İnceöz’ün
yerinden sarf ettiği bazı ifadeleri sırasında Halkların Demokratik Partisine
sataşması nedeniyle konuşması
16.-
Diyarbakır Milletvekili Çağlar Demirel’in, Gaziantep Milletvekili Şamil
Tayyar’ın HDP grup önerisi üzerinde yaptığı konuşması sırasında Halkların
Demokratik Partisine sataşması nedeniyle konuşması

VI.-
AÇIKLAMALAR
1.-
Bursa Milletvekili Erkan Aydın’ın, Maliye Bakanlığı Mali Suçları Araştırma
Kurulunun Panama belgeleriyle ilgili harekete geçip geçmediğini öğrenmek
istediğine ilişkin açıklaması
2.-
Manisa Milletvekili Mazlum Nurlu’nun, 13 Mayıs 2014’te Soma’da meydana gelen
faciada yaşamlarını yitiren işçileri rahmetle andığına ve iş cinayetlerinin son
bulmasını dilediğine ilişkin açıklaması
3.-
Hatay Milletvekili Serkan Topal’ın, 11 Mayıs 2013 tarihinde Reyhanlı’da
düzenlenen bombalı saldırının arkasındaki güçlerin hâlâ aydınlatılmadığına ve
buna benzer birçok bombalamada hayatını kaybeden yurttaşlara Allah’tan rahmet
dilediğine ilişkin açıklaması
4.-
İstanbul Milletvekili Didem Engin’in, Hükûmetin ekonomik hedeflerinin
inandırıcılığının kalmadığına ilişkin açıklaması
5.-
İstanbul Milletvekili Hurşit Yıldırım’ın, Bangladeş’te Cemaat-i İslami Partisi
lideri ve ilim adamı Rahman Nizami’nin idam edilmesine ilişkin açıklaması
6.-
Amasya Milletvekili Mustafa Tuncer’in, şeker pancarı üreticilerinin sorunlarına
ilişkin açıklaması
7.-
İstanbul Milletvekili Mahmut Tanal’ın, tüm halkı 19 Mayıs günü saat 10.30’da
Ankara Güvenpark’ta buluşmaya ve Anıt Kabir’e yürümeye davet ettiğine ilişkin
açıklaması
8.-
Mersin Milletvekili Hüseyin Çamak’ın, Kahramanmaraş’ın Pazarcık ilçesinin
sorunlarına,
9.-
Giresun Milletvekili Bülent Yener Bektaşoğlu, çözüm sürecinin, terörün
Karadeniz’e açılımı sürecine dönüştüğüne ilişkin açıklaması
10.-
Adıyaman Milletvekili Adnan Boynukara’nın, Cumhuriyet Halk Partisi Genel
Başkanı Kemal Kılıçdaroğlu’nun bazı ifadelerine ilişkin açıklaması
11.-
Mersin Milletvekili Aytuğ Atıcı’nın, Hükûmetin, Mali Suçları Araştırma Kurulu
aracılığıyla Panama belgeleriyle ilgili araştırma yapması gerektiğine ilişkin
açıklaması
12.-
Hatay Milletvekili Fevzi Şanverdi’nin, 11 Mayıs 2013’te Reyhanlı’da
gerçekleştirilen terör saldırısının 3’üncü yıl dönümüne ilişkin açıklaması
13.-
Denizli Milletvekili Cahit Özkan’ın, Cumhuriyet Halk Partisi Genel Başkanı
Kemal Kılıçdaroğlu’nun bazı ifadelerine ve demokratik, özgür, müreffeh Türkiye
için başkanlık sistemine dayalı yeni anayasanın hayata geçirilmesi gerektiğine
ilişkin açıklaması
14.-
Manisa Milletvekili Tur Yıldız Biçer’in, emeğin dayanışması, acının
paylaşılması ve adalete ulaşılması için 13 ve 14 Mayıs 2016’da sendikaları,
partileri, kitle örgütlerini, aydınları, gençleri, kadınları, ülkenin tüm
emekçilerini Soma’ya davet ettiğine ilişkin açıklaması
15.-
Balıkesir Milletvekili Ahmet Akın’ın, tarımsal sulamaya ilişkin elektrik borcu
bulunanların ciddi sıkıntılar içinde bulunduğuna ilişkin açıklaması
16.-
Ordu Milletvekili Seyit Torun’un, fındık üreticilerinin sorunlarına ilişkin
açıklaması
17.-
Manisa Milletvekili Erkan Akçay’ın, tarımsal sulamaya ilişkin elektrik borcu
bulunan çiftçilere bu borçları ödeninceye kadar 2016 yılında destekleme ödemesi
yapılmamasına ilişkin Bakanlar Kurulu kararına ilişkin açıklaması
18.-
Diyarbakır Milletvekili İdris Baluken’in, Hükûmetin fiilen görevden alındığı
bir durum yaşandığına ve Parlamentonun yaptığı çalışmaların herhangi bir
meşruiyetinin kalmadığına ilişkin açıklaması
19.-
Manisa Milletvekili Özgür Özel’in, 11 Mayıs 2013’te Reyhanlı’da
gerçekleştirilen terör saldırısının 3’üncü yıl dönümüne ve Cumhuriyet Halk
Partisinin, “partili cumhurbaşkanı” kandırmacasına bütün gücüyle direnerek
ülkeyi bu kumpasa karşı korumaya devam edeceğine ilişkin açıklaması
20.-
Aksaray Milletvekili İlknur İnceöz’ün, Diyarbakır Milletvekili İdris Baluken’in
yaptığı açıklamasındaki bazı ifadeleri ile Cumhuriyet Halk Partisi Genel
Başkanı Kemal Kılıçdaroğlu’nun bazı ifadelerine ilişkin açıklaması
21.-
Kocaeli Milletvekili Zeki Aygün’ün, Diyarbakır Milletvekili İdris Baluken’in
sataşma nedeniyle yaptığı konuşmasındaki bazı ifadelerine ilişkin açıklaması
22.-
Aksaray Milletvekili İlknur İnceöz’ün, İstanbul Milletvekili Mahmut Tanal ile
Manisa Milletvekili Özgür Özel’in yerlerinden sarf ettikleri bazı ifadelerine
ilişkin açıklaması
23.-
Gaziantep Milletvekili Şamil Tayyar’ın, HDP grup önerisi üzerinde yaptığı
konuşmasındaki bazı ifadeleri nedeniyle özür dilediğine ilişkin açıklaması
24.-
Kars Milletvekili Ahmet Arslan’ın, Kars’ta pek çok hizmet ve projenin Hükûmetin
desteğiyle hayata geçirildiğine ilişkin açıklaması
25.-
Kırklareli Milletvekili Türabi Kayan’ın, Kırklareli’nin Lüleburgaz ilçesinde
Cumhuriyet Halk Partisi İlçe Başkanlığına pankart asması nedeniyle para cezası
verildiğine ilişkin açıklaması
26.-
Bilim, Sanayi ve Teknoloji Bakanı Fikri Işık’ın, Kırklareli Milletvekili Türabi
Kayan’ın yaptığı açıklamasındaki bazı ifadelerine ilişkin açıklaması

VII.-
BAŞKANLIĞIN GENEL KURULA SUNUŞLARI
A)
Meclis Araştırması Önergeleri
1.-
İzmir Milletvekili Ahmet Kenan Tanrıkulu ve 19 milletvekilinin, yerli sanayinin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/199)
2.-
İzmir Milletvekili Ahmet Kenan Tanrıkulu ve 19 milletvekilinin, ülkemizin
önümüzdeki dönemde ihtiyacı olacak insan gücü ve mesleklerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/200)
3.-
Ankara Milletvekili Zühal Topcu ve 21 milletvekilinin, öğretmenlerin 2015 Yılı
Öğretmenlerin Hizmetiçi Eğitim Planı içinde yer almayan hizmet içi eğitim
seminerlerine çağrılması sonucunda oluşan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/201)

VIII.-
ÖNERİLER
A)
Siyasi Parti Grubu Önerileri
1.-
HDP Grubunun, Grup Başkan Vekilleri Diyarbakır Milletvekili Çağlar Demirel ve
Diyarbakır Milletvekili İdris Baluken tarafından, sokağa çıkma yasaklarının
toplumda yarattığı maddi ve manevi tahribatların araştırılması amacıyla
11/5/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 11 Mayıs 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 

2.-
CHP Grubunun, Balıkesir Milletvekili Ahmet Akın ve arkadaşları tarafından,
enerji ihtiyacıyla ilgili çeşitli sorunların araştırılarak alınması gereken
önlemlerin belirlenmesi amacıyla 4/4/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 11 Mayıs 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
IX.-
OTURUM BAŞKANLARININ KONUŞMALARI
1.-
Oturum Başkanı TBMM Başkan Vekili Pervin Buldan’ın, Başkanlık Divanı olarak
Genel Kurulda yaşanan olaylar ile kaba ve yaralayıcı ifadelerden üzüntü
duyduklarına ilişkin konuşması 

X.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A)
Kanun Tasarı ve Teklifleri
1.-
Siyasi Etik Kanunu Teklifi (2/1000) ve Avrupa Birliği Uyum Komisyonu ile
Anayasa Komisyonu Raporları (S. Sayısı: 307) 
2.-
Avrupa Konseyi Terörizmin Önlenmesi Sözleşmesine Ek Protokolün Onaylanmasının
Uygun Bulunduğuna Dair Kanun Tasarısı (1/672) ve Dışişleri Komisyonu Raporu (S.
Sayısı: 248)
3.-
Türkiye Cumhuriyeti Hükümeti ile Yemen Cumhuriyeti Hükümeti Arasında Gümrük
Konularında İşbirliği ve Karşılıklı Yardım Anlaşmasının Onaylanmasının Uygun
Bulunduğuna Dair Kanun Tasarısı (1/419) ve Dışişleri Komisyonu Raporu’nun (S.
Sayısı: 87)
4.-
Türkiye Cumhuriyeti Hükümeti ile Ruanda Cumhuriyeti Hükümeti Arasında Askeri
Alanlarda Eğitim, Teknik ve Bilimsel İş Birliği Çerçeve Anlaşmasının
Onaylanmasının Uygun Bulunduğuna Dair Kanun Tasarısı (1/308) ile Milli Savunma
Komisyonu ve Dışişleri Komisyonu Raporları (S. Sayısı: 5)
5.-
Türkiye Cumhuriyeti Hükümeti ile Nijer Cumhuriyeti Hükümeti Arasında Güvenlik
İşbirliği Anlaşmasının Onaylanmasının Uygun Bulunduğuna Dair Kanun Tasarısı
(1/316) ve Dışişleri Komisyonu Raporu (S. Sayısı: 10)
6.-
Türkiye Cumhuriyeti ile Afganistan İslam Cumhuriyeti Arasında Stratejik
Ortaklık ve Dostluk Anlaşmasının Onaylanmasının Uygun Bulunduğuna Dair Kanun
Tasarısı (1/325) ve Dışişleri Komisyonu Raporu (S. Sayısı: 24)
7.-
Türkiye Cumhuriyeti Hükümeti ile Endonezya Cumhuriyeti Hükümeti Arasında Deniz
Taşımacılığı Anlaşmasının Onaylanmasının Uygun Bulunduğuna Dair Kanun Tasarısı
(1/332) ve Dışişleri Komisyonu Raporu (S. Sayısı: 26)
8.-
Türkiye Cumhuriyeti Hükümeti ile Birleşmiş Milletler İnsani İşler Eşgüdüm Ofisi
Arasında Türkiyede Bir Ülke Ofisi Kurulmasına İlişkin Anlaşmanın Onaylanmasının
Uygun Bulunduğuna Dair Kanun Tasarısı (1/327) ve Dışişleri Komisyonu Raporu (S.
Sayısı: 30) 
9.-
Türkiye Cumhuriyeti Hükümeti ile Ekvator Cumhuriyeti Hükümeti Arasında Turizm
Alanında İşbirliği Anlaşmasının Onaylanmasının Uygun Bulunduğuna Dair Kanun
Tasarısı (1/330) ve Dışişleri Komisyonu Raporu (S. Sayısı: 31)
XI.-
OYLAMALAR
1.-
(S. Sayısı: 30) Türkiye Cumhuriyeti Hükümeti ile Birleşmiş Milletler İnsani
İşler Eşgüdüm Ofisi Arasında Türkiyede Bir Ülke Ofisi Kurulmasına İlişkin
Anlaşmanın Onaylanmasının Uygun Bulunduğuna Dair Kanun Tasarısı’nın oylaması
XII.-
YAZILI SORULAR VE CEVAPLARI
1.-
İstanbul Milletvekili Mustafa Sezgin Tanrıkulu'nun, yurt dışı gezilerine
katılan gazete temsilcilerine ilişkin sorusu ve Maliye Bakanı Naci Ağbal’ın
cevabı (7/4689)
11 Mayıs 2016 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), İshak GAZEL
(Kütahya) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 88’inci Birleşimini
açıyorum.
III.- YOKLAMA
BAŞKAN
– Elektronik cihazla yoklama yapacağız.
Yoklama
için iki dakika süre vereceğim. 
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla iki dakikalık süre içerisinde Başkanlığa
ulaştırmalarını ve salondan ayrılmamalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Sayın milletvekilleri, toplantı yeter sayısı yoktur.
Birleşime
on dakika ara veriyorum.
Kapanma Saati: 14.04
İKİNCİ OTURUM
Açılma Saati: 14.14
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), İshak GAZEL (Kütahya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 88’inci Birleşiminin İkinci
Oturumunu açıyorum.
III.- YOKLAMA
BAŞKAN
– Açılışta yapılan yoklamada toplantı yeter sayısı bulunamamıştı. 
Şimdi
yoklama işlemini tekrar yapacağım. 
Yoklama
için iki dakika süre veriyorum, yoklama işlemini başlatıyorum. 
(Elektronik
cihazla yoklama yapıldı)
BAŞKAN
– Sayın milletvekilleri, toplantı yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, 15 Mayıs Kürt Dil Bayramı münasebetiyle söz isteyen Siirt
Milletvekili Sayın Kadri Yıldırım’a aittir. (HDP sıralarından alkışlar) 
Süreniz
beş dakika Sayın Yıldırım, buyurun. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Siirt Milletvekili Kadri Yıldırım’ın, 15 Mayıs Kürt
Dil Bayramı’na ilişkin gündem dışı konuşması
KADRİ
YILDIRIM (Siirt) – Sayın Başkan, değerli milletvekilleri; Kürt Dil Bayramı
Haftası münasebetiyle söz almış bulunuyorum. Bu bağlamda hepinizi saygıyla
selamlıyorum. 
Aynı
zamanda bu hafta Engelliler Haftası’dır. Bu münasebetle, görme engelli bir
sahabe olan Abdullah bin Ümmü Mektûm’u Medine Valisi olarak tayin eden Hazreti
Peygamberi salat ve selamla anıyorum. 
Kürtleri
yöneten ve kardeşlikten bahseden devlet ve hükûmetler için utanç olarak şu
yeterdir ki hâlâ bu 40 milyonluk kardeşlerine ana dille eğitim hakkını vermiş
değiller. Kur’an-ı Kerim’e göre her dil Allah’ın bir ayetidir, Kürtçe de bu
ayetlerden biridir. Allah bu ayeti onun öbür ayetlerinden ayırmanızı kabul
etmeyecektir. 
Önümde
gördüğünüz şu derginin adı “Hawar”dır yani “Çığlık”tır. Bu ilk Kürtçe dergidir
ve Celadet Bedirhan tarafından çıkarılmıştır. İlk sayısı 15 Mayıs 1932’de
çıkmıştır. Bundan dolayıdır ki Kürtler her yıl mayıs ayının ikinci haftasını
Kürt Dil Bayramı Haftası olarak kutluyorlar. Bu gün ve haftanın resmî olarak
kabul edilmesi için ilgili dilekçeyi Millî Eğitim Bakanlığına vereceğim. Bu
konuda bütün partilerin desteğini rica ediyorum. Yarın da Meclis sitesindeki
diller arasında Kürtçenin de yer alması için ilgili dilekçeyi Meclis
Başkanlığına vereceğim. Ayrıca, Meclis çatısı altında bir Kürtçe kursunu açmak
için 24 Şubatta Meclis Başkanlığına bir dilekçe vermiştim ancak başvurumun
üzerinden üç ay geçmesine rağmen hâlâ bana bir cevap verilmiş değildir.
Osmanlıca kursunu açmak için başvuranlara kaçak olarak bir uygulama imkânı
verilmiştir yani Osmanlıca kursu kaçak olarak verilmektedir. Anlaşılan, bu
Meclis hep kaçak yapılan şeylere alışıktır. Ben iki buçuk ay önce bu müracaatı vermeme
rağmen dilekçe olarak, bana bu cevap verme nezaketinde bulunulmamıştır. İşin
daha da vahimi şudur; benim Kürtçe kurs talebimle birlikte Osmanlıca kursu için
müracaat edenlere Meclis Başkanlığı şunu demiştir: “Siz resmî onay almadan da
bu kursa başlayın çünkü Kürtçe kursu için de müracaat edilmiş, eğer sizinkine
resmen cevap verirsem ve Kürtçe kursu için resmen cevap vermezsem söz olur,
diyecekler ki: ‘Ayrım yapılmış.’” Evet, işin daha da büyük bir vahim tarafı da
şudur; “Hawar”ın sahibi Celadet Bedirhan şöyle diyor: “Ezilen uluslar onları
yöneten devletlere karşı varlıklarını iki silahla koruyabilirler; biri din,
öbürü dildir. Eğer ezilen ulus ile egemen ulusun dinleri aynıysa geriye bir tek
savunma silahı kalıyor ki o da dildir, o da ana dildir.” Yine, Celadet Bedirhan
-önümde gördüğünüz “Hawar”ın sahibi- daha çok Kürt siyasetine hitaben şöyle
diyor: “Ayıptır, ya dilinizi öğrenin ya da ‘Biz Kürt’üz.’ demeyin. Dilsiz bir
Kürtlük için bu hiçbir şekilde onur değildir, büyük bir ayıptır.” Bundan dolayı
diyorum ki: Kürt siyaseti bunun öncülüğünü yapmalıdır fakat egemen devlet,
egemen Hükûmet de bu meselenin muhatabı olarak üzerine düşen görevi yapmalıdır.
Aksi takdirde, bu ayetin gereğinin yapılmamasının manevi sorumluluğu da…
(Mikrofon
otomatik cihaz tarafından kapatıldı)
KADRİ
YILDIRIM (Devamla) - …büyüktür, bir bakıma bunun vebalini çekeceklerdir.
HALİL
ÖZCAN (Şanlıurfa) – Kadri Hoca, mitolojiyi açmadın mı sen, mitolojiyi açmadın
mı? Mecliste de açtın ya.
KADRİ
YILDIRIM (Devamla) - Bu münasebetle yüce Meclisi saygılarımla selamlıyorum.
(HDP sıralarından alkışlar) 
HALİL ÖZCAN (Şanlıurfa) – Mitoloji kürsü başkanlığı yap
dedim sana üniversitede.
KADRİ
YILDIRIM (Siirt) – Yetmiyor.
BAŞKAN
– Teşekkür ederiz Sayın Yıldırım.
Gündem
dışı ikinci söz, AİHM kararları ve Alevilik hakkında söz isteyen Sivas
Milletvekili Sayın Ali Akyıldız’a aittir. (CHP sıralarından alkışlar)
Süreniz
beş dakika, buyurun.
2.-
Sivas Milletvekili Ali Akyıldız’ın, Aleviliğe ve Avrupa İnsan Hakları
Mahkemesinin kararına ilişkin gündem dışı konuşması
ALİ
AKYILDIZ (Sivas) – Sayın Başkan, değerli milletvekili arkadaşlarım,
Meclisimizin ve basınımızın çok değerli emekçileri ve ekranları başında bizleri
izleyen çok kıymetli yurttaşlarım; hepinizi en içten sevgi, saygı ve
muhabbetlerimle selamlıyorum. 
Sayın
Başkan, değerli milletvekilleri; inanç, insanın vazgeçilmez bir parçasıdır.
Hiçbir güç, hiçbir baskı, ötekileştirme, yıldırma, yok sayma, insanı inancından
vazgeçiremez.
Sayın
Başkan, değerli milletvekilleri; sürem yettiği kadarıyla, sizlere yıllardır yok
sayılan, ötekileştirilen, katliamlara uğrayan, Anayasa’nın 10’uncu ve 24’üncü
maddelerindeki “eşit yurttaş” tarifi dışında tutulan Alevilerin kimler olduğunu
ve nasıl bir inanç sistemine sahip olduklarını anlatmaya çalışacağım. Hazreti
Ali’nin de buyurduğu gibi, “İnsan bilmediğinin düşmanıdır.”
Değerli
milletvekilleri, hangi etnik kökene sahip olursa olsun, İslamiyet’in evrensel
kurallarını, dünya görüşlerini kendi inanç ve kültür ögeleriyle uzlaştırarak
Anadolu ve Balkanlar başta olmak üzere Orta Asya, Kafkasya, İran, Irak, Suriye,
Mısır ve Yemen’den İspanya’ya kadar çok geniş bir coğrafyada yaşayan Aleviler,
kendilerine temel rehber olarak İslamiyet’in kutsal kitabı Kur’an-ı Kerim’i ve
İslam’ın öz ve sade ilkelerini en iyi şekilde yorumlayan ehlibeyti ve
ehlibeytin hayat ilkelerini almışlardır. Tüm yok saymalara, katliamlara ve
zorluklara karşın bugüne kadar da yaşatmışlardır. Alevilik İslamiyet içinde
öyle bir yorumdur ki daha ilk günkü, tebliğ edildiği andaki sıcaklığını taşır
ve Alevi İslam anlayışına sahip milyonlarca insan da bu sıcaklığın beslediği
bir tasavvuf anlayışıyla kâinata ve olaylara bakar. Alevilerin baktığı kâinat
Tanrı’nın özünden yaratılmış bir kâinattır ve bu kâinatın en önemli varlığı
insanoğlunun bizzat kendisidir çünkü Tanrı Kur'an-ı Kerim’de “Ben size şah
damarınızdan bile yakınım.” derken özünden ruh üflediği insanı yüceltmiş, kâmil
yani olgun olabilen insanın Tanrı katına çıkabileceğini buyurmuştur. 
Değerli
milletvekilleri, Alevilik, İslamiyet’in Hazreti Peygamber tarafından uygulanan
ve yorumlanan şekli Kur'an-ı Kerim’i akılcı ve mantıklı bir şekilde
yorumlayarak akıl ve mantığın rehberliğinde yaşamı düzenleyen bir anlayıştır.
Özünü insan sevgisinde bulan, Tanrı’nın insanda tecelli ettiğine inanan,
insanın Tanrı’nın bir zerresinden oluştuğuna inanan, Tanrı’nın tüm âlemlerin
tanrısı olduğuna, “Yasin” yani “Ey insan!” diye hitap edip insanın rengine,
ırkına, kavmine göre ayrım yapmadığına inanmanın ve herkesi kucaklayarak
yaşamanın adıdır Alevilik. 
Alevi
İslam anlayışı Hoca Ahmet Yesevilerden, Ebu’l-Vefalardan Hacı Bektaş Velilere,
Yunus Emrelerden Pir Sultan Abdallara, Mahmut Hayranilerden Mevlânalara, Sarı
Saltuklardan Kızıl Deli Sultanlara ve binlerce Anadolu erenlerine kadar bu
kutsal topraklarda İslamiyet’i tasavvufi yorumlarla algılamış ve “kâmil insan”
düşüncesinin en güzel örneklerini saz eşliğinde, semahlarla icra etmişlerdir.
İnsanseverliği, hümanizmi her gittikleri toprak parçasına taşıyarak 72 millete
bir nazarla bakan, yaratılanı Yaradan’dan ötürü hoş gören Alevilerde amaç,
eline, beline ve diline sahip kâmil insan olmaktır. Kadın-erkek ayrımı
yapmadan, Kur-an’ı sazıyla, semahıyla yorumlayıp yaşamanın adıdır Alevilik.
Ayrım yapmamanın ve her şeyde Tanrı’nın mevcudiyetini gören vahdetivücut
sisteminin adıdır Alevilik. “Ete kemiğe büründüm, Yunus gibi göründüm.” deyip
Kur-an’ın özüne inanmanın adıdır Alevilik. (CHP sıralarından alkışlar) 
(Mikrofon
otomatik cihaz tarafından kapatıldı) 
ALİ
AKYILDIZ (Devamla) – Sayın Başkan, bir dakika rica etsem, pozitif ayrımcılık yapsanız…
BAŞKAN
– Yok, hayır, kusura bakmayın lütfen. Sözünüzü tamamlayın, kayıtlara geçer. 
Buyurun.

ALİ
AKYILDIZ (Devamla) – İşte, biz de bu düşünceyi benimseyen bir İslami anlayışız.

Sayın
Başkan, değerli milletvekilleri; kısaca, Avrupa İnsan Hakları Mahkemesi Büyük
Dairesinin vermiş olduğu kararı sizlere hatırlatıyorum. Devlet bu kararı ve bu
hükümleri yerine getirmek zorundadır. Kesinleşen bu mahkeme kararı bütün devlet
organlarını bağlar ve gereğini yerine getirme zorunluluğumuz vardır. “Ben bu
kararı tanımıyorum.” diyemeyiz. Yoksa çok ciddi yaptırımlarla karşı karşıya
kalabiliriz. Bu uyarıyı da tekrarladıktan sonra ben sizlere Koca Yunus’un bir
dörtlüğüyle veda edeceğim: 
“Gelin
tanış olalım,
İşi
kolay kılalım. 
Sevelim,
sevilelim, 
Dünya
kimseye kalmaz.”
Yüce
heyetinizi sevgi ve saygılarımla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Akyıldız. 
Kusura
bakmayın, sadece kadınlara pozitif ayrımcılık yapıyoruz. 
Gündem
dışı üçüncü söz, son günlerde Kilis’te meydana gelen patlamalar ve bazı
grupların bu patlamaları provoke ettiği iddiaları hakkında söz isteyen Kilis
Milletvekili Sayın Mustafa Hilmi Dülger’e aittir. 
Sayın
Dülger, buyurun. (AK PARTİ sıralarından alkışlar)
Süreniz
beş dakikadır. 
3.-
Kilis Milletvekili Mustafa Hilmi Dülger’in, son günlerde Kilis’te meydana gelen
patlamalar ve bazı grupların bu patlamaları provoke ettiği iddialarına ilişkin
gündem dışı konuşması
MUSTAFA
HİLMİ DÜLGER (Kilis) – Sayın Başkan, değerli milletvekilleri; son günlerde
Kilis’te meydana gelen patlamalar ve bu patlamaların provoke edilmesiyle ilgili
gündem dışı söz almış bulunuyorum. Yüce Meclisi saygıyla selamlıyorum.
Sözlerime
başlamadan önce, 18 Ocak 2016’dan bu yana meydana gelen patlamalarda hayatını
kaybeden şehitlerimizin, aynı şekilde güneydoğuda bir destan yazan, bu uğurda
canlarını feda edip Hakk’a yürüyenlerin önünde tazimle eğiliyor ve onlara
Allah’tan rahmet, yaralılara da acil şifalar diliyorum.
Değerli
milletvekilleri, 2016 yılı başından beri Kilis, bölgesinde yaşanan sıkıntıların
etkisinden dolayı muzdariptir, bunun bilincindeyiz. Ancak, ne ilginçtir ki 2011
yılından bu yana nüfusundan daha fazla Suriyeli misafiri barındıran Kilis’in
bugüne kadar ne yaptığını, nasıl bir toplumsal huzur ve barış kenti olduğunu
düşünemeyenler; son bir haftadan bu yana Kilis’in il mi, ilçe mi olduğunu
bilmeyenler; içinden geçilen süreci bayram coşkusuyla kutlayıp daha sonra
“Tatil bitti, iş yerlerinizi açabilirsiniz.” diyen ve kendi alan kaybetmelerini
fırsat bilip, bu durumu fırsat bilip bir kazanca çevirmek isteyenler; aynı
şekilde, Sayın Cumhurbaşkanımızın bahsettiği gibi karşımızda bulunan
uluslararası bir proje olan DEAŞ’ın, IŞİD’in 3-5 çapulcudan müteşekkil
olmadığını bilmeyenler ne acıdır ki Kilis’te bir kargaşa, karışıklık, kaos
yaratmaya çalışmışlar ancak bunda başarılı olamamışlardır. 
Dün
bu sıralardan “Kilis yanıyor.” denildiği anda Kilis’in tüm cadde ve sokakları
ne mutlu ki Türk bayraklarıyla, al bayrağımızla donatılmıştı ve ebediyete kadar
kenetlenmiş ellerimiz herkese ilan edilmişti. Devletimiz güçlüdür, devletimizin
yönetiminde güçlü bir Hükûmet vardır. Beş bin yıllık devlet geleneği olan
Türkiye Cumhuriyeti devleti, hiçbir zaman bir parça toprağından vazgeçmez.
Kuşların tünediği kayalıklar için bile savaşı göze alan bir devlet Kilis’ini
asla sahipsiz bırakmaz. “Kilis sahipsizdir, sahip çıkalım.” türünden birtakım
girişimler Kilis’te karşılık bulmaz, Kilis’ten bir Gezi çıkmaz. Dün Kilis’i “Ne
yapıyor?” diye düşünmeyenler, bugün Kilis’e provokasyon için “Kilis düşüyor.”
diyerek gelip orada boy gösteremezler çünkü biz her zaman şehrimizin
yanındayız, onlarla birlikteyiz, onların seslerine kulak tıkamayan bir
milletiz, bir milletvekiliyiz. Dolayısıyla, devletimiz burada yaraları
sarmakta ve bu yaraların bir daha açılmaması için çaba sarf etmektedir. 
Bu
cümleden olmak üzere, bölgeye özgü yeni istihdam paketleri açılmış olup
sigorta, BAĞ-KUR ve vergi borçlarının ertelenmesi konusunda çalışmalar
yapılmaktadır, aynı şekilde ÖSYM’yle görüşmeler yapılmıştır. Mağdur
öğrencilerimiz, esnafımız, bu konudaki mağduriyetlerini giderecek şekilde
çalışmalarla sevindirileceklerdir. 
AYTUĞ
ATICI (Mersin) – Ölenleri ne yapacağız?
MUSTAFA
HİLMİ DÜLGER (Devamla) - Ben sözlerime son verirken bu konuda Kilis’in bir
provokasyona konu olmamasını özellikle istirham ediyorum ve basında da hepiniz
okuyorsunuz: “Kilis’ten bir Gezi çıkar mı?” türünden köşe yazılarını üzülerek
görüyoruz.
CEYHUN
İRGİL (Bursa) – Ya, bırak Allah aşkına!
MUSTAFA
HİLMİ DÜLGER (Devamla) - Kilis olsa olsa Kilislinin deyimiyle “gezme yeri”
olur. Kilis’e biz her zaman sizleri bekliyoruz, vatandaşımızı bekliyoruz,
sıkılı ellerimizi görmenizi istiyoruz. 
Dolayısıyla,
tekrar sözlerime son verirken bu son günlerde hayatını kaybeden
vatandaşlarımıza, şehitlerimize Allah’tan rahmet, kederli ailelerine başsağlığı
diliyor; hepinizi, yüce Meclisi saygıyla selamlıyorum. (AK PARTİ sıralarından
alkışlar) 
CEYHUN
İRGİL (Bursa) – Sadece başsağlığı dileme!
BAŞKAN
– Teşekkür ederiz Sayın Dülger.
SERKAN
TOPAL (Hatay) – Sayın Başkan…
BAŞKAN
– Buyurunuz Sayın Topal.
SERKAN TOPAL (Hatay) – Az önce hatip konuşmasında
“Kilis’te boy gösterenler provoke etmişlerdir.” sözleriyle sataşmıştır, şahsıma
sataşmıştır çünkü ben iki gün önce Kilis’teydim. Orada esnafı gezen, onların
sorunlarını dinleyen, boy gösteren 6 milletvekilinden 1’i de bendim. Sataşmadan
dolayı söz istiyorum.
BAŞKAN – Buyurun. (CHP sıralarından alkışlar)
İki dakika size söz veriyorum. 
AYTUĞ ATICI (Mersin) – Sayın Başkan, grubumuza sataşma
da saklı kalmak üzere efendim.
V.-
SATAŞMALARA İLİŞKİN KONUŞMALAR
1.- Hatay
Milletvekili Serkan Topal’ın, Kilis Milletvekili Mustafa Hilmi Dülger’in
yaptığı gündem dışı konuşması sırasında şahsına sataşması nedeniyle konuşması
SERKAN TOPAL (Hatay) – Sayın Başkan, değerli
milletvekilleri; hepinizi saygıyla selamlıyorum.
Teşekkür ediyorum bu arada.
Az önce Sayın Kilis Milletvekilimiz bizlere
sataşmıştır. Ancak ben şunu söylemek istiyorum: Kilis’te son beş altı ayda kaç
roket düşmüştür, kaç vatandaşımız ölmüştür? Bunu burada kendileri dile
getirmemişlerdir.
Ayrıca, şu anda Kilis’te eğitim var mıdır? Sayın hatibe
soruyorum: Kilis’te eğitim var mıdır? Öğrencilerimiz okula gidiyor mu?
Önümüzdeki üniversite sınavlarına, önümüzdeki KPSS’ye öğrencilerimiz hangi
psikolojiyle gireceklerdir? 
CEYHUN İRGİL (Bursa) - İlanı kim verdi, ilanı?
SERKAN TOPAL (Devamla) - Orada 96 bin nüfuslu Kilis’in
yüzde kaçı göç etmiştir? Orada esnafımız kepenk kapatmış mıdır, kapatmamış
mıdır? Oradaki halkımız endişeli midir, oradaki insanlarımız mutlu mudur? Huzur
var mıdır? Buradan kendilerine soruyorum: Orada güvenlik var mıdır? Sayın
Hatip, bize sataşmayı bırakın, orada güvenliği, huzuru sağlamak adına burada
konuşma yapın. Siz iktidar milletvekilisiniz. Öğrencilerimiz, üniversite
öğrencilerimiz nerede? Sizleri aramadılar mı? Gelin, orayı beraber gezelim. Bizim
amacımız provoke etmek değil; bizim amacımız, Kilis’te, Antep’te, Hatay’da,
Türkiye'nin herhangi bir ilinde sorunları çözmektir -gelin, birlikte sorunları
çözelim- provoke etmek değildir.
Hepinize
teşekkür ediyorum.
Saygılarımı
sunuyorum. (CHP sıralarından alkışlar).
BAŞKAN
– Teşekkür ederiz Sayın Topal.
AYTUĞ
ATICI (Mersin) – Sayın Başkan…
BAŞKAN
- Sayın Atıcı ve Sayın Dülger, söz istiyorlar. 
Sayın
Atıcı, bu arada şu bildirimi yapayım: Cumhuriyet Halk Partisi Grubunun sözcüsü
bugün Sayın Atıcı’dır.
AYTUĞ
ATICI (Mersin) – Kısa bir süre.
BAŞKAN
- Bir dilekçeyle Divanımıza başvuru yapmışlardır grup başkan vekilleri
mazeretli olduğu için.
Buyurun
Sayın Atıcı.
AYTUĞ
ATICI (Mersin) – Sayın Başkan, az önce konuşan hatip Kilis’le ilgili olarak
fikirlerini dile getirirken orada boy gösteren kişilerin provoke ettiğini
söyleyerek hem şahsi de hem grup olarak gittiğimiz için gruba da sataşmıştır. O
yüzden iki dakika söz istiyorum uygun görürseniz. 
BAŞKAN
– Yani, Sayın Topal da aynı…
SERKAN
TOPAL (Hatay) – Ben şahsım adına…
AYTUĞ
ATICI (Mersin) – O, şahsı adınaydı, biz bir grup olarak…
BAŞKAN
– Tamam, peki. 
Buyurun
Sayın Atıcı, size de iki dakika söz veriyorum. 
Sayın
Dülger, daha sonra sizi dinleyeceğim. 
CEYHUN
İRGİL (Bursa) – “Kilis’e Nobel gelecek.” diyordunuz, roket geldi. 
2.-
Mersin Milletvekili Aytuğ Atıcı’nın, Kilis Milletvekili Mustafa Hilmi Dülger’in
yaptığı gündem dışı konuşması sırasında Cumhuriyet Halk Partisine sataşması
nedeniyle konuşması
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, Kilis hepimizin Kilis’idir. Kilis sadece Kilislilere, sadece
AKP’lilere ait değildir. O yüzden, Kilis hakkında konuşurken, orada insanlar
ölürken buradan kalkıp da tribünlere oynamak, “Herkesin mağduriyetini
giderdik.” demek ancak abesle iştigaldir. (CHP sıralarından alkışlar) O yüzden,
Kilis’teki durumu Kilis Valisi bir cümleyle özetlemiştir: “Abdestsiz sokağa
çıkmıyoruz.” Nokta. Şimdi, bunu söyleyen bir vali var ise Kilis’te, oturup
düşüneceksiniz. “Efendim, esnafın, üniversite öğrencilerinin mağduriyetlerini
karşıladık...” Ayıptır yahu! Ölenleri ne yapacaksınız, orada ölenleri ne
yapacaksınız? Kilis’e bombalar düşmüyor arkadaşlar; Kilis açık, net bir şekilde
bombalanıyor ve bizim, Kilis’e karşı ciddi bir müdahalemiz yok. Neden, biliyor
musunuz? Çünkü, Rusya’dan korkuyorsunuz. Peki, Rusya’yla bu ilişkileri niye bu
kadar gerdiniz? Hani, kuştan korkan darı ekmezdi? Hadi buyurun bakalım.
Irak’tan bir bomba geldiği zaman uçaklar gidiyor Irak’a. Hadi buyurun bakalım,
Suriye’ye de gidin. Kilis günlerdir, haftalardır bombalanıyor. AKP ne yapıyor?
Sadece seyrediyor. Bakın, iş adamları kolay kolay hükûmetle ters düşmek
istemezler ama iş adamları, odalar ve borsalar, esnaf odaları birliği, hepsi
bir araya geldiler, tam sayfa gazetelere ilan verdiler; “Biz ölüyoruz, geç
kalmayın.” dediler. Dediler ki: “Kilis’in Türk nüfusu azalıyor, Suriyeli nüfusu
artıyor.” E, kardeşim, orada bir sorun varsa CHP tabii ki orada olacaktır. 
Saygılarımla.
(CHP sıralarından alkışlar)
BAŞKAN
– Teşekkür ederiz Sayın Atıcı.
Bu
arada sözcülüğünüz bitti, sayın grup başkan vekili geldi, biraz kısa sürdü ama
olsun.
Sayın
Dülger, buyurun.
Niçin
söz istiyorsunuz Sayın Dülger?
MUSTAFA
HİLMİ DÜLGER (Kilis) – Sataşma oldu.
BAŞKAN
– Sataşma…
MUSTAFA
HİLMİ DÜLGER (Kilis) – “Roketlerin düştüğünü açıklayın.” dediler.
BAŞKAN
- İki dakika…
Tamam,
buyurun. (AK PARTİ sıralarından alkışlar)
3.-
Kilis Milletvekili Mustafa Hilmi Dülger’in, Hatay Milletvekili Serkan Topal’ın
sataşma nedeniyle yaptığı konuşması sıraasında şahsına sataşması nedeniyle konuşması
MUSTAFA
HİLMİ DÜLGER (Kilis) – Sayın Başkan, değerli milletvekilleri; evet, 18 Ocak
2016 tarihinden itibaren yaklaşık 70 civarında roket düşmüştür ancak sınırın
öbür tarafında bir kaos, bir kargaşa olduğunu herkes bilmektedir…
ERKAN
AKÇAY (Manisa) – Armuttur o, armut!
MUSTAFA
HİLMİ DÜLGER (Devamla) – …ve bölgesel bir savaşa çekilmek istendiğimizi siyasal
tarih bilenler, uluslararası politikayı izleyenler ve bu konuda biraz olsun
kafa yoranlar bilirler ama Türkiye Cumhuriyeti devleti olarak biz asla ve asla
bu oyuna gelmeyeceğiz, bunun için gerekli her türlü çaba sarf edilmektedir.
Tribünlere
oynamaya gelince: Evet, ben AK PARTİ Kilis Milletvekiliyim, yüzde 65 oy
almışız. Dolayısıyla, tribünlere oynamak gibi bir derdimiz yok. Diğer
milletvekili arkadaşımla birlikte Kilis’imizin derdini, Kilis’imizin içinden
geçtiği sorunları söylemekten daha doğal bir şey olamaz.
Ayrıca,
ben kimseye sataşmadım. Sayın vekillerimizin dışında, Kilis bugün “Acaba, Gezi
yolu olabilir mi?” diye gelen onlarca grubun etkisi altındadır.
CEYHUN
İRGİL (Bursa) – Bırak Gezi’yi, Kilis’i kurtar sen.
MUSTAFA
HİLMİ DÜLGER (Devamla) – Ve şehit Fatma bacımızın oğlunun bir cümlesi çok
manidardır; kendisiyle röportaj yapmaya gelen bir basın mensubu ve
yanındakilere “Ben cuma namazına gideceğim.” dediğinde, “Cuma namazını boş ver,
önce bizimle bir röportaj yap.” diyenleri ben halkımızın huzurunda vicdanlara
emanet ediyorum.
AYTUĞ
ATICI (Mersin) – Ne alakası var ya! Cuma namazına değil, cenaze namazına
gidiyorlar.
CEYHUN
İRGİL (Bursa) – Ya, ayıptır!
MUSTAFA
HİLMİ DÜLGER (Devamla) – Dolayısıyla, ben kimseye sataşmadım, bir durumu tespit
ettim. Durum yüce Meclisin takdirlerine sunulur.
Hepinizi
saygıyla selamlıyorum. (CHP sıralarından alkışlar)
AYTUĞ
ATICI (Mersin) – Millet cenaze namazına gidiyor Kilis’te, cenaze namazına! 
BAŞKAN
– Teşekkür ederiz Sayın Dülger.
Sayın
milletvekilleri, lütfen…
Sayın
milletvekilleri, gündeme geçmeden önce, sisteme giren ilk 15 milletvekiline
60’a göre yerlerinden kısa söz vereceğim.
Sadece
bir milletvekilimiz, Sayın Torun oturumun başından beri sisteme girmeye
çalışıyor. Teknik personelden yardım istediğine tanık oldum. Dolayısıyla Sayın
Torun’a 16’ncı sırada söz vereceğim sisteme giremediği için.
Şimdi,
sırasıyla sayın vekillere söz veriyorum.
Sayın
Aydın…
VI.-
AÇIKLAMALAR
1.-
Bursa Milletvekili Erkan Aydın’ın, Maliye Bakanlığı Mali Suçları Araştırma
Kurulunun Panama belgeleriyle ilgili harekete geçip geçmediğini öğrenmek
istediğine ilişkin açıklaması
ERKAN
AYDIN (Bursa) – Teşekkür ederim Sayın Başkan.
Dünyayı
sarsan Panama belgelerinin yayımlanan ikinci kısmında 684 zengin Türk’ün de
vergi cennetlerinde “offshore” hesabı olduğu ortaya çıktı. En fazla yerli
sermaye vurgusunun yapıldığı AKP hükûmetleri döneminde Hükûmete yakın iş
insanları paralarını vergiden kaçırmak için yurt dışına gittiler. Türklerin
bağlantılı olduğu “offshore” hesaplarının 2002’den sonra artması ise dikkat
çekiyor. Hükûmet tarafından desteklenen şirketlerin listede yer alması ise
dikkat çekici. Türkiye’nin yeni zenginlerinden köklü holding sahiplerine kadar
Türklerin bağlı olduğu öne sürülen 101 şirketin hesabı da hepsi faal durumda.
Şimdi, şunu soruyorum: Panama belgeleriyle durum çok açık. Maliye Bakanlığı
Mali Suçları Araştırma Kurulu harekete geçti mi, yoksa yine bütün belgeleri
uzaktan seyretmekle mi yetinecek?
Teşekkür
ederim.
BAŞKAN
– Sayın Nurlu…
2.-
Manisa Milletvekili Mazlum Nurlu’nun, 13 Mayıs 2014’te Soma’da meydana gelen
faciada yaşamlarını yitiren işçileri rahmetle andığına ve iş cinayetlerinin son
bulmasını dilediğine ilişkin açıklaması
MAZLUM
NURLU (Manisa) – Sayın Başkan, 13 Mayıs 2014 günü Soma’da meydana gelen ve 301
madencimizin hayatını kaybettiği facianın üzerinden iki yıl geçti. Yaşamlarını
yitiren işçilerimizi buradan rahmetle anıyorum. 
Bilim
insanlarının en kolay önlenebilir kaza olarak tanımladığı bu faciada alınmayan
iş güvenliği tedbirleri yüzünden 301 işçi yerin yüzlerce metre altında can
vermiştir. Bu nedenle, Soma maden faciası kaza değil, bir cinayettir. 2011-2014
yılları arasında Soma’da 11 ölümlü maden kazası meydana gelmiştir. Özel maden
ocaklarında yaşanan kazaların nedeni siyaset, ticaret, sendika üçgeninde
işçilerin ölüme yollanmasıdır. Soma’dan ders alınmadığı için madenlerde,
inşaatlarda iş cinayetleri hâlâ devam etmektedir. 
İş
cinayetlerinin son bulması dileğiyle Genel Kurulu saygıyla selamlıyorum.
BAŞKAN
– Sayın Topal…
3.-
Hatay Milletvekili Serkan Topal’ın, 11 Mayıs 2013 tarihinde Reyhanlı’da
düzenlenen bombalı saldırının arkasındaki güçlerin hâlâ aydınlatılmadığına ve
buna benzer birçok bombalamada hayatını kaybeden yurttaşlara Allah’tan rahmet
dilediğine ilişkin açıklaması
SERKAN
TOPAL (Hatay) - Teşekkür ederim Sayın Başkan.
Bilindiği gibi, 11 Mayıs 2013 tarihinde Reyhanlı’da
düzenlenen bombalı saldırıda 52 yurttaşımız hayatını kaybetmiş, 146’sı ise
yaralanmıştı. Bu saldırının arkasındaki güçler hâlâ aydınlatılabilmiş değildir.
Bu vesileyle, buna benzer birçok bombalamada hayatını kaybeden yurttaşlarımıza
Allah’tan rahmet dilerken bu patlamayı gerçekleştiren, buna göz yuman, güvenlik
açıklarını kapatmakta âciz kalan, söylemleri ve beyanatlarıyla ayrımcılığı ve
mezhepçiliği körükleyen, bu fotoğrafın çekilmesine neden olan herkesi bir kez
daha şiddetle kınıyorum. Bu katliamların siyasi sorumlusunun önlem alamayan
Hükûmet olduğunu, sorumluların er ya da geç bağımsız yargı karşısında hesabını
mutlaka vereceğini belirtmek istiyorum. İflas etmiş dış politikanız ülkemizi
kana bulamaya devam ediyor. Artık vicdanınız da siyasetiniz de “Barış.” desin,
“Barış.” desin. 
Teşekkür ediyorum.
BAŞKAN – Sayın Engin...
4.-
İstanbul Milletvekili Didem Engin’in, Hükûmetin ekonomik hedeflerinin
inandırıcılığının kalmadığına ilişkin açıklaması
DİDEM ENGİN (İstanbul) – Teşekkürler Sayın Başkan.
Nisan ayında ülkemizde işsizlik yüzde 11,1’e yükseldi
ve dünyada en yüksek işsizliğe sahip 3’üncü ülke olduk. Kredi veya kredi kartı
borcundan dolayı yasal takibe alınan kişi sayısı 2 milyon 654 bine ulaştı.
İhracatımız son on iki aylık dönemde yüzde 9,6 azalarak 139 milyar dolara
geriledi. Turizm sektörü durgun, yatırımlar azalıyor, Hükûmetin ekonomik
hedeflerinin inandırıcılığı kalmamış. Bütün bunlar yaşanırken AKP’nin önceliği
ne geçim derdi çeken vatandaş ne iş arayan gençler ne de ayakta kalma
mücadelesi veren emeklilerimiz, esnaflarımız; AKP’nin önceliği düşük profilli
bir başbakan bulabilmek. Unutmayınız ki milletimiz size nasıl iktidarı emanet
ettiyse o emaneti geri almasını da çok iyi bilir.
BAŞKAN – Sayın Hurşit Yıldırım...
5.-
İstanbul Milletvekili Hurşit Yıldırım’ın, Bangladeş’te Cemaat-i İslami Partisi
lideri ve ilim adamı Rahman Nizami’nin idam edilmesine ilişkin açıklaması
HURŞİT YILDIRIM (İstanbul) – Teşekkürler Sayın Başkan.
Bangladeş’te
Cemaat-i İslami lideri ve ilim adamı Rahman Nizami 75 yaşında suçsuz olarak
idam edildi. İdamından önce sevenlerine “Ben gidiyorum, doğduğumda nikâhlandığım
buluşmaya gidiyorum. Korkmuyorum. Dilerim bu gidiş size kim olduğunuzu
hatırlatsın, mazlumlar için ayağa kalkmanın bir yolunun bulunmasını sağlasın.
Çekidüzen verin kendinize, sıranın size de geleceğini unutmayın. Ben kimseden
af dilemem. Hayatın ve ölümün sahibi tek olan Allah’tır. Her daim zulmün,
haksızlığın karşısında ilmî mücadeleye devam edin. Hayatınızın sonuna kadar
Allah yolunda bu gayeyle görevinizi sürdürün. Batılın tuzaklarına ilimle cevap
verin. Eğer dünyada bir daha görüşemezsek cennette görüşeceğimizi ümit
ediyorum. Allah’a emanet olun.” şeklinde seslendi. Biliyoruz ki âlimin ölümü
âlemin ölümüdür. Bu idam kararını veren zihniyeti ve bu idam karşısında susan
insan hakları örgütlerini lanetliyorum. 
Şehit
Rahman Nizami’ye Allah’tan rahmet diliyor, yüce Meclisi saygıyla selamlıyorum. 
BAŞKAN
– Sayın Tuncer…
6.-
Amasya Milletvekili Mustafa Tuncer’in, şeker pancarı üreticilerinin sorunlarına
ilişkin açıklaması
MUSTAFA
TUNCER (Amasya) – Sayın Başkan, şeker pancarı, dünyada olduğu gibi ülkemizde de
çok önemli ve stratejik bir üründür. Ancak, son yıllarda şeker pancarına
gerekli değer verilmiyor, hatta 2011-2012 ve 2012-2013 kampanya dönemlerinde
Çarşamba ve Susurluk; 2013-2014’te Çarşamba, Susurluk ve Alpullu; 2014-2015
kampanya döneminde Alpullu, Çarşamba, Ağrı ve Kars; 2015-2016 kampanyalarında
Ağrı, Alpullu, Çarşamba ve Susurluk şeker fabrikaları çalıştırılmamıştır. Bunun
sebebi sorulduğunda, şeker pancarının yayla bitkisi olması nedeniyle daha
ziyade rakımı 800 metrenin üzerinde olan tarıma uygun ekim alanlarında
üretilmesi önem arz etmektedir; deniz ve ılıman iklimin hâkim olduğu bölgelerde
üretilen pancarların şeker oranının düşük olması, pancar alım fiyatının pancar
baz fiyatının altında gerçekleşmesi, alternatif ürün deseninin zenginliği ve
getirisinin pancardan yüksek olması gibi nedenlerle… 
(Mikrofon
otomatik cihaz tarafından kapatıldı)
BAŞKAN
– Sayın Tanal, mikrofonunuz açılmadı. Sağa geçebilir misiniz, sağdaki koltuğa
Sayın Tanal.
MAHMUT
TANAL (İstanbul) – Ben sola geçmek istiyorum. (CHP sıralarından alkışlar)
BAŞKAN
– Buyurun. 
7.-
İstanbul Milletvekili Mahmut Tanal’ın, tüm halkı 19 Mayıs günü saat 10.30’da
Ankara Güvenpark’ta buluşmaya ve Anıt Kabir’e yürümeye davet ettiğine ilişkin
açıklaması
MAHMUT
TANAL (İstanbul) – Teşekkür ederim. 
Sayın
Başkan, değerli milletvekilleri; 19 Mayıs ulusal egemenliğin başlangıcıdır.
Demokrasiden yana olan, özgürlüklerden yana olan, insan haklarından yana olan,
doğadan yana olan, “Adalet devletin temelidir.”den yana olan, “Yurtta sulh,
cihanda sulh.”tan yana olan; üstünlerin hukuku değil, hukukun üstünlüğünden
yana olan; dikta rejimine karşı olan herkesi 19 Mayıs günü saat 10.30’da Ankara
Güven Park’ta buluşmaya davet ediyorum. Anıtkabir’e yürüyeceğiz, tüm halkımız
davetlidir. Gün birlik günüdür, gün dayanışma günüdür, siz gelmezseniz 1
eksiğiz. 
Teşekkür
ederim. 
BAŞKAN
– Sayın Çamak…
8.-
Mersin Milletvekili Hüseyin Çamak’ın, Kahramanmaraş’ın Pazarcık ilçesinin
sorunlarına ilişkin açıklaması
HÜSEYİN
ÇAMAK (Mersin) – Sayın Başkan, teşekkür ederim.
Hafta
sonu gittiğim Kahramanmaraş’ın Pazarcık ilçesinde, özellikle ilçenin en yoğun
nüfusa sahip mahallelerinden birinin muhtarı âdeta isyan ederek “Cumhuriyet
Halk Partisine oy verdiğimiz için okulumuza bile doğru düzgün hizmet
alamıyoruz.” dedi. 
Yine,
Pazarcık’a bağlı Narlı kasabası civarında iktidar partisine oy veren
mahallelere aynı hizmet defalarca götürülürken yanı başındaki komşu mahallelere
sırf iktidar partisine oy vermedikleri için hiçbir hizmet götürülemiyor.
Görüştüğüm ilçe kaymakamı da doğruladı ve “Çözmeye çalışıyoruz.” dedi. Bu,
kesinlikle kabul edilebilir bir durum değildir. Özellikle yöredeki mağdur
okullarımıza hizmetlerin sağlanması konusunda yetkililer gerekli hassasiyeti
gösterecekler midir?
Teşekkür
ederim.
BAŞKAN
– Sayın Bektaşoğlu…
9.-
Giresun Milletvekili Bülent Yener Bektaşoğlu’nun, çözüm sürecinin, terörün
Karadeniz’e açılımı sürecine dönüştüğüne ilişkin açıklaması
BÜLENT
YENER BEKTAŞOĞLU (Giresun) – Teşekkür ederim. 
Ülkemizde
fiilî olarak bir Başbakan ve Bakanlar Kurulu yok. Seçmenlerin değil, sarayın
atadığı, AKP delegelerinin seçeceği bir başbakanla yönetilmeyi bekliyoruz.
Dolayısıyla sorularımızın muhatabı kim onu da bilemiyoruz; onun için ortaya
doğru soruyorum, belki Sayın Cumhurbaşkanı yanıtlar.
"Belini
kırdık, sonunu getirdik, bitirdik." dediğiniz PKK, sonunda ne yazık ki
barış, huzur ve kardeşlik coğrafyası olarak bilinen Karadeniz’i de eylem alanı
olarak seçmiştir. Terör örgütünün sadece Giresun'da 9 ayda 5 saldırısı
gerçekleşmiştir; bu da bunun kanıtıdır. Son olarak da geçen hafta 2 baraja, 1
de jandarma karakoluna uzun namlulu silahlarla, roketlerle saldıran
teröristler, 1 elektrik teknisyeni ile 1 astsubayımızı şehit etmiştir. Yani
çözüm sürecinin, terörün Karadeniz’e açılımı sürecine dönüştüğü görülmektedir.
Halkımız,
yayla mevsiminin, turizm hareketinin başladığı bu günlerde tedirginlik
içindedir. Acilen yöremizde üst düzeyde güvenlik önlemleri alınması, teröre
karşı mücadele yöntemlerinin geliştirilmesini beklemekteyiz.
Gündemimiz
ve de sorunumuz ne başkanlık ne de başbakanlıktır, sadece terördür.
(Mikrofon
otomatik cihaz tarafından kapatıldı) 
BÜLENT
YENER BEKTAŞOĞLU (Giresun) - Bunu bir kez daha hatırlatıyorum. 
BAŞKAN
– Sayın Boynukara… 
10.-
Adıyaman Milletvekili Adnan Boynukara’nın, Cumhuriyet Halk Partisi Genel Başkanı
Kemal Kılıçdaroğlu’nun bazı ifadelerine ilişkin açıklaması
ADNAN
BOYNUKARA (Adıyaman) – Sayın Başkan, silahı, şiddeti ve terörü önermedikçe
herkes düşüncesini açıklama hakkına sahiptir, hiç kimse bunu engelleyemez.
Türkiye’deki siyasal sisteme ilişkin fikirleri dile getirmek ve önerilerde
bulunmak, düşünce ve ifade hakkıdır. Demokratik bir biçimde siyasal sisteme
ilişkin yapılan açıklama ve önermelere karşı “Başkanlık sistemini kan dökmeden
gerçekleştiremezsiniz.” ifadesini kullanmak açık bir suçtur, tehdittir,
demokratik kültürden habersiz olmaktır, düşünce açıklamaya karşı şiddeti
çıkarmaktır. Şiddeti yücelten bu anlayışı halka havale ediyorum. 
BAŞKAN
– Sayın Atıcı…. 
11.-
Mersin Milletvekili Aytuğ Atıcı’nın, Hükûmetin, Mali Suçları Araştırma Kurulu aracılığıyla
Panama belgeleriyle ilgili araştırma yapması gerektiğine ilişkin açıklaması
AYTUĞ
ATICI (Mersin) – Teşekkür ederim Sayın Başkan. 
Değerli
arkadaşlar, Panama belgeleri dünyanın gündemine oturdu. Bu belgelerle dünyada
kara para aklayanlar ifşa edildi. İzlanda’nın Başbakanı istifa etti, İngiltere
Başbakanı babasının buradaki hesabından kazandığı paradan vergi ödemediğini
söyledi. Böylece belgelerin doğruluğu ispatlanmış oldu. Yeni belgelerde
siyasetçilere çok yakın insanların Panama’da “offshore” hesapları kullandığı
ortaya çıktı. Bu siyasetçiler arasında Türkiye’den AKP Hükûmetine yakın olan
isimler olduğu da iddia ediliyor. 
Şimdi, Hükûmete düşen, Mali Suçları Araştırma Kurulu
aracılığıyla olaya derhâl el koyup acilen araştırma yapmaktır. Eğer AKP
Hükûmeti bu araştırmayı yapmaz ise herkeste bu işin uzantılarının Hükûmetin
içine kadar uzanacağı algısı oluşacaktır. 
Teşekkür ederim. 
BAŞKAN – Sayın Şanverdi…
12.-
Hatay Milletvekili Fevzi Şanverdi’nin, 11 Mayıs 2013’te Reyhanlı’da
gerçekleştirilen terör saldırısının 3’üncü yıl dönümüne ilişkin açıklaması
FEVZİ ŞANVERDİ (Hatay) – Teşekkürler Sayın Başkan. 
11 Mayıs 2013’te Reyhanlı ilçemizde gerçekleştirilen 52
vatandaşımızın hayatını kaybetmesine ve 146 vatandaşımızın yaralanmasına neden
olan iki ayrı terör saldırısının 3’üncü yıl dönümü vesilesiyle menfur hadisede
hayatını kaybeden vatandaşlarımıza Allah’tan rahmet, yakınlarına da tekrardan
başsağlığı diliyorum. 
Tüm
halkımız müsterih olsun ki teröre karşı sürdürdüğümüz mücadele kararlılıkla
devam edecektir. Türkiye’nin istikrar ve huzuruna göz dikmiş tüm şer
odaklarının emellerine ulaşmasına müsaade etmeyeceğiz.
Teşekkürler
Sayın Başkanım.
BAŞKAN
– Sayın Özkan…
13.-
Denizli Milletvekili Cahit Özkan’ın, Cumhuriyet Halk Partisi Genel Başkanı
Kemal Kılıçdaroğlu’nun bazı ifadelerine ve demokratik, özgür, müreffeh Türkiye
için başkanlık sistemine dayalı yeni anayasanın hayata geçirilmesi gerektiğine
ilişkin açıklaması
CAHİT
ÖZKAN (Denizli) – Teşekkürler Sayın Başkan.
Sayın
Kılıçdaroğlu, bugün yaptığı konuşmasında “Başkanlık sistemini kan dökmeden
getiremezsiniz.” diyerek kaos ve terör çığırtkanlığı yapmıştır. Demokrasiden,
millet iradesinden ümidini kesen marjinal oluşumlar her zaman şiddet, kaos ve
terörden beslenirler, kan dökerek gayrimeşru hedeflerine ulaşmaya çalışırlar.
Girdiği tüm seçimlerde CHP’nin oylarını düşürerek marjinalleştiren
Kılıçdaroğlu’nun tüm kan ve terör çığırtkanlığının utanç verici olduğunu ifade
ediyorum. 
Evet,
tüm bunlara rağmen demokratik, özgür, müreffeh Türkiye için başkanlık sistemine
dayalı yeni anayasayı hayata geçirerek başkan yapacağımızı ilan eder, yüce
Meclisi saygıyla selamlarım. 
BAŞKAN
– Sayın Yıldız Biçer…
14.-
Manisa Milletvekili Tur Yıldız Biçer’in, emeğin dayanışması, acının
paylaşılması ve adalete ulaşılması için 13 ve 14 Mayıs 2016’da sendikaları,
partileri, kitle örgütlerini, aydınları, gençleri, kadınları, ülkenin tüm
emekçilerini Soma’ya davet ettiğine ilişkin açıklaması
TUR
YILDIZ BİÇER (Manisa) – Sayın Başkan, tam iki yıl önce 13 Mayıs 2014’te Soma’da
301 canımız özelleştirme, kirli enerji politikaları, redevans, taşeron,
dayıbaşılık gibi ilkel çalıştırma ve denetimsiz “hadi hadi” sistemi, baştan
savma hazırlanan müfettiş raporları, ucuz kömürle oy avcılığı yapma siyaseti,
sermayeyle dayanışma içindeki sendikacılık sonucu katledildi ve Soma, o gün
Türkiye’nin yarası, vicdanı ve öfkesi oldu. 
Şimdi
katliamın 2’nci yılında emeğin dayanışması, acının paylaşılması ve adalete
ulaşılması için 13 ve 14 Mayıs 2016’da sendikaları, partileri, kitle
örgütlerini, aydınları, gençleri, kadınları, ülkenin tüm emekçilerini Soma’ya
davet ediyoruz. Soma’yı unutmadığımızı ve unutturmayacağımızı bir kez daha
haykırmak için, adalet için, unutmamak ve hesap sormak için 13 ve 14 Mayısta
Soma’ya gelin, sesimize ses, gücümüze güç katın.
BAŞKAN
– Sayın Akın…
15.-
Balıkesir Milletvekili Ahmet Akın’ın, tarımsal sulamaya ilişkin elektrik borcu
bulunanların ciddi sıkıntılar içinde bulunduğuna ilişkin açıklaması
AHMET
AKIN (Balıkesir) – Sayın Başkan teşekkürler.
Uzun
süredir tarımsal sulamaya ilişkin elektrik borcu bulunanlar ciddi sıkıntılar
içinde. Tarımsal üretimde tam da sulamanın gerektiği bugünlerde
vatandaşlarımızın elektrikleri kesilmiş durumda. Geçtiğimiz günlerde, bakanlar,
bu sorunu yaşayan illere gidip vatandaşlarla görüşmeler yaptılar, konuyla
ilgili bir çalışma yaptıklarını açıkladılar ama sorun hâlâ çözülemedi. Elektrik
dağıtım firmaları, Edirne’den Urfa’ya, Mardin’e kadar pek çok ilimizde
çiftçilerimizin elektriklerini kesmeyi sürdürüyorlar. Elektrikleri kesilerek
cezalandırılan çiftçilerimiz, bugün Resmî Gazete’de yayınlanan bir Bakanlar
Kurulu kararıyla ikinci kez cezalandırıldılar. Tarımsal sulamaya ilişkin
elektrik borcu bulunanlar, bu kararla, 2016 yılında tarımsal destekleme ödemesi
alamayacaklar. Yayınlanan Bakanlar Kurulu kararı sorunu çözme yerine büsbütün
artıracaktır. Bu kararla, AKP Hükûmeti, elektrikleri kesilen üreticilerin
sorunlarını çözmek yerine elektrik dağıtım firmalarının tahsilat sorunlarını
çözmeyi tercih etmiştir. 
Teşekkür
ederim. 
BAŞKAN
– Son olarak, Sayın Torun. 
16.-
Ordu Milletvekili Seyit Torun’un, fındık üreticilerinin sorunlarına ilişkin
açıklaması
SEYİT
TORUN (Ordu) – Teşekkür ederim Sayın Başkan anlayışınız için. 
Ordu
ilinde 2.000-2.500, Türkiye genelinde ise yaklaşık 10 bin fındık üreticisi,
kamuoyunda “dönüm parası” adıyla bilinen alan bazlı gelir desteği başvurusunu
kaçırmıştır. Çünkü geçen senelerde 1 dosyayla başvuru yaparlarken bu sene 2
ayrı dosyayla başvuru yapma uygulaması getirilmiştir. Fındık üreticisi bu sene
zaten fiyat konusunda büyük bir mağduriyet yaşamıştır. Üreticilerimiz bu
destekten de faydalanamazsa iyice mağdur olacaktır. Tarım Bakanlığınca
çıkarılacak bir tebliğle bu sorun çözüme kavuşacaktır. Fındığa sahip çıkmayan
Tarım Bakanlığının vakit kaybetmeden tebliği çıkarmasını ve üreticilerimizin
mağduriyetinin bir an önce giderilmesini bekliyor, yüce heyetinizi sevgiyle
saygıyla selamlıyorum. 
BAŞKAN
– Teşekkür ederiz sayın milletvekilleri. 
Şimdi
sisteme giren sayın grup başkan vekillerine söz vereceğim. 
Sayın
Akçay, sizden başlayalım, buyurun. 
17.-
Manisa Milletvekili Erkan Akçay’ın, tarımsal sulamaya ilişkin elektrik borcu
bulunan çiftçilere bu borçları ödeninceye kadar 2016 yılında destekleme ödemesi
yapılmamasına ilişkin Bakanlar Kurulu kararına ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Bugünkü
Resmî Gazete’de, tarımsal sulamaya ilişkin elektrik borcu bulunan çiftçilere bu
borçları ödeninceye kadar 2016 yılında destekleme ödemesi yapılmamasına ilişkin
Bakanlar Kurulu kararı yayınlandı. Bu kararla, Hükûmet, özel sektörün
tahsildarlığına soyunmuştur. Hükûmet, çiftçilere, tarımsal destek ödemelerinin
gerçekleşmesi için tarımsal sulama elektrik borçlarının ödenmesini şart
koşmaktadır. Bu karar, AKP’nin çiftçiye sırtını tamamen döndüğünün ve asıl
yönünün özel sektör olduğunun ilanıdır. Elektrik dağıtım şirketlerinin
özelleştirilmesiyle önce çiftçilerimiz elektrik kesintisiyle mağdur edildi;
sonra elektrik faturaları hasat döneminde değil, aylık olarak kesilmeye
başlandı. Hasadını henüz gerçekleştirmeyen çiftçimiz faturasını ödemeyince bu
sefer hasat zamanı elektriği kesilmiştir. Böylece çiftçilerimiz ya tarımsal
üretimini durdurma noktasına gelmiş ya da kaçak elektrik kullanmak zorunda
kalmıştır. 
Elektrik
dağıtım şirketlerinin özelleştirilmesiyle çiftçilerin kaderini özel sektörün
insafına bırakan AKP Hükûmeti, şimdi de bu şirketlerin alacaklarını tahsil
etmelerine aracı olmakta, tahsildarlığa soyunmaktadır. Oysa, bu özel elektrik
şirketlerinin elektrik alacaklarının özel hukuk kuralları içerisinde alınması,
tahsil edilmesi gerekir. Bu, kamu yönetiminde hukuk dışılığın ve bir acziyetin
eseridir. Hükûmet, tarımsal destekleri yapacak; çiftçi, üretecek ve borcunu
ödeyecek. Şimdi, bu kararla Hükûmet, aslında çiftçinin borçlarını
ödeyebilmesinin de önünü kapatmaktadır. 
(Mikrofon
otomatik cihaz tarafından kapatıldı)
BAŞKAN
– Sayın Akçay, tamamlayınız, bir dakika daha.
Buyurun.
ERKAN
AKÇAY (Manisa) – Teşekkür ederim Sayın Başkan.
Bundan
sonraki gelişmeleri de dikkatle takip edeceğiz. Geçtiğimiz yıllarda, AKP hükûmetlerinin,
çiftçilerin tarımsal destek paralarını özel şirketlere tarımsal elektrik
borçları karşılığında aktaran Bakanlar Kurulu kararını da hatırlıyoruz, tarihi
de 30 Ağustos 2014’tü. Bu uygulamanın çok yanlış ve hukuk dışı olduğunu ifade
ediyor, teşekkür ediyorum.
BAŞKAN
– Teşekkür ederiz Sayın Akçay.
Sayın
Baluken, buyurunuz.
18.-
Diyarbakır Milletvekili İdris Baluken’in, Hükûmetin fiilen görevden alındığı
bir durum yaşandığına ve Parlamentonun yaptığı çalışmaların herhangi bir
meşruiyetinin kalmadığına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, aslında şu anda yürütmüş olduğumuz çalışmaların bir geçerliliği yok.
Yani yasama organı burada çalışma yürütürken, belli yasaları buradan geçirirken
muhatabı olan bir yürütmenin olması lazım. Ancak şu anda fiilî olarak muhatap
olan bir hükûmet devrede değil. Biliyorsunuz, 7 Hazirandan itibaren devreye
konulan saray darbesinin Türkiye’yi nereye doğru sürüklediğini hep ifade
etmiştik. Geldiğimiz aşamada, mevcut Hükûmetin, yüzde 49,5 oy almış bir
Başbakanının ve dolayısıyla da Hükûmetin fiilen görevden alındığı bir durumu
yaşıyoruz. Dolayısıyla, Parlamentonun yaptığı çalışmaların herhangi bir
meşruiyetinin bu yapılan darbeden sonra kalmadığını ifade etmek istiyorum.
Diğer taraftan,
bu saray darbesi anlayışı, siyasal soykırım operasyonlarına devam ediyor. Dün
Diyarbakır’da Demokratik Bölgeler Partisi Eş Genel Başkanı Sayın Kamuran Yüksek
gözaltına alınmıştır, hâlâ gözaltındadır. Sonrasında eş zamanlı olarak evine ve
Demokratik Bölgeler Partisinin genel merkezine polis baskını yapılmıştır. Yani,
gerekçe, bir siyasi parti eş başkanının yapmış olduğu basın açıklamalarından
dolayı gözaltı olarak ifade ediliyor. Bu, dediğimiz darbe anlayışının, darbe
zihniyetinin nereye, hangi aşamaya geldiğini göstermesi açısından son derece
önemlidir.
Diğer taraftan,
tabii, AKP cenahında bu darbeyi meşrulaştırmak için yeni birtakım esnek
formüllerin piyasaya sürüldüğünü görüyoruz. Partili cumhurbaşkanlığı üzerinden
ortaya atılan fikir, aslında, AKP’nin bütün bu süreç boyunca halkın…
(Mikrofon
otomatik cihaz tarafından kapatıldı)
BAŞKAN – Ek süre
veriyorum.
Buyurunuz Sayın Baluken.
İDRİS BALUKEN
(Diyarbakır) – …istediği yeni bir anayasadan çok sarayın istediği bir anayasayı
çıkarma derdinde olduğunu gösteriyor.
Partili
cumhurbaşkanı formülü şudur: Darbe anayasası bütün antidemokratik içeriğiyle
aynı yerde duracak, üstüne olağanüstü yetkilerle donatılmış ve Başbakanlık
makamını da devreden kaldırmış bir cumhurbaşkanlığı formülü devreye girecek. Dolayısıyla,
aslında, 12 Eylül darbesinin eksik bıraktığı vesayet yönünün şu anda AKP Grubu
tarafından tamamlanmak istendiğiyle ilgili bir durumu ortaya koyuyor. Bunun
kabul edilemez olduğunu buradan ifade etmek istiyorum. Bütün Türkiye halkı şunu
bilsin: Ürün aynı üründür yani başkanlık sistemiyle ilgili talep, aynı taleptir
ancak ambalaj değiştirilerek; daha gösterişli, daha janjanlı bir ambalajla AKP
tabanının da istemediği bir sistemi Türkiye’ye dayatma arayışıdır. Kabul
edilemez bulduğumuzu, bu darbe anlayışına karşı da mücadeleye devam edeceğimizi
ifade etmek istiyorum.
Teşekkürler.
BAŞKAN
– Teşekkür ederiz Sayın Baluken.
Sayın
Özel, buyurunuz.
19.-
Manisa Milletvekili Özgür Özel’in, 11 Mayıs 2013’te Reyhanlı’da
gerçekleştirilen terör saldırısının 3’üncü yıl dönümüne ve Cumhuriyet Halk
Partisinin, “partili cumhurbaşkanı” kandırmacasına bütün gücüyle direnerek
ülkeyi bu kumpasa karşı korumaya devam edeceğine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Bugün
11 Mayıs; 2013 tarihinde Hatay’ın Reyhanlı ilçesinde belediye önünde ilk
bombalı aracın infilak etmesi sonucu 52 yurttaşımızın hayatını kaybetmesinin
yıl dönümü. Bugün, dönemin Başbakanı Recep Tayyip Erdoğan’ın ölülerimizi bile
mezheplerine göre ayrıştırdığı, “52 Sünni vatandaşımız öldü.” diyerek bırakın
dirileri, ölüleri bile ırk, din, dil, mezhebe göre kategorileştirmeye başladığı
Reyhanlı patlamasının üzerinden tam üç yıl geçti. Biz Cumhuriyet Halk Partisi
olarak Cilvegözü’nde, Reyhanlı’da, Diyarbakır’da, Suruç’ta, 10 Ekim Ankara gar
saldırısında, Sultanahmet’te, Merasim Sokak’ta, İstiklal Caddesi’nde, Bursa’da,
Gaziantep’te ölen hiçbir yurttaşımızın, ölen hiçbir insanın dinine, diline,
ırkına, mezhebine göre ayrıştırılmasını kabul etmiyoruz. Ortak acıların
toplumsal yaslardan nemalanan gözyaşını bile “senin gözyaşın, benim gözyaşım”
diyerek ayrıştıran bu hastalıklı anlayışı bir kez daha kınıyor, saldırılarda
ölen yurttaşlarımızı rahmetle anıyoruz.
Ayrıca,
bugün, başkanlık sistemi tartışmalarında başta kendi tabanından, kendi partisine
oy veren seçmenlerden destek görmeyen, o seçmenlerin yüzde 49 oyla göreve
getirdiği Başbakana darbe yapan, eskiden Anayasa’nın fırlatılmasıyla ortaya
çıkan krizleri eleştiren birisi; o Anayasa masanın üstünde duruyorken, seçilmiş
Başbakanı derdest ederek camdan aşağıya fırlatan ve ülkeyi bir yönetim krizine
sokan Cumhurbaşkanının başkanlık sistemini kabul ettiremeyince taktik bir geri
çekilişle başkanlık sistemini partili cumhurbaşkanlığı üzerinden yeniden…
(Mikrofon
otomatik cihaz tarafından kapatıldı) 
BAŞKAN – Ek süre veriyorum Sayın Özel, tamamlayınız
lütfen. 
Buyurun.

ÖZGÜR
ÖZEL (Manisa) – …bu ülkeye, bu ülkenin güzel insanlarına, 70 milyonun geçmişte
büyük bedeller ödeyerek kazandığı cumhuriyete, kurduğu cumhuriyete ve onun
kazanımlarına karşı darbe girişimindeki taktik değişikliğin farkındayız.
Cumhuriyet Halk Partisi nasıl ki başkanlık sistemine göğsünü siper etmiş;
parlamenter rejimi, demokrasiyi savunmuş, hukukun üstünlüğünü savunmuşsa,
bundan sonra da “partili cumhurbaşkanı” kandırmacasına bütün gücüyle, en yalın
üyesinden Genel Başkanına kadar direnmeye ve ülkeyi bu kumpasa karşı korumaya
devam edecektir. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Özel. 
Sayın
İnceöz, buyurun. 
20.-
Aksaray Milletvekili İlknur İnceöz’ün, Diyarbakır Milletvekili İdris Baluken’in
yaptığı açıklamasındaki bazı ifadeleri ile Cumhuriyet Halk Partisi Genel
Başkanı Kemal Kılıçdaroğlu’nun bazı ifadelerine ilişkin açıklaması
İLKNUR
İNCEÖZ (Aksaray) – Sayın Başkan, değerli milletvekilleri; öncelikle “siyasal
soykırım” ifadesini reddettiğimi özellikle belirtmek istiyorum. Birçok kez
burada yargıya müdahaleyle ilgili söylemler olmuştur, bu “siyasal soykırım” da
açıkça yargıya müdahil olunmasının, yargıya karşı, yargı kararlarına, yargının
işleyişine ilişkin bir eleştiridir, bunu kabul etmediğimizi, reddettiğimizi
belirtmek istiyorum. 
Bunun
dışında, dünden itibaren ve geçen hafta da Parlamentoda darbe, darbeye ilişkin
söylemler burada dile getirilmiştir, bunu reddediyoruz. Şunun için
reddediyoruz: “Darbe” kelimesinin bu kadar kolay, bu kadar hoyrat, bu kadar
sıradanlaştırılarak kullanılmasını da ben açıkça siyasal israf olarak gördüğümü
de belirtmek istiyorum. 
Bakın,
dün burada da söyledim, milletimizin kürsüsünden: Geçmiş dönemde darbelerin,
muhtıraların çok acısını çekmiş ve bütün bu vesayet rejimlerine karşı mücadele
etmiş iktidar olarak, iktidar partisinin bir milletvekili ve Grup Başkan Vekili
olarak söylüyorum ki darbelerden çok acı çektik. Bunun darbeyle kıyaslanması,
mukayese edilmesini, bu anlamda, siyasal israf olarak belirttiğimi özellikle
söylemek istiyorum. Burada bir görev değişimi yaşanmaktadır Anayasa’ya,
yasalara ve parti tüzüğümüze uygun bir şekilde.
Elbette
ki bu rahatsızlığı anlamak pek de mümkün, şunun için: Türkiye’de çıkan bir kriz
yok, bir kaos yok, bir kavga yok bu anlamda. Tabii, “Bunu nasıl
başarıyorsunuz?”, “Demokrasi kültürünü bu anlamda böyle nasıl
yerleştiriyorsunuz?” diye elbette ki meraklı bir bekleyiş, anlayamama olabilir,
bunu çok doğal karşılıyorum. 
ALİ
ŞEKER (İstanbul) - Sorun burada zaten.
İLKNUR
İNCEÖZ (Aksaray) – Bundan bir kriz çıkarma, bir kriz beklentisi içerisinde
olanlar boşuna bekler.
Biz
şunu özellikle belirtmek istiyoruz ki: Siyaseti yaparken milletimize hizmetkâr
olma söylemi içerisinde çıkmış ve milletimizin ve ülkemizin bekası ve
geleceğini her şeyin üzerinde tutan partinin mensubu olarak kişiler fani,
önemli olan milletimize ve ülkemize geride hoş bir seda bırakabilmektedir
diyorum bu anlamda. Buradan herhangi bir şekilde…
(Mikrofon
otomatik cihaz tarafından kapatıldı) 
BAŞKAN
– Ek sürenizi veriyorum Sayın İnceöz. 
Buyurun,
tamamlayın. 
İLKNUR
İNCEÖZ (Aksaray) – Buradan hiçbir şekilde bir kazan kaynatılamaz, bir ekmek
çıkmaz. Ama özellikle şunu belirtmek istiyorum ki bugün CHP Genel Başkanının
TOBB’da katılmış olduğu bir programda “Bir kişi için öyle bir başkanlık
sistemini kan dökmeden gerçekleştiremezsiniz.” söylemini herhâlde biraz evvelki
konuşmalarla da bağdaştırmak pek mümkün olacaktır. Bunu çok talihsiz bir
açıklama, ülkemizin birlik ve beraberliği, terörle mücadelede çok ciddi anlamda
hep beraber durmamız gereken bir dönemde Ana Muhalefet Partisi Genel Başkanın
böyle bir söylemini çok talihsiz açıklama olarak… Başkanlık bir kere bir kişi
için değil, ülkemizin, milletimizin ve sistemin bekası için talep edilmiş. 
ALİ
ŞEKER (İstanbul) – Davutoğlu için mi istiyorsunuz?
İLKNUR
İNCEÖZ (Aksaray) – Kişilerin her zaman fani olduğunu her fırsatta söyleyen
birisi olarak da özellikle bunu belirtmek istiyorum ki bununla beraber,
başkanlık sistemine karşı direniş kan dökerek mi temin edilecek? Bu da açıkçası
bu konuşmanın arkasından merak edilen bir sorudur. Bu, talihsiz bir açıklama
olarak Türk siyasi tarihinde yerini bulacaktır diyorum. 
Teşekkür
ediyorum. 
BAŞKAN
– Teşekkür ederiz Sayın İnceöz. 
İDRİS
BALUKEN (Diyarbakır) – Sayın Başkan… 
BAŞKAN
– Buyurun Sayın Baluken. 
İDRİS
BALUKEN (Diyarbakır) – Sayın grup başkan vekili demin yaptığımız siyasal
değerlendirmeleri, analizleri bir siyasal israf olarak değerlendirdi ve ortada
bir darbe olmadığını iddia etti. Açık bir sataşmada bulundu. Sataşmadan söz
istiyorum. 
İLKNUR
İNCEÖZ (Aksaray) – Siyasal değerlendirmeleri değil -tutanaklara geçmesi
açısından- darbenin bu kadar hoyrat, bu kadar sıradan kullanılması bir siyasal
israf… 
İDRİS
BALUKEN (Diyarbakır) – Biz hoyrat ve sıradan kullanmıyoruz Sayın Başkan. 
İLKNUR
İNCEÖZ (Aksaray) – …darbe kelimesi anlamında ve içeriği anlamında…
BAŞKAN
– Sayın Baluken, buyurun iki dakika size süre veriyorum. 
İLKNUR
İNCEÖZ (Aksaray) – Şahsıyla alakalı değildi yani onu özellikle belirteyim ama
üzerine alınabilir. 
V.-
SATAŞMALARA İLİŞKİN KONUŞMALAR (Devam)
4.-
Diyarbakır Milletvekili İdris Baluken’in, Aksaray Milletvekili İlknur İnceöz’ün
yaptığı açıklaması sırasında şahsına sataşması nedeniyle konuşması
İDRİS
BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; “7 Hazirandan itibaren saray darbesi…” derken
hiç öyle hoyrat ve sıradan söylemlerde bulunmuyorduk. Nitekim, bakın gelişmeler
nasıl bizi doğruladı. 7 Hazirandan sonra biz bu kürsüden, defalarca, yüzde 60
çoğunluğun iradesine yönelik bir darbe yapıldığını söyledik. Bakın, aradan
belli bir süre geçti. Hadi diyelim ki o darbe koşullarında yeni bir seçim
yapıldı, o seçimde yüzde 49,5 oy alan bir Başbakanın görevden alınmasına kadar
bu darbe anlayışı devam etti. Yani 7 Haziranda yüzde 60’ın iradesine yapılan
darbe 1 Kasımda da yüzde 49,5’un iradesine yapılmış oldu. Dolayısıyla, aslında
Türkiye toplumunun tamamına, halk iradesinin tamamına yönelmiş olan açık bir
üstten, vesayetçi bir müdahaleyle karşı karşıyayız. Biz burada kimseyi suçlamak
için siyasal değerlendirme, çözümleme falan yapmıyoruz. Nitekim, dediğim gibi,
gelişmelerden sonra, aslında AKP içerisinde de artık daha yüksek sesle, son bu
yapılan müdahaleyle, nasıl bir haksızlık yapıldığı ifade edilmeye başlandı. 
Bakın,
7 Haziranda bütün seçim meydanlarında başkanlık sistemini öne çıkararak oy
istediniz. Yani 7 Haziran seçim kampanyasının ana argümanı başkanlık sistemiydi
ve AKP, tarihte yaşadığı en büyük oy düşüşünü, en büyük siyasi hezimeti yaşadı.
Ancak 7 Hazirandan sonra 1 Kasım seçim öncesinde başkanlık sistemiyle ilgili
tek bir çalışmayla seçmenin karşısına gidilmedi ve başkanlık sistemini rafa
kaldırarak, seçmene gidip seçmenden yüzde 49,5 oy aldıktan sonra da, işte
Başbakanın da hiç haberi olmadan Başbakanın görevden alınmış olduğu bir darbe
süreci sizin kendi içinize kadar uzandı. 
(Mikrofon
otomatik cihaz tarafından kapatıldı)
İDRİS
BALUKEN (Devamla) - Dolayısıyla söylemlerimiz hoyrat ve sıradan değil, doğru ve
gerçek tespitlerdir.
Saygılar
sunarım. (HDP sıralarından alkışlar) 
BAŞKAN
– Teşekkür ederim Sayın Baluken. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun. 
İLKNUR
İNCEÖZ (Aksaray) – Sayın Başkan…
BAŞKAN
– Sayın İnceöz, bir Özel’i dinleyelim.
Buyurun.

ÖZGÜR
ÖZEL (Manisa) – Sayın grup başkan vekilimiz biraz önce konuşmasını yaparken
Cumhuriyet Halk Partisi Genel Başkanının bugün Türkiye Odalar ve Borsalar
Birliğinde yaptığı konuşmadan bir alıntı yaparak grubumuza açıkça sataşmada
bulundu. 
BAŞKAN
– Buyurun Sayın Özel.
Sayın
İnceöz, daha sonra sizi dinleyeyim. 
5.-
Manisa Milletvekili Özgür Özel’in, Aksaray Milletvekili İlknur İnceöz’ün
yaptığı açıklaması sırasında Cumhuriyet Halk Partisine sataşması nedeniyle
konuşması
ÖZGÜR ÖZEL (Manisa) – Sayın Başkan, değerli
milletvekilleri; hepinizi saygıyla selamlarım. 
Sayın
İnceöz’ü dinlerken gerçekten insan, AKP grup başkan vekilini mi dinliyor, yoksa
AKP'nin yürüttüğü bu süreci dışarıdan izleyen bir aydının AKP’ye yaptığı
eleştirileri mi, hakikaten, ayırt etmekte zorlanıyoruz. Diyor ki: “‘Darbe’
lafını bu kadar kolay kullanmayın; bu kadar hoyrat, bu kadar
sıradanlaştırmayın.” 
Bir
e-muhtıra yazılıyor -AKP’ye karşı darbe girişimi- devrin Başbakanı buna
direnerek darbeye karşı çıkıyor. 
Birlikte
olduğunuz, “Ne istediniz de vermedik?” dediğiniz cemaat, işler kötüye gidince,
birtakım hırsızlıklara, yolsuzluklara göz yummayıp bunu açık ettiğinde,
aranızdaki menfaat birlikteliği menfaat çelişkisine dönüştüğünde “Cemaat bize
darbe yaptı, darbe girişiminde bulundu.” diyorsunuz. 
Ses
kayıtlarından darbe üretip ülkenin Genelkurmay Başkanını, kuvvet komutanlarını
darbecilikle suçluyorsunuz, yargılıyorsunuz. 
Manşet
atarak bir gazetenin darbe yapmaya çalıştığını iddia ediyorsunuz ve daha sonra
mahkeme sonuçlanıyor, bunun bir darbe suçu olmadığı tescilleniyor ama kimsenin
yüzü kızarmıyor. 
Peki,
böyle darbeler yok. Bunları işlevsizleştiren, hoyratça kullanan sizsiniz. Peki,
dünyada yüzde 49,5 oy almış bir Başbakanın isteği dışında yani “Tercihim değil,
bir zaruret.” diyerek görevden uzaklaştırıldığı bir örnek var mı? Bunun bu
şekilde yaşandığı durumda buna “darbe” değil de ne diyeceksiniz? Çıkıp da
“Gördüğüm lüzum üzerine.” bile demedi, “Sağlık sorunum var.” demedi, “Yoruldum,
gidiyorum.” demedi; “Özür dilerim sayın seçmenlerim, dört yıllığına aramızda
bir hukuk vardı ancak benim tercihim olarak değil, bir zaruret sonucunda bu
görevi bırakmak zorundayım.” dedi. Bu darbe değildir, darbenin daniskasıdır,
darbenin daniskası!
Saygılar
sunuyorum. (CHP sıralarından alkışlar) 
BAŞKAN
– Teşekkürler Sayın Özel.
Sayın
İnceöz, buyurun.
İLKNUR
İNCEÖZ (Aksaray) – Yani, şunu özellikle belirtmek istiyorum: Cevap dahi
vermeyeceğim. Yani, keşke benim sorduğum sorulara buradan bir cevap verilseydi,
bugünkü “Öyle bir başkanlık sistemini kan dökmeden gerçekleştiremezsiniz.”
ifadesine karşı burada neyi kastediyor? “Darbe” lafını asla kabul etmediğimizi
zaten belirtiyoruz. “Sıradan ve hoyrat” derken bunun bu şekilde darbelerle…
Yani, bizim söylediğimiz şey, kastettiğimiz şey ile burada söylenen şeyler birbirinden
çok farklıdır. Her iki grup başkan vekilinin sözlerine cevap dahi vermiyorum,
bunu özellikle belirtmek istiyorum.
Teşekkür
ediyorum.
BAŞKAN
– Peki, teşekkür ederiz Sayın İnceöz.
İLKNUR
İNCEÖZ (Aksaray) – Bunu da özellikle, Sayın Başkan, lütfen, kayıtlara girmesi
açısından söylüyorum: Biraz evvel HDP grup başkan vekili konuşmasında yüzde
41’le hezimete… Yani Türkiye'nin birinci partisi olacaksınız, bunu bir hezimet
olarak belirtti. Bu bir talihsiz açıklamadır.
İDRİS
BALUKEN (Diyarbakır) – Çıkın cevap verin ya!
BAŞKAN
– Peki, teşekkürler.
İDRİS
BALUKEN (Diyarbakır) – Sayın Başkan, tutanaklara geçsin diye söylüyorum.
BAŞKAN
– Sayın Baluken, buyurun.
İDRİS
BALUKEN (Diyarbakır) – Ben AKP tarihindeki en büyük siyasal hezimetten
bahsettim. 
İLKNUR
İNCEÖZ (Aksaray) – Tutanaklarda belli zaten, söylediklerinize kasten cevap
veriyorum.
İDRİS
BALUKEN (Diyarbakır) – Oy oranındaki düşüş ve oranlama açısından ifade ettim.
Söylemimin de arkasındayım. On dört yıllık AKP iktidarı döneminde en büyük oy
düşüşü yaşadıkları seçim başkanlık propagandasıyla halka gittikleri 7 Haziran
seçimidir. 1 Kasım seçiminde de o nedenle başkanlık propagandasıyla halka
gitmediler, yüzde 49,5 oy aldıktan sonra tekrar halka başkanlık dayatmasında
bulundular. 
Bir
de şunu özellikle tutanaklara geçmesi açısından ifade ediyorum: Yani Cumhuriyet
Halk Partisi Genel Başkanı başkanlık sistemi ve kan dökülmesi üzerinden bazı
cümleler kullanmış yani kusura bakmasın ama “günaydın” diyeceğim. 7 Hazirandan
itibaren başkanlık üzerine yapılan bu saray darbesi müzakere masasını devirdi
ve Türkiye'de her gün oluk oluk kan akıyor, her gün onlarca cenaze kalkıyor.
Libya’da, Suriye’de, Irak’ta görülmeyen can kayıpları Türkiye'de yaşanıyor, tam
da işte bu darbe anlayışının getirmiş olduğu siyasal ortam nedeniyle yaşanıyor.
Dolayısıyla Cumhuriyet Halk Partisi Genel Başkanına da hani “günaydın” demek
kalıyor bize.
BAŞKAN
– Peki, kayıtlara geçti Sayın Baluken, teşekkürler.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Baluken kullandığı ifadede Genel Başkanımıza “günaydın”
demek suretiyle doğrudan sataşıyor. Bir uyku hâlinde olmayan birisine
“günaydın” denmez. Bu tamamen Genel Başkanımıza bir sataşmadır, cevap hakkımı
kullanmak istiyorum.
BAŞKAN
– Buyurun Sayın Özel.
İki
dakika…
6.-
Manisa Milletvekili Özgür Özel’in, Diyarbakır Milletvekili İdris Baluken’in
yerinden sarf ettiği bazı ifadeleri sırasında CHP Grup Başkanına sataşması
nedeniyle konuşması
ÖZGÜR
ÖZEL (Manisa) – Teşekkür ederim Sayın Başkan.
Biraz
önce kürsüye geldiğimde -tabii, kürsüde zaman da hızlı ilerliyor- Sayın
İnceöz’ün cevaplanmasını istediği bir konu eksik kaldı. Ben kendisi, bizim
bunca ifademizden sonra çıkar bir cevap verir dedim ama kendisi cevap
veremeyeceğini söyledi. 
İLKNUR
İNCEÖZ (Aksaray) – Bak “Cevap vermeyeceğim.” demedim, “Cevap dahi vermem.”
dedim. 
ÖZGÜR
ÖZEL (Devamla) - Belki saraydan, AKP’ye yeni düşük profilli başbakan
belirlenene kadar grup çalışmalarının da kısıtlanması talimatı verilmiş
olabilir. 
HAKAN
ÇAVUŞOĞLU (Bursa) – Şu kandan bahset, kandan. Kılıçdaroğlu kandan bahsetti
Sayın Özel. 
ÖZGÜR
ÖZEL (Devamla) - Bunu yanlış buluyoruz ama kendilerini içinde bulundukları
durum açısından anlayışla karşılıyoruz.
7
Hazirana kadar meydan meydan gezen, tek başına iktidar kaybolunca meydanlardan
geriye çekilen ve 1 Kasım seçim sonuçlarında kendisine en yakın gazetelerin
“Hocanın zaferi” yazdığında sinir krizleri geçiren Cumhurbaşkanı, AKP’den,
Hükûmetten, grubunuzdan intikam almaktadır. Şu hâle bakın, Cumhurbaşkanı… 
Ey
Türkiye Cumhuriyeti’nin vatandaşları, oy vererek göreve getirdiğiniz AKP’ye
bakın. Cumhurbaşkanı grubu sürgüne göndermiş. Cumhurbaşkanı bakanları sürgüne
göndermiş. (CHP sıralarından alkışlar) Zavallı Başbakan! Zavallı Başbakan
neredesin? Seni görevinin başındayken göz yaşları içinde tuttular pencereden
dışarıya attılar.
HİLMİ
BİLGİN (Sivas) – Kasetle gitmedi! Kasetle gelmedi! Kasetten bahset!
ÖZGÜR
ÖZEL (Devamla) – Şimdi, o aşağıya düşen Başbakanın yerine içinizden bir düşük
profilli arıyorlar ki onu yukarıya, Başbakanlığa çıkaracaklarmış.
HİLMİ
BİLGİN (Sivas) – Kasetten bahset, kasetten! Niye ifadeye gitmiyorsunuz? Niye
savcıya gidip anlatmıyorsunuz?
ÖZGÜR
ÖZEL (Devamla) - AKP’nin içinde olduğu bu acziyet bu ülkeyi yönetememe
durumudur. 
HİLMİ
BİLGİN (Sivas) – Ekmek çıkmaz size buradan. 
ÖZGÜR
ÖZEL (Devamla) - Bunu tescil ediyoruz, Bakanlar Kurulunun Meclisten sürgün
edilmesini de teşhir ediyoruz. (CHP sıralarından alkışlar)
HİLMİ
BİLGİN (Sivas) – Yine cevap veremedin.
ÖZGÜR
ÖZEL (Devamla) - HDP’ye şunu söyleyelim: Biraz önce Reyhanlı saldırısından
bahsettik. 
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) - Bugüne kadar bu süreçteki her türlü kirli, her türlü gizli,
kimden gelirse gelsin her türlü terörü kınıyoruz, insanlık suçu olarak
görüyoruz. O kanın akmasında payı olan her kimse lanetliyoruz!
BAŞKAN
– Teşekkür ederiz Sayın Özel.
Sayın
İnceöz…
İLKNUR
İNCEÖZ (Aksaray) – 69’a göre sataşmadan cevap vermek istiyorum Sayın Başkan.
İzahtan vareste bir durum yani. 
AYTUĞ
ATICI (Mersin) – Başbakana sataştılar, gruba bir sataşma yok.
7.-
Aksaray Milletvekili İlknur İnceöz’ün, Manisa Milletvekili Özgür Özel’in
sataşma nedeniyle yaptığı konuşması sırasında Adalet ve Kalkınma Partisine
sataşması nedeniyle konuşması
İLKNUR
İNCEÖZ (Aksaray) – Sayın Başkan, değerli milletvekili arkadaşlarım…
ALİ
ŞEKER (İstanbul) – Sürgündeki Hükûmet nerede?
İLKNUR
İNCEÖZ (Devamla) – Öncelikle, bağırarak burada bir haklılığı ispat edeceğinizi
falan düşünmeyiniz lütfen. 
BÜLENT
YENER BEKTAŞOĞLU (Giresun) – Alakası yok. Hiç alakası yok. 
İLKNUR
İNCEÖZ (Devamla) - Yani boğazlarınıza zarar gelecek.
ALİ
ŞEKER (İstanbul) – Devlete millete zarar gelmesin!
İLKNUR İNCEÖZ (Devamla) - Bakın, rahat olun, Türkiye’de
bir kriz yok, Hükûmet de yerinde. 
ÖZGÜR
ÖZEL (Manisa) – Hani yerinde?
ALİ
ŞEKER (İstanbul) – Hükûmet nerede? Hani yerinde, nerede?
CEMAL
OKAN YÜKSEL (Eskişehir) – Biz niye göremiyoruz, koltukların altına mı saklandı?
İLKNUR
İNCEÖZ (Devamla) – Geçin bunları siz. 
Biz
bir kongre kararı aldık diye… Yani böyle bir beklenti içerisinde çıkmayın, ben
oturduğum yerde de söyledim: Buradan size ekmek çıkmaz, buradan beklediğiniz
bir şekilde bir kriz beklentisi içerisinde sizin beklentilerinizi
karşılayamayacak. Onun için çok üzgünüm, kusura bakmayın. 
CEYHUN
İRGİL (Bursa) – Sizin aklınız fikriniz ekmek çıkarmakta, biz bunları ekmek
çıkarmak için yapmıyoruz. 
İLKNUR
İNCEÖZ (Devamla) – Böyle bağırarak bu konuda haklı duruma düşecek değilsiniz.
Bakın, biz burada çok demokratik bir şekilde bir kongre kararı alıyoruz,
tarihimizi ilan ediyoruz. Bak, ben size dün şöyle bir hatırlatmada bulundum. 
CEYHUN
İRGİL (Bursa) – Her işten ekmek çıkarmaya çalışmayın.
İLKNUR
İNCEÖZ (Devamla) – Dinlersen… 
BAŞKAN
– Lütfen dinleyelim.
İLKNUR
İNCEÖZ (Devamla) – Ama duymak istemediğiniz şeyler söyleyebilirim şimdi. Bak,
“10 Mayıs 2010 tarihi sana ne hatırlatıyor?” diye sordum, çık bunlara cevap
ver. 
AYTUĞ
ATICI (Mersin) – Recep Tayyip Erdoğan’ı hatırlatıyor. 
İLKNUR
İNCEÖZ (Devamla) – Biz burada ilkeli bir şekilde, demokrasi kültürüne yakışır
bir şekilde bir süreç yönetiyoruz. 
AYTUĞ
ATICI (Mersin) – Recep Tayyip Erdoğan’ı hatırlatıyor, neyi hatırlatacak?
Komployu hatırlatıyor. 
HAKAN
ÇAVUŞOĞLU (Bursa) – Sana her şey Recep Tayyip Erdoğan’ı hatırlatıyor.
İLKNUR
İNCEÖZ (Devamla) – Buradan bir kriz de çıkmayacak. Ama 10 Mayıs 2010’da, bakın
bir karar alıyorsunuz, “Aday olmayacağım.” diyor şimdiki genel başkan ve bir
kasetle beraber… Ki bunların içeriğine girmeyeceğim, herkes biliyor, kamuoyu
biliyor. Ondan sonra kasetle ilgili iddialarda bulunuyor ve savcı bugün ifadeye
çağırıyor. Bakın, bugün manşetlerde, gazetelerde yer alıyor. 
ALİ
ŞEKER (İstanbul) – Havuz manşetlerinde.
İLKNUR
İNCEÖZ (Devamla) – Niye gidip de ifade vermiyor, bu konuda bildiklerini
anlatmıyor? 
ALİ
ŞEKER (İstanbul) – Cumhurbaşkanı niye ifade vermeye gitmiyor?
İLKNUR
İNCEÖZ (Devamla) – Sadece “Televizyonlarda açıkladım.” demekle… 
ALİ
ŞEKER (İstanbul) – Tayyip Bey ne zaman gidiyor?
İLKNUR
İNCEÖZ (Devamla) – Allah’a çok şükür ki bizde kasetle gelen de yok, kasetle
giden de yok; milletimizin gönlünde taht kurarak, teveccühüyle gelen ve giden
var. 
AYTUĞ
ATICI (Mersin) – Darbeyle gelen var, darbeyle giden var.
İLKNUR
İNCEÖZ (Devamla) – Bu konuda da bu detayı da özellikle belirtmek istiyorum.
Öyle bağırmakla, çağırmakla haklılık ispat olunmaz. (AK PARTİ sıralarından
alkışlar) 
BAŞKAN
– Teşekkürler Sayın İnceöz. 
ÖZGÜR
ÖZEL (Manisa) – Sayın Başkan….
BAŞKAN
– Sayın Özel, karşılıklı sataşmalardan dolayı hepinize ikişer, üçer kez söz
verdim. 
ÖZGÜR
ÖZEL (Manisa) – Sayın Başkan, siz de çok haklısınız da Sayın İnceöz çıkıp “Şu
tarih sana ne hatırlatıyor? Çık buna cevap ver.” deyince burada kürsüye
gitmemem de düşünülemez. 
İLKNUR
İNCEÖZ (Aksaray) – Versin Başkanım, 10 Mayıs 2010’u anlatsın. 
ÖZGÜR
ÖZEL (Manisa) – Bu cevap hakkını kullanmak noktasında ağır tahrik altındayım. 
BAŞKAN
– Sayın Özel, son bir defa ama yeni bir sataşmaya mahal vermeyiniz lütfen. 
ÖZGÜR
ÖZEL (Manisa) – Peki.
İLKNUR
İNCEÖZ (Aksaray) – Yalnız, sorumuzun cevabını versin lütfen. 
ALİ
ŞEKER (İstanbul) – Özgür Bey, Hükûmet orada mı, bir bakar mısınız?
HAKAN
ÇAVUŞOĞLU (Bursa) – Neden ifadeye gitmiyor? O “kanlı” demek ne demek onları
açıkla. 
BAŞKAN
- Buyurun. 
8.-
Manisa Milletvekili Özgür Özel’in, Aksaray Milletvekili İlknur İnceöz’ün
sataşma nedeniyle yaptığı konuşması sırasında Cumhuriyet Halk Partisine
sataşması nedeniyle konuşması
ÖZGÜR
ÖZEL (Manisa) – Çok teşekkür ederim Sayın Başkan. 
Ben
dedim ki: Nerede bu Hükûmet? Saray tarafından sürgün edilmiş.
HAKAN
ÇAVUŞOĞLU (Bursa) – Görevinin başında. Millet için çalışıyor 
ÖZGÜR
ÖZEL (Devamla) - Sayın İnceöz, çıktınız dediniz ki: “Hiç merek etmeyin Hükûmet
yerinde.” Ya, arkadaşlar, biz milletin vekiliyiz, milleti kandırmak bize
yakışmaz. 
Bir
bakın… Ya, Sayın Başkan, ben göremiyorum. Var mı Hükûmet, nerede? Hani Hükûmet?
Burada mı, nerede? Hani nerede Hükûmet? Nerede? Bu Hükûmet nerede? (CHP
sıralarından alkışlar; AK PARTİ sıralarından “Şov yapma!” sesleri)
İlknur
Hanım, aramızdaki hukuka dayanarak kürsü hakkımı sizinle paylaşıyorum. Gelin,
iki grup başkan vekili birlikte arayalım, fiilen bir komisyon kuralım. Nerede
Hükûmet? Hükûmet yok. Bakanlar Kurulu toplantısı yapamayan Hükûmet mi olur?
(CHP sıralarından alkışlar) 
HAKAN
ÇAVUŞOĞLU (Bursa) – Görevinin başında.
HİLMİ
BİLGİN (Sivas) – Hükûmet görevinin başında.
NİHAT
ÖZTÜRK (Muğla) – Ya, bırak Allah aşkına! 
ÖZGÜR
ÖZEL (Devamla) - Bakanlar Kurulu toplantısı yapamayan Hükûmet mi olur? Parti
grup toplantısı yapmayan iktidar partisi mi olur?
NİHAT
ÖZTÜRK (Muğla) – Sana ne bizden ya! Sana ne? Sen işine bak! Sen partine bak!
ÖZGÜR
ÖZEL (Devamla) - Siz iktidarınızı, siz iradenizi saraya ipotek etmişsiniz; siz
saraya teslim etmişsiniz.
İLKNUR
İNCEÖZ (Aksaray) – Geç bunları Allah aşkına!
NİHAT ÖZTÜRK
(Muğla) – Sen öyle zannediyorsun.
HİLMİ
BİLGİN (Sivas) – Ya, boş laf bunlar Özgür, boş laf!
ÖZGÜR
ÖZEL (Devamla) - Sizin seçmenlerinize karşı buradaki bu tavırsızlığınız, bu
tutumunuz seçmeninize karşı doğrudan bu darbe girişimine ortak olma suçudur.
Adam size Manisa’da, Kars’ta, Erzurum’da, Ardahan’da oy vermiyor mu kardeşim?
HİLMİ
BİLGİN (Sivas) – Yine verecek, yine! Yine oy verecek!
ÖZGÜR
ÖZEL (Devamla) – Muğla’da vermiyor mu? O seçmenin size verdiği oyun karşılığını
siz nasıl saraya verirsiniz? Nasıl iradenizi ona teslim edersiniz? Darbeye
iştirak suçudur. O darbeci günün birinde hesap verecek, siz de iştirak suçundan
hesaplanacaksınız, yargılanacaksınız. (CHP sıralarından alkışlar) 
ZEKİ
AYGÜN (Kocaeli) - On beş yıldan beri aynı şeyi söylüyorsunuz be!
BAŞKAN
– Teşekkürler Sayın Özel.
İDRİS
BALUKEN (Diyarbakır) – Sayın Başkan…
BAŞKAN
- Sayın Baluken, daha önce Sayın İnceöz söz istedi, daha sonra sizi dinleyeyim.
Sayın
İnceöz…
İLKNUR
İNCEÖZ (Aksaray) – Sadece kayıtlara girsin diye söylüyorum. Yani hakikaten bizi
bu kadar güldürdüğü için kendisine teşekkür ediyoruz. Hükûmet görevinin başında
derken elbette ki orayı kastetmediğimiz çok açık ve aşikâr. Kendisinden bunu
anlamasını beklerdik. 
HAKAN
ÇAVUŞOĞLU (Bursa) – Hükûmetin mesai saatleri içerisinde nerede olduğunu
bilmeyen bir grup başkan vekili var. Zavallı!
İLKNUR
İNCEÖZ (Aksaray) - Öyle bir darbe söz konusu değil ama bu demokrasi kültürüne
yabancı oldukları için, kasetle, vesaire, komployla, bunlara alışkın oldukları
için elbette ki bu sorunun cevabını vermeleri…
BAŞKAN
– Peki, teşekkür ederiz Sayın İnceöz.
Sayın
Baluken…
İDRİS
BALUKEN (Diyarbakır) – Sayın Başkan, demin AKP Grubu adına konuşan sayın grup
başkan vekili yani bizim yaptığımız siyasi eleştirileri “Buradan size ekmek
çıkmaz.” demek suretiyle farklı bir yöne çekti, açık sataşmada bulundu. Söz
istiyorum.
BAŞKAN
– Sayın Baluken, biraz önce de Sayın Özel’e söz verirken son bir kez demiştim. 
İLKNUR
İNCEÖZ (Aksaray) – Ve hiç konuya girmedi Sayın Başkan.
BAŞKAN
– Sayın Baluken, son bir kez size de söz veriyorum iki dakika. Lütfen yeni bir
sataşmaya mahal vermeyin.
Buyurun.
9.-
Diyarbakır Milletvekili İdris Baluken’in, Aksaray Milletvekili İlknur İnceöz’ün
sataşma nedeniyle yaptığı konuşması sırasında Halkların Demokratik Partisine
sataşması nedeniyle konuşması
İDRİS
BALUKEN (Diyarbakır) – Teşekkür ederim.
Sayın
Başkan, en son Sayın Erdoğan ve Sayın Davutoğlu arasındaki çelişkilerden bu
kürsüden bahsettiğimde Sayın Naci Bostancı tam da sizin yerinizde oturuyordu ve
yerinden söz alarak “Buradan size ekmek çıkmaz, Sayın Baluken iki zeytinle
ziyafet çekmeye çalışıyor.” demişti. 
İLKNUR
İNCEÖZ (Aksaray) – Yine çıkmaz.
HİLMİ
BİLGİN (Sivas) – Çıkmaz.
İDRİS
BALUKEN (Devamla) – Bakın, burada parmak kaldırıp indirmekten siz daha kendi
içinizde neler olupbittiğini bile takip edemeyecek bir duruma geldiniz. Oysaki
biz aylardır adım adım örülen bu darbenin Hükûmete ve Başbakana uzanabileceğini
defalarca bu kürsüden ifade ettik. 
AHMET
YILDIRIM (Muş) – Hükûmet nerede hocam, Hükûmet?
İDRİS
BALUKEN (Devamla) – Meclis tutanaklarına bakın, hepsini siz buradan görürsünüz.
Vallahi, her bir hoca gidiyor, sanırım Sayın Bostancı da, Naci Hoca da yakında bu
darbeden dolayı gidebilir. O nedenle, size de tavsiyem, böyle keskin bir
şekilde karşı duruş yerine, içeriğiyle doldurulmuş siyasal cevaplar
vermenizdir. 
Tabii
ki CHP grup başkan vekilinin Hükûmeti araması son derece normaldir. Ben
kendisine bir ipucu vereyim: Şu anda Kabinenin çoğu üyesini Ankara’daki berber
salonlarına gittiğinizde bulabilirsiniz. (CHP sıralarından gülüşmeler) Bir
bıyık bırakma yarışı var; sanırım o, mevcut bakanlık işlerinden daha öncelikli
olarak şu anda bakanların gündeminde. 
O
nedenle, önümüzdeki günlerde bu siyasal yansımaları daha fazla bir şekilde bu
kürsüden tartışmaya devam edeceğiz. Sizler de dediğim gibi, içeriği doldurulmuş
siyasal cevaplarla gelirseniz muhalefet olarak seviniriz. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederiz Sayın Baluken.
Sayın
milletvekilleri, gündeme geçiyoruz. 
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, ayrı ayrı okutuyorum:
VII.-
BAŞKANLIĞIN GENEL KURULA SUNUŞLARI
A)
Meclis Araştırması Önergeleri
1.-
İzmir Milletvekili Ahmet Kenan Tanrıkulu ve 19 milletvekilinin, yerli sanayinin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/199)
Türkiye Büyük Millet Meclisi Başkanlığına
Bugün,
yetersiz sermaye birikiminin dışında, makroekonomik istikrarı sağlamaktaki
güçlükler, yüksek vergiler, sermayenin ve temel sınai girdilerin yüksek
maliyetleri, teknolojik gelişmelere ayak uydurma konusundaki zorluklar, yenilik
ve yeni teknoloji üretmede yetersizlik Türk sanayisinin rekabet gücünü olumsuz
olarak etkilemekte ve bu durum, başta özel sektör çalışanlarımızda olmak üzere,
tüm ekonomimizde negatif etki yaratmaktadır.
Gerekçesini
ekte arz ettiğimiz ve araştırma sırasında belirlenecek nedenlerle "Yerli
Sanayimizin Sorunlarının Tespiti ve Çözüm Önerilerinin Araştırılması ve Gerekli
Önlemlerin Alınması" amacıyla Anayasa'nın 98’inci ve TBMM İçtüzüğü'nün 104
ile 105’inci maddeleri uyarınca Meclis araştırma komisyonu kurulmasını
saygılarımızla arz ve talep ederiz.
1)
Ahmet Kenan Tanrıkulu    (İzmir)
2)
Zihni Açba  (Sakarya)
3)
Mustafa Mit  (Ankara)
4)
Ruhi Ersoy  (Osmaniye)
5)
Kamil Aydın  (Erzurum)
6)
Saffet Sancaklı    (Kocaeli)
7)
Kadir Koçdemir    (Bursa)
8)
İsmail Ok  (Balıkesir)
9)
Nuri Okutan  (Isparta)
10)
Arzu Erdem  (İstanbul)
11)
Deniz Depboylu    (Aydın)
12)
Ahmet Selim Yurdakul    (Antalya)
13)
Atila Kaya  (İstanbul)
14)
Ümit Özdağ  (Gaziantep)
15)
Mehmet Necmettin Ahrazoğlu  (Hatay)
16)
İsmail Faruk Aksu    (İstanbul)
17)
Baki Şimşek  (Mersin)
18)
Fahrettin Oğuz Tor    (Kahramanmaraş)
19)
Mehmet Erdoğan    (Muğla)
20)
Seyfettin Yılmaz    (Adana) 
Gerekçe:
Bugün
yetersiz sermaye birikiminin dışında makroekonomik istikrarı sağlamaktaki
güçlükler, yüksek vergiler, sermayenin ve temel sınai girdilerin yüksek
maliyetleri, teknolojik gelişmelere ayak uydurma konusundaki zorluklar, yenilik
ve yeni teknoloji üretmede yetersizlik Türk sanayisinin rekabet gücünü olumsuz
olarak etkilemekte ve bu durum, başta özel sektör çalışanlarımızda olmak üzere
tüm ekonomimizde negatif etki yaratmaktadır.
Gelinen
noktada, kamuda yerli üretim kullanma konusunda iktidar tarafından birçok
genelge yayınlanmışsa da bu genelgeler göz ardı edilerek hâlen kamuda ithal
ürünler tercih edilmekte, bu da yerli girişimcimizi daha zor durumda
bırakmaktadır.
İç
piyasada özellikle kamu tarafından dışlanan, daralan dış pazarlar dolayısıyla
mağdur olan yerli üreticimiz, kendilerine yurt içinde kolay ve uygun finansman şartları
sağlanamamasından dolayı, işletme ve öz sermayelerini eritmemek için dış
kaynağa yönelmekte ve dış borçlanması artmakta, kârlılık oranları düşmektedir.
Bu kısır döngüyü durdurabilmek, Türk girişimcisine,
dolayısıyla çalışanlarımıza destek olabilmek ve Türkiye'nin üretim gücünü daha
da artırmak için "Yerli Sanayimizin Sorunlarının Tespiti ve Çözüm
Önerilerinin Araştırılması ve Gerekli Önlemlerin Alınması" amacıyla
Anayasa’nın 98'inci TBMM İçtüzüğü'nün 104 ile 105’inci maddeleri uyarınca bir
Meclis araştırma komisyonu kurulması bu alandaki yapısal sorunların çözümüne
büyük katkı sunacaktır. 
2.-
İzmir Milletvekili Ahmet Kenan Tanrıkulu ve 19 milletvekilinin, ülkemizin
önümüzdeki dönemde ihtiyacı olacak insan gücü ve mesleklerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/200)
Türkiye Büyük
Millet Meclisi Başkanlığına
Ülkemizin
önümüzdeki dönemde ihtiyacı olacak insan gücü ve mesleklerin araştırılarak
alınması gereken önlemlerin belirlenmesi amacıyla Anayasa'nın 98’inci ve TBMM
İçtüzüğü'nün 104 ile 105’inci maddeleri uyarınca Meclis araştırma komisyonu
kurulmasını saygılarımızla arz ve talep ederiz. 
1)
Ahmet Kenan Tanrıkulu  (İzmir)
2)
Zihni Açba  (Sakarya)
3)
Mustafa Mit  (Ankara)
4)
Ruhi Ersoy  (Osmaniye)
5)
Kamil Aydın  (Erzurum)
6)
Saffet Sancaklı  (Kocaeli)
7)
Kadir Koçdemir (Bursa)
8)
İsmail Ok  (Balıkesir)
9)
Nuri Okutan  (Isparta)
10)
Arzu Erdem  (İstanbul)
11)
Deniz Depboylu  (Aydın)
12)
Ahmet Selim Yurdakul  (Antalya)
13)
Atila Kaya  (İstanbul)
14)
Ümit Özdağ  (Gaziantep)
15)
Mehmet Necmettin Ahrazoğlu  (Hatay)
16)
İsmail Faruk Aksu  (İstanbul)
17)
Baki Şimşek  (Mersin)
18)
Fahrettin Oğuz Tor  (Kahramanmaraş)
19)
Mehmet Erdoğan  (Muğla)
20)
Seyfettin Yılmaz  (Adana)
Gerekçe:
Bütün
dünyada tarihin her döneminde insan gücü, kalkınmanın motoru veya belirleyicisi
konumunda olmuştur. Diğer bir anlatımla, insan gücü, bir ülke nüfusunun mal ve
hizmet üretebilecek kesimini oluşturmaktadır.
“İnsan
gücü” kavramı, herhangi bir zamanda ülke nüfusunun fiilen çalışan kısmını ifade
eden "iş gücü" kavramından farklıdır. İnsan gücü planlaması ise,
belli bir dönemde ekonomik ve toplumsal kalkınmanın ihtiyaç duyduğu ekonomik
kaynak olan insan gücünü temin etmeye çalışılmasıdır. Bu yöndeki plânlamayla
işe almalar, eğitim, terfiler, iç transferler, fazla iş gücü, emeği planlamak
ve kontrol etmek, teknoloji düzeyi, iş düzeni, eğitimi ve davranışsal faktörler
gibi insan gücü etkinliğini artırıcı faktörler üzerinde önlemler alınmaktadır.
Kamu
iş gücünü planlamanın temeli, uygun personelin, uygun zamanda ve yerinde
kullanımını sağlamak, onların niteliklerini hizmet içi kurslarla geliştirmesi
elde edilebilir.
İnsan
gücü planlamasını, makro ve mikro insan gücü planlaması olarak ikiye ayırmak
mümkündür. Günümüzde makro açıdan insan gücü planlaması, ülke ekonomisinin
ihtiyaç duyduğu iş gücünü nicelik ve nitelik açısından belirlemek ve belirlenen
hedeflere ulaşmak için yapılmaktadır.
Bu
planlamayla başarıyla ulaşabilmek için insan gücü talep ve arzının tespiti,
kamu personelinin yerinde istihdam edilmesi ve bu personelin verimliliğin
yükseltilmesinin amaçlanması gerekmektedir.
Mikro açıdan insan gücü planlaması ise, kurum ve
kuruluşun gayelerine ve görevlerine uygun olarak personel istihdamını
gerçekleştirmek ve personelden diğer kaynaklara orantılı, hatta onlardan daha
fazla verim elde etmeyi amaçlamaktadır.
İnsan
gücü planlamasını ayrıca kısa dönemli (en fazla bir yıla kadar), orta dönemli
(bir, üç yıllık süreler için), uzun dönemli (genellikle beş, on yıl arası)
olarak da yapmak gerekmektedir. Böylece ilgili kamu kurumunun hedefleri ile
görevlerini gerçekleştirirken elindeki iş gücü materyalini bilmesi sağlanmış
olacaktır. 
Ancak
ülkemizde uzun zamandan bu yana böyle bir planlama yapılmamış, birçok meslekten
gencimiz işsiz konumda bırakılmıştır. Bu yüzden, TBMM’nin bu alandaki
sorumluluğunu yerine getirmesi için, ülkemizin, önümüzdeki dönemde ihtiyacı
olacak insan gücü ve mesleklerin araştırılarak bu konuda alınması gereken önlemlerin
belirlenmesi amacıyla Anayasa'nın 98'inci ve TBMM İç Tüzüğü'nün 104 ile
105'inci maddeleri uyarınca bir Meclis araştırma komisyonu kurulması bu
alandaki sorunların çözümüne büyük katkı sunacaktır.
3.-
Ankara Milletvekili Zühal Topcu ve 21 milletvekilinin, öğretmenlerin 2015 Yılı
Öğretmenlerin Hizmetiçi Eğitim Planı içinde yer almayan hizmet içi eğitim
seminerlerine çağrılması sonucunda oluşan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/201)
Türkiye Büyük Millet Meclisi Başkanlığına
“2015
Yılı Öğretmenlerin Hizmetiçi Eğitim Planı içinde yer almayan hizmetiçi eğitim
seminerlerine öğretmenlerin çağrılması sonucunda oluşan sorunların
araştırılarak alınması gereken önlemlerin belirlenmesi” amacıyla Anayasa’mızın
98'inci, Türkiye Büyük Millet Meclisi İçtüzüğü’nün 104'üncü ve 105'inci
maddeleri gereğince Meclis araştırması açılması için gereğini saygılarımızla
arz ederiz.
1)
Zühal Topcu  (Ankara)
2)
Emin Haluk Ayhan  (Denizli)
3)
Oktay Öztürk  (Mersin)
4)
Şefkat Çetin (Ankara)
5)
İsmet Büyükataman (Bursa)
6)
İsmail Ok  (Balıkesir)
7)
Saffet Sancaklı  (Kocaeli)
8)
Yusuf Halaçoğlu  (Kayseri)
9)
Mustafa Kalaycı  (Konya)
10)
İsmail Faruk Aksu  (İstanbul)
11)
Mehmet Erdoğan  (Muğla)
12)
Mehmet Parsak  (Afyonkarahisar)
13)
Ümit Özdağ  (Gaziantep)
14)
Mevlüt Karakaya  (Adana)
15)
Erkan Haberal  (Ankara)
16)
Ruhi Ersoy (Osmaniye)
17)
Zihni Açba  (Sakarya)
18)
Ahmet Selim Yurdakul  (Antalya)
19)
Kamil Aydın  (Erzurum)
20)
Baki Şimşek  (Mersin)
21)
Deniz Depboylu  (Aydın)
22)
Mustafa Mit  (Ankara)
Gerekçe:
Günümüzde
artan terör olaylarıyla birlikte, ülkemiz birçok noktada etkilenmektedir.
Etkilenen alanlardan en önemlisi ise ülkenin geleceğinde etkili bir yere sahip
olan eğitim alanıdır. Eğitim kurumları olan okullar terör örgütlerinin
karargâhı haline gelmiş ve terör eylemleri neticesinde eğitim sekteye
uğramıştır.
7
Haziran 2015'ten bu yana, terör örgütü Güneydoğu Anadolu Bölgesi’nde yoğun bir
şekilde eylemlerini arttırmıştır. Eğitim kurumlarını yağmalamaya ve yakmaya
başlamışlardır. Ayrıca Güneydoğu Anadolu Bölgesi’nde yüzlerce köy okulu
güvenlik nedeniyle eğitime başlayamamıştır. Eğitime başlamış olsalar bile
bölgede görevli öğretmenlerin birçoğunun artan terör olaylarının ortaya
çıkardığı güvenlik endişesi nedeniyle rapor alarak, tayin isteyerek, ücretsiz
izne ayrılarak ve formalite evlilikler yaparak bölgeye gitmek istemediği
belirlenmiştir. Son altı ayda Diyarbakır, Mardin, Şırnak, Hakkâri ve Muş'un
ilçeleri başta olmak üzere sokağa çıkma yasağı uygulanan gün sayısı 170'i
bulmuştur. Kamuoyunda yapılan açıklamalara göre 16 Ağustos 2015-11 Aralık 2015
tarihleri arasında 7 il ve 17 ilçede toplam 52 kez sokağa çıkma yasağı ilan
edilmiş ve özellikle Şırnak ili Cizre ilçesinde 4 kez, Silopi ilçesinde ise 1
kez sokağa çıkma yasağı ilan edilmiştir.
Artan
terör olayları neticesinde ortaya çıkan sokağa çıkma yasakları zaten eğitimi
sekteye uğratırken 13 Aralık 2015 tarihinde Millî Eğitim Bakanlığı tarafından
Şırnak ili Cizre ve Silopi ilçelerinde görevli öğretmenlere 14-16 Aralık 2015
tarihleri arasında hizmet içi eğitim seminerine alınacaklarını ve bu seminere
memleketlerinde de katılabileceklerini belirten telefon mesajı gönderilmiştir.
Ancak MEB tarafından yapılacak olan seminerler faaliyet numarası, tarihi, yeri
ve kontenjanı önceden belirlenip ilan edildikten sonra başvurular neticesinde
öğretmenlere MEBSİS üzerinden veya imza karşılığı tebliğ edilirken, bahsi geçen
hizmet faaliyeti telefon mesajıyla bildirilmiştir. 2015 Yılı Öğretmenlerin
Hizmetiçi Eğitim Planı içinde yer almayan bu seminerin öğrenim devam ederken ne
amaçla yapıldığı ilgili makamlar tarafından açıklanmamıştır. Bunun sonucunda
Cizre ve Silopi ilçelerinde görev yapan 3.800 öğretmenin büyük çoğunluğu bölgeden
ayrılmıştır. Öğretmenlerin memleketlerine dönmelerinin ardından bazı okullarda
eğitim durmuş, hatta okulların kapısına asma kilit takılmıştır. Bölgede eğitime
bu şekilde ara verilmesi yarıyıl tatiline girmeden öğretmenlerin görev
bölgesinin dışında, memleketlerinde de bu semineri alabileceklerini belirten
telefon mesajı öğrencilerin eğitim öğretim hayatında olumsuz etki
yaratmaktadır. Eğitimciler ise okulların kapatılması ve sokağa çıkma yasakları
nedeniyle bu senenin bölgedeki öğrenciler için kayıp sene olacağını
belirtmektedir. Bu olumsuz etkilerin ve kaybın nasıl giderileceği ise
bilinmemektedir.
Yukarıda
açıklanan nedenlerle 2015 Yılı Öğretmenlerin Hizmetiçi Eğitim Planı içinde yer
almayan hizmet içi eğitim seminerine öğretmenlerin çağrılması sonucunda oluşan
sorunların araştırılarak alınması gereken önlemlerin belirlenmesi amacıyla bir
Meclis araştırması açılması gerekli görülmektedir.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Sayın
milletvekilleri, şimdi Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır. Okutup işleme alacağım ve
oylarınıza sunacağım:
VIII.-
ÖNERİLER
A)
Siyasi Parti Grubu Önerileri
1.-
HDP Grubunun, Grup Başkan Vekilleri Diyarbakır Milletvekili Çağlar Demirel ve
Diyarbakır Milletvekili İdris Baluken tarafından, sokağa çıkma yasaklarının
toplumda yarattığı maddi ve manevi tahribatların araştırılması amacıyla 11/5/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 11 Mayıs 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulunun 11/05/2016 Çarşamba günü (Bugün) toplanamadığından, grubumuzun
aşağıdaki önerisinin İç Tüzük’ün 19’uncu maddesi gereğince Genel Kurulun
onayına sunulmasını saygılarımla arz ederim.
Çağlar Demirel
 Diyarbakır
 Grup
Başkan Vekili
Öneri:
11
Mayıs 2016 tarihinde Diyarbakır Milletvekili Grup Başkan Vekili Çağlar Demirel
ve Diyarbakır Milletvekili Grup Başkan Vekili İdris Baluken tarafından verilen
(1972 sıra numaralı) sokağa çıkma yasaklarının toplumda yarattığı maddi ve
manevi tahribatların araştırılması amacıyla Türkiye Büyük Millet Meclisine
verilmiş olan Meclis araştırma önergesinin, Genel Kurulun bilgisine sunulmak
üzere bekleyen diğer önergelerin önüne alınarak 11/05/2016 Çarşamba günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir.
BAŞKAN
– Halkların Demokratik Partisi Grup önerisinin lehinde ilk konuşmacı Adana
Milletvekili Sayın Meral Danış Beştaş.
Süreniz
on dakika. 
Buyurun.
(HDP sıralarından alkışlar)
MERAL
DANIŞ BEŞTAŞ (Adana) – Teşekkür ederim Sayın Başkan.
Değerli milletvekilleri, sokağa çıkma yasaklarıyla
ilgili bu kürsüde ve Mecliste sayısız defa bu yasakların ve sonuçlarının ne
kadar büyük ihlaller oluşturduğunu, vahşet boyutlarını aştığını, insanlığa
karşı suçlar kapsamında er ya da geç Türkiye’yi Uluslararası Ceza Mahkemesi
önünde sanık sandalyesine oturtacağını ifade ettik. Ve maalesef bugün sokağa
çıkma yasakları hâlâ devam ettiriliyor ve sokağa çıkma yasaklarının neticeleri
de bütün ağırlığıyla yaşamımızın üzerine çökmüş durumda.
Buna
geçmeden önce, yine bugün bir katliamın yıl dönümü, Reyhanlı patlamasının
3’üncü yıl dönümü. Gerçekten, Türkiye’de artık katliamlarla, büyük
patlamalarla, kaybettiğimiz canlarla neredeyse her günün bir yıl dönümü olduğu
bir tarihsel geçmişimiz var. Ben, katliamda yaşamını yitirenleri ayrıca
saygıyla anmak istiyorum. 
Değerli
arkadaşlar, sokağa çıkma yasaklarının neticelerinde gerçekten ölümleri,
yaralıları, işkenceleri, yakılan yıkılan evleri bir bilanço olarak vermek
oldukça rahatsızlık verici çünkü bunlar rakam değil; ölen her bir insanın adı
soyadı, ailesi, çocuğu, annesi babası, yaşamı var. Bu nedenle, bilanço
vermekten de ayrıca ben rahatsızlık duyuyorum ama şunu genel olarak söyleyeyim:
Binlerce insanın yaşamını yitirdiği bir uygulamadan, hukuksuz bir uygulamadan,
asla insanlık tarihinde unutulamayacak bir uygulamadan söz ediyoruz.
Sizi
biraz geçmişe götürmek istiyorum. AKP iktidarı, 30 Ekim 2014’te on buçuk saat
süren bir Millî Güvenlik Kurulu toplantısı yaptı ve o toplantıdan sonra Kürt
kentlerini savaş alanına çevirdi. Bu savaş düpedüz savaş, düşük yoğunluklu
falan da değil, savaşın bütün unsurları var. Genelkurmay Başkanı, Nusaybin
gibi, Cizre gibi bir ilçeye defalarca gidiyor. 5 bin asker -SAT komandoları
dâhil- Cizre’de görev yapıyor. Binlerce özel harekât mensubu, polis gücü, her
türlü asker güçleri orada bu görevinin başında -tırnak içinde, görev falan
değil- savaşın tarafı olarak halka karşı en büyük suçları işlemeye devam
ediyorlar. Ve tabii ki bu 30 Ekim 2014 aynı zamanda darbenin kararlaştırıldığı
tarihtir bizim açımızdan ve her ne kadar iktidar partisi grup başkan vekili
“Ortada darbe falan yok.” dediyse de, vallahi dünyada herhâlde böyle bir şey
görülmemiş, darbeye sadece biz direniyoruz, aslında iktidar partisinin
direnmesi lazım. Şu anda, 4 Mayısta en son darbeyi iktidar partisi yedi aslında
çünkü seçimle işbaşına gelen bir Başbakan görevinden azledildi.
BÜLENT
TURAN (Çanakkale) – Kongre yapılacak. 
MERAL
DANIŞ BEŞTAŞ (Devamla) – Azledildi ve diyorlar ki: “Demokratik bir şekilde
devam ediyor.” Demokrasinin içeriğini bilmesek belki inanırdık yani görevden
azletme, Başbakanın yerinden alınması, şu anda grubun toplanamaması, bakanların
olmaması, kim bakan olacak, kim başbakan olacak, kim Meclis grup yönetiminde
olacak tartışmaları düpedüz darbedir. Neyse, konumuz bu değil. 
Şimdi, sokağa çıkma yasaklarına ilişkin gerçekten çok
konuşulan ama Meclis kürsüsünde söylediğimiz bir husus var, onu bugün özellikle
gündeme getirmek istiyorum, duvar yazıları. IŞİD’çilerin, IŞİD zihniyetinin
işgal ettiği yerlerde, halka karşı savaş açtığı yerlerde… Sokağa çıkma
yasaklarının olduğu bölgede de aynı zihniyet tezahür ediyor. Nedir? Burada
duvar yazıları. Size sadece birkaç tane duvar yazısı söyleyeceğim: “Türk’ün
gücünü göreceksiniz.”, “Geldik (T.C.).”, “Ne mutlu Türk’üm diyene.”, “Geldik
(T.C.).” yine, “Kurdun dişine kan değdi, korkun.”, “Türk’sen övün, değilsen
itaat et.”, “Esedullah timi burada.”, “T.C. her yerde.”, “PÖH, JÖH, TEM”, “T.C.
burada, piçler nerede?” Tabii, kavramlar için özür diliyorum, ben aynen alıntı
yapıyorum. “Aşk Bodrum’da yaşanır güzelim.” Bunu insanların yatak odalarına
giden, yüzlerini maskeyle kapatan askerlerin yazdığını ve o fotoğrafı gözünüzün
önüne getirmenizi rica ediyorum ve aynı zamanda, o bodrumlarda yüzlerce insanın
vahşice yakılarak katledildiğini de dipnot olarak düşüyorum. “T.C. Cizre
hatırası” diye fotoğraflar, “Yaşasın Türk.”, “Seni seviyoruz uzun adam.” Hani,
Cumhurbaşkanı duygulanıp ağlamıştı ya, bu savaş suçları karşısında onu dikkate
almıyor ama “uzun adam”, “sevgi” lafları geçince hüzünlenmişti nedense, insan
ölümü onu hüzünlendirmiyor ama. “Geldik, yoktunuz kızlar.” ve benzeri duvar
yazıları, o sokağa çıkma yasaklarının olduğu bölgelerde nasıl bir vahşiliğin
ortada olduğunu çok net bir şekilde gözlerimizin önüne seriyor. 
Evet, cenazeler tanınmıyor. Şu anda, sadece Cizre’de 61
cenaze teşhis edilemediği için morglarda bekliyor ve aileler morg morg gezmeye
devam ediyor maalesef. Yine, bu konuda, şu anda sokağa çıkma yasağının kalktığı
yerlerde de yardımlar engelleniyor. Bizzat tanıklık ettiğim -benim de, bütün
milletvekili arkadaşların da- biz eşlik etmediğimizde yardım götürülmesi
engelleniyor. Kamyonlarla, bütün olanaklarıyla halk yardımları topluyor ama
güvenlik güçleri “Bu yardımları yapamazsınız.” diye her zaman olduğu gibi keyfî
bir uygulama yaşama geçiriyor. 
Peki, Birleşmiş Milletler ne dedi? Dün bu kürsüden bu
meseleyi söyledik. Sokağa çıkma yasaklarıyla ilgili şunu söyleyeyim: Gerçekten,
Türkiye tarihinin en karanlık sayfalarından birini oluşturan bir dönem hâlâ
devam ediyor ve buna karşı sessiz kalan herkesin bunun hesabını vereceği
günlerin yakın olduğunu söylemek istiyorum. 
Şimdi, değerli arkadaşlar, Birleşmiş Milletler
açıklaması dün Türkiye gündemine aslında bomba gibi düşmeliydi ama darbe
tartışması, Başbakanın azli, yeni Başbakan kim olacak, berberlerde bıyık
bırakma kuyrukları yani öyle tuhaf bir gündem oluştu ki, AKP kendi etrafında
gündemi de oluşturuyor. Hâlbuki Birleşmiş Milletler şunu söyledi: “Siz yüzlerce
insanı bodrumlarda diri diri yaktınız. Bize, oraya gidip incelemeye izin
vermiyorsunuz.” Dışişleri Bakanı alelacele dedi ki: “Hayır, gelip
inceleyebilirsiniz.” Ya, kime söylüyorsunuz bunu? Biz gidemiyoruz, sivil toplum
gidemiyor, doktorlar gidemiyor, Sağlık Emekçileri Sendikası gidemiyor, tabip
odaları gidemiyor; yüzlerce heyet ve kişi ve milletvekili o sokaklara giremedi
çünkü orada darbe bütün gücüyle devam ediyor. Kanun yok, hukuk yok, Anayasa
yok. Her şey o bir kişinin, oradaki güvenlik personelinin iki dudağı arasında
ve Dışişleri Bakanı garip bir şekilde -hani cevap vermek zorunda ya- “Gelin,
inceleyin.” diyor. Hâlbuki Birleşmiş Milletlerin bu konudaki beyanı çok açık. 
Değerli
arkadaşlar, Cizre’de şu anda cenazesini alamayan aileler şöyle bir mezarlık
yapmışlar, sadece bir örnek: Bu gördüğünüz numaralar Adli Tıp Kurumu
numaraları, cenaze yok bu mezarlıklarda, aileler gidip acılarını mezar başında
yaşamak için numaralarla mezarlık oluşturmuşlar ve bir kemik parçası
bulduklarında gidip oraya defnedecekler ve bu, onların mezarı olacak. Bu bir
utanç vesikasıdır. Ailelerin, dosya numaralarıyla mezarlık oluşturduğu başka
bir ülke var mıdır, bunu gerçekten milletvekillerinin bilgisine ve deneyimine
sunuyorum.
Son
olarak -maalesef, zamanım kalmadı ama- Uluslararası Ceza Mahkemesinde iç işleri
de olsa insanlığa karşı suçların mutlaka yargılanacağı 4 temel suç var:
Soykırım, insanlığa karşı suçlar, savaş suçları ve saldırı suçları. Bu konuda
da iki dava örneği var: Uganda davası ve Sudan Darfur davası. Şu anda
Türkiye’de içeride yaşadıklarımız tipik olarak Roma Statüsü’nün görev
kapsamındadır ve dün de ifade etmiştim, Birleşmiş Milletlerin raporuyla UCM’nin
önünde sanık olma takvimi hızla işleyecektir. Biz bunun peşini asla
bırakmayacağız. Hâlâ devam eden yasaklarda orada katledilen insanların hesabını
mutlaka bunun sorumluları verecek ve bu konuda… 
Şu
resim, Cizre vahşet bodrumunda çekilmiş bir resim, bir saat, saat çalışıyor ama
bomba da durmuş bir şekilde, şu anda belli değil. Halk direnmeye devam ediyor,
halk kendi hakları için ayakta ve bombalamadaki saatler sizin… Bir metafor
olarak şunu söylemek istiyorum…
(Mikrofon otomatik cihaz tarafından kapatıldı)
MERAL DANIŞ BEŞTAŞ (Devamla) – Sayın Başkan, tamamlamak
için…
BAŞKAN – Evet, Sayın Beştaş, pozitif ayrımcılık yaparak
bir dakika ek süre veriyorum.
Buyurun, tamamlayın.
MERAL
DANIŞ BEŞTAŞ (Devamla) – Teşekkür ediyorum Sayın Başkan.
Evet,
ama sizin de bildiğiniz gibi vahşet bodrumlarında bütün deliller yok ediliyor,
kamulaştırma kararlarıyla ve yıkım kararlarıyla oradaki deliller ortadan
kaldırılmaya çalışılıyor. Ama gördüğünüz gibi deliller ortaya çıkmaya devam
ediyor. Davutoğlu’nun saati durdu, pili bitti ama Cumhurbaşkanının saati henüz
çalışmaya devam ediyor, tik tak sesleri devam ediyor. Şu saatten hareketle de
şunu ifade etmek isterim ki çok yakın bir süreçte sarayın saati duracak. 
NİHAT
ÖZTÜRK (Muğla) – Sen rüya gör, rüya! 
MERAL
DANIŞ BEŞTAŞ (Devamla) – Zaman çok kısaldı. Onun da pili bitecek ve sanık
sandalyesinde, şu anda bir ülkeyi diktatörlüğe götürmenin, darbe yapmanın,
insanların iradesini hiçe saymanın, insanlığa karşı suç işlemenin hesabını
vereceği günler yakındır…
NİHAT
ÖZTÜRK (Muğla) – Çok beklersin!
MERAL
DANIŞ BEŞTAŞ (Devamla) – …ve saatinin süresinin dolmasının, o seslerin
kesilmesinin çok yakın bir zamana tekabül edeceğine inanıyoruz. 
Teşekkür
ediyorum. (HDP sıralarından alkışlar)
ZEKİ
AYGÜN (Kocaeli) – On beş yıldan beri aynı şarkıyı söylüyorsunuz. 
NİHAT
ÖZTÜRK (Muğla) – Çok beklersiniz, çok!
BAŞKAN
– Teşekkür ederiz Sayın Beştaş. 
Grup
önerisinin aleyhinde Kocaeli Milletvekili Sayın Zeki Aygün. (AK PARTİ
sıralarından alkışlar) 
ZEKİ
AYGÜN (Kocaeli) – Sayın Başkan, değerli milletvekilleri; yüce Meclisi saygıyla
selamlıyorum. HDP grup önerisi aleyhine söz almış bulunuyorum. 
Sokağa
çıkma ve hak ihlallerinden bahsedenler terör örgütünün arkasına sığınmaktadır.
Sizin amacınız siyaset yapmak değil; doğu ve güneydoğuda ancak baskı ve
yıldırmayla kendinize zemin bulmaya çalışıyorsunuz. 7 Haziran seçimlerinden
sonra terör örgütünün yapmış olduğu hak ihlallerini nereye koyacaksınız? 
Terörün
ve savunucularının karnesinin, zamanı iyi kullanma adına, bazılarından
bahsetmek istiyorum: 20 Temmuz 2015, Kobani’yi yeniden inşa etme çağrısıyla
Şanlıurfa’nın Suruç ilçesinde toplanan 300 kişilik gruba canlı bomba saldırısı
oldu, 32 kişi şehit oldu, 103 kişi yaralandı. 22 Temmuz 2015, Şanlıurfa’nın
Ceylânpınar ilçesinde polis memurları Feyyaz Yumuşak ile Okan Acar kaldıkları
evde şehit edildi. 27 Temmuz 2015, Muş, Malazgirt ilçesi Jandarma Başkomutanı Binbaşı
Arslan Kulaksız eşi ve kızlarıyla birlikte aracın içerisinde uğradığı saldırıda
şehit edildi. 28 Temmuz 2015, Şemdinli’de görevli Uzman Çavuş Ziya Sarpkaya
banka sırasında başından vurularak öldürüldü. 30 Temmuz 2015, Şırnak’ta
teröristler askere ateş açtı, 1 subay, 3 asker şehit; Diyarbakır’da saldırıda 1
polis, 1 vatandaş hayatını kaybetti. 
Evet,
bunları çok sıralayabiliriz. Yani, karneniz, şurada bir yıl içerisinde 3-5
sayfa ve bunları savunuyorsunuz. 19 Ağustos 2015, Diyarbakır’ın Lice ilçesinde
yola döşenen mayının patlaması sonucu uzman çavuşlar Hakan Aktürk, Barış Akın,
Ferdi Gerekli ve erler Bahadır Aydın, Halil Barkın, Emre Kaan Arlı, Recep
Beycur ve Ömer Erüstün şehit edildi. 22 Ağustos 2015, Şırnak’ta düzenlenen PKK
saldırısında Yüzbaşı Ali Alkan şehit oldu, Diyarbakır’da düzenlenen hain
saldırıda ise Onbaşı Mehmet Kaya şehit edildi. 17 Şubat 2016, başkent Ankara’da
Kızılay Meydanı’nda bomba yüklü araç patlatıldı, 28 sivil vatandaşımız vefat
etti. 
Evet,
terörün başladığından bugüne kadar son bir yılda doğu ve güneydoğuda terörden
dolayı kapanan iş yeri sayısı TESK ve TOBB’un verilerine göre 12 bin
civarındadır. 
Bakın, dört yıldan beri Hakkâri’de koordinatörlük
yapıyorum, altı aydan beri de Van’da yapıyorum. Size sahadan birkaç tane daha örnek
vereceğim: Hakkâri’nin Şemdinli ilçesinin Tütünlü köyünde AK PARTİ’ye oy
verildi diye hayvanlarını otlak ve meralara götürmesi PKK tarafından tehdit
edilerek gönderilmemiştir. Derecik beldesinin ulaşım kaynağı olan Yaylapınar
köyü köprüsünün patlayıcılarla havaya uçurulması. Şemdinli Kayalar köyünde
kızlarını Kur’an kursuna gönderen ailelere çocuklarını geri getirmesi için
baskı yapılması. Derecik Belediye Başkanına ölüm tehdidi, Derecik Belediyesinde
AK PARTİ’ye oy verdi diye oğlu kaçırılan vatandaşın HDP’ye açık açık oy
verdikten sonra oğlunun geri getirilmesi. Şemdinli İlçe Başkanımızın arabasının
bombalanması. Yüksekova ilçesinde bazı HDP’li esnafların iş yerlerine şöyle
yazı yazıyorlar: “Derecik nüfusuna kayıtlı vatandaşlar bu iş yerine giremez.” Bunu
niye yapıyorlar? Çünkü, Derecik halkı 2014 yerel seçimlerinde yüzde 83’le
Derecik Belediyesini AK PARTİ’ye verdiği için. Yıllardan beri açılmayan Derecik
ve Üzümlü gümrük kapılarında görev yapan 12 tane memurun kaçırılması. Tüm bu
olaylar karşısında devletin güvenlik güçlerinin kamu düzenini tesis etmek adına
yaptığı uygulamanın üzerinden mağduriyet politikası oluşturmaya çalışıyorsunuz.
Yıllardan beri hak arama adına kandırdığınız doğu halkı sizin bu iki yüzlü
politikanıza prim vermiyor. Halk şunu söylüyor: “PKK bitene kadar operasyonlar
devam etsin.” diyor.
Korku
ve baskıyla yüzde 80 oy aldığınız Sur, Cizre, Yüksekova insanı terörün
arkasında yer almamıştır. Bakın, miting yaptınız, 500 kişi gelmedi; cuma
namazına davet ettiniz, insanlar itibar etmedi. Bunların hepsi yaşanmış
hadiseler. Şimdi, siz kalkıp bu kadar, kamu düzenini sağlamak için oluşan bu
hadiseler karşısında oluşan bu durumun üzerinden mağduriyet politikası
üretiyorsunuz. Bu gerçekten yakışmıyor. Halk size şu primi verdi; bakın, 7
Haziranda şunu söyledi, bu 1 Kasımda size oy veren insanın söylediği laf: “Biz
bunları dağdan indirelim, demokratik zeminde siyaset yapsınlar dedik, 80
milletvekiliyle bunları Meclise soktuk ama bunlar demokrasiye sarılacağına
terörün arkasına sarıldılar.” Yüksekdağ’ın ifadesidir bu ve bu şekilde “1
Kasımda bunlara oy yok.” diyen bir kesim vardır. Bunun da karşılığı, 7 Haziran
ile 1 Kasımı karşılaştırırsanız, 7 Haziranda yüzde 13,5 oy aldınız, 1 Kasımda
10,8 aldınız. Yani, bu söylenenin karşılığı var. Onun için, siz ne kadar
mağduriyet politikası yaparsanız yapın bu millet sizin gerçek yüzünüzü gördü.
Onun için, insanlar artık sizden bıktı. Bırakın bu milleti de bu küresel
güçlerin Suriye üzerinde oynadığı oyunu ve bunu Türkiye üzerinden yansıtmak
için kullandığı taşeronların savunuculuğunu gelip burada yapmayın. Yazık günah,
bu millete yazık günah! Millet huzur istiyor, millet kalkınma istiyor. Bakın,
kırk yıldan beri “Millete bu bölgede hizmet yapılmıyor, yol yapılmıyor, köprü
yapılmıyor, hastane yapılmıyor.” diye politika yaptınız ama biz on beş yıldan
beri bunları yaparken onların iş makinelerini yakanların bugün sözcülüğünü
yapıyorsunuz. Devlet, burada, bugüne kadar kudret elini gösterdi, şimdi şefkat
elini uzattı. Siz, bu lafa da belki cevap vereceksiniz ama “şefkat eli” işte bu
çözüm süreciydi ama çözüm sürecinde ne yaptınız? Yine, hakkını aradığınız
insanlara zulmettiniz. AK PARTİ’ye oy verdi diye haraca bağladınız, vermedi,
evini yaktınız, arabasını yaktınız. Efendim, iş adamından haraç istediniz,
vermeyince, sözde mahkemeler kurdunuz, orada onları tehdit ettiniz ve bu konuda
maalesef, halk sizin bu yönden de ikiyüzlülüğünüzü gördü. 
MÜSLÜM
DOĞAN (İzmir) – İyi ezberlemişsin!
ZEKİ
AYGÜN (Devamla) - Şimdi, çıkıp, burada mağduriyet politikası yapıyorsunuz.
Terörün başladığı zaman, “öz yönetim, özerklik” diyorsunuz, baktınız ki bu
olmuyor, şimdi, onu bırakıp mağduriyet politikalarını neyle yapıyorsunuz?
“Sur’da tarihi yok ediyorsunuz.” “Efendim, çocuklar Cizre’de ölüyor.” “Efendim,
şurada şu oluyor, bu oluyor…” Bunlardan bahsediyorsunuz. 
FERHAT
ENCU (Şırnak) – Yalan mı?
ZEKİ
AYGÜN (Devamla) – Millet artık sizin gerçek yüzünüzü gördü. Hiç boşuna
çırpınmayın. Bu millet, bin yıllık tarihiyle bu kardeşlik ruhunu tekrar tesis
etmek istiyor, siz tesis edilen bu ruhu bozamayacaksınız, bozduramayacaksınız
çünkü bölgede iki şey üzerinden toplumlar bölünmeye çalışılıyor: Bizi kırk
yıldan beri etnik milliyetçilik üzerinden bölmek isteyen küresel güçlerin
oyunları, bugün Orta Doğu’yu Şii ve Sünni olarak bölmeye çalışıyor yani dinsel
milliyetçilik üzerinden bölmeye çalışıyor. Siz, hâlâ bu oyunların bir piyonu
hâline gelmiş PKK’nın, onun yan kuruluşlarının burada gelip sözcülüğünü
yapıyorsunuz. Yapmayın bunu. Evet, biz, bu gerçekleri bölgede de anlatıyoruz,
burada da anlatıyoruz, her yerde anlatıyoruz. Bu millet, sizin gerçek yüzünüzü
görmüştür. 
Bu konuda anlatacak çok şeyler var ancak sizden
ricamız, şunu hiç söylemeyin: Kamu düzenini tesis etmek için güvenlik
güçlerinin yapmış olduğu operasyonları bir savaş gibi burada ilan etmeyin.
Vatandaş bunu yemiyor. Savaş değil bu; savaş, iki devlet arasında olur. Terör
karşısında yapılan müdahaleyse, bu terörün ortadan kaldırılması ve kamu
düzeninin düzeltilmesi adına yapılan operasyonlardır. Siz, bu olaylara sebep
olan terör örgütünün yaptıklarını hiçe sayacaksınız, bunları görmeyeceksiniz,
sonuçta da gelip bunun üzerine konuşacaksınız yani bu kadar da aymazlık olmaz.
Hiç bugüne kadar terör örgütünden bahsedip burada “Ya, bunları yapanlar
bunlardır, biz bunları durdurmak için demokratik yönden bunları durduracağız,
yapacağız, edeceğiz.” dediniz mi?
Bakın,
Yüksekova’da operasyon yapılacaktı, geldiniz, orada olayı çözmek istediniz.
Gittiniz, görüştünüz terör örgütleriyle, çözebildiniz mi? Dinlemediler. Çünkü
onlar, size bağlı değil, siz, onlara bağlısınız. Onlar, size ne diyorsa onu
yapıyorsunuz. Onun için, sizin yapacağınız iş, gerçekten şu milletin yüzünün
gülmesini istiyorsanız, demokratik yönden siyaset yapmak istiyorsanız, bir
kere, oradan kendinizi kurtarın.
Ha,
biz, fiziksel temizliği yapıyoruz, devlet o bölgede fiziksel temizliği yapıyor,
zihinsel temizliği de yapıyoruz, ekonomik kalkınmayı da yapacağız, bakalım o
zaman ne yapacaksınız? Ama ekonomik kalkınmayı yaparken tabii, oraya gitmemesi
için de yine terör örgütünü göreve çağıracaksınız. Nasıl ki köprüleri
patlattığınız gibi, yolları bombaladığınız gibi, bu hadiseleri yaptığınız gibi
onları da yapacaksınız.
LEZGİN
BOTAN (Van) – Ayakkabı kutularıyla…
ZEKİ
AYGÜN (Devamla) - Ama gelip burada da mağduriyet politikası üreteceksiniz, ki
artık millet sizin gerçek yüzünüzü gördü. Ben fazla da uzatmak istemiyorum.
Bu
duygularla hepinizi sevgi, saygı ve muhabbetle selamlıyorum. (AK PARTİ
sıralarından alkışlar)
BAŞKAN
– Teşekkür ederiz Sayın Aygün.
Sayın
Beştaş, buyurun.
MERAL
DANIŞ BEŞTAŞ (Adana) – Doğrudan bana sataşma var.
BAŞKAN
– Buyurun Sayın Beştaş.
Sataşmadan
dolayı iki dakika veriyorum.
V.-
SATAŞMALARA İLİŞKİN KONUŞMALAR (Devam)
10.-
Adana Milletvekili Meral Danış Beştaş’ın, Kocaeli Milletvekili Zeki Aygün’ün
HDP grup önerisi üzerinde yaptığı konuşması sırasında şahsına sataşması
nedeniyle konuşması
MERAL
DANIŞ BEŞTAŞ (Adana) – Sayın Başkan, değerli milletvekilleri; sayın hatip,
doğrusu, sakin sakin -sataşma değil aslında- hakaret etmeye devam etti, ben de
kendisine şunu söyleyeyim.
ZEKİ
AYGÜN (Kocaeli) – Valla siz öyle anlıyorsanız öyle olsun.
MERAL
DANIŞ BEŞTAŞ (Devamla) – Hangi kamu düzenini tesis ediyorsunuz? Kamunun
olmadığı bir kamu düzeni. Halk olmayacak, hepsini öldüreceksiniz, yakacaksınız,
yıkacaksınız evlerini, sonra “Orada kamu düzenini tesis ediyoruz.”
diyeceksiniz. Kimse bunu dinlemez, buna inanmaz, bunu söyleyeyim, halkı
kandırmaya siz devam etmeyin.
ZEKİ
AYGÜN (Kocaeli) – Bu saydığım olayları kim yaptı?
MERAL
DANIŞ BEŞTAŞ (Devamla) – İkincisi, siz, zihinsel ve fiziksel olarak bir
politikadan söz ettiniz. Doğru, zihinsel olarak asimilasyona devam ediyorsunuz.
Demin ifade ettiğim duvar yazılarında işte o asimilasyon politikanızın, IŞİD
zihniyetinin nasıl çıktığı ortada. Fiziksel olarak da bir soykırım mantığı var.
Mağduriyet
politikası, sizin uzmanlık alanınız. Biz, mağduriyet üzerinden değil, direniş
üzerinden yürüyen bir partiyiz ve bu direnişimizi asla kıramayacaksınız. 7
Haziranda yüzde 41 aldınız, 1 Kasımda yüzde 49 aldınız; savaştan kim
besleniyor; bu, çok açık. Siz, darbe yaptınız 1 Kasımda, Cumhurbaşkanı
darbesine hiçbirinizin gıkı çıkmadı; halkı korkuyla, tehditle, ölümle,
bombalarla kendinize oy vermeye mecbur ettiniz.
RAVZA
KAVAKCI KAN (İstanbul) – PKK’yla karıştırdınız ama, PKK’yla karıştırıyorsunuz.
MERAL
DANIŞ BEŞTAŞ (Devamla) – Biz kimsenin sözcülüğünü yapmıyoruz, biz halkın
sözcülüğünü yapıyoruz ama sizin ne işiniz var Hakkâri’de, neyi koordine
ediyorsunuz? Hakkâri halkıyla ne bağınız var? Hakkâri halkı size oy mu verdi? 
AHMET
YILDIRIM (Muş) – Yüzde 3 aldılar, hakkını yemeyelim, yüzde 3!
MERAL
DANIŞ BEŞTAŞ (Devamla) - Siz işte bu asimilasyoncu, sömürgeci mantıkla gidip
orada aynen şey valileri gibi halkı koordine ediyorsunuz. Yazıklar olsun size!
Bir de “Halk sizi gördü.” diyorsunuz, halk sizin ne olduğunuzu biliyor,
biliyor. Halk, sizin soykırım suçunuzuda, asimilasyon politikanızı da, savaşla
nasıl oyunuzu yükselttiğinizi de biliyor ve siz “kamusuz bir kamu düzeni”
yaratmaya çalışıyorsunuz. Tarih, bu konuda sizden bilin ki hesap soracak. (HDP
sıralarından alkışlar) 
BAŞKAN
– Teşekkür ederiz Sayın Beştaş. 
ZEKİ
AYGÜN (Kocaeli) – Sayın Başkan…
BAŞKAN
– Buyurun Sayın Aygün.
ZEKİ
AYGÜN (Kocaeli) – Sayın Başkanım, sataşma var.
BAŞKAN
– Nerede, hangisi sataşma?
ZEKİ
AYGÜN (Kocaeli) – “Şehirde sizin ne işiniz var?”, “Sizin Hakkâri’de ne işiniz
var?”, “Orada şehir valisi gibi dolaşmanıza ne gerek var, ne için…”
BAŞKAN
– Buyurun Sayın Aygün. (HDP sıralarından alkışlar) 
Size
de iki dakika…
HAKAN
ÇAVUŞOĞLU (Bursa) – Tabii, oraya sadece onlar gider, Türkiye Cumhuriyeti
vatandaşı gidemez oraya!
İDRİS
BALUKEN (Diyarbakır) – Biz hangi cumhuriyetin vatandaşıyız?
MERAL
DANIŞ BEŞTAŞ (Adana) – Biz başka bir cumhuriyetten geldik, onun için!
11.-
Kocaeli Milletvekili Zeki Aygün’ün, Adana Milletvekili Meral Danış Beştaş’ın
sataşma nedeniyle yaptığı konuşması sırasında şahsına sataşması nedeniyle
konuşması
ZEKİ
AYGÜN (Kocaeli) – Değerli milletvekilleri, tabii, konuşmamın üzerine söz alan
konuşmacının da sözünü gerçekten hayretle karşılıyorum, yani bir milletvekili,
yalnız seçildiği ilde mi görev yapar, yoksa Türkiye’nin tüm sathında mı görev
yapar?
MERAL
DANIŞ BEŞTAŞ (Adana) – Koordinatör dediniz, koordinatör.
ZEKİ
AYGÜN (Devamla) – Biz, Kocaeli’den seçildik ama Türkiye’nin milletvekiliyiz.
(AK PARTİ sıralarından alkışlar) Biz, teşkilat çalışmaları adına
koordinasyonumuzu yapıyoruz. Dolayısıyla, siz burada bunu, terör örgütüne bu
kadar yapılan operasyonları ve yapılan şeyleri de niye üzerinize alındınız?
Demek ki terör örgütüyle beraber çalışıyorsunuz, alınmanız bunu gösteriyor.
“Halkın diliyle konuş.” diyorsunuz, biz halkın diliyle konuştuk; bakın, orada
yaşanan hadiseleri anlattık. Yani AK PARTİ’ye oy vereni tehdit eden PKK terör
örgütü değildir de kimdir? Şemdinli’de Tütünlü köyünde AK PARTİ’ye oy verdi
diye köylüyü cezalandıran kimdir? Bunların savunucusu kim? Siz. O zaman demek
ki eş güdümlü çalışıyorsunuz ki burada benim söylediklerimden alıntı yaparak
cevap veriyorsunuz.
Onun
için, asimilasyonu esas siz yapmak istiyorsunuz. Eğer siz bu asimilasyonu
yapmamış olsaydınız…
AHMET
YILDIRIM (Muş) – “Zihinsel temizlik” dedin ya! “Temizlik” ne demek?
ZEKİ
AYGÜN (Devamla) – …burada Türkiye Cumhuriyeti’nin şehirlerine, siz “kürdistan”,
bilmem şu bu demezdiniz.
Evet,
yani gerçekten hayretle karşılıyorum. Ben, burada, milletvekili olarak sizin bu
söyleminizden hicap duyuyorum, bu konuda…
AHMET
YILDIRIM (Muş) – Hicap duyulacak hâldesiniz.
ZEKİ
AYGÜN (Devamla) – Hicap duyuyorum, evet, çünkü bir milletvekilinin görevinin ne
olduğunu bilmemesini veya biliyorken bunu inkâr etmesini Meclisin ve milletin
değerlendirmesine sunuyorum. 
Saygıyla
selamlıyorum. (AK PARTİ sıralarından alkışlar)
BAŞKAN
– Teşekkürler Sayın Aygün.
AHMET
YILDIRIM (Muş) – Kaç özel harekâtçı eşliğinde geldin Hakkâri’ye? 
MERAL
DANIŞ BEŞTAŞ (Adana) – Sayın Başkan…
BAŞKAN
– Sayın Beştaş, buyurun.
MERAL
DANIŞ BEŞTAŞ (Adana) – Sataşma var doğrudan bana “eş güdümle çalışıyorsunuz.”
diye, daha birçok, baştan sona…
BAŞKAN
– Buyurun Sayın Beştaş.
ZEKİ
AYGÜN (Kocaeli) – Hadi inkâr et o zaman! Madem eş güdümle çalışmıyorsun inkâr
et!
AHMET
YILDIRIM (Muş) – Hangi zırhlı araçla gezdiniz Hakkâri’de? 
ZEKİ
AYGÜN (Kocaeli) – Valla hiçbir zırhlı araçla gezmedim, hiçbir şey yapmadım.
AHMET
YILDIRIM (Muş) – Kaç özel harekâtla gittiniz?
ZEKİ
AYGÜN (Kocaeli) – Ben, senin milletvekilin Zozani’ye şunu dedim: “Gel, beraber
dolaşalım.” Onu bile yapmadı. Hadi, beraber gidelim.
AHMET
YILDIRIM (Muş) – Hadi, gel gidelim.
BAŞKAN
– Sayın Yıldırım, Sayın Beştaş kürsüde.
12.-
Adana Milletvekili Meral Danış Beştaş’ın, Kocaeli Milletvekili Zeki Aygün’ün
sataşma nedeniyle yaptığı konuşması sırasında şahsına sataşması nedeniyle
konuşması
MERAL
DANIŞ BEŞTAŞ (Adana) – Valla, sayın milletvekilleri, biz milletvekilliğinin
nasıl yapılacağını sizden öğrenecek değiliz; Türkiye'de milletvekilliğini en
iyi Halkların Demokratik Partisi milletvekillerinin yaptığını herkes görüyor ve
biliyor. Biz, milletvekilliğini, sizin gibi koruma ordularıyla, arkada el pençe
divan durarak yapmıyoruz; biz, gerçekten halkın içinde, halk için, halkla
beraber siyaset yapıyoruz ve şunu unutmayın, şunu asla unutmayın; Türkiye'nin
her yerinin milletvekiliyiz ama kayyum atamaları, koordinatör milletvekilliği
bu darbenin ayaklarından biridir. 
İLKNUR
İNCEÖZ (Aksaray) – Şunu da darbeye bağladınız ya, pes doğrusu! 
MERAL
DANIŞ BEŞTAŞ (Devamla) – Oraya koordinatör olarak gitmeniz milletvekili olarak
gitmenizle aynı anlamda değildir. Siz bizim mitinglerden söz ediyorsunuz…
ZEKİ
AYGÜN (Kocaeli) – Senin teşkilatçı olmadığın buradan belli!
HAKAN
ÇAVUŞOĞLU (Bursa) – Kim belirlemiş milletvekillerini orada? Komisyon. Hangi komisyon?
Kandil’in yaptığı komisyon. 
MERAL DANIŞ BEŞTAŞ (Devamla) – Silopi’ye Sayın Başbakan
Davutoğlu gitti. Biz, oradaki yerli arkadaşlarla, halkla konuştuk; hepsi polis
ve asker, halktan hiç kimse yok. Bir tek amcayı yakalamışlar, nasıl olmuşsa
ağlatmışlar, zaten ağlar insan, “Halkla buluştu.” diye koca koca manşetler
attınız. Ya, o yandaş medyanın attığı yalanlara hepimiz artık gülüyoruz.
Gerçekten onlar gazete falan da değil ve işte bu şekilde çalışıyorlar. 
Ayrıca,
hayret ve hicap duymanıza gerek yok. Ben gayet net, gayet açık, oradaki
uygulamalardaki zihniyetinizi anlatıyorum. Siz “Savaş yok.” diyorsunuz,
Uluslararası Ceza Mahkemesinin -size okuyacağım birazdan söz alırsam- nasıl iç
savaş olabileceğine dair uluslararası kararları var ve UCM’nin bir kararı,
Darfur kararı diyor ki: “Benim muhatabım devlettir. Devlet uyacak hukuk
kurallarına.” Siz gelmişsiniz, diyorsunuz ki: “PKK örgüt, yasa dışı örgüt,
kurallara uymuyor.” Eğer siz onu da kendiniz gibi eşit değerde görüyorsanız,
bir devlet mekanizması olarak görüyorsanız tartışacak hiçbir şey yok. Burada
muhatap olarak sizsiniz. Biz, sizin bu savaşta insanlığa karşı suç işlediğinizi
söylüyoruz. 
Teşekkür
ederim. (HDP sıralarından alkışlar)
BAŞKAN
– Teşekkür ederiz Sayın Beştaş.
ZEKİ
AYGÜN (Kocaeli) – Hanımefendi, bakın, bunlar sizin karneniz, savunduğunuz
PKK’nın karnesi.
BAŞKAN
– Sayın milletvekilleri…
İLKNUR
İNCEÖZ (Aksaray) – Sayın Başkan…
BAŞKAN
– Sayın İnceöz, buyurun.
İLKNUR
İNCEÖZ (Aksaray) – Sayın Başkan, hatibin az evvelki konuşması içerisinde “bu
savaşta” demek suretiyle bunu bir savaş olarak itham etmesi ve politikalarımızı
eleştirmesi bakımından 69’a göre söz almak istiyorum.
BAŞKAN
– Buyurun. (AK PARTİ sıralarından alkışlar)
13.-
Aksaray Milletvekili İlknur İnceöz’ün, Adana Milletvekili Meral Danış Beştaş’ın
sataşma nedeniyle yaptığı konuşması sırasında Adalet ve Kalkınma Partisine
sataşması nedeniyle konuşması
İLKNUR
İNCEÖZ (Aksaray) – Sayın Başkan, değerli milletvekilleri; az evvel bizim
konuşmacımız, gerçekten doğu ve güneydoğuda, o bölgede neler oluyor, bugün
süreçle alakalı bir bilgi verdi. Aslında konuşmasına baktığımızda, burada bir
parlamenterin alınması gereken hiçbir durum söz konusu değildir. Çünkü, bahse
konu olan, orada, o bölgede ülkemizin kırk yıldır başına musallat olan PKK terör
örgütünün terör eylemleriyle ilgiliydi. Yani, burada üzerinize alınmanızı
gerektirecek hiçbir durum yok. Çıkıp onlar adına burada savunmanızı yapmanızı
hakikaten şiddetle kınadığımı özellikle belirtmek istiyorum. Onların siz
sözcüsü müsünüz de milletvekili arkadaşımızın terör örgütü ve eylemlerine karşı
yapmış olduğu işlere, mücadeleye… Bu, ülkenin problemi, ülkemizin problemi.
Burada herhangi bir şekilde, terör meselesini o bölgede, burada bulunan
kardeşlerimizin hukukuyla karıştırılacak bir şekilde söz söylemenizi doğru
bulmadığımı özellikle belirtmek istiyorum.
Bir
kere, Türkiye’nin en önemli meselelerinden bir tanesi terör meselesidir.
Bununla ilgili bir konuşma yaptı. Bunda alınacak, gücenecek ve bunu savunacak
bir şey yok. Burada, sırtını YPG’ye, PYD’ye dayayanlar adına mı bu açıklamaları
yapma ihtiyacı hissediyorsunuz? “Elimizi kolumuzu sallayarak” derken, sırtınızı
oraya dayayarak mı dolaştığınızı ima ediyorsunuz? Onlar adına konuşmanıza hiç
gerek yok. Bakın, burada bir asimilasyonla, böyle bir asimilasyon…
HAKAN
ÇAVUŞOĞLU (Bursa) - Listeyi kim yapmış Başkanım, milletvekili listesini kim
yapmış Başkanım? Parti mi yapmış, başka yer mi yapmış?
BÜLENT
YENER BEKTAŞOĞLU (Giresun) - Ama o olmadı şimdi. Sizinkini kim yaptı?
İLKNUR
İNCEÖZ (Devamla) - Biz on dört yıldır, iktidarımız döneminde farklılıklarımızı
bir zenginlik olarak söyledik ve 79 milyonun kardeşlik hukukunu pekiştirmek
adına, ayrımcılık adına ne varsa onları kaldıracağımızı söyledik. Bugün,
ülkemin 79 milyon vatandaşı “Kürt’üm.”, “Türk'üm.”, “Çerkez’im.”, “Laz’ım.”,
“Abaza’yım.” diyebiliyorsa bu, ülkemizin kazanımlarıdır. Ama bu kazanımları,
elinde silahlı terör örgütü o bölge insanımızın kazanımlarını çok görüp orada
bölge insanımızı tehdit edecek şekilde bir tehdit oluşturmaya kalktığında da, kusura
bakmayın, bahse konu olan da tam da oradaki insanımızın kamu güvenliğini tesis
etmekten, devlet olmanın, iktidar olmanın sorumluluğunu, gereğini yerine
getirmekten geçer.
Teşekkür
ediyorum. (AK PARTİ sıralarından alkışlar)
BAŞKAN
- Teşekkür ederiz Sayın İnceöz. 
MERAL
DANIŞ BEŞTAŞ (Adana) - Sayın Başkan…
BAŞKAN
- Sayın Beştaş…
MERAL
DANIŞ BEŞTAŞ (Adana) - Yani, baştan sona bana söz söyledi, sataştı.
BAŞKAN
- Sayın Beştaş, yeni bir sataşmaya mahal vermeden, buyurun, iki dakika daha
size süre veriyorum.
BÜLENT
YENER BEKTAŞOĞLU (Giresun) - Efendim, sağ tarafta bir şey var. Bir durum mu
var? Çok boşaldı da, biz de merak ettik yani. Tadı tuzu yok Meclisin. 
ZEKİ
AYGÜN (Kocaeli) - Böyle boş konuşmaları dinlememek için gelmiyor arkadaşlar.
Çalışıyor arkadaşlar. 
İDRİS
BALUKEN (Diyarbakır) - Evet, gerçekten, konuşmalarınız çok boş.
OKTAY
VURAL (İzmir) - Yani, grup başkan vekilinin konuşmasına “Boş.” demeyin. Grup
başkan vekilinin konuşmalarına “Boş konuşma.” demeyin Sayın Aygün.
BAŞKAN
- Burada boş konuşmalar yapılmıyor sayın milletvekilleri. Her milletvekilinin
sözü ve konuşması kıymetlidir, lütfen...
ZEKİ
AYGÜN (Kocaeli) - Önergeler boş.
BAŞKAN
- Buyurun.
14.-
Adana Milletvekili Meral Danış Beştaş’ın, Aksaray Milletvekili İlknur İnceöz’ün
sataşma nedeniyle yaptığı konuşması sırasında şahsına sataşması nedeniyle
konuşması
MERAL
DANIŞ BEŞTAŞ (Adana) - Sayın Başkan, bunu sayın hatibin kendi konuşmasının boş
olduğunun itirafı olarak kabul ediyorum.
İDRİS
BALUKEN (Diyarbakır)- Kendi konuşmasına saygısı yok. 
MERAL
DANIŞ BEŞTAŞ (Devamla) - Gerçekten bir itiraf niteliğindeydi. 
ZEKİ
AYGÜN (Kocaeli) - Önergeler boş, önergeler. Önergeler boş.
BAŞKAN
- Dinleyelim lütfen.
MERAL
DANIŞ BEŞTAŞ (Devamla) - Çok boş konuştunuz gerçekten. Teşekkür ediyorum.
Takdir ediyorum bu beyanınızı. (HDP sıralarından alkışlar)
ZEKİ
AYGÜN (Kocaeli) - Yok, düzeltiyorum: Önergeler boş.
MERAL
DANIŞ BEŞTAŞ (Devamla) - Yok, boş konuştunuz, yani, onu söyleyeyim de.
Ayrıca,
şiddetle neyi kınadınız sayın hatip, bilmiyorum. Yani, ben gerçekleri anlattım.
Yani, kınamakla, böyle, hamasetle falan alışmışsınız siyaset yapmaya. Sıralar
boş çünkü şu anda yeni grup yönetimi belirlenecek, yeni Bakanlar Kurulu
belirlenecek, yeni Başbakan belirlenecek. Birilerinin biati yenilemesi lazım,
bağlılığını yenilemesi lazım.
ZEKİ
AYGÜN (Kocaeli) - Bizimkiler dağda belirlemiyor sizin gibi, dağda belirlemiyor.
MERAL
DANIŞ BEŞTAŞ (Devamla) - E, bu nedenle Meclise kimse ilgi duymuyor, bu, gayet
doğal ama biz bu Meclisi çalıştırmaya kararlıyız, biz bu Meclisi
çalıştıracağız. 
ZEKİ
AYGÜN (Kocaeli) - Bizimkiler dağda belirlemiyor, sizin gibi dağda belirlemiyor.

MERAL
DANIŞ BEŞTAŞ (Devamla) - Ve ülkemizin en temel problemi tam da budur: İşte,
sarayın sizin üzerinizdeki doğrudan hâkimiyetidir. Saray öksürüyor, siz burada
nezle oluyorsunuz. Hepinizin ödü kopuyor gerçekten. Ne olacak ya? Bir direnin,
bize bakın, örnek alın, örnek. Direniş, direniş, size kazandıracak yani
demokrasi direnişle olur, bunu unutmayın.
ZEKİ
AYGÜN (Kocaeli) – Kandil’e karşı direnebiliyor musun?
MERAL
DANIŞ BEŞTAŞ (Devamla) - Biz sırtımızı nereye dayadığımızı çok iyi biliyoruz.
Biz sırtımızı halka dayadık, halka.
HAKAN
ÇAVUŞOĞLU (Bursa) – Ha, şimdi oldu, bravo!
MERAL
DANIŞ BEŞTAŞ (Devamla) - Sizin darbelerinize karşı, sizin baskılarınıza karşı,
sizin hukuksuzluklarınıza karşı halktan güç alıyoruz. 
Bugün
Demokratik Bölgeler Partisi Eş Genel Başkanını, yerelde iktidar olan partinin
eş genel başkanını gözaltında tutuyorsunuz. Basın açıklaması bile alınmış, gece
yarısına kadar evinde ve parti genel merkezinde arama yapılıyor. Sözlü
konuşmalar… Kalem mi aradınız, daktilo mu aradınız, bilgisayar mı aradınız?
İşte, darbe tam da budur. Siz sırtınızı IŞİD’e, El Ahram’a, El Nusra’ya
dayadığınızda işte Türkiye'yi böyle bir felakete sürüklediniz. Biz sırtımızı
sadece ve sadece halka dayıyoruz. Bunu unutmayın. (HDP sıralarından alkışlar)
BAŞKAN
– Teşekkürler Sayın Beştaş.
RAVZA
KAVAKCI KAN (İstanbul) - PYD, PKK, onlar…
İLKNUR
İNCEÖZ (Aksaray) – Sayın Başkan, kayıtlara girmesi bakımından söylüyorum. Bir
kere, bütün terör örgütlerine hangi mesafede durduğumuz açık ve net. Bütün
terör örgütlerinin terör eylemlerini açıkça lanetliyor ve ülkemizde de bununla
sonuna kadar mücadele edeceğimizi belirtiyoruz. 
LEZGİN
BOTAN (Van) – Silahları nereye gönderdiniz?
ZEKİ
AYGÜN (Kocaeli) – Sen arabandaki silahı söyle.
AHMET
YILDIRIM (Muş) – Arabayla 2 bin tır aynı mı?
İLKNUR
İNCEÖZ (Aksaray) – Bizim de temennimiz oydu ki… Ama ne yazık ki bir
parlamenter, teröristin cenazesine gidecek, aracında silahlar bulunacak, terör
örgütüyle kol kola dolaşacak ve “Sırtımızı halka dayadık.” diyecek, kusura
bakmasın. Hiç inandırıcılığı kalmamıştır, maske düşmüştür. 
Teşekkür
ediyorum. (AK PARTİ sıralarından alkışlar) 
MERAL
DANIŞ BEŞTAŞ (Adana) – El Beşir’i Türkiye’de ağırladınız ya!
İDRİS
BALUKEN (Diyarbakır) - Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Şimdi, sayın grup başkan vekili, yine açık sataşmada
bulundu. 
İLKNUR
İNCEÖZ (Aksaray) – Ya, ben “terör örgütü” diyorum, sen alınıyorsun.
İDRİS
BALUKEN (Diyarbakır) – Milletvekillerimizin araçlarında silah bulunduğunu ifade
etti. Sataşmadan söz istiyorum.
BAŞKAN
– Sayın Baluken, buyurun, iki dakika.
HAKAN
ÇAVUŞOĞLU (Bursa) – Baluken, sizin bu adayları kim belirledi, bir açıklasanız.
Sizin adayları kim belirledi, bir açıklasanız.
15.-
Diyarbakır Milletvekili İdris Baluken’in, Aksaray Milletvekili İlknur İnceöz’ün
yerinden sarf ettiği bazı ifadeleri sırasında Halkların Demokratik Partisine
sataşması nedeniyle konuşması
İDRİS
BALUKEN (Diyarbakır) – Teşekkür ediyorum.
Sayın Başkan, değerli milletvekilleri; şimdi, o kadar
mesnetsiz, o kadar gerçeklerden kopuk konuşuyorsunuz ki bakın, o
milletvekilinin arabasında silah bulunmasıyla ilgili fezlekeyi grup
toplantımızda görüştük biz, grup toplantımızda bütün Türkiye kamuoyuna
gösterdik. Tek bir bulgu yok, onunla ilgili tek bir bilgi fezlekenin içerisinde
yok.
LEZGİN BOTAN (Van) - Hepsi yalan, iftira. 
AHMET YILDIRIM (Muş) – Yalan, yalan.
İDRİS BALUKEN (Devamla) - Düzenleyen savcı bile, sizin
ortaya atmış olduğunuz iddiaları ya da ona vermiş olduğunuz talimatları
fezlekeye yazmaya bile çekinmiş çünkü açıktan bir yalan. Varsa öyle bir şey
çıkın fotoğrafını gösterin.
ZEKİ AYGÜN (Kocaeli) - İki aydan beri ne yapıyor orada?
İDRİS BALUKEN (Devamla) - Hangi milletvekilimizin
arabasında hangi silah bulunmuş getirin gösterin.
HAKAN ÇAVUŞOĞLU (Bursa) – Hepsi bizde! Gerçeklerin
ortaya çıkma gibi bir huyu vardır, hepsi çıkar. 
İDRİS BALUKEN (Devamla) - Ama bakın, sizin Suriye’deki
çetelere gönderdiğiniz 2 bin tırlık silahları bütün dünya biliyor.
İLKNUR İNCEÖZ (Aksaray) – Tam senin iddian! 
İDRİS BALUKEN (Devamla) - Sizin şu anda Kabinede
bulunan bir bakanınız, henüz size transfer olmadan önce, “Vallahi de billahi de
Türkmen halkına gitmiyordu.” demek suretiyle zaten çetelere gittiğini itiraf
etmişti. Dolayısıyla, böyle iddialar üzerine değil, somut bilgiler üzerine,
bütün dünyanın konuştuğu bilgiler üzerine konuşuyoruz. 
Şimdi, bir milletvekilinin, tabii ki Türkiye'nin bütün
illerine gitme hakkı var ama burada sayın milletvekili, “Biz orada fiziksel
temizlik, zihinsel temizlik yapıyoruz. Ben de koordinatör olarak bunları
koordine etmek için oraya gidiyorum.” dediğinde, kusura bakmayın...
ZEKİ AYGÜN (Kocaeli) – Sizin yanlışlarınızı
düzeltiyoruz.
İDRİS BALUKEN (Devamla) - ...yani o “fiziksel temizlik”
Dersim’den bugüne kadar katliam ve soykırım anlamına geliyor, “zihinsel
temizlik” de 1924’ten bugüne kadar asimilasyon anlamına geliyor. Dolayısıyla,
ifade ettiğimiz husus, katliam ve asimilasyon amacıyla orada bir şeyleri
koordine etmeye gitmişseniz, orada halktan herhangi bir destek bulmanız, halkla
ortaklaşmanız mümkün değildir. 
Hepinize saygılar sunarım. (HDP sıralarından alkışlar)
BAŞKAN – Teşekkürler Sayın Baluken. 
MAHMUT TANAL (İstanbul) – Sayın Başkan...
ZEKİ AYGÜN (Kocaeli) – Sayın Başkanım söz istiyorum.
BAŞKAN
- Sayın Aygün...
ZEKİ
AYGÜN (Kocaeli) – Fiziksel ve zihinsel temizlik yaptığımızın açıklamasını
çarpıtarak söyledi, bunu düzeltmek istiyorum. 
BAŞKAN
– Yerinizden mi, kürsüden mi? 
ZEKİ
AYGÜN (Kocaeli) – Kürsüden.
BAŞKAN
– Düzeltme istediğinize göre yerinizden söz vereceğiz Sayın Aygün, sataşma
değil. 
ZEKİ
AYGÜN (Kocaeli) – Peki, yerimden olsun. 
BAŞKAN
- Buyurun. 
VI.-
AÇIKLAMALAR (Devam)
21.-
Kocaeli Milletvekili Zeki Aygün’ün, Diyarbakır Milletvekili İdris Baluken’in
sataşma nedeniyle yaptığı konuşmasındaki bazı ifadelerine ilişkin açıklaması
ZEKİ
AYGÜN (Kocaeli) – Sayın Başkan, değerli milletvekilleri; benim fiziksel ve
zihinsel temizlikten kastım, o bölgede terör örgütünün halka karşı yaptıkları
zulümden temizlenmesidir ve o terör örgütünün ortadan kaldırılması üzerine
söylediğim fiziksel temizliktir. Zihinsel temizlik ise şudur: Bakın, kırk
yıldan beri o bölgede insanlar -bir örnek vererek anlatmak istiyorum- mağdur
edildi yanlış politikalar yüzünden. Bugün bizim Hükûmetimiz o bölgedeki mağdur
edilen insanlara yerlerini terk ettiği için tazminat ödüyor. O tazminatın
Türkiye Cumhuriyeti tarafından verilmediğini, AB ve Birleşmiş Milletler
tarafından verildiği propagandası yapan PKK’ya karşı, bu zihni düzeltmek için
yapılan dildir. Dolayısıyla, zihinsel temizlikten kastımız budur. Yani, siz,
Türkiye Cumhuriyeti’nin yapmış olduğu ödemeleri…
(Mikrofon
otomatik cihaz tarafından kapatıldı) 
ZEKİ
AYGÜN (Kocaeli) – …başka bir ülkeye mal ederek konuşuyorsanız, bunu bizim
düzeltmemiz bir vatandaş olarak, bir milletvekili olarak görevimizdir. Biz bunu
anlatmaya çalıştık ama siz bunu anlamıyorsanız, anlamak istemiyorsanız yapacak
bir şey yok. 
BAŞKAN
– Peki, teşekkürler Sayın Aygün.
MAHMUT
TANAL (İstanbul) – Sayın Başkan…
İDRİS
BALUKEN (Diyarbakır) – Sayın Başkan…
BAŞKAN
– Sayın Tanal, bir saniye.
Buyurun
Sayın Baluken.
İDRİS
BALUKEN (Diyarbakır) – Tutanaklara geçmesi açısından ifade edeyim. Yani, 1925
yılından, Ağrı’dan, Zilan’dan, Dersim’den bugüne kadar bölgede yapılan bütün
katliamlar “temizlik” adı altında tam da sayın milletvekilinin demiş olduğu o
asimilasyon politikalarının neticesinde devreye konulmuştur. Hiçbir dönemde,
hiç kimse “Biz durduk yerde bir asimilasyon ve katliam politikasını halka
götürüyoruz.” dememiştir. O dönem de yine aynı bugün gibi işte “eşkıyayı
temizleme, terörle mücadele -bilmem- çıbana neşter atma” gibi gerekçeler
üzerinden o dönem de yapılan asimilasyon ve katliamlar da meşrulaştırılmaya
çalışılmıştır. 
Ben
AKP’nin sayın milletvekiline bu itirafından dolayı teşekkür ediyorum, tarihe
geçecek bir itirafta bulunmuştur.
ZEKİ
AYGÜN (Kocaeli) – Sayın Başkanım, burada sataşma var, düzeltmek istiyorum.
BAŞKAN
– Bir saniye Sayın Aygün.
Sayın
Tanal, sizin talebiniz nedir?
MAHMUT
TANAL (İstanbul) – Değerli Başkanım…
BAŞKAN
– Yani, böyle bir usul yok aslında Sayın Tanal ama yine dinleyeceğim sizi.
Buyurun.
MAHMUT
TANAL (İstanbul) – Değerli Başkanım, AKP Grup Başkan Vekili Sayın İlknur Hanım
şöyle bir cümle ifade etti: “Biz, tüm terör örgütlerine karşı eşit mesafedeyiz,
aynı mesafedeyiz.” dediler. Devlet, terör örgütlerine karşı olur; devlet, terör
örgütlerine eşit mesafede olmaz, tarafsız olmaz. (CHP sıralarından alkışlar) Bu
anlamdaki bu beyanını kınıyorum, lütfen, bunu düzeltmelerini istirham ediyorum.
Böyle bir şey olur mu!
BAŞKAN
– Peki, Sayın Tanal, teşekkürler.
İLKNUR
İNCEÖZ (Aksaray) – Sayın Başkan…
BAŞKAN
– Sayın Aygün, ayakta Sayın İnceöz… Buyurun.
İLKNUR
İNCEÖZ (Aksaray) – Bunu daha evvel de yaptığı için özellikle, belirtiyorum:
Benim burada terör örgütlerine karşı ne kadar keskin, ne kadar açık…
MAHMUT
TANAL (İstanbul) – Tutanakları getirin.
İLKNUR
İNCEÖZ (Aksaray) - …ne kadar net ifade ettiğim belli. Geçende bir konuşmama,
terör örgütüyle, meşru müdafaa…
MAHMUT
TANAL (İstanbul) – “Aynı mesafedeyiz.” diyorsunuz.
MEHMET
ŞÜKRÜ ERDİNÇ (Adana) – Cımbızcılık yapma, cımbızcılık yapma!
İLKNUR
İNCEÖZ (Aksaray) – Bakın, aynen söyledim, daha evvelki tutanaklarda da, bunu
ikinci kez yaptığı için açıklama ihtiyacı hissediyorum. Terör örgütüyle
mücadelemizde, o bölgede yaşayan vatandaşlarımızla ilgili bütün şeyler meşru,
yasal, hukuki zemin içerisinde, onların hukuklarını korumak ama terör örgütüyle
de net bir şekilde mücadele ettiğimizi belirtmek amaçlıdır. Bunu böyle, çekip,
oradan buradan uzatıp başka manalar üretmek bana, benim fikrime, benim söylemlerime,
partimin görüş ve düşüncelerine de açıkça, ağır bir söylem olur. Bu anlamda,
lütfen, sözlerimi dinlerken bir daha, çok açık ve net… Böyle bir yerlere
çekmeye gerek yok, çok açık…
MAHMUT
TANAL (İstanbul) – Siz söylediğiniz cümleyi düşünün, tutanaklar var orada.
İLKNUR
İNCEÖZ (Aksaray) – Terör örgütlerine karşı, eşit ve aynı mesafede derken şunu
kastediyorum: Terör örgütü, terör örgütüdür, o terör örgütü iyi, bu kötü; böyle
bir ayrım yapılamaz. 
MUHARREM
ERKEK (Çanakkale) – Hayır, bir ara çok yakındınız, beraberdiniz.
İLKNUR
İNCEÖZ (Aksaray) – Terör örgütlerini değerlendirirken tek bir kategoride
değerlendirirsiniz, bununla mücadele ederken aynı şekilde mücadele edersiniz.
Bu söylemimiz çok açık ve nettir, başka mecralara çekilmesine de asla müsaade
etmeyiz. 
BAŞKAN
– Kayıtlara geçti Sayın İnceöz.
ZEKİ
AYGÜN (Kocaeli) – Sayın Başkan…
BAŞKAN
– Sayın Aygün…
ZEKİ
AYGÜN (Kocaeli) – Sayın Başkanım, Sayın Baluken’in konuşmasında, benim bugün
verdikleri önerge üzerine yaptığım konuşmada kullandığım kelimeleri tarihin
derinliklerine giderek çarpıtmasını şiddetle kınıyorum, kendisini bu konuda
düzeltmeye davet ediyorum. 
İDRİS
BALUKEN (Diyarbakır) – Sayın Başkan, düzeltilecek hiçbir şey yok, tutanaklara
aynı şekilde geçsin istiyorum. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkan, çok kısa bir ifadede bulunmam lazım. Sayın Mahmut
Tanal tabii, biraz önce, aslında, İç Tüzük madde 60’a göre pek kısa bir
açıklama hakkını kullanmak istedi, kullandı da, teşekkür ederiz. Sayın
İnceöz’ün biraz önce “Tüm terör örgütlerine aynı mesafedeyiz.” sözünün bir
hukukçu hassasiyetiyle ve kimsenin yadsıyamayacağı bir şekilde, yanlış bir
kullanım olduğunu ifade etti. Sayın İnceöz bunu açıklamaya çalışırken tabii,
geçmiş dönemde IŞİD’le ilişkilenmeleri ve o konudaki sabıkalarını da göz önünde
bulundurarak bazı şeyler ifade etti ama tüm terör örgütleriyle eşit mesafede
olma tanımının arkasında durmasın. Bu, ancak -bir fen bilimleri okumuş birisi
olarak söyleyeyim- bir dairenin merkezine nasip olur. Tüm noktalara eşit
mesafede olan şey dairenin merkezindedir. Etraflarının terör örgütleriyle
çevrili olduğunu ve hepsine eşit mesafede olduğunu ifade ediyorsa bu da
gerçekten çok hazin bir itiraftır. (CHP sıralarından alkışlar) 
BAŞKAN
– Peki, teşekkürler Sayın Özel.
Sayın
İnceöz…
22.-
Aksaray Milletvekili İlknur İnceöz’ün, İstanbul Milletvekili Mahmut Tanal ile
Manisa Milletvekili Özgür Özel’in yerlerinden sarf ettikleri bazı ifadelerine
ilişkin açıklaması
İLKNUR
İNCEÖZ (Aksaray) - Yani bu konuda bununla ilgili bir yorum yapmayacağım ama
şunu tekrar açıklayacağım, kayıtlara girmesi çok önemli. 
Bakın,
terör örgütü, terör örgütüdür. Çok açık ve net söylüyorum, bu konudaki
mesafeden bahsediyorum. Bunu öbür tarafa çekmeye, başka anlamlar yüklemeye gerek
yok. Burada PKK terör örgütü de, ötekisi de, berikisi de, birilerinin terör
örgütü müdür, değil midir diye tartıştığı konuların hepsinin de terör örgütü
olduğunu söylüyorum. DHKP-C’si de, KCK’sı da, sayılan terör örgütleri de.
Bundan kastım bu yani buna bakışımız çok net. 
LEZGİN
BOTAN (Van) – IŞİD’i de söyle.
İLKNUR
İNCEÖZ (Aksaray) - Mesafe derken bunu söylüyorum, bunda herhangi bir şey yok.
Bunu bir tartışmayalım ama aksi takdirde siz bizi DEAŞ’le ilgili… Daha evvel de
çok defa söyledik, 2013 yılından itibaren DEAŞ’ı, IŞİD’i -her neyse adı- bunu
terör örgütü ilan etmiş, buna karşı tavır almış… Terör örgütlerine bakışımız,
kırk yıldır bu memlekette terör ve terörün sonuçlarıyla ilgili, canımız bu
kadar yanmışken bunu böyle çekmeyi doğru bulmuyorum.
(Mikrofon
otomatik cihaz tarafından kapatıldı) 
İLKNUR
İNCEÖZ (Aksaray) – Buna başka anlamlar yüklemeyi doğru bulmadığımı, kayıtlara
girmesi bakımından da böyle bir açıklama yapma gereğini hissettim.
BAŞKAN
– Teşekkür ederiz Sayın İnceöz.
Birleşime
o dakika ara veriyorum. 
Kapanma Saati: 16.27
ÜÇÜNCÜ OTURUM
Açılma Saati: 16.44
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), İshak GAZEL (Kütahya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 88’inci Birleşiminin
Üçüncü Oturumunu açıyorum.
VIII.-
ÖNERİLER (Devam)
A)
Siyasi Parti Grubu Önerileri (Devam)
1.-
HDP Grubunun, Grup Başkan Vekilleri Diyarbakır Milletvekili Çağlar Demirel ve
Diyarbakır Milletvekili İdris Baluken tarafından, sokağa çıkma yasaklarının
toplumda yarattığı maddi ve manevi tahribatların araştırılması amacıyla
11/5/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 11 Mayıs 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisi üzerindeki görüşmelere kaldığımız
yerden devam ediyoruz.
Şimdi,
önerinin lehinde ikinci konuşmacı İstanbul Milletvekili Sayın Mehmet Bekaroğlu.
(CHP sıralarından alkışlar) 
Buyurun
Sayın Bekaroğlu.
MEHMET
BEKAROĞLU (İstanbul) – Sayın Başkan, değerli milletvekilleri; bu Genel Kurul
salonunda yapılan tartışmaları deminden beri izliyorum, hele hele AKP’li bir
hatibin söylemiş olduğu “Buradaki boş konuşmaları izlememek için arkadaşlar
gelmiyorlar.” sözü, gerçekten, Türkiye Büyük Millet Meclisini, millî iradeyi
iptal etmek anlamına geliyor arkadaşlar. Yanlış yoldayız, hep beraber yanlış
yoldayız, bu yol yol değil.
Değerli
milletvekilleri, şimdi bir siyasi partinin programından kısa bir paragraf
okuyacağım: “Partimiz, teröre tepki olarak maksadını aşan ve bölge halkını
rahatsız eden bazı uygulamaların terk edilmesini ve yıllardır devam eden OHAL
uygulamasının tamamen kaldırılmasını hedeflemektedir.
Suçlu
insanlar karşısında caydırıcı ve masumları koruyucu bir tavır sergilemesi
gereken devletimizin, suçsuz insanlara şefkatle muamele etmesi gerektiğine
inanıyoruz.” Bunu, Adalet ve Kalkınma Partisinin 2001’deki programından aldım. 
Değerli
milletvekilleri, şimdi HDP tarafından verilen önerge, gündeme alınması istenen
önerge, bu sokağa çıkma yasakları halkta ne gibi etki yapıyor, bunu
konuşuyoruz. Baştan beri biz Cumhuriyet Halk Partisi olarak terörle mücadelenin
hukuk içinde yapılması gerektiğini söylüyoruz. Hukuk içinde yapılıp
yapılmadığını, insan hakları ihlallerinin ne durumda olduğunu tespit etmek için
de yerinde gidip incelemelerde bulunuyoruz ve raporlar yayımlıyoruz. Üzülerek
ifade ediyorum, çok sayıda hukuk dışına çıkılan olay tespit ediyoruz; nitekim
bu, Birleşmiş Milletler belgelerine de girdi. 
Değerli
arkadaşlarım, “Türkiye yarın zor durumda kalacak.” filan, orada değilim ama siz
terörle mücadeleyi, devletsiniz, sorumlusunuz ve hukuk içinde, insan haklarını
çiğnemeden yapmak zorundasınız. “Başka çare yok.” deme lüksünüz yok. Siz bir
şehirde terörle mücadele edecekseniz, orada terörist var, size ateş ediyor ve
onu etkisiz hâle getirecekseniz, o şehirde yaşayan 100 bin kişiyi, 130 bin
kişiyi oradan çıkararak yapamazsınız; yaparsanız bu mücadele hukuk içinde
mücadele olmaz. Konuştuğumuz, tartıştığımız konu budur. Bu, devleti haksız
duruma düşürür. Bu, son derece yanlıştır. Ama biz bunların üzerinden
konuşmuyoruz. 
Sadece
bunları değil, değerli arkadaşlarım, hiçbir konuda konuşamıyoruz Türkiye’de. 3
milyon mülteci var, ekonomi şöyle, yoksulluk var. Gaziantep’te bir barakada
yaşayan ve yanarak ölen baba ve 6 oğlunu konuşamıyoruz, çiftçiyi konuşamıyoruz,
patlayan çirkinlikleri, çocuk istismarlarını, “güvenceli esneklik” diye yutturulan
kölelik düzenini, insan kiralamayı, kent yağmalarını, meraların, yaylakların,
kıyıların talanını, hiçbir şeyi konuşamıyoruz ve en önemlisi, otuz iki yıldır
devam eden savaşı, terörü –savaş demiyorsunuz, ne derseniz deyin- terörle
mücadeleyi, binlerce insanın toprağa düşmesini, şehitlerimizi, Kilis’te olup
bitenleri konuşamıyoruz yani doğru dürüst konuşamıyoruz değerli arkadaşlarım.
Bunların üzerinden bile birbirimize gol atmaya çalışıyoruz. Yazıktır! Hiçbirini
konuşamıyoruz. Neyi konuşuyoruz peki? Konuştuğumuz şey, Cumhurbaşkanının
Başbakanı görevden almasını konuşuyoruz, saray darbesi. Hadi “saray darbesi”
demiyoruz, kızıyorsunuz, yönetim krizi. Ama böyle arkadaşlar. 
Geçen
gün Dışişleri Bakanlığı Sözcüsü diyor ki: “Cumhurbaşkanının ifadelerine göre politikaları
geliştirmeye çalışacağız.” Bu nasıl bir şey değerli arkadaşlarım? Türkiye Büyük
Millet Meclisi, iktidar partisi var, Hükûmet var; onların politikalarına göre,
onların sözlerine, ifadelerine göre, yasalara göre, uluslararası anlaşmalara
göre politika tespit edilir. Bunları konuşmuyoruz değerli arkadaşlarım. Siz
şimdi diyeceksiniz ki: “Ne işiniz var bizim partimizin içiyle?” 
Değerli
arkadaşlarım, sayın milletvekilleri; bu, parti içi değil; bu, sadece AKP’nin
işi değil; bu, Türkiye’nin işidir, 77 milyonun işidir. Hayır, yani sadece
Başbakanın azledilmesinden filan söz etmiyorum, bu bir aşama. Esas soru,
Türkiye’nin nereye gittiğidir değerli milletvekilleri. 
Ben
baştan beri hiç inanmamıştım ama Adalet ve Kalkınma Partisi on dört yıl önce
herkesin içinde yer alacağı bir ütopyayla milletin karşısına çıktı, çok önemli
sözler söyledi, etkileyici kelimeler, tespitler, vaatler. “Ortak akıl” denildi,
“Üç Y’yle mücadele edeceğiz.” denildi; yoksulluk, yolsuzluk, yasaklar. “Vesayete
son vereceğiz, tam bir demokrasi…” Elimde Adalet ve Kalkınma Partisinin
programından paragraflar var, bunları okumayacağım. Bunların açılımı yapılmış;
nasıl tam demokrasi olacak, ne olacak, ortak akıl nedir, bunların açılımları
yapılmış. Komşularla iyi ilişkiler, sıfır sorun, Kürt sorununun çözülmesi,
kardeşliğin tesis edilmesi, birlikte yaşama ikliminin yeniden getirilmesi, bir
de ülkenin imar edilmesi var, yollar filan. Evet, duble yollar var, yani buna
bir şey demiyoruz, Allah için yani buna itiraz etmiyoruz. Peki, diğerleri nerede
değerli arkadaşlarım? Size soruyorum: Yoksulluk ne durumda? 20 milyon insan
yardımsız yaşayamıyor. Yolsuzluk? “Rüşvet hırsızlık değildir.” diye fetva
verildi bu dönemde değerli arkadaşlarım. Yasaklar? Sizin gibi düşünmeyen
herkesi susturmaya çalışıyorsunuz. “Böyle değildir.” diyebilirsiniz. Herkesi
haine, ötekiye yazıyorsunuz. Sizin gibi düşünmeyenleri, terör ve terörist
kavramını gelişigüzel kullanıyorsunuz ve onların hepsini terör destekçisi ya da
terörist olarak ilan ediyorsunuz. Sizin tasarladığınız 2023’te, 2071’de -bu
manzarayla söylüyorum- diğerleri yani tasada ve kıvançta bir olan bir millet
gözükmüyor arkadaşlar. Muhaliflere, farklı düşünenlere yer vermeyeceksiniz,
öyle görünüyor, böyle bir manzara var; yüzde 50 şöyle görüyor, yüzde 50 böyle
görüyor. 
Kutuplaşmanın
had safhasına geldik. Devşirme kalemşorlar her gün köşelerinde dost düşman
çetelesi tutuyor. Bırakın muhalefeti, birlikte yola çıktığınız insanları bile
haine yazıyorlar. Nerede ortak akıl peki, size soruyorum. 
Her
şeyi tek bir kişiye bağladınız. Başkanlık sistemi, yarı başkanlık sistemi,
partili cumhurbaşkanlığı. Hayır, bence sizin derdiniz hükûmet sistemini
değiştirmek değerli arkadaşlarım. Siz düpedüz totaliterizme doğru gidiyorsunuz,
tekçiliğe doğru gidiyorsunuz, otoriter bir sisteme doğru gidiyorsunuz; olan şey
budur. 
Yasamayı,
Parlamentoyu etkisiz hâle getirdiniz. Hiçbir dönemde iktidar partisinin
Parlamentoyu çalıştırmadığı görülmemiştir, biz bunu bu dönemde görüyoruz
değerli arkadaşlarım. 
Hükûmet
etkisiz hâle getirildi. Bakanlar Kurulu tek kişiye, saraya bağlandı. Şimdi
yüksek yargıya taktınız, yargıyla ilgili düzenlemeler yapacaksınız. Oysa şu
programlarınızda, şu belgelerinizde, seçim vaatlerinizde, seçim
beyannamelerinizde siz yargının bağımsızlığından söz ediyorsunuz, tarafsızlığından
söz ediyorsunuz, siz güçler ayrılığından, kuvvetler ayrılığından söz
ediyorsunuz ama gidiş o değil. Düpedüz güçleri tek kişide toplamaya doğru
gidiyorsunuz, maalesef ortak aklı katlediyorsunuz. “O ne derse o.” dönemine
girdik. 
Sizin
ütopyanız öldü değerli arkadaşlarım. Ne derseniz deyin, sizin gelecek
tasarımınızda artık bu ülkenin tüm yurttaşlarına yer yok. Yani, bunu “Böyle
değildir, farklı şekildedir…” Ne derseniz deyin, görüntü bundan ibarettir
değerli arkadaşlarım. O sebepten dolayı sizin söylem üstünlüğünüz bitti. Sayın
Cumhurbaşkanı diyor ki: “Hemen yarın başkanlık sistemi, bu işin artık ‘acele’si
yok.” “Niçin?” diye soruyoruz, “Siz on dört seneden beri neyi yapamadınız,
ekonomide, uluslararası ilişkilerde, nerede bir problem çıktı da olmadı, bu
sistemde yapamadınız da başkanlık sistemine gideceksiniz?” Burada, değerli
arkadaşlarım, bir kişinin hırsından başka bir şeyle karşı karşıya değiliz. 
Değerli
milletvekilleri, size, daha evvel Hükûmeti destekleyen, bu kavgalarda taraf
olan bir, -tırnak içinde- İslamcı yazarçizerin bir paragrafını söyleyeceğim ve
sözlerimi bitireceğim: “Biz, eleştirdiklerimize benzemeye başladık. Arsızlığı,
hırsızlığı, iftirayı ve bizden uzak olan birçok değeri, pelikanlarımız,
trollerimiz, tetikçilerimizle, gazete sayfalarımızda, ekranlarda ve sosyal
medyada, dava uğruna heba ettik. Ne dava bizden bir şey anladı ne de biz
davamızın ne olduğunu anlayabildik. Kişisel çıkarlarımızı nereye gidersek
gidelim baş tacı ettik. İlkeli duranı ‘aptal’, her ipte oynayanı ‘bilge’ ilan
ettik.” 
Değerli
arkadaşlarım, on dört sene sonra gelinen şey budur. Büyük iddialarla gelmiş
olduğunuz iktidarda maalesef bu milletin size bağlamış olduğu bütün ümitleri
heba ettiniz, ortadan kaldırdınız, tek bir kişiye bağladınız. Yine bu yazar
arkadaşımızın bir cümlesiyle bitireyim: “Türkiye öyle bir noktaya geldi ki,
artık, Müslümanlardan kaçıp İslam’a sığınma durumuna geldik.” diyor.
Değerli
arkadaşlarım, sizin yaptığınız şey budur. O nedenle böyle moraliniz bozuk, o
nedenle dağınıksınız. Hükûmetin değişeceğinden dolayı filan değil, esasen,
sizin, artık, bir gelecek tasarımı, ütopyanız yok, bundan dolayı böyle dağınık
vaziyettesiniz. 
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Bekaroğlu.
Grup
önerisinin aleyhinde ikinci ve son konuşmacı Gaziantep Milletvekili Sayın Şamil
Tayyar.
Sayın
Tayyar, süreniz on dakika.
Buyurun.
(AK PARTİ sıralarından alkışlar) 
ŞAMİL
TAYYAR (Gaziantep) – Sayın Başkan, çok teşekkür ediyorum.
HDP’nin
grup önerisi üzerine söz aldım. Bütün milletvekili arkadaşlarımı sevgi ve
muhabbetle selamlıyorum.
Öneri,
özü itibarıyla, sokağa çıkma yasaklarının hukuksuz olduğunu, bunun
mağduriyetlere yol açtığını ve bu söz konusu mağduriyetlerin araştırılmasına
ilişkin bir araştırma komisyonunun kurulmasını talep ediyor. Öncelikle şunun
altını çizmekte fayda var: Bu sözü edilen sokağa çıkma yasağı bir sebep değil,
sonuçtur. Hepimiz çok iyi biliyoruz ki, AK PARTİ iktidara geldikten sonra,
özellikle 2005’te Başbakanımız Sayın Recep Tayyip Erdoğan’ın Diyarbakır’da
yaptığı bir konuşmayla başlayan bir çözüm süreci vardı. Bu süreç, bir kanayan
yara hâline gelen Kürt meselesinin kalıcı bir çözüme kavuşturulması ve
kardeşlik projesinin tesisiydi. Ne var ki, 2009 yılında başlayan, bir ara iki
yıl kesintiye uğrayan, 2011’den sonra da hız kazanan bu süreçte PKK’nın süreci
istismar, suistimal edecek her türlü argümanı kullandığını ve sahayı bu şekilde
terörize ettiğini gördük. Zaman zaman ülkedeki konjonktürel gelişmelerden de
aklınca, kendince yararlanmaya çalıştı. PKK daha önce yaptığı bir açıklamada,
2013 yılı 8 Mayısında PKK unsurlarının yurt dışına çıkarılacağını ifade etmişti
ancak mayıs sonunda Gezi olayları başlayınca bir anda “Acaba Türkiye'de bir
darbe olur mu? Sokak hareketlerinden bir yeni hükûmet çıkar mı? Bir bunu
bekleyelim, ona göre hareket edelim.” tavrı içerisine girdiler. Hani burada da
sıkça darbeden söz ediyorlar ya, kulaklarına küpe olsun diye hatırlatayım. Ve
sonuçta, 2013 yılı Eylül, Ekim ayında PKK, unsurlarını yurt dışına çıkarma ve
silahları bırakma talebinden vazgeçtiğini açıkladı. Daha sonra 2014 yılında
Kobani bahanesiyle, Selahattin Demirtaş’ın açıklamasıyla Türkiye’yi terörize
ettiler, 50’nin üzerinde yurttaşımız hayatını kaybetti. Aslında o günün
şartları içerisinde HDP Genel Başkanı Selahattin Demirtaş’ın cinayete teşvikten
yargı önüne çıkarılması ve mutlaka hesap vermesi gerekirdi. Ne var ki o
ölümlerde parmağı olan, eli olan Selahattin Demirtaş bir demokrasi
kahramanıymış gibi ortalıklarda dolaşmaya…
FERHAT ENCU
(Şırnak) – Siz de Roboski’nin hesabını verin, sonra konuşun. Roboski’nin
hesabını verin!
ŞAMİL TAYYAR
(Devamla) – …onun askerliğini yapan, işte böyle milletvekilleri de PKK’nın
sözcüsü gibi burada hareket etmeye devam ediyor.
NURSEL AYDOĞAN
(Diyarbakır) – Ne alakası var şimdi?
FERHAT ENCU
(Şırnak) – Roboski’nin hesabını verin!
ŞAMİL TAYYAR
(Devamla) – Bir şey söyleyeyim, ben sizleri dinledim, sizler de
dinleyeceksiniz.
NURSEL AYDOĞAN
(Diyarbakır) – Dinlemeyeceğiz seni!
ŞAMİL TAYYAR
(Devamla) – Ama, bu konuşmanın sonunda hepinizi tıpış tıpış buraya getireceğim.

ÇAĞLAR DEMİREL
(Diyarbakır) – Ne yapacaksınız? Ne yapacaksınız?
ŞAMİL TAYYAR
(Devamla) – Konuşacaksınız, konuşacaksınız. Size de CHP’ye de burada söz hakkı
vereceğim, onu söyleyeyim. 
BÜLENT YENER
BEKTAŞOĞLU (Giresun) – CHP’ye laf atmaya hakkın yok.
ÇAĞLAR DEMİREL
(Diyarbakır) – Ne yapacaksınız?
ŞAMİL TAYYAR
(Devamla) – Geleceksiniz, geleceksiniz.
BAŞKAN – Söz
hakkını ben vereceğim Sayın Tayyar, siz değil.
ŞAMİL TAYYAR
(Devamla) – Şimdi, şunu söyleyeyim…
ÇAĞLAR DEMİREL (Diyarbakır)
– Buraya polemik yapmaya mı geldiniz? 
LEZGİN BOTAN
(Van) – O senin haddine değil.
ŞAMİL TAYYAR
(Devamla) – Yavaş, sakin olun, yavaş yavaş.
ÇAĞLAR DEMİREL
(Diyarbakır) – Tıpış tıpış giderken polemik yapmaya mı geldiniz oraya?
ŞAMİL TAYYAR
(Devamla) – Şimdi, bakın, burada az önce HDP’nin sözcüsü de konuştu. “Efendim,
ne oldu, ne arıyorsunuz, kalem mi arıyorsunuz, daktilo mu arıyorsunuz?” diye
aklınca biraz müstehzi bir edayla burada bir konuşma yaptı. Ben orada ne
arandığını, daktilo mu arandığını, kalem mi arandığını anlatayım size. 
LEZGİN BOTAN
(Van) – Ayakkabı kutularını konuş sen.
ŞAMİL TAYYAR
(Devamla) – Bakın, şu anda, Silvan’da, Varto’da, Derik’te, Dargeçit’te,
Bağlar’da, Sur’da, Cizre’de, Silopi’de, İdil’de, Yüksekova’da, Nusaybin ve Şırnak
merkezinde şu ana kadar 3.318 çukur ve barikat ortadan kaldırıldı. Ne olmuş?
FERHAT ENCU
(Şırnak) – Kaç evi yıktınız?
ŞAMİL TAYYAR
(Devamla) – Not alın, not alın. Sen de not al, sen de not al, özellikle sen not
al, özellikle sen not al.
BAŞKAN – Sayın Tayyar…
ŞAMİL TAYYAR
(Devamla) – 3.318 çukur ve barikat kaldırıldı, 5.120 bomba düzeneği imha
edildi. 
Sen iyi
bilirsin, bak, sen iyi bilirsin.
ÇAĞLAR DEMİREL
(Diyarbakır) – Siz gidip saydınız mı orada? Sayın Tayyar, gidip saydınız mı?
ŞAMİL TAYYAR
(Devamla) – 5.120 bomba düzeneği imha edildi.
NURSEL AYDOĞAN
(Diyarbakır) – Bu ne demek?
ÇAĞLAR DEMİREL
(Diyarbakır) – Onu siz daha iyi bilirsiniz, daha iyi.
ŞAMİL TAYYAR
(Devamla) – Sonra ele geçen malzemeleri anlatacağım size. 
ÇAĞLAR DEMİREL
(Diyarbakır) – Siz daha iyi bilirsiniz, siz daha iyi bilirsiniz.
ŞAMİL TAYYAR
(Devamla) – Hani, daktilo mu, kalem mi vesaire mi, bunları daha iyi anlayın
diye. 
ÇAĞLAR DEMİREL
(Diyarbakır) – Tabii, tabii!
ŞAMİL TAYYAR
(Devamla) – Bize ders verenlere bakın, sırtını PKK’ya yaslamış, iradesini
Kandil’e devretmiş, onların listesinden milletvekili seçilmiş olanlar bize
burada ahkâm kesiyor. (AK PARTİ sıralarından alkışlar)
FERHAT ENCU (Şırnak) – Hamasi şeyleri bırak, gerçeği
konuş gerçeği; gerçekleri söyle, gerçekleri. 
NURSEL
AYDOĞAN (Diyarbakır) – Artık bu cümleleri söylemekten vazgeçin, en iyisi bir
kâğıda yazın, sabitlenmiş “tweet” olarak atın her tarafa.
FERHAT
ENCU (Şırnak) – Hep aynı cümleleri bir daha söylüyorsunuz. Ne değişti? Elinize
ne geçti?
ÇAĞLAR
DEMİREL (Diyarbakır) – Farklı cümle üretemiyorlar ki.
ŞAMİL
TAYYAR (Devamla) – Bakın, ele geçen malzemeleri… 
BÜLENT
YENER BEKTAŞOĞLU (Giresun) – Öyle elini kaldırma, elini kaldırma öyle.
ŞAMİL
TAYYAR (Devamla) – Dur, size sıra gelecek. Siz de rahat olun, yavaş olun,
gelecek sıra, yavaş olun. 
ÖZKAN
YALIM (Uşak) – Gelsin bakalım sıra ya, bekliyoruz. 
ŞAMİL
TAYYAR (Devamla) – 1.920 silah, 929’u uzun namlulu ve ağır -bunların
markalarını isterseniz size de veririm, vermeme de gerek yok, zaten
arkadaşlarınız bunları çok iyi biliyor- 3 adet havan… 
NURSEL
AYDOĞAN (Diyarbakır) – Gerek yok, gerek yok. Sen o tarafa anlat, o tarafa,
onlar bilmiyorlardır, kendi tarafına anlat.
ŞAMİL
TAYYAR (Devamla) – …95 adet roketatar, 1.297 adet roketatar mermisi, 1.834 adet
el yapımı patlayıcı, 1.073 adet el bombası, 305.410 adet mühimmat…
LEZGİN
BOTAN (Van) – Hepsini IŞİD’e gönderirsiniz, IŞİD’e.
ŞAMİL
TAYYAR (Devamla) – …28.816 kilogram patlayıcı yapımında kullanılan malzeme ele
geçirildi. 
BEHÇET
YILDIRIM (Adıyaman) – Polis şefi konuşuyor, polis şefi; milletvekili değil,
polis şefi konuşuyor.
ŞAMİL
TAYYAR (Devamla) – Ve o tarihte, bu olaylar başlamadan önce, sizin de çok değer
verdiğiniz, saygı duyduğunuz, milletvekili aday listesi belirlenirken kulis
yapmak için aradığınız, etrafından lobi yaptığınız Cemil Bayık’ın o zaman şöyle
bir konuşması olmuştu, dedi ki… 20 Temmuz 2015, henüz daha bu çözüm süreciyle
ilgili tartışmaların başlamadığı bir süreçte, PKK’nın yayın organlarından bir
televizyona konuşuyor Cemil Bayık, diyor ki: “Halkımız meşru savunma
örgütlenmesini ve bilincini geliştirmeli. Bu sadece askerî güçlerin büyütülmesi
temelinde değil, halk olarak meşru savunmasını geliştirmeli, tüm halkımız silah
almalı, bu temelde kendini eğitmeli ve örgütlemeli.” Devam ediyor Cemil Bayık,
diyor ki: “Bu sömürgeci tüm güçlerin her türlü saldırısına karşı köylerde,
kentlerde, mahallelerde yer altı sistemi tüneller, mevzi sistemi
geliştirilmeli. Köyünü, kentini, mahallelerini terk etmemeli, yaşam olacaksa da
kendi topraklarında, ölüm olacaksa da kendi topraklarında olmalı.” 
Cemil
Bayık da ona gönül veren sizler de oradaki insanların hayatını ciddiye almıyor
olabilirsiniz. Eğer alsaydınız 12-13 yaşında dağlarda cinsel tacize uğrayan o
kız çocuklarının hesabını sorardınız PKK’dan. (AK PARTİ sıralarından alkışlar)
LEZGİN
BOTAN (Van) – Siz Kilis’ten haber verin, Kilis’ten. Kilis’ten haber versene,
Kilis’ten. Kilis’teki insanları her gün IŞİD’e öldürtüyorsunuz. Oradan haber
ver.
ŞAMİL
TAYYAR (Devamla) – 14-15 yaşında dağlara çıkarılan ve taciz edilen o Kürt
çocuklarının hesabını sorardınız.
LEZGİN
BOTAN (Van) – IŞİD’den haber ver. Kilis’ten haber ver, Kilis, Kilis. Sen
Kilis’ten haber ver, konuşma.
ŞAMİL
TAYYAR (Devamla) – Orada, yine, tacize uğrayan, Duran Kalkan’ın kolunun altında
poz veren o kız çocuklarının tacizini sorardınız ama sizin böyle bir derdiniz
yok ki, böyle bir derdiniz yok.
ÇAĞLAR
DEMİREL (Diyarbakır) – Gidin sorun, gidin sorun. Yollar açık, gidin sorun. 
BEHÇET
YILDIRIM (Adıyaman) – Tacizcinin kim olduğu bellidir. 
LEZGİN
BOTAN (Van) – Ensar Vakfından haber ver sen, Ensar, Ensar. 
ŞAMİL
TAYYAR (Devamla) – Haindir diye, köstebektir diye veya farklı yaftalarla PKK
içeresinde infaz edilmiş 5 bin Kürt gencinin hesabını sorardınız. 
LEZGİN
BOTAN (Van) – Sen de Ensar’ın bir parçasısın. 
ŞAMİL
TAYYAR (Devamla) – Soramazsınız çünkü sizin zaten Kürtlerin derdiyle bir
ilginiz yok ki. 
LEZGİN
BOTAN (Van) – Sen IŞİD’den haber ver, Kilis’ten haber ver, konuşma. 
ŞAMİL
TAYYAR (Devamla) – Bakın, PKK’nın Kürtlerle bir derdi yok ama Kürtlerin PKK’yla
bir derdi var ve buradan da size hesabını sordu. Şimdi burada bir milletvekili
kalkmış diyor ki: “Sizin ne işiniz var Hakkâri’de?” Hakkâri bu vatanın
toprağıdır. Bu vatanı size böldürtmeyeceğiz. Size o zaman söyledik, şimdi
buradan tekrar edeyim, hendekleri kazarken de ifade ettik: Ya silahları
gömersiniz, ya silahlarınızla gömülürsünüz. Bunu çok iyi bilin, bunu çok iyi
bilin. (AK PARTİ
sıralarından alkışlar) 
NURSEL AYDOĞAN (Diyarbakır) – Çok büyük tehdit yaptınız! 
FERHAT ENCU (Şırnak) – Kaç yıldır aynı tehdit, aynı taktik,
aynı sözler, geldiğimiz nokta ne? 
ŞAMİL
TAYYAR (Devamla) – Orada kahraman Mehmetçik’imiz, polisimiz bir mücadele
veriyor. Biz onlarla birlikte olmaktan, onlara destek vermekten de gurur
duyuyoruz.
LEZGİN
BOTAN (Van) – Senin kahramanın IŞİD, IŞİD. 
ŞAMİL
TAYYAR (Devamla) – Biz sırtımızı bu devletin asli ve meşru güçlerine
yaslıyoruz, sizler gibi terör örgütlerine sırtımızı yaslamıyoruz. Bunun da
inşallah yakında hesabını vereceksiniz, yakında hesabını vereceksiniz.
LEZGİN
BOTAN (Van) – Sen Kilis’ten haber versene. 
ŞAMİL
TAYYAR (Devamla) – Dokunulmazlıkların kaldırılmasına ilişkin daha önce efelik
yapıyordunuz ama bu ciddiye binmeye başladığı andan itibaren bir anda burada
sloganlar atmaya başladınız, Genel Kurulu, komisyon salonunu terörize etmeye
başladınız. 
LEZGİN
BOTAN (Van) – 2 bin tır silahı gönder IŞİD’e, Türkiye’yi, Kilis’i, Ankara’nın
her yerini bombalat, ondan sonra çık oradan konuş. 
ŞAMİL
TAYYAR (Devamla) – Ama ne yaparsanız yapın nafile, yargı önünde inşallah hesap
vereceksiniz. 
Şimdi
burada çıkan konuşmacılar asıl gündem konusu olan meseleyle ilgili görüşlerini
ifade etmek yerine, son siyasi tartışma konusu üzerinden akıllarınca bir siyasi
rant devşirmeye çalışıyor. Efendim, AK PARTİ’de ne olmuş? Darbe olmuş. Ee, bunu
kim söylüyor? Yani, bir porno videosundan üremiş bir genel başkanın askerleri
söylüyor. (AK PARTİ sıralarından alkışlar)
İBRAHİM
ÖZDİŞ (Adana) – Yuh, yuh!
SERKAN
TOPAL (Hatay) – Yuh!
BÜLENT
YENER BEKTAŞOĞLU (Giresun) – Ayıp be, yazıklar olsun sana ya, yazıklar olsun!
İBRAHİM
ÖZDİŞ (Adana) – Yuh sana, yuh! 
ŞAMİL
TAYYAR (Devamla) – Susun… Susun…
BAŞKAN
– Sayın Tayyar, sizi temiz bir dille konuşmaya davet ediyorum. Bir genel
başkana bu şekilde hitap etmeniz doğru değil. 
ŞAMİL
TAYYAR (Devamla) – O tarihte…
SERKAN
TOPAL (Hatay) – Terbiyesizlik yapamazsın!
ŞAMİL
TAYYAR (Devamla) – Terbiyesizlik yapma! Otur yerine, ahlaksız, otur! 
SERKAN
TOPAL (Hatay) – Sizsiniz terbiyesiz! Terbiyesizlik yapamazsınız! Terbiyesiz
sensin! Ahlaksız sensin! 
ŞAMİL
TAYYAR (Devamla) – O tarihte Star Gazetesinin yazarıydım…
SERKAN
TOPAL (Hatay) – Terbiyesiz sensin. Öyle değil misiniz?
ŞAMİL
TAYYAR (Devamla) – Terbiyesizlik yapma lan, ahlaksız herif.
BAŞKAN
– Sayın Tayyar, lütfen, “ahlaksız” kelimesini de kullandınız.
İBRAHİM
ÖZDİŞ (Adana) – Sözünü geri al sözünü!
SERKAN
TOPAL (Hatay) – Ahlaksız sensin.
ŞAMİL
TAYYAR (Devamla) – Ahlaksız herif, bak, dağıtırım seni orada, ahlaksızlık
yapma!
BÜLENT
YENER BEKTAŞOĞLU (Giresun) – Lafını bil, bak, bir şey söyleyeyim sana, lafını
bil, lafını bil.
SERKAN
TOPAL (Hatay) – Terbiyesiz sensin!
İBRAHİM
ÖZDİŞ (Adana) – Sözünü geri al sözünü!
ŞAMİL
TAYYAR (Devamla) – Şimdi, o tarihte Deniz Baykal’a “diren” diye bağırdım. 
İBRAHİM
ÖZDİŞ (Adana) – Sözünü geri al!
ŞAMİL
TAYYAR (Devamla) – “Diren” diye yazdım o tarihte Baykal’a bu komploya karşı.
Peki, siz ne yaptınız? 
İBRAHİM
ÖZDİŞ (Adana) – Sözünü geri al!
ŞAMİL
TAYYAR (Devamla) – Baykal’ı arkadan hançerlediniz, arkadan. Siz CHP içindeki
darbeye direnmediniz, şimdi kalkıyorsunuz bunu konuşuyorsunuz. 
SERKAN
TOPAL (Hatay) – Terbiyesiz herif.
İBRAHİM
ÖZDİŞ (Adana) – Sözünü geri al!
ŞAMİL
TAYYAR (Devamla) – Susun!
BÜLENT
YENER BEKTAŞOĞLU (Giresun) – Vay kepaze herif, yazıklar olsun be!
ŞAMİL
TAYYAR (Devamla) – Eğer siz parti içi demokrasiyi önemseseniz, eğer bu konuda
zerre kadar kaygınız olsaydı, Deniz Baykal’a…
(Mikrofon
otomatik cihaz tarafından kapatıldı) 
BAŞKAN
– Süreniz bitti Sayın Tayyar.
SERKAN
TOPAL (Hatay) – Terbiyesiz herif, ahlaksız sensin.
ŞAMİL
TAYYAR (Devamla) – Lan, ne diyorsun oğlum sen lan, ne diyorsun sen! Otur oturduğun
yerde.
BAŞKAN
– Birleşime on beş dakika ara veriyorum.
Kapanma Saati: 17.06
DÖRDÜNCÜ OTURUM
Açılma Saati: 17.44
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), İshak GAZEL
(Kütahya) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 88’inci Birleşiminin
Dördüncü Oturumunu açıyorum.
Sayın
milletvekilleri, bir önceki oturumda Adalet ve Kalkınma Partisi Grubu adına
konuşma yapan Sayın Şamil Tayyar’ın konuşması sonucunda bir ara vermek
durumunda kaldık. 
Sayın
Tayyar burada mı acaba? Evet.
Meclisin
mehabetine uygun bir konuşma yapmadığınızı Sayın Tayyar, özellikle ifade etmek
isterim. Meclis İçtüzüğü’nde kaba ve yaralayıcı söz kullandığınız tespit
edilmiştir. Arkada, ara verdiğimiz zaman, bütün grupların grup başkan
vekilleriyle yaptığımız ortak toplantı sonucunda da bu şekilde bir
değerlendirme yapılmıştır. 
Bu
kullandığınız sözlerden kaynaklı aslında size bir ceza vermek durumundayız
ancak bu konuda bir açıklama yapmak isterseniz öncelikle sizi dinlemek isteriz.
Sayın
Tayyar, buyurun.
VI.-
AÇIKLAMALAR (Devam)
23.-
Gaziantep Milletvekili Şamil Tayyar’ın, HDP grup önerisi üzerinde yaptığı
konuşmasındaki bazı ifadeleri nedeniyle özür dilediğine ilişkin açıklaması
ŞAMİL
TAYYAR (Gaziantep) – Sayın Başkan, çok teşekkür ediyorum.
Az
önceki konuşmamda dile getirdiğim husus 2010 yılında yaşandığı zaman Star
gazetesinde köşe yazarıydım. Onu bir kaset komplosu olarak nitelendirmiş ve
değerlendirmiş ve buna bağlı olarak da Sayın Baykal’ın asla istifa etmemesi ve
direnmesi gerektiğini söylemiştim. 
Buna
ilişkin yaklaşımım o tarihten bu yana hep böyle olmuştur. Ancak az önce
konuşmam devam ederken CHP sıralarından yükselen o uğultu ve biraz da şahsıma
yönelik aşağılayıcı ifadeler karşısında, arzu etmediğim hâlde, istem dışı, o
burada tekrar etmek istemediğim ifadeyi kullandım. Bundan dolayı bunu düzeltmek
istiyorum. 
Bundan
dolayı Sayın Baykal’dan, çok değerli eşinden, Gazi Meclisten ve aziz
milletimizden özür diliyorum. (AK PARTİ sıralarından alkışlar) 
BAŞKAN
– Teşekkür ederiz Sayın Tayyar. 
Sayın
milletvekilleri, Sayın Demirel’in de bir söz talebi var çünkü Sayın Tayyar’ın
yapmış olduğu konuşmada Sayın Demirtaş’a ilişkin de bir sözü olmuştu. Bundan
dolayı Sayın Demirel’in, sataşmadan dolayı sanırım söz istiyor.
İSMAİL
AYDIN (Bursa) – Ara verdik Sayın Başkan.
BAŞKAN
– Biz yaptığımız ortak toplantıda böyle bir karar aldık arkadaşlar, lütfen
müdahale etmeyiniz.
Sayın
Demirel…
ÇAĞLAR
DEMİREL (Diyarbakır) – Sayın Başkan, hatibin konuşmasında, aslında bütün
konuşmasında bize ve partimize, eş başkanımıza yönelik ağır bir sataşma ve
hakaret içeren söylemleri söz konusuydu. Sayın hatibin aslında Sayın Selahattin
Demirtaş’tan da özür dilemesi gerekiyordu ama o özrü dilemedi. Bu yüzden bizim
de sataşmadan kaynaklı söz talebimiz olacak.
BAŞKAN
– Sayın Demirel, size iki dakika söz veriyorum.
Buyurun.
V.-
SATAŞMALARA İLİŞKİN KONUŞMALAR (Devam)
16.-
Diyarbakır Milletvekili Çağlar Demirel’in, Gaziantep Milletvekili Şamil
Tayyar’ın HDP grup önerisi üzerinde yaptığı konuşması sırasında Halkların
Demokratik Partisine sataşması nedeniyle konuşması
ÇAĞLAR
DEMİREL (Diyarbakır) – Teşekkür ediyorum Sayın Başkan.
Değerli
milletvekilleri, evet, Genel Kurulun seviyesinin ne kadar düştüğünü, buraya
gelen milletvekillerinin aslında kendilerini tatmin etmek için hangi seviyeye
kendilerini düşürdükleri halkımızın takdirinedir. Buradaki durum zaten
ortadadır. Meclisi çalıştırmayıp eş başkanlara söz söyleyen, hakaret eden bir
Genel Kurul ve milletvekilleri söz konusu. O milletvekilleri zaten kendilerini biliyor.
Burada anlattıklarının hepsini, bu söylenenlerin, bu katliamların, bu ifade
ettiklerinin hepsini kendilerine iade ediyorum ve Sayın Eş Başkanımız
Selahattin Demirtaş demokrasi mücadelesi yürüttüğünü kendisi ifade etti. Evet,
siz bunu yapamıyorsunuz. O yüzden siz zaten diktatörlükle yönetilmeye ve
yönetmeye alışkın olduğunuz için, demokrasi mücadelesi veren ve demokrasi
uğruna siyaset yapan, siyasetin demokratikleşmesi için çaba sarf eden Sayın
Demirtaş’a da söyleyeceğiniz ancak bu kadardır, onu söyleyebilirim. 
Ama
şunu çok net bilin ki, aslında bu ülkeyi kan gölüne çeviren sizin on dört
yıllık iktidarınızdır. Bu iktidarınızla ülkeyi kan gölüne bir bütün olarak
çevirdiniz ve bunun hesabını da mutlaka bir gün vereceksiniz. Belki bugün
sayınız çoktur, ona güveniyorsunuz ama yarın, bunu çok iyi bilin ki
uluslararası mahkemelerde hepiniz bu yaptıklarınızın hesabını vereceksiniz ve
yargılanacaksınız. Çünkü bugün yaptıklarınızın, Cizre’deki katliamların,
Roboski katliamının ve bir bütün olarak Sur’daki katliamların hepsinin hesabını
hepimiz, bütün Türkiye halkları sizden soracaktır; iktidardan ve Hükûmetten
soracaktır diyorum.
Teşekkür
ediyorum.
BAŞKAN
– Teşekkür ederiz Sayın Demirel.
IX.-
OTURUM BAŞKANLARININ KONUŞMALARI
1.-
Oturum Başkanı TBMM Başkan Vekili Pervin Buldan’ın, Başkanlık Divanı olarak
Genel Kurulda yaşanan olaylar ile kaba ve yaralayıcı ifadelerden üzüntü
duyduklarına ilişkin konuşması 
BAŞKAN
– Sayın milletvekilleri, biraz önceki oturumda yaşananlardan çok büyük bir
üzüntü duyduğumu ben de Divan adına belirtmek isterim. Burada hiçbir
milletvekiline karşı kaba ve yaralayıcı söz söylemek hiç kimseye yakışmıyor
açıkçası, ne Sayın Deniz Baykal’a ne Sayın Selahattin Demirtaş’a. Dolayısıyla,
bundan sonra yapacağımız konuşmaları bu şekilde ele alıp, böyle değerlendirip
buna göre konuşmalar yaparsak Meclisin sükûneti açısından da olumlu olur diye
ifade etmek isterim.
Buyurun
Sayın İnceöz.
İLKNUR
İNCEÖZ (Aksaray) – Sayın Başkan, kayıtlara girmesi açısından önemsiyorum. Biraz
evvel, hatip konuşması içerisinde “Diktatörlükle yönetilmeye alışkınsınız.”
dedi. Türkiye bir hukuk devletidir; Türkiye’de meşru, seçilmiş bir Hükûmet
vardır; meşru, kaynağını aziz milletimizden alan, yüzde 52 oyla da seçilmiş
Sayın Cumhurbaşkanımız; her ikisi de görevinin başındadır. Türkiye'nin yönetim
şeklinde meşruiyetini nereden aldığı çok açık ve net bellidir. Bu “diktatör”
söylemini asla kabul etmiyoruz. Geçmişte de ne kadar bu ülkeye hizmet etmiş
genel başkanlar, başbakanlar varsa diktatörlükle suçlanmıştı. Yani bu söylemi kesinlikle
kabul etmiyoruz ve yine, “sivil katliamlar” vesaire, bunlara da her seferinde
itiraz edeceğiz. Türkiye’de bugün süren terörle mücadele vardır.
Teşekkür
ediyorum. 
BAŞKAN
– Peki, teşekkür ederiz Sayın İnceöz.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın Başkan, sadece kayıtlara girmesi açısından ifade
ediyorum. Bu ülke, evet, birçok darbeyle karşılaştı, birçok diktatör anlayışla
yönetildi. Bugün gelinen aşama da zaten bunu çok net olarak ifade ediyor ve
gösteriyor. AKP Hükûmetinin geldiği bu aşamada gördüğümüz diktatöryal
yaklaşımın aslında pratiğini bugün çok net olarak burada görmüş oluyoruz.
Yaşananlar ortadadır, bütün Türkiye kamuoyu bunları görmüş oluyor.
Teşekkür
ediyorum.
BAŞKAN
– Peki, teşekkür ederiz Sayın Demirel.
VIII.-
ÖNERİLER (Devam)
A)
Siyasi Parti Grubu Önerileri (Devam)
1.-
HDP Grubunun, Grup Başkan Vekilleri Diyarbakır Milletvekili Çağlar Demirel ve
Diyarbakır Milletvekili İdris Baluken tarafından, sokağa çıkma yasaklarının toplumda
yarattığı maddi ve manevi tahribatların araştırılması amacıyla 11/5/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 11 Mayıs 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Sayın milletvekilleri, şimdi Halkların Demokratik Partisi grup önerisini
oylarınıza sunacağım: Kabul edenler…
ÇAĞLAR
DEMİREL (Diyarbakır) – Karar yeter sayısı istiyoruz.
BAŞKAN
– Karar yeter sayısı arayacağım.
Kabul
edenler… Kabul etmeyenler… Karar yeter sayısı yoktur. (AK PARTİ sıralarından
gürültüler)
Birleşime
beş dakika ara veriyorum.
Kapanma Saati: 17.53
BEŞİNCİ OTURUM
Açılma Saati: 18.01
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), İshak GAZEL
(Kütahya) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 88’inci Birleşiminin
Beşinci Oturumunu açıyorum.
Halkların
Demokratik Partisi Grubu önerisinin oylamasında karar yeter sayısı
bulunamamıştı. 
Şimdi
öneriyi tekrar oylarınıza sunacağım ve karar yeter sayısı arayacağım: Öneriyi
kabul edenler… Kabul etmeyenler… Öneri kabul edilmemiştir. Karar yeter sayısı
vardır. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım:
2.-
CHP Grubunun, Balıkesir Milletvekili Ahmet Akın ve arkadaşları tarafından,
enerji ihtiyacıyla ilgili çeşitli sorunların araştırılarak alınması gereken önlemlerin
belirlenmesi amacıyla 4/4/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 11
Mayıs 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük
Millet Meclisi Başkanlığına
Danışma
Kurulu 11/05/2016 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
Özgür
Özel
Manisa
Grup
Başkan Vekili
Öneri:
Balıkesir
Milletvekili Ahmet Akın ve arkadaşları tarafından, “Enerji ihtiyacıyla ilgili
çeşitli sorunların araştırılarak alınması gereken önlemlerin belirlenmesi
amacıyla 04/04/2016 tarihinde Türkiye Büyük Millet Meclisi Başkanlığına
verilmiş olan Meclis araştırma önergesinin (411 sıra no.lu) Genel Kurulun
bilgisine sunulmak üzere bekleyen diğer önergelerin önüne alınarak 11/05/2016
Çarşamba günlü birleşimde sunuşlarda okunması ve görüşmelerinin aynı tarihli
birleşiminde yapılması önerilmiştir.
BAŞKAN
– Cumhuriyet Halk Partisi Grubu önerisinin lehinde ilk konuşmacı Balıkesir
Milletvekili Sayın Ahmet Akın.
Sayın
Akın, süreniz on dakika.
Buyurun.
(CHP sıralarından alkışlar) 
AHMET
AKIN (Balıkesir) – Sayın Başkan, değerli milletvekilleri; rüzgâr enerjisi
konusunda vermiş olduğumuz araştırma önergesinin gündeme alınmasıyla ilgili söz
almış bulunmaktayım. Bu vesileyle yüce Meclisi saygıyla selamlıyorum. 
Değerli
milletvekilleri, 2015 yılında ülkemizde üretilen 260 milyar kilovatsaat
elektriğin sadece yüzde 5,7’si hidrolik dışı yenilenebilir kaynaklardan
sağlandı. Rüzgâr enerjisinin toplam elektrik üretimimizdeki payı ise sadece
yüzde 4,4. Uluslararası Enerji Ajansının verilerine göre 2015 yılında dünyada
devreye giren elektrik santrallerinin yüzde 90’ı yenilenebilir, yüzde 10’u ise
konvansiyonel enerjiden oluşuyor. Yenilenebilir enerji yatırımlarında Almanya
ve diğer gelişmiş ülkeler başı çekse de bugün için yenilenebilir yatırımların
üçte 2’si gelişmekte olan ülkeler tarafından yapılıyor. Sadece Çin’de bu
alandaki yatırımlar Avrupa Birliği ve ABD’nin toplam yatırımını katlar duruma
gelmiştir. Bunun yanında Fas da dünyanın en büyük güneş tarlasını kurmuş ve
elektrik üretimine başlamıştır. Dünyada gelişen enerji trendlerine bakıldığında
özellikle Paris İklim Zirvesi’yle birlikte fosil kaynaklı enerji
yatırımlarından uzaklaşma, yenilenebilir kaynaklara doğru hızla bir ilerlemenin
ortaya çıktığını görüyoruz. 
Rüzgârda
48 bin megavat olan potansiyelimiz 2015 yılı sonu itibarıyla kullanımımızda
sadece 4.503 megavata gelmiştir. Bu kurulu gücün yüzde 20’si Balıkesir’de,
Balıkesir-İzmir-Manisa bölgesi ise ülkemizdeki faal RES projelerinin yarısına
sahip durumdadır. Bakanlığın 2010-2014 Stratejik Planı’nda yenilenebilir enerji
kaynaklarının payının artırılması amacıyla 2015 yılında rüzgâr enerjisi kurulu
gücünün 10 bin megavata çıkartılması hedeflenmişti. Yine, Bakanlığın 2015-2019
Stratejik Planı’nda da aynı yönde hedeflere yer verilmişti. Bu planda rüzgâr
enerjisinde 2015 yılında 5.600, 2017’de 9.500, 2019 yılında ise 10 bin megavat
kurulu güce ulaşılması hedeflendi fakat 2015 yılı için hedeflenen 5.600
megavatın bile gerisinde kalındı. Elektrik Enerjisi Piyasası Arz Güvenliği
Strateji Belgesi’nde 2023 yılında rüzgâr enerjisi kurulu gücünün 20 bin
megavata çıkarılması hedef olarak belirlenmişti. Strateji belgelerinde
belirlenen hedeflerin performans gösterilerine bakıldığında hedeflerin sadece
hayalcilikten ibaret olduğunu maalesef söylemek mümkün. 
Mevcut
uygulamalarla 2015 yılı için belirlenen hedefe ulaşılamadığı gibi, 2019 ve 2023
için belirlenen hedeflere de ulaşılamayacağı çok açıktır. Bu durumdayken yeni
yasa, yeni yönetmeliklerle bu sektörün önünün açılmadığı gibi mevcut
düzenlemelerde yapılan değişikliklerle de başka sıkıntılara yol açıldığını
maalesef görüyoruz. Yatırımcılar, kazanılmış haklara zarar gelecek endişesiyle
yeni yatırım kararları için tereddüt içerisindeler. Bankalar, projelere
finansman sağlarken geleceği net göremiyorlar. 
Enerji
arz güvenliğimizin sağlanmasında yerli ve yenilenebilir kaynaklarımızın da
değerlendirilmesinin ne kadar önemli olduğunu hepimiz biliyoruz. Birincil
enerjide 2000 yılında yüzde 67 olan dışa bağımlılığımız, AKP iktidarları
döneminde uygulanan politikalarla bugün yüzde 75’lere tırmanmıştır. Elektrik
enerjisinde de bu bağımlılık yüzde 55 düzeyindedir. 
Toplam
ithalatımızın en büyük kalemini oluşturan enerji ithalatı, dış ticaret
açığımızın da yarısından fazlasını oluşturuyor. Bu açıdan bakıldığında da yerli
ve yenilenebilir kaynaklarımızın ne kadar önemli olduğu ortadadır. Bütün
ülkelerde, özellikle yenilenebilir kaynaklarına, yatırımlarına önemli ve
sürdürülebilir teşvikler sağlanıyor. Ülkemizde de bu konuda mevcut bazı
teşvikler var. Fakat yenilenebilir enerjide istenilen noktaya gelinmediğini
rakamlar ortaya net olarak koyuyor. Bunu hep birlikte masaya yatırarak yeni bir
teşvik sistemini hep birlikte çalışmalıyız. Enerji ve Tabii Kaynaklar Bakanı
çeşitli vesilelerle yaptığı açıklamalarda elektrik üretiminde yerli kaynakların
kullanılacağına özellikle vurgu yapıyor ve bu dönemde enerji yatırımlarında
termik ve nükleer santrale öncelik verileceğini söylüyor. Yerli linyitimizi
kullanarak termik santrallerle elektrik üretebiliriz diyelim. Ama nükleer
santralin neresi yerli, onu anlamış değiliz. 
Nükleer
enerji, yakıtı ve teknolojisi başta olmak üzere, insan kaynağı gibi tüm diğer
unsurlar bakımından tamamen dışa bağımlı olacağımız bir enerji türüdür.
Üstelik, nükleer santrali kuracak olan Rusya’ya on beş yıl boyunca yüksek
sayılacak bir fiyattan alım garantisi veriyorsunuz. Kilovatsaati 12,5 sent artı
KDV üzerinden, on beş yılda Ruslara 70 milyar dolar para ödeneceği söyleniyor.
22 milyar dolar olarak açıklanan yatırım bedelinin 3 katı parayı on beş yılda
Ruslara ödemiş olacağız. Buradaki rantı gören ve bu alandaki rantlara
alıştırılmış olan bir yerli firmanın da nükleer santrale ortak olmak için
girişimlerde ve arayışlarda olduğunu görüyoruz, okunanlardan anlıyoruz. 
Elektrik
dağıtım özelleştirmelerinden net 13 milyar dolar gelir elde edildi. Hem
nükleere verilecek paranın hem de enerji özelleştirmelerinden elde edilen
paranın bir kısmı yenilenebilir enerjiye yönlendirilmiş olsaydı bugün için
koyduğunuz hedeflere ulaşma imkânınız olabilirdi. Biz, dünyadaki enerji
trendlerinin tam tersine bir uygulamayla gidiyoruz. Dünya yenilenebilir
enerjiye giderken, biz fosil kaynaklı ve nükleer enerjiye yöneliyoruz. 
Değerli
milletvekili arkadaşlarım, AKP tarafından verilen enerjiyle ilgili bir kanun
teklifinin komisyonda görüşmelerini tamamladık ve bugünlerde de burada
görüşmeye gelecek. Türkiye'nin enerji ve enerjide dışa bağımlılık sorununu
nükleer santrallerle aşacağına inanan AKP, bu yatırımlarının bir engele
takılmadan yapılması yolunu açma çabası içerisinde. Nükleer santraller için
İmar Kanunu ve yapı denetimini devre dışı bırakıyor, büyük riskler taşıdığı
dünyanın her yerinde kabul edilen nükleer santral için denetim ve güvenlik
konusunu hafifletiyor. Kanun teklifleriyle nükleer santrallere her türlü teşvik
ve kolaylık sağlanırken, yenilenebilir enerji aleyhine olabilecek düzenlemeler
yapılıyor.
YEKDEM
mekanizmasının elektrik maliyetleri üzerinde yarattığı artış gerekçe yapılarak,
YEKDEM fiyatları üzerinden açık eksiltmeyle yapılacak yeni bir yarışma
yöntemine geçilmesi planlanıyor. Yarışma yönteminin devamlı değiştirilmesi,
projelerin finanse edilebilirliği ve ekonomik öngörüleri riske atabilecek bir
adımdır. Kanun teklifleriyle, yenilenebilir enerji konusunda zaten var olan
sıkıntılara maalesef yenileri ekleniyor. Genelde yenilenebilir enerjiye, özelde
ise rüzgâr enerjisine teşvik şarttır; var olan mevzuat ve teşvik sistemi de
yeni baştan ele alınmalıdır. Alım garantisinin, rüzgâr enerjisinin gelişmiş
olduğu ülke örneklerinde olduğu gibi, on beş ila yirmi yıl gibi, hatta daha
uzun sürelerde tutulması gerekir. Ayrıca, rüzgârda gerekli ekipmanlar için de
-bildiğiniz gibi- bir dışa bağımlılık söz konusu. Rüzgâr potansiyelimizin hızla
devreye girebilmesi için yerli ekipmanların teşvikle üretimi de çok önemlidir.
Bu alanda yer alan teşvikler çok yetersiz. Teşviklerin de ötesinde, dünyada bu
alanda oluşan rekabette ön plana çıkabilmek için rüzgâr yatırımlarının
öngörülebilir şekilde gerçekleştirilebileceğine dair bir algının sağlanması
gerekiyor. Bu amaçla yatırım yapmayı düşünenler de sektördeki belirsizlikler
yüzünden harekete geçemiyorlar. 
Değerli
arkadaşlar, bizler de sık sık sektör temsilcileriyle görüşmeler yapıyoruz.
Sektör temsilcileri, rüzgâr enerjisi konusunda önlerini göremiyor olmaktan
şikâyetçiler. Biz, Cumhuriyet Halk Partisi olarak, zengin yenilenebilir
kaynaklarımızın enerji üretimimiz içindeki payını hızla artıracak teşvik
uygulamalarının doğru olacağını düşünüyoruz. Bu sektörde ekipmanların yerli
üretimi için de AR-GE ve teşvik uygulamalarının hayata geçmesi gerekiyor ancak
rüzgâr santrallerinin kurulmasında, yer seçiminden fizibilite çalışması, montaj
işletme aşamalarına kadar tüm süreçte çevre faktörü özellikle dikkate
alınmalıdır. Halkımızın itirazlarına duyarlı olunmalı, doğanın, sit alanlarının
tahribine ve halk içinde bir çatışmaya asla izin verilmemelidir. 
Bu
düşüncelerimle araştırma önergemizin gündeme alınması doğrultusunda
desteklerinizi bekliyor, hepinize saygılarımı sunuyorum. (CHP sıralarından
alkışlar) 
BAŞKAN
– Teşekkür ederiz Sayın Akın. 
Grup
önerisinin aleyhinde ilk konuşmacı, Mersin Milletvekili Sayın Baki Şimşek. 
Buyurunuz
Sayın Şimşek. (MHP sıralarından alkışlar) 
BAKİ
ŞİMŞEK (Mersin) – Sayın Başkan, değerli milletvekilleri; Cumhuriyet Halk
Partisinin vermiş olduğu, enerjide dışa bağımlılığın azaltılması, enerji arz
güvenliğimizin sağlanması, elektrik üretimimiz içerisinde rüzgâr enerjisinin
payının artırılması için verilen önerge hakkında Milliyetçi Hareket Partisi
Grubu adına söz almış bulunmaktayım. Bu vesileyle yüce Meclisi saygıyla
selamlıyorum. 
Dün
Diyarbakır’da ve Van’da, bugün de Şırnak’ta şehit olan polislerimize Allah’tan
rahmet diliyorum, yaralılarımıza acil şifalar diliyorum. 
2016
yılı itibarıyla, ürettiğimiz elektriğin yüzde 35’ini hidroelektrik
santrallerden, yüzde 57’sini termik santrallerden, yüzde 6’sını rüzgâr
enerjisinden, yüzde 1,5 jeotermalden, yüzde 0,5 gibi bir oranda da güneş
enerjisinden sağlamaktayız. 
2003
yılı ve 2016 yılları arasında devreye alınan 14 bin megavat toplam kurulu gücün
11.590 megavatı özel sektör tarafından yapılmıştır. 2.410 megavatlık kurulu güç
ise -Deriner, Ermenek, Alparslan-1, Dalaman Akköprü, Kılavuzlu, Çine, Manyas
gibi- Devlet Su İşleri tarafından yapılmıştır. Yani, Hükûmetimiz 2002 yılından
bu tarafa, Atatürk Barajı’nın kurulu gücü kadar bir baraj inşası yapmıştır.
Diğer yapılan inşaatların ve kurulu güçlerin tamamı özel sektör tarafından
yapılmıştır. 
Ülkemiz
yenilenebilir enerji kaynaklarından olan güneş ve rüzgâr konusunda istenilen
noktaya gelememiştir. Resmî kaynaklarda yer alan bilgilere göre, 48 bin megavat
potansiyelimiz olduğu hâlde rüzgâr enerjisinden sağladığımız elektrik, toplam
üretimimizin sadece yüzde 6’sıdır. Rüzgâr enerjisinde 2015 yılı itibarıyla
ulaşabildiğimiz kurulu güç 4.500 megavattır. Oysa, Enerji ve Tabii Kaynaklar
Bakanlığı 2010-2014 Stratejik Planı’nda hedef olarak 10 bin megavat kurulu güce
çıkarılmasını hedef belirlemişti. Gelinen noktada, hedefin yarısına bile
gelinemediği ortadadır. Bakanlık, 2015-2019 yıllarında, bir beş yıl öteleyerek
10 bin megavat kurulu güce ulaşma hesabı yapmaktadır. Yalnız, bu hedef ilk
yıldan şaşmıştır. 2015 yılında 5.600 megavat, 2017 yılında 9.500, 2019 yılında
10 bin megavat kurulu güce ulaşılması hedeflenmiştir. 2015 yılı için rüzgâr
enerjisinde belirlenen performans 5.600 megavatın gerisinde kalmıştır. Strateji
belgelerinde belirlenen hedeflerin performans göstergelerine bakıldığında
gerçeklikten uzak olduğu ortadadır. Mevcut uygulamalarla 2015 yılı için
belirlenen hedeflere ulaşılamadığı gibi 2019 ve 2023 yılı için belirlenen
hedeflere ulaşılamayacağı da açıktır. 
Rüzgâr enerjisi potansiyelimizin hızla devreye
alınabilmesi için önemli unsurlardan birisi de rüzgâr enerji santrallerinin
yerli üretimidir. Rüzgâr enerjisi için kanat ve kulelerin Türkiye’de üretildiği
bilinmektedir. Yalnız, jeneratör ve güç elektroniğinin yerli üretiminin de
artırılması gerekmektedir. Rüzgâr enerjisi sektör temsilcileri, rüzgâr
enerjisinin gelişiminin önündeki önemli engellerden birisinin de mevzuat ve
bürokrasiden kaynaklandığını belirtmektedir. Günün ihtiyaçlarına uygun olarak mevzuatın
güncellenmesi ve rüzgâr enerjisi yatırımlarını engelleyici, geciktirici duruma
gelmiş olan düzenlemelerin gözden geçirilmesi önem arz etmektedir. Bunlarla
ilgili çözüm önerilerimiz, binlerce uzmanımız, binlerce mühendisimiz vardır.
İller bazında komisyonlar kurulmalıdır. Enerji potansiyelleri tespit edilmeli,
planlamalar devlet tarafından yapılmalı, enerji bölgeleri yatırımcıya
sunulmalı, yatırımcı bürokrasiyle uğraşmadan kaynağını hazırlayıp yatırıma
başlayabilmelidir. Çantacılara fırsat verilmemelidir. Maalesef, gerçek
yatırımcı olmayanlar, kamunun içindeki ve dışındaki yandaş fırsatçılar, RES,
HES, GES ve JES yapma niyetleri olmadıkları hâlde lisans almışlar ve bu
lisansların ticaretini yaparak haksız kazanç sağlamışlardır. Bunlara engel
olunmalı, gerçek yatırımcıların önü açılmalıdır. Böylece ülkemizin enerji
ihtiyacı sorunsuz şekilde korunmalıdır. Yatırımcı sizden çok şey istemiyor;
planlı enerji bölgesi, daha az bürokrasi ve düşük faizli kredi istiyor.
Değerli
milletvekilleri, gerekli ve yeterli tedbirlerin alınmaması neticesinde
elektrikle ilgili, enerjiyle ilgili bir diğer sorun, kaçak elektrik
kullanımıdır. Enerji Piyasası Düzenleme Kurumu tarafından açıklanan elektrik
dağıtım şirketlerinin 2014 yılında gerçekleşen kayıp ve kaçak oranları incelendiği
zaman; Dicle Elektrik yüzde 75, Van Gölü yüzde 61, Aras yüzde 26, Toroslar
yüzde 13, Fırat yüzde 9, Boğaziçi yüzde 9 gibi, Trakya yüzde 6; toplam 21
elektrik dağıtım bölgesinin 3’ünde meydana gelen aşırı derecede yüksek kayıp
kaçak elektrik tüketiminin ülkemizde yaşayan tüm vatandaşlarımıza yüklenerek
faturalandırılması büyük bir haksızlıktır, adaletli bir durum değildir. Kaçak
elektriğin büyük miktarı anılan elektrik dağıtım bölgelerinde yani Dicle, Van
Gölü ve Aras’ta tüketilmektedir, bu bölgede yaşayan insanlar tarafından
tüketilmektedir ama bunların faturalarının ülke genelindeki abonelere
dağıtılarak fatura edilmesi kabul edilebilecek bir uygulama değildir. AKP
Urfa’daki, Diyarbakır’daki, Şırnak’taki, Van’daki kaçak elektriğin bedelini
Adana’daki, Mersin’deki, Ankara’daki, İstanbul’daki insanlardan tahsil
etmektedir. 
Bu
nedenle, teknik olmayan kaybın kaçak bedellerinin tüketiciden alınmasını ve bu
bedellerin faturaya yansıtılmasını yasallaştıran ve bu uygulamayla aynı zamanda
teknik olmayan kayıplara ilişkin hedef oranlarının tespiti ve değiştirilmesi
hakkında yetki kurula verilmiş ve tüketicinin hak kaybına yönelik uygulamaların
önünün açılmasının engellenmesine yönelik verdiğimiz önerge de maalesef AKP
tarafından reddedilmiştir. AKP hükûmetlerinin uyguladığı yanlış ekonomik,
siyasi, enerji ve özelleştirme politikaları nedeniyle ülkemizin bazı
bölgelerinde hedeflenen kayıp kaçak elektrik oranları yakalanamamış, uygulamaya
ait gerçek veriler kullanılmadan yapılan elektrik dağıtımı özelleştirmelerinde
sorunlar yaşanmış, bazı bölgelerde yaşanan bu sorunların çözümü için siyasi
irade aciz kalmış, terör örgütünün vatandaşlara “Bize ait olmayan devlete
elektrik parası ödemeyin.” şeklinde baskı yaptığı ne acıdır ki bu ülkenin
zamanın Enerji ve Tabii Kaynaklar Bakanı tarafından dile getirilerek, sözde
çözüm süreci zarar görmesin düşüncesiyle böyle bir kanuni düzenlemeye gitmek
zorunda kaldıklarını ifade etmişlerdir. Teklifin kayıp kaçak elektrik
tüketimine ilişkin tanım değişikliği esas alınarak yapılan düzenlemelerin yer
aldığı diğer maddelerinde kayıp kaçak elektrik tüketimi nedeniyle yapılan
haksız ödemelere karşı dava açan ve haksız yapılan ödemeleri geri alma hakkı
kazanan vatandaşlarımızın hakları elinden alınmaktadır.
Değerli
milletvekilleri, ülkemizde yatırım ortamının iyileştirilmesi ve yenilenebilir
enerji kaynaklarının sisteme daha hızlı dâhil edilmesi için bürokratik
işlemlerin azaltılması gerekçesiyle getirilen ama özellikle yer seçimi olarak
yanlış bir bölgeye kurulacak olan, benim seçim bölgem olan Mersin’i de
ilgilendiren, kıyı kenar çizgisine bile uyulmadan, belediyelerin de denetiminin
saf dışı bırakılmasıyla Akkuyu için çıkartılan düzenlemenin yanlış olduğunu,
özellikle Akkuyu Nükleer Santrali dışındaki sosyal tesis, lojman ve idari binaların
belediyeden ruhsat alması ve denetlenmesini, RES ve GES’le ilgili enerji
bölgelerinin seçilmesini, Türkiye’nin bir enerji çöplüğüne dönüştürülmemesini,
büyük alanlar üzerinde iletim hatları ve trafo merkezleri kurularak 1-2
megavatlık santraller yerine daha büyük kapasiteli tesisler kurulmasını, yer
seçime karşı olduğumuz Akkuyu Nükleer Santrali’nin uluslararası tecrübeye sahip
uzmanlar tarafından denetlenmesini, ayrıca mevzuattan kaynaklanan yükümlülükler
yerine getirilmeden inşaata başlanmasının süreçte yeni hukuki sorunlar
doğurabileceğini belirterek Akkuyu inşaatının mutlaka yasal izinler bittikten
sonra yapılmasını; yapılmasına karşı olduğumuz hâlde, buna rağmen Hükûmet
yapmak istiyor ama yapılmak isteniyorsa da mutlaka bütün izinler alındıktan sonra
yapılmasını belirtiyor yüce heyetinizi saygıyla selamlıyorum. (MHP sıralarından
alkışlar) 
BAŞKAN
– Teşekkür ederiz Sayın Şimşek.
Cumhuriyet
Halk Partisi Grubu önerisinin lehinde ikinci konuşmacı İzmir Milletvekili Sayın
Müslüm Doğan.
Buyurun
Sayın Doğan. (HDP sıralarından alkışlar) 
MÜSLÜM
DOĞAN (İzmir) – Sayın Başkan, değerli milletvekilleri; CHP Grubunun Meclis
araştırması açılması amacıyla vermiş olduğu önerge üzerine söz almış
bulunmaktayım.
Enerji ve Tabii Kaynaklar Bakanlığının Stratejik Planı
ve Ulusal Yenilenebilir Enerji Eylem Planı’nda öngörülen yenilenebilir enerji
kurulu güçlerine ulaşabilmek için 2014 yılı sonundaki değerlere göre 2019
yılında yüzde 65,4; 2023 yılındaysa yüzde 117,4 oranında artış gerekmektedir.
Bu plana göre, 2023’te Türkiye kurulu gücünün yüzde 49’unu yenilenebilir enerji
kaynakları oluşturacaktır. Ancak, Enerji Piyasası Düzenleme Kurumunun lisans
verdiği ve yatırım sürecinde olan projelerin durumuna bakıldığında bu öngörüler
gerçekçi olmaktan uzaktır.
Bir ülkenin enerji bağımsızlığının olabilmesi için
elindeki mevcut kaynakları ve ekonomik imkânları kullanarak dışarıya ve sınırlı
olmasından dolayı spekülasyona açık kaynaklara ihtiyaç duymadan kendi enerji
ihtiyacını karşılayabilmesi gerekir. Yerel anlamda enerji bağımsızlığı hane,
bölge ve tesislere, merkezî sistemin olası hatalarına bağlı kalmadan kesintisiz
ve güvenli bir şekilde enerji tedarik edilmesiyle sağlanmaktadır. Bu konuda,
Hükûmetin enerji konusunda dilinden düşürmediği nükleer santraller, bizi enerji
konusunda rahatlatıp dışa olan bağımlılığımızı azaltmayacaktır. AKP Hükûmeti,
2023 yılına kadar ülkemizde 2 nükleer güç santralinin devreye alınmasını,
3’üncü santralin de inşasına başlanmış olmasını hedeflediğini açıklamıştır.
Hükûmet “Artık, güvenli nükleer reaktörler yapıyorlar. Ekonomik kalkınmayı
sağlayacağız. Nükleer santraller yapılmazsa karanlıkta kalacağız. Yenilenebilir
enerji pahalı, nükleer enerji ucuz.” gibi söylemlerle nükleer enerjiyi
meşrulaştırma ve halk tarafından benimsenmesini amaçlamaktadırlar. Peki,
gerçekten nükleer enerji güvenli midir ya da nükleer santraller olmazsa
gerçekten karanlıkta mı kalacağız?
Değerli
milletvekilleri, nükleer enerji diğer enerji türlerinden ucuz bir enerji türü
müdür? Fukuşima Nükleer Santrali’nde meydana gelen kaza güvenli reaktörlerin
bir masaldan ibaret olduğunu kanıtlamıştır artık. Bu kazadan önce, Japonya’nın
en güvenli santralleri yaptığı iddia edilmekteydi. Dünyada birçok ülke son
yıllarda meydana gelen nükleer patlamalar ve kazalardan ders çıkararak nükleer
enerji santrallerini kapatma kararı almıştır. Nükleer enerji santrallerini
kapatma kararı alan ülkeler arasında elektrik enerjisine en çok ihtiyaç
duyanlardan ve dünyanın bir numaralı ihracatçısı Almanya da bulunmaktadır.
Söküm, atık ve çevresel maliyetler hesaplandığında nükleer enerji dünyanın en
pahalı enerjisi durumundadır. Bugüne kadar dünyanın herhangi bir bölgesinde
nükleer endüstriler sadece devlet desteğiyle ayakta kalabilmişlerdir. 
Değerli
milletvekilleri, enerji politikaları hem ihtiyaç hem de bu ihtiyaca bağlı
üretimin doğru yönetimiyle belirlenir. Pek çok ileri teknolojiyle enerji
ihtiyacı düşürülebilir. Bu, ülkenin cari açık dengesini de olumlu şekilde
etkiler. Ayrıca, ortaya çıkan ihtiyaç da rüzgâr, güneş, jeotermal, biokütle
gibi yenilenebilir enerjilerin dengeli biçimde sisteme eklenmesiyle
karşılanabilir. Üstelik, şu anda dünyanın en hızlı gelişen sektörleri rüzgâr ve
güneş enerjisi sektörleridir ve maliyetleri de hızla düşmektedir. Ülkemizde ise
bu durum çok farklı seyretmektedir. Enerji ihtiyacının ekonomik büyümeden çok
daha fazla artması verimsizliğimizin en önemli göstergesi durumundadır. Bu
ihtiyacı karşılamak için önceleri doğal gaza, şimdi de nükleer ve kömür gibi
yatırımlara yönelik siyasi destek öyle bir noktaya ulaştı ki, 2013 yılında Türkiye,
ihtiyacı olandan daha fazla elektrik üretti; karanlıkta kalmak bir yana,
sektörde gereksiz bir bolluk da oluşmuştur. 
Günümüzde
biokütle, rüzgâr ve hidroelektrik enerjileri nükleer enerjiden çok daha ucuz
durumdadır, güneş enerjisinin ise kısa bir zamanda nükleer enerjiden daha ucuz
olması beklenmektedir. 
Yenilenebilir enerji ise hem uluslararası hem de
bölgesel anlamda enerjide bağımsızlık sağlar. Enerji, ülke ve bölgedeki mevcut
rüzgâr, güneş ve su gibi sürekli yenilenen kaynaklarla üretilir. Rüzgâr, güneş,
jeotermal, hidroelektrik ve biokütle kaynaklarının akıllıca karışımı sonucu
başka kaynaklara ihtiyaç duyulmadan hem ana yük hem de dalgalanan talepler
karşılanabilir. Bölgesel olarak enerji üretilebildiğinden, endüstri ve yerleşim
birimlerinin ihtiyaçları merkezî sistemden bağımsız olarak kesintisiz
karşılanabilir. Yenilenebilir enerji sayesinde hem ulusal hem de yerel
boyuttaki enerji bağımsızlığı da sağlanmış olur.
Değerli milletvekilleri, enerjiden yararlanmak temel
bir insan hakkıdır. Bu nedenle, enerjinin tüm tüketicilere yeterli, kaliteli,
sürekli, düşük maliyetli, güvenilir bir şekilde sunulması temel bir enerji
politikası olmalıdır. Enerji üretiminde ağırlık yerli ve yeni yenilenebilir
enerji kaynaklarına verilmelidir. Enerji planlamaları ulusal ve kamusal
çıkarların korunmasını, toplumsal yararın artırılmasını, yurttaşların ucuz,
sürekli ve güvenilir enerjiye kolaylıkla erişebilmesini, çevreye verilen
zararın asgari düzeyde olmasını hedeflemelidir.
Enerji sektöründe bütünleşik kaynak planlaması
zorunludur. Bu planlama, enerji üretiminin dayanacağı kaynakların seçimi,
enerji tüketim eğilimlerinin incelenmesi, talep taraflı yönetim uygulamalarının
üzerinde yoğunlaşma, enerjinin daha verimli kullanımı, çevreye verilen zararın
asgari düzeyde olması, yatırımın yapılacağı yerde yaşayan insanların hak ve
çıkarlarının korunması ölçütleri gözetilerek yapılmalıdır. Planlama çalışmaları
katılımcı ve şeffaf bir şekilde yapılmalı, çalışmalara ilgili kamu kurumlarının
yanı sıra üniversiteler, bilimsel araştırma kurumları, meslek odaları, uzmanlık
dernekleri, sendikalar ve tüketici örgütlerinin etkin ve işlevsel katkıları
sağlanmalıdır.
Değerli
milletvekilleri, tüm enerji sektörleri -petrol, doğal gaz, kömür, hidrolik,
jeotermal, rüzgâr, güneş, bioyakıt- için strateji belgeleri hazırlanmak
zorundadır. Daha sonra bütün bu alt sektör stratejik belgelerini dikkate alan
yenilenebilir enerji stratejisi ve eylem planı ve Türkiye genel enerji
stratejisi belgesi ve eylem planı oluşturulmalı ve uygulanmalıdır. Ülke
ölçeğinin yanı sıra il ve bölge ölçeğinde enerji kaynak üretim, dağıtım
planlaması yapılmalıdır. Enerji ve Tabii Kaynaklar Bakanlığı toplum çıkarları
doğrultusunda temel stratejileri ve politikaları geliştirmek ve uygulamakla
yükümlüdür. Bu amaçla, Enerji ve Tabii Kaynaklar Bakanlığı güçlendirilmeli,
uzman ve liyakatli kadrolar istihdam edilmelidir. Topluma ve devlete ait
kaynaklar ve zenginlikler tahsis edilirken ve kullandırılırken toplum yararı
gözetilmeli ve topluma faydası maliyetlerden fazlaca tutulmalıdır.
Bu
bağlamda, toplumsal etki sürecinin de çevresel etki değerlendirmesi mevzuatı
kapsamına alınması, ÇED’le birlikte toplumsal etkilerin de
değerlendirilebilmesi ve halkın olumlu ya da olumsuz etkilerden haberdar
olarak, yatırım öncesi sürece ve yatırımın izlenmesi ya da denetlenmesi
çalışmalarına dâhil edilmesi gerekmektedir.
Özelleştirmeler
derhâl durdurulmalıdır. 
Enerji
üretim, iletim ve dağıtımında, kamu kuruluşlarında çalışanların yönetim ve
denetimde söz ve karar sahibi olacağı, özerk bir statüde, etkin, verimli ve
şeffaf çalışmalar yapılması sağlanmalıdır.
Plansız
çevre ve topluma uyumsuz, yatırım yerinde yaşayan halkın istemediği, topluma
maliyeti faydasından fazla olan projelerden vazgeçilmelidir. Verimli tarımsal
arazilere, ormanlara, sit alanlarına santral kurulmamalıdır. 
Gerze’de
termik santral, Sinop ve Akkuyu’da nükleer santral, Doğu Karadeniz’de,
Dersim’de, Alakır’da, Göksu’da, Türkiye'nin dört bir yanında HES’ler gibi,
bölgede yaşayan halkın istemediği tüm projeler iptal edilmelidir.
Doğal
gaz, petrol, ithal kömür gibi dışa bağımlı fosil yakıtların enerji tüketiminde
ve elektrik üretiminde payını düşürmeye yönelik politikalar uygulanmalıdır.
Elektrik üretiminin büyük ağırlığının yenilenebilir enerji kaynaklarına
dayandırılması ve nihai hedef olarak yalnızca yenilenebilir enerji
kaynaklarının kullanımı amaçlanmalıdır.
Değerli
milletvekilleri, konuşmamın bu son bölümünde, Hükûmetten bir Sayın Bakanın da
olduğu şu anda tekrar işaret edeceğim iki husus var. 
Alevi
inancını ve öğretisini ilgilendiren önemli iki tane uluslararası karar var.
AİHM’in aldığı zorunlu din derslerinin kaldırılması ve cemevlerine yasal
statünün tanınması konusunda Büyük Dairenin verdiği iki karar var. İlla Büyük
Daire karar mı almak zorunda Sayın Bakanım? Bunu çözmeniz gerekmektedir. Yani
AİHM’in verdiği karara uymak zorundasınız. Büyük Daire “Cemevleri artık
ibadethanedir ve bu statünün verilmesi gerekmektedir.” demektedir.
Yine,
zorunlu din derslerinin seçmeli hâle getirilmesi konusunda AİHM karar verdi ve
Büyük Dairede de görüşülmek üzeredir. Hükûmetin de bu konuda Alevilere karşı
samimi olduğunu göstermesi gerekmektedir, bu kararın uygulanması artık zorunlu
hâle gelmiştir.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederiz Sayın Doğan.
Grup
önerisinin aleyhinde ikinci ve son konuşmacı Bolu Milletvekili Sayın Ali
Ercoşkun.
Buyurun
Sayın Ercoşkun. (AK PARTİ sıralarından alkışlar)
Süreniz
on dakika.
ALİ
ERCOŞKUN (Bolu) - Teşekkür ederim.
Sayın
Başkan, değerli milletvekilleri; CHP’nin, rüzgâr enerjisinin payının
artırılmasıyla ilgili verdiği Meclis araştırma önergesinin aleyhinde söz almış
bulunuyorum. Bu vesileyle Genel Kurulu saygıyla selamlıyorum.
Öncelikle,
ülkemiz için, milletimiz için en önemli ve öncelikli konulardan birisi olan enerji
konusunda bir araştırma önergesi verilmesini önemsediğimizi ifade etmek
isterim. 
Bildiğiniz
gibi, benim de üyesi bulunduğum Sanayi, Ticaret, Enerji, Tabii Kaynaklar, Bilgi
ve Teknoloji Komisyonunun geçtiğimiz haftalarda görüştüğü enerji kanun teklifinde
önemli konulardan birisi de yenilenebilir enerji konusuydu. Açıkçası, bu
görüşmelerden sonra böylesine önemli bir konunun araştırma önergesinde de
gündeme gelmesi oldukça önemli çünkü enerji gibi bir ülkenin gelişimindeki en
önemli noktalardan birinin siyasetüstü konuşulması, değerlendirilmesi ve bu
çerçevede atılacak adımların da hep birlikte atılması önem arz ediyor. Evet,
enerji sektörü belki de sektörler içinde en dinamik olan sektör. Büyüyen ve
gelişen ülkemizin enerji talebi de artarak devam ediyor. 
Son
on üç yıla baktığımızda, Türkiye gelişmekte olan ülkeler içerisinde, yıllık
yüzde 5,5 oranla, enerji tüketimi artışında ilk sıralarda yer alan bir ülke.
2002 yılında 132,6 milyar kilovatsaat olan elektrik tüketimi 2015 yılı sonunda
263,8 milyar kilovatsaate ulaşmış durumda yani yaklaşık olarak 2 katı. 2002
yılında 129,4 milyar kilovatsaat olan elektrik üretimi ise 2015 sonunda 259,6
milyar kilovatsaate ulaştı. Bu üretimin yüzde 37,9’u doğal gaz, yüzde 28’i
kömür, yüzde 25,8’i hidrolik kaynaklardan, yüzde 4,4’ü rüzgâr ve yüzde 3,9’u da
diğer sektörlerden geliyor. 2002 yılında 31.846 megavat olan kurulu güç yüzde
132 artmış yani 2 katından daha fazla artmış ve 2016 Mart ayı sonu itibarıyla
74.039 megavata kadar yükselmiştir. 300 olan elektrik enerjisi üretim santrali
sayısı da 1.666’ya ulaşmıştır. Bunun 563 tanesi hidrolik, 38 tanesi kömür, 116
adedi rüzgâr, 22 adedi jeotermal, 236 adedi doğal gaz, 157 adedi de diğer
kaynak türlerinden oluşmaktadır. 2002’de özel sektörün elektrik üretimindeki
payı yüzde 33,9’ken bugün yüzde 72,2’ye yükselmiş bulunmakta yani özel sektör,
elektrik üretimindeki payını oldukça fazla noktaya getirmiş durumda. Elektrik
enerjisi üreten tesislerin sayısının artması ise özellikle arzın çeşitlenmesi
ve tesislerin artması anlamında önemli. Ayrıca, 492 adet güneş, 14 adet rüzgâr,
1 adet hidrolik, 27 adet termik santral yani 534 adet de lisanssız -belli bir
rakamın altındaki güçler, biliyorsunuz, lisans almadan kurulabiliyor- santral
de mevcuttur.
2015
yılında gerçekleşen 3.628 megavatlık net artışın neredeyse tamamı yenilenebilir
kaynaklara dayalıdır. 2002 yılında neredeyse yok sayılacak düzeyde yani sadece
18,9 megavat olan rüzgâr enerjisi kurulu gücü 2016 Mart ayı sonu itibarıyla
4.601 megavata ulaşmıştır. Toplam kurulu gücün içerisindeki payı ise -biraz
önceki konuşmacıların da söylediği gibi- yaklaşık yüzde 6,2’dir. Buradaki en
önemli nokta, 2014 yılında rüzgâr kurulu gücüne göre yüzde 25’lik bir artışın
olmasıdır yani 2014 ile 2015 arasında, sadece bir yılda rüzgâr enerjisinin kurulu
gücü yüzde 25 yani dörtte 1 artmıştır. 
2023
hedeflerine ulaşabilmek için rüzgârda -biraz önce de söylendiği gibi- 20 bin
megavatı bulmak durumundayız. Bu noktada, evet, mevzuatta, bürokrasi anlamında
oldukça sıkıntılar var. Zaten hem geçen dönemin sonunda yani 24’üncü Dönemin
sonunda yapmış olduğumuz çalışmalar hem de bu dönemde Enerji Komisyonundan
geçirmiş olduğumuz kanun teklifi, aslında bu sıkıntıları aşmak için oldukça
önemli meseleler içeriyor. 
Enerjide
dışa olan bağımlılığın azaltılması, enerji arz güvenliğinin sağlanması, yerli
ve yenilenebilir enerji kaynakları bizim önceliğimiz. Yenilenebilir enerji
kaynaklarına dayalı elektrik üretim santrallerinde kullanılan aksamların yurt
içinde üretilmesi için gerekli olan mekanizmaların oluşturulmasının da oldukça
önemli olduğunu düşünüyoruz.
Enerji
talebi ülkemizde önümüzdeki on yılda 2 katına daha çıkacak yani geçtiğimiz on
üç yılda 2 katından fazla bir artış olmuştu, önümüzdeki on yıl içerisinde de 2
katından daha fazla bir artışa sahne olacak. 
Yenilenebilir
enerji kaynak alanları yani kısaca “YEKA” olarak adlandırdığımız, ekonomik
kaynak potansiyeline sahip, idari süreçlerden arındırılmış, yatırıma hazır,
büyük ölçekli YEKA’nın yani yenilenebilir enerji kaynak alanlarının
geliştirilmesi için teknik ve mevzuat çalışmaları da devam ediyor. Yapmış
olduğumuz Elektrik Piyasası Kanunu Teklifi görüşmeleri, Genel Kurulun beklediği
görüşmeler de bu anlamda destekleyici. 
Diğer taraftan, yenilenebilir enerji kaynaklarından
elektrik enerjisi üreten tesislerde kullanılan yerli aksamın desteklenmesi
hakkındaki yönetmelik uygulamasında ortaya çıkan bazı sorunlar olduğunu da
biliyoruz. Özellikle özel sektörden, bu konuda yatırım yapan şirketlerden gelen
şikâyetleri, özellikle Enerji Komisyonundaki üyeler yakın olarak biliyorlar.
Dolayısıyla, bu konuda da Enerji Bakanlığımızın yapmış olduğu bir mevzuat
çalışması söz konusu. Bu çalışmada müracaat tarihlerini öne çekerek, eksik
evrakların tamamlanabilmesini sağlayarak ama en önemlisi, mevcut uygulamalara
yönelik bir hak kaybına uğramadan bazı düzenlemeler yaparak özellikle yerli ve
millî üretimin bu manada desteklenmesi için gerekli adımları da hep birlikte
atmış olacağız.
Değerli milletvekilleri, bildiğiniz gibi, şu anda,
yenilenebilir enerjide, özellikle rüzgâr enerjisinde kule ve kanat üretimini
ülkemizde, Türkiye’de gerçekleştirebiliyoruz ama diğer aksamların gerek
jeneratör olsun gerekse diğer elektronik aksamların da ülkemizde üretilebilmesi
için bazı destekleri hep birlikte gerçekleştirmemiz lazım. Bu destekler sayesinde
bu üretimin Türkiye’de oluşması hem mevcut, Türkiye içindeki pazara hem de
Türkiye'nin ulaşabileceği çevreye de yönelik ciddi bir ihracat imkânı hepimize
sağlayacaktır. Biraz önce de dediğim gibi, Elektrik Piyasası Kanun Teklifi’nin
önümüzdeki günlerde Genel Kurula gelmesiyle beraber bu konudaki somut adımları
da hep birlikte atacağımızı düşünüyorum.
Tabii, belki önergede söz konusu değildi ama buradaki
konuşmalarda nükleere değinildi. Nükleerle alakalı da birkaç rakamı vermek
istiyorum çünkü belki bazı bilgi eksiklikleri olabilir. Şu anda, dünyada 442
adet nükleer reaktör faaliyette yani çalışıyor ve bunların yarısı Fransa,
Amerika, Rusya ve Çin’de; 442 adet nükleer tesis, nükleer reaktör. 
AYTUĞ ATICI (Mersin) – Hepsi kapatılacak Ali Bey, hepsi
kapatılıyor.
ALİ ERCOŞKUN (Devamla) - Bunların yarısı bu bahsettiğim
sadece 4 ülkede. 66 tane nükleer reaktör de inşa hâlinde, toplam 164 tanesinin
de inşası planlanıyor. Yani, 66’nın da bittiğini düşünürsek 500 nükleer reaktör
var ve Türkiye’de 1 tane bile yok, sadece 2 tane planlanan var. 
AYTUĞ ATICI (Mersin) – Almanya hepsini kapatıyor.
ALİ ERCOŞKUN (Devamla) - Şimdi, Fransa’ya baktığımız
zaman, Fransa’nın elektrik üretiminin yüzde 74’ü nükleer reaktörden geliyor,
Amerika’da yüzde 19’u, Almanya’da ise yüzde 15’i. 
AYTUĞ ATICI (Mersin) – 2020’de hepsini kapatıyor.
ALİ ERCOŞKUN (Devamla) – Almanya, zannediyoruz ki
reaktörleri, işte böyle bir karar aldı, kapatacak. Böyle değil. Her reaktörün
bir ömrü var, bu ömrü tamamlandığı zaman kapatmaya yönelik bir kanaati var. 
AYTUĞ ATICI (Mersin) – Ama yenisini de yapmıyor.
ALİ ERCOŞKUN (Devamla) – Almanya’da bu konuda
1970’lerden başlayarak oluşturmuş olduğu enerji politikasıyla yenilenebilir
kaynaklara vermiş olduğu öncelikten dolayı…
AYTUĞ ATICI (Mersin) – Siz de verin.
ALİ ERCOŞKUN (Devamla) - …şu anda bizim yapmış
olduğumuzu onlar 1970’lerde yapmışlardı. 
Denetim ve güvenlik konusunda bir eleştiri vardı. Evet,
nükleer santraller çok daha büyük denetime ve güvenliğe tabi olmalı,
dolayısıyla bu standartları uygulayacağız. Kapatma kararının da açıklaması
tamamen bu şekilde diyorum. 
AYTUĞ ATICI (Mersin) – Ruslarla mı yapacağız?
ALİ ERCOŞKUN (Devamla) – Ben bu görüşlerle önergenin
aleyhinde olduğumuzu belirtiyor ve Genel Kurulu saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ederiz Sayın Ercoşkun. 
AYTUĞ ATICI (Mersin) – Sayın Başkan...
BAŞKAN – Sayın Atıcı...
AYTUĞ ATICI (Mersin) – Sayın Başkan, Mersin’de yaşayan,
AKP’ye oy veren, MHP’ye oy veren, HDP’ye ve CHP’ye oy veren seçmenlerin ve
halkın büyük bir kısmı nükleer santral istememektedir. AKP bunu bile bile
1/100.000’lik plana Çevre ve Şehircilik Bakanlığı marifetiyle nükleer santrali
işletmiştir. Şimdi, AKP, el birliğiyle Mersin Büyükşehir Belediyesine baskı
yaparak 1/50.000’lik plana da işletmeye çalışmaktadır. Mersin Büyükşehir
Belediyemizin bu dirence onurlu bir şekilde direnmesini talep ediyorum Mersin
halkı adına, AKP’nin de Mersin’e bu nükleer santrali yapmaktan vazgeçmesini
diliyorum, hepinize saygılar sunuyorum. 
BAŞKAN – Teşekkür ederiz Sayın Atıcı.
Sözleriniz kayıtlara geçmiştir. 
Cumhuriyet Halk Partisi grup önerisini oylarınıza
sunuyorum: Kabul edenler... Kabul etmeyenler... Öneri kabul edilmemiştir. 
Sayın milletvekilleri, alınan karar gereğince sözlü
soru önergelerini görüşmüyor ve gündemin "Kanun Tasarı ve Teklifleri ile
Komisyonlardan Gelen Diğer İşler" kısmına geçiyoruz. 
1’inci
sırada yer alan, Siyasi Etik Kanunu Teklifi ve Avrupa
Birliği Uyum Komisyonu ile Anayasa Komisyonu raporlarının görüşmelerine
başlayacağız. 
X.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A)
Kanun Tasarı ve Teklifleri
1.-
Siyasi Etik Kanunu Teklifi (2/1000) ve Avrupa Birliği Uyum Komisyonu ile
Anayasa Komisyonu Raporları (S. Sayısı: 307) 
BAŞKAN –
Komisyon? Yok. 
Ertelenmiştir.

2’nci
sırada yer alan, Avrupa
Konseyi Terörizmin Önlenmesi Sözleşmesine Ek Protokolün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine başlayacağız. 
2.-
Avrupa Konseyi Terörizmin Önlenmesi Sözleşmesine Ek Protokolün Onaylanmasının
Uygun Bulunduğuna Dair Kanun Tasarısı (1/672) ve Dışişleri Komisyonu Raporu (S.
Sayısı: 248)
BAŞKAN –
Komisyon? Yok. 
Ertelenmiştir.
3’üncü
sırada yer alan, Türkiye Cumhuriyeti Hükümeti ile Yemen Cumhuriyeti Hükümeti
Arasında Gümrük Konularında İşbirliği ve Karşılıklı Yardım Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.
3.-
Türkiye Cumhuriyeti Hükümeti ile Yemen Cumhuriyeti Hükümeti Arasında Gümrük
Konularında İşbirliği ve Karşılıklı Yardım Anlaşmasının Onaylanmasının Uygun
Bulunduğuna Dair Kanun Tasarısı (1/419) ve Dışişleri Komisyonu Raporu’nun (S.
Sayısı: 87)
BAŞKAN – Komisyon?
Yok. 
Ertelenmiştir. 
4’üncü
sırada yer alan, Türkiye Cumhuriyeti Hükümeti ile Ruanda Cumhuriyeti Hükümeti
Arasında Askeri Alanlarda Eğitim, Teknik ve Bilimsel İş Birliği Çerçeve
Anlaşmasının Onaylanmasının Uygun Bulunduğuna Dair Kanun Tasarısı ile Milli
Savunma Komisyonu ve Dışişleri Komisyonu raporlarının görüşmelerine başlayacağız.
4.-
Türkiye Cumhuriyeti Hükümeti ile Ruanda Cumhuriyeti Hükümeti Arasında Askeri
Alanlarda Eğitim, Teknik ve Bilimsel İş Birliği Çerçeve Anlaşmasının
Onaylanmasının Uygun Bulunduğuna Dair Kanun Tasarısı (1/308) ile Milli Savunma
Komisyonu ve Dışişleri Komisyonu Raporları (S. Sayısı: 5)
BAŞKAN – Komisyon?
Yok. 
Ertelenmiştir. 
5’inci
sırada yer alan, Türkiye Cumhuriyeti Hükümeti ile Nijer Cumhuriyeti Hükümeti
Arasında Güvenlik İşbirliği Anlaşmasının Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu’nun görüşmelerine başlayacağız.
5.-
Türkiye Cumhuriyeti Hükümeti ile Nijer Cumhuriyeti Hükümeti Arasında Güvenlik
İşbirliği Anlaşmasının Onaylanmasının Uygun Bulunduğuna Dair Kanun Tasarısı
(1/316) ve Dışişleri Komisyonu Raporu (S. Sayısı: 10)
BAŞKAN
– Komisyon? Yok. 
Ertelenmiştir.
6’ncı
sırada yer alan, Türkiye Cumhuriyeti ile Afganistan İslam Cumhuriyeti Arasında
Stratejik Ortaklık ve Dostluk Anlaşmasının Onaylanmasının Uygun Bulunduğuna
Dair Kanun Tasarısı (1/325) ve Dışişleri Komisyonu Raporu’nun görüşmelerine
başlayacağız.
6.-
Türkiye Cumhuriyeti ile Afganistan İslam Cumhuriyeti Arasında Stratejik
Ortaklık ve Dostluk Anlaşmasının Onaylanmasının Uygun Bulunduğuna Dair Kanun
Tasarısı (1/325) ve Dışişleri Komisyonu Raporu (S. Sayısı: 24)
BAŞKAN
– Komisyon? Yok. 
Ertelenmiştir.
7’nci
sırada yer alan, Türkiye Cumhuriyeti Hükümeti ile Endonezya Cumhuriyeti
Hükümeti Arasında Deniz Taşımacılığı Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
7.-
Türkiye Cumhuriyeti Hükümeti ile Endonezya Cumhuriyeti Hükümeti Arasında Deniz
Taşımacılığı Anlaşmasının Onaylanmasının Uygun Bulunduğuna Dair Kanun Tasarısı
(1/332) ve Dışişleri Komisyonu Raporu (S. Sayısı: 26)
BAŞKAN
– Komisyon? Yok. 
Ertelenmiştir.
8’inci
sırada yer alan, Türkiye Cumhuriyeti Hükümeti ile Birleşmiş Milletler İnsani
İşler Eşgüdüm Ofisi Arasında Türkiyede Bir Ülke Ofisi Kurulmasına İlişkin
Anlaşmanın Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
8.-
Türkiye Cumhuriyeti Hükümeti ile Birleşmiş Milletler İnsani İşler Eşgüdüm Ofisi
Arasında Türkiyede Bir Ülke Ofisi Kurulmasına İlişkin Anlaşmanın Onaylanmasının
Uygun Bulunduğuna Dair Kanun Tasarısı (1/327) ve Dışişleri Komisyonu Raporu (S.
Sayısı: 30) (x)
BAŞKAN
– Komisyon? Burada. 
Hükûmet?
Burada. 
Komisyon
raporu 30 sıra sayısıyla bastırılıp dağıtılmıştır. 
Tasarının
tümü üzerinde söz isteyen yok. 
Soru-cevap
işleminde sisteme giren milletvekili yok. 
Bu
şekilde, tasarının tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci
maddeyi okutuyorum:
TÜRKİYE CUMHURİYETİ HÜKÜMETİ VE BİRLEŞMİŞ MİLLETLER
İNSANİ İŞLER EŞGÜDÜM OFİSİ ARASINDA TÜRKİYEDE BİR ÜLKE OFİSİ KURULMASINA
İLİŞKİN ANLAŞMANIN ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 3 Ekim 2013 tarihinde Ankara’da imzalanan
“Türkiye Cumhuriyeti Hükümeti ve Birleşmiş Milletler İnsani İşler Eşgüdüm Ofisi
Arasında Türkiye’de Bir Ülke Ofisi Kurulmasına İlişkin Anlaşma”nın onaylanması
uygun bulunmuştur.
BAŞKAN
– 1’inci madde üzerinde Halkların Demokratik Partisi Grubu adına Mardin
Milletvekili Sayın Erol Dora…
Sayın
Dora, buyurun. (HDP sıralarından alkışlar)
Süreniz
on dakikadır.
HDP
GRUBU ADINA EROL DORA (Mardin) – Sayın Başkan, değerli milletvekilleri; 30 sıra
sayılı Türkiye Cumhuriyeti Hükümeti ile Birleşmiş Milletler İnsani İşler
Eşgüdüm Ofisi Arasında Türkiye’de Bir Ülke Ofisi Kurulmasına İlişkin Anlaşmanın
Onaylanmasının Uygun Bulunduğuna Dair Kanun Tasarısı üzerinde Halkların
Demokratik Partisi adına söz almış bulunuyorum. Genel Kurulu saygıyla
selamlıyorum.
Değerli
milletvekilleri, Birleşmiş Milletler insanlığın karşı karşıya kaldığı krizlere
hızlı ve etkili bir şekilde yanıt verebilmek amacıyla kapasitesini geliştirmek
arayışı içine girmiş ve bu doğrultuda Birleşmiş Milletler Genel Kurulu
tarafından 1991 yılında kabul edilen kararla Birleşmiş Milletler İnsani İşler
Bölümü ihdas edilmiştir. Birleşmiş Milletler İnsani İşler Bölümü 1998 yılında
Birleşmiş Milletler İnsani İşler Eşgüdüm Ofisine dönüştürülmüştür. Bu ofise
insani kriz durumlarında Birleşmiş Milletler kuruluşları arasında ortak
stratejiler geliştirmek, ihtiyaç değerlendirmesi yaparak eylem planları
oluşturmak ve bunların uygulanmalarını izlemek, eş güdüm forumları teçhiz
etmek, kaynakları harekete geçirmek, koordinasyon mekanizmalarını yönlendirmek
gibi görevler yüklenmiştir. 
Değerli
milletvekilleri, Birleşmiş Milletler, insani yardım çalışmalarını, ilk kez
İkinci Dünya Savaşı’nın yarattığı tahribat sonrasında Avrupa’da yerlerinden
edilenlere insani yardım ileterek başlatmıştır. O günden bugüne uluslararası
topluluk ne zaman doğal ya da insan nedenli bir felaketle karşı karşıya kalsa
yardım için Birleşmiş Milletlere başvurmaktadır. Bugün Birleşmiş Milletlerin,
acil durum ve uzun süreli destek gerektiren durumlarda insani yardım sağlayarak
hükûmetler ve yardım kuruluşları arasında da katalizör rolü üstlenmek ve yardıma
muhtaç olan insanların savunuculuğunu yapmak gibi önemli rolleri bulunmaktadır.

Değerli
milletvekilleri, Birleşmiş Milletlerin en büyük başarılarından biri de bütün
uluslarca kabul edilebilecek, tüm insanlarca arzu edilen ve uluslararası
ölçekte korunan evrensel bir yasa niteliğinde kapsamlı bir insan hakları hukuku
çatısı kurmasıdır. Birleşmiş Milletler, uluslararası ölçekte kabul edilen,
geniş kapsamlı bir ekonomik, sosyal ve kültürel haklar ve siyasi, medeni haklar
dizisi tanımlanmıştır. Aynı zamanda, bu hakları teşvik edecek ve koruyacak
mekanizmaları kurmuş ve hükûmetlere, insan haklarının korunması hususundaki
sorumluluklarını yerine getirmelerinde yardımcı olmuştur. 
Söz
konusu yasal çatının temelleri, Birleşmiş Milletler Genel Kurulunca, sırasıyla 1945
ve 1948’de kabul edilmiş olan Birleşmiş Milletler Anlaşması ve İnsan Hakları
Evrensel Beyannamesi’dir. O zamandan bu yana, Birleşmiş Milletler, kadınlar,
çocuklar, engelliler, azınlıklar, göçmen işçiler, mülteciler ve benzeri
savunmasız grupları da kapsamına alan, onlara özgü standartları kapsayacak
şekilde kademeli olarak insan hakları hukukunu genişletmiştir. Böylelikle, bu
grupların yaşadıkları toplumlarda uzun yıllardır sürmekte olan ayrımcı
uygulamalardan korunabilecekleri haklar yasal zeminlere taşınmıştır. 
Değerli
milletvekilleri, Birleşmiş Milletler kurulduktan üç yıl sonra, tüm halklar için
ulaşılması gereken ortak standartlar oluşturulması niyetiyle Genel Kurul,
çağdaş insan hakları hukukunun dayandığı esas olan, Birleşmiş Milletler İnsan
Hakları Evrensel Beyannamesi’nin temel taşlarını koymuştur. Beyanname’nin
30’uncu maddesi her ülkedeki insanların temel, medeni, kültürel, ekonomik,
siyasi ve sosyal haklarından bahsetmektedir. Evrensel Beyanname birçok bilim
adamı tarafından uluslararası hukuk anlamında kabul görmektedir. Zira, geniş
kapsamlı olarak kabul edilmiştir ve ülkelerin birçok açıdan gelişmişliğinin
ölçüsü olarak da kullanılmaktadır. 
Sayın
Başkan, değerli milletvekilleri; elbette buraya kadar anlatmaya çalıştığımız
hususlar Birleşmiş Milletlerin kurumsal bağlamda ideal olan teorik yanlarıydı.
Sebepleri ve sonuçları her ne olursa olsun dünyanın en büyük ve kapsamlı
örgütlenmesi olarak Birleşmiş Milletler yaklaşık altmış yıldır varlığını
sürdürmektedir. Fakat bu uluslararası tüzel sistemin eşit güçte olmayan
devletler arasındaki çatışmaları ne kadar önleyebildiği, devletsiz
toplulukların haklarını ne ölçüde koruyabildiği, devletlerin üzerinde evrensel
bir topluluk fikrini ayakta tutacak bir hak dengeleme rolünü oynayıp
oynayamadığı ise ciddi şüpheler barındırmaktadır. Bu bağlamda, yaygın bir
küresel barışın son umudu olarak sunulan Birleşmiş Milletlerin kendinden
beklentileri ne kadar karşıladığı ya da karşılayabildiği ayrıca sorgulanması
gereken bir husustur.
Değerli
milletvekilleri, Birleşmiş Milletler Anlaşması’nın 41 ve 42’nci maddelerine
göre Birleşmiş Milletler Güvenlik Konseyinin uluslararası sorunları çözmede
devletlere ilişkin uyguladığı yöntemler diplomatik yaptırımlar, ekonomik
yaptırımlar ve askerî yaptırımlardan oluşmaktadır ancak Birleşmiş Milletlerin
bu yaptırımsal rolünü layıkıyla oynadığı da söylenemez çünkü Birleşmiş
Milletler, İkinci Dünya Savaşı’nın galiplerinin veto hakları nedeniyle adaletli
olmayan bir işleyişe sahiptir. 1946 yılından 2008 yılına kadar güçlü devletler
veto haklarını 344 defa kullanmışlardır. Özellikle, soğuk savaş yıllarında
vetoya sık sık başvurulması bu örgütü işlemez hâle getirmiştir. 
Değerli
milletvekilleri, on yıllardır süregiden Filistin-İsrail sorunu, Afganistan,
Irak ve son olarak Suriye örneklerinde olduğu gibi Birleşmiş Milletler önemli
oranda itibar kaybetmiştir. İtibarın kaybedilmesinde temel sebeplerin en
önemlisi Birleşmiş Milletlerin kendisini var eden ilkelerine uygun davranmaması
ve devletlerin uluslararası siyasi, askerî ve ekonomik haksız hamleleri
karşısında sessiz kalması, olaylara nesnel değil konjonktürel yaklaşmasıdır.
Yaşanan tecrübeler Birleşmiş Milletler gibi tarihin en büyük küresel
organizasyonunun işlerliğinin öncelikle Güvenlik Konseyinin daimî üyelerinin
tutumlarına ve diğer üye devletlerin yaklaşımlarına bağlı olduğunu
göstermektedir.
Sayın
Başkan, değerli milletvekilleri; hepimizin takip ettiği üzere Birleşmiş
Milletler İnsan Hakları Komiseri dün Türkiye Hükûmetini Kürtlerin yaşadıkları
bölgelerde sivillere karşı kitlesel şiddet kullanımıyla ilgili iddiaların
üzerine gitmeye çağırmıştır. Birleşmiş Milletler İnsan Hakları Komiserliği
Türkiye’den kapsamlı bir soruşturma başlatılmasını istemiştir. İnsan Hakları
Komiserliği ayrıca Türkiye’nin, Birleşmiş Milletlerin bölgeden ilk elden bilgi
edinebilme talebine ise şimdiye kadar yanıt vermediğini vurgulamıştır. Bunun
yanında Birleşmiş Milletler yetkilisi bağımsız bir soruşturma açılmasını ve
iddiaların araştırılması için bağımsız uzmanların bölgeye girişinin
engellenmemesini de istemiştir.
Değerli
milletvekilleri, Birleşmiş Milletler Türkiye ile ilgili raporu hazırlarken
Cizre’den görgü tanıklarının ifadesine başvurduklarını belirtmiş, sivil
insanların diri diri yakıldıklarıyla ilgili ciddi emareler bulunduğuna vurgu
yaparak, Türkiye Hükûmetinin terörle mücadele operasyonlarında sivillerin
hayatının korunması ve uluslararası hukuka bağlı kalması gerektiğini
vurgulamıştır. Hukuk dışı ölümlerin, işkencenin, evlerin hedef alınarak
yıkılmasının, güvenlik operasyonları sırasında silahsız sivillerin askerî
araçlardaki keskin nişancılarca vurulmasının uluslararası hukuka göre yasak
olduğuna da raporunda ayrıca yer vermiştir.
Değerli
milletvekilleri, elbette dünyanın bir yerinde, hele hele Orta Doğu gibi
çatışmaların, ölümlerin yoğun bir biçimde yaşandığı bir bölgede olup bitenlere
karşı Birleşmiş Milletlerin kısa bir ön rapor hazırlaması ve bağımsız
gözlemciler göndermekten söz etmesi anlamlıdır ve Birleşmiş Milletler
mekanizmasının asli görevlerinden de birisidir bu. Ancak Türkiye’de yaklaşık on
aydır sürdürülen sokağa çıkma yasakları kapsamında yaşananlara dair geç
kalınmış bir girişim olduğu da belirtilmek durumundadır.
Değerli
milletvekilleri, Temmuz 2015 tarihinden itibaren Kürt illerinde büyük bir
askerî abluka uygulaması başlatılmış, 7 şehrin 22 ilçesinde onlarca müdahaleyi
kapsayacak şekilde toplamda dokuz yüz güne varan sokağa çıkma yasakları
uygulanmıştır. Bu ablukalarda sadece Şırnak’ın Cizre ilçesinde Temmuz 2015
tarihinden beri 282 kişinin yaşamını yitirdiği, sivil toplum örgütlerince
hazırlanan raporlara yansımıştır. Hayatını kaybedenlerin birçoğunun kimliği
dahi teşhis edilememiştir. İnsanların diri diri yakıldığına dair önemli
kanıtlar ortaya konulmuştur. Sokağa çıkma yasakları süresince yüz binlerce
insan evsiz kalmış, yaşadıkları yerleri terk etmek zorunda bırakılmış, sağlık,
eğitim hakları başta olmak üzere yaşamın birçok alanında hak gaspları
yaşanmıştır.
Sayın
Başkan, değerli milletvekilleri; sürem bittiği için öbür maddede konuşmama
devam edeceğim. 
Bu
vesileyle tekrar Genel Kurulu saygıyla selamlıyorum. (HDP sıralarından
alkışlar) 
BAŞKAN
– Teşekkür ederiz Sayın Dora.
Madde
üzerinde Cumhuriyet Halk Partisi Grubu adına Çanakkale Milletvekili Sayın
Muharrem Erkek. (CHP sıralarından alkışlar) 
Sayın
Erkek, süreniz on dakika, buyurun 
CHP
GRUBU ADINA MUHARREM ERKEK (Çanakkale) – Teşekkür ediyorum Sayın Başkan.
30
sıra sayılı Kanun Tasarısı’yla ilgili söz almış bulunmaktayım. Yüce Meclisi
saygıyla selamlıyorum.
Evet,
Meclisimizde uluslararası anlaşmaları onaylıyoruz, uygun buluyoruz, yalnız bu
anlaşmaların çoğunu maalesef özümsemiyoruz. Adalet, eşitlik, özgürlük, insan
hakları, ifade özgürlüğü gibi konularda yani demokrasinin ve hukukun evrensel
ilkelerinde maalesef sınıfta kalmış durumdayız. 
Bakın,
6 Mayısta yaşadığımız üzücü bir olayla ilgili bazı düşüncelerimi paylaşmak
istiyorum. Hepimizin bildiği gibi, MİT tırları gerçeği Cumhuriyet gazetesinde
haber yapıldığında aslında bütün dünya zaten gerçeği biliyordu çünkü gerçeğin
üstünü örtmek mümkün değil. Ve bu haber, halkın haber alma özgürlüğü uyarınca
gazetecilik faaliyeti çerçevesinde yapılmıştı ama birilerini çok kızdırdı.
Bakın, Sayın Cumhurbaşkanı bu haber üzerine Sayın Dündar’la ilgili “Bedelini
ağır ödeyecek, öyle bırakmam onu.” demişti. Evet, Sayın Dündar gerçekten bedelini
ödemeye başlamıştı ve 25 Kasım 2015 tarihinde tutuklandı. Doksan iki gün
tutuklu kaldıktan sonra, Anayasa Mahkemesinin gerekçeli kararında gazetecilik
faaliyeti çerçevesinde bu haberin yapıldığı vurgulanınca tahliye oldu. Tahliye
olduktan sonra, yandaş bir yazar maalesef, bir köşe yazısında “Vatandaş,
hâkimler kadar anlayışlı olmayabilir.” ifadesini kullandı. Bu, çok vahim bir
ifadeydi. Ve şunu gördük ki: Sayın Cumhurbaşkanı, saray yalnızca profili düşük
bir Başbakan aramıyor, profili düşük bir Hükûmet aramıyor, profili düşük bir
basın da arıyor. Öyle isteniyor ki basında manşetler, yazılar hep aynı
başlıklarla çıksın. Bakın, Kabataş yalanında, hatırlayın, 10’a yakın köşe
yazısı organize bir şekilde aynı başlıkla çıkmıştı, “Diliniz kaba, vicdanınız
taş” başlığıyla, evet, “Diliniz kaba, vicdanınız taş” başlığıyla. Ama, Kabataş
gerçeği de ortaya çıktığında bu başlığı atanlar ve bu yazıları yazanlar umarım
vicdanlarında bunun muhakemesini yapmışlardır. 
Bütün
bu gelişmelerin sonucunda, masumiyet karinesi ihlal edilerek insanlar hedef
gösterildiği için 6 Mayıs günü üzücü bir olayın içerisinde ben de tesadüfen yer
aldım. O gün, can katlini belki önleyebildik adliye dışarısında ama adliye
içerisinde verilen kararla basın ve ifade özgürlüğü maalesef katledildi. 
Sayın
milletvekilleri, değerli milletvekilleri, şunu çok iyi bilmeliyiz: Basın
özgürlüğü gazeteciler için değildir, basın özgürlüğü halk içindir. Eğer
gazeteci özgür değilse, basın özgür değilse toplum da özgür değildir. Halkın
haber alma özgürlüğünün hiçbir şekilde, hiçbir şartta engellenmemesi yasal ve
evrensel ilkeler uyarınca bir zorunluluktur. 
Çağdaş
demokrasilerde, Cumhuriyet gazetesinde çıkan haber üzerine, komşu bir ülkeye,
Orta Doğu’ya, Suriye’ye silah göndererek suçüstü yakalananların yargılanması,
bu haberi yapan gazetecilerin de aslında ödül alması gerekirdi. Evet, çağdaş
demokrasilerde bunun örnekleri çok fazla ama bizde maalesef gazeteciler
Silivri’ye gönderildi, uluslararası ceza hukukunu ihlal edenler, suç işleyenler
maalesef baskı ve dikta yöntemiyle bu uygulamalarını sürdürdüler ve 6 Mayısta
bu üzücü olayı hep birlikte yaşadık. Bu olayın sorumluları, gazetecileri hedef
gösterenler, masumiyet karinesini tanımayanlar, hukuku askıya alanlar, düşünce,
ifade ve basın özgürlüğüne saygısı olmayanlar, insanları ötekileştirenler ve
hedef gösterenlerdir. 
Ben,
bu olay sebebiyle, Sayın Can Dündar’ın eşi Dilek Dündar’ı gerçekten yürekten
kutluyorum. Evet, ülkemizi çağdaş uygarlığa, inisiyatif alan çağdaş ve cesur
kadınların taşıyacağına inancım da tamdır. Özellikle kalemini, evet baskıya ve
diktaya karşı kalemini siper eden ve her zaman cesurca eğilmeden ayakta duran
Sayın Can Dündar ve Erdem Gül’ü de kutluyorum, onların nezdinde kalemini
satmayan tüm namuslu gazetecilere de bu yüce kürsüden “Selam olsun.” diyorum.
(CHP sıralarından alkışlar) Ayrıca, Çanakkale’den ve tüm Türkiye’den arayan,
geçmiş olsun dileklerini, olumlu dileklerini ve önemli tespitlerini bizlerle
paylaşan tüm hemşehrilerime de içten sevgi ve saygılarımı sunuyorum, hepsine
ayrı ayrı teşekkür ediyorum, yüce Meclisi de saygıyla selamlıyorum. (CHP
sıralarından “Bravo” sesleri, alkışlar) 
ÖZGÜR
ÖZEL (Manisa) – Seninle gurur duyuyoruz, seninle! Gurur duyuyoruz seninle!
BAŞKAN
– Teşekkür ederiz Sayın Erkek.
1’inci
madde üzerinde Milliyetçi Hareket Partisi Grubu adına Erzurum Milletvekili
Sayın Kamil Aydın. 
Süreniz
on dakika Sayın Aydın.
Buyurun.
(MHP sıralarından alkışlar)
MHP
GRUBU ADINA KAMİL AYDIN (Erzurum) – Sayın Başkan, değerli milletvekilleri;
Türkiye Cumhuriyeti Hükümeti ve Birleşmiş Milletler İnsani İşler Eşgüdüm Ofisi
Arasında Türkiyede Bir Ülke Ofisi Kurulmasına İlişkin Anlaşmanın Onaylanmasının
Uygun Bulunduğuna Dair Kanun Tasarısı’nın 1’inci maddesi üzerinde konuşmak
üzere Milliyetçi Hareket Partisi Grubu adına söz almış bulunmaktayım. Yüce
heyeti saygıyla selamlıyorum. 
Saygıdeğer
milletvekilleri, güçlü ve yerleşik demokrasinin en belirgin göstergesi
kuvvetler ayrımının sağlıklı işlemesidir. Bu da, gerek yargı gerekse yasama ve
yürütmede bireysel, keyfî veya belirli bir grubu önceleyen beklentileri dikkate
almadan Anayasa’yla güvence altına alınmış kanun, tüzük, kural ve ilkeler
ışığında olabildiğince tarafsız hizmeti öngörmektedir. Bütün bu bağlayıcı
kanun, kural, tüzük ve ilkeler hazırlanırken güvenlik ve refah başta olmak
üzere, kısaca, ülkenin ve milletin yüce menfaatleri dikkate alınır.
Uluslararası ilişkilerde de benzer saikten hareketle uygulamalar planlanır,
düzenlenir ve eyleme dönüştürülür. 
Bu
bağlamda, Türkiye Cumhuriyeti devleti kuruluşundan bugüne kadar birçok
uluslararası kurum, kurul, antlaşmalara ve sözleşmelere taraf olmuştur. Son
zamanlarda yüce Meclisteki mesaimizin de büyük bir bölümünü kapsayan Avrupa
Birliği ülkelerine vizesiz seyahat için istenilen şartların yerine getirilmesi
en son yaşadığımız somut bir örnektir. 
Daha
önce, NATO üyesi olmamız hasebiyle yaşadığımız birtakım gelgitler gibi bugün de
Avrupa Birliğiyle ilişkilerimizde benzer siyasal veya yürütmeyle ilgili
sorunlar yaşamaktayız. Bunu biraz daha somutlaştırmak gerekirse, üç gün önce
AB’ye meydan okuyarak “Siz yolunuza, biz yolumuza.” deyip üç gün sonra ise çark
edip “AB stratejik hedeflerimizdendir.” demek, izaha muhtaçtır. 
Yine,
Brüksel’e hitaben benzer bir bağlamda, Avrupa Parlamentosu önünde kurulan PKK
çadırlarını göstererek “Bu çadırları kaldırın, ondan sonra görüşelim...” Ama
bunun karşılığında da birileri de bize istihzalı gülücüklerle şunu
diyebilmektedirler: “Benzer çadırları çadır mahkemesi formatında Habur’da
kurduğunuzda bir şey yoktu da şimdi Brüksel’de kurulmasına niye itiraz ediyorsunuz?”
Böyle bir çelişkili durum gerçekten izaha muhtaçtır. 
Dolayısıyla,
günübirlik değişkenlik arz eden uluslararası ilişkiler, uluslararası
platformlarda güven sorunu doğurduğu gibi muhatapları da
itibarsızlaştırmaktadır. Doğru olanı ise tutarlı davranarak bireysel veya
siyasi erkin menfaatlerinden ziyade siyaset üstü gruplar ülkenin ali
menfaatlerini dikkate alarak kısa, orta ve uzun vadeli bir yüksek ilişkiler
profili oluşturmak ve her siyasi iktidarın bu profili sekteye uğratmadan
hedefine ulaştırmada kendi adına düşeni gerçekleştirmektir. İşte, Milliyetçi
Hareket Partisinin mütemadiyen tekrar ettiği “Önce ülkem ve milletim sonra
partim ve ben.” İlkesi, böyle bir perspektifin, böyle bir olgunun ürünüdür.
Aksi takdirde sizin ülke ve millet adına önceleyemediğinizi muhataplarınızdan
beklemek abesle iştigaldir. Şayet tavrımız şimdiye kadar böyle olsaydı aşağıda
birkaç madde altında sıralayacağımız şeyleri yaşamamış olurduk. 
Saygıdeğer
milletvekilleri, hatırlarsınız, 1990’lı yıllarda “1 koyup 100 alacağız.” diyerek
Çekiç Güç’e “evet” deyip evdeki bulgurdan olmuştuk.
Yine,
hafızamızı biraz tazeleyelim. 2000’li yılların başında ise tezkere olayı ve
akabinde askerin başına çuval geçirme utancını yaşamıştık ve o dönem, çok iyi
hatırlıyoruz, dönemin başbakanına basın mensupları bu yüce Mecliste sorduğunda:
“Efendim, bu utanç verici olay karşısında herhangi bir nota ya da benzeri bir
tepkiniz olacak mı?” dendiğinde “Ne notası be kardeşim, müzik notası mı?” deyip
olay tiye alınmıştı. 
Yine
önemsemeden göz yumduğumuz IŞİD’in korkusuyla, egemenlik altındaki topraklardan
Süleyman Şah Türbesi’nin apar topar kaçırılması da ayrı bir uluslararası
ilişkiler bağlamında utanç vesilesidir. 
Diğer
yandan “Yurtta sulh, cihanda sulh” ilkesinden fantastik hayallerle uzaklaşarak
başka devletlerin iç işlerine karışıp özgürlük havarisi kesilmeseydik
kucağımızda 3 milyon mülteci bulmayacaktık. Hatırlayın, hep beraber bunlara
tanıklık ettik bu Mecliste, değil mi? Neydi söylenen o romantik söz? “Emevî
Camisi’nde cuma namazı kılacağız.” dedik ama maalesef bugün itibarıyla
geldiğimiz noktada, Diyarbakır’da -bin üç yüz yetmiş altı yıl sonra- camide
cuma namazı kılamadık ve güneydoğuda birçok operasyonun yapıldığı ilçemizde
haftalarca cuma namazı kılınamadı. Bu çelişkiler, uluslararası platformlarda
izah edilecek şeyler değildir. 
Bu
da yetmezmiş gibi, Kilis’te son zamanlarda meydana gelenlerden hareketle, iç
güvenliğimizin bu kadar tehdit altında olması da yine yanlış bir adımın,
öngörüsüzlüğün bir ifadesidir. Efendim, bu gerçekten uzun vadeli, planlı,
projeli bir siyasetin ürünü değil. Bunu sadece “Roketler düştü.” ifadesiyle
açıklamak çok yerinde olmasa gerek diye düşünüyoruz. 
Yine,
uluslararası platformlarda bizi şaşırtan ya da muhataplarımızı gerçekten bizi
dikkate almamaya yönelten bir başka çelişkimiz de şuydu: PYD’nin
temsilcileriyle İstanbul’da bilinen adreslerde flört edip, günlerce görüşüp
daha sonra, işimize gelmediği bir noktadan itibaren, Avrupa Birliği ülkelerine:
“PYD bir terör örgütüdür, sizin de bunu böyle kabul etmeniz gerekir.” Avrupa
Birliği ülkelerinden yine istihzalı bir gülmeye muhatap oluyoruz. Diyorlar ki:
“Siz niye baştan bu tavrı takınmadınız? Önce siz yapacaksınız, biz de sizden
örnek alacağız.” 
Dahası,
bugün, Avrupa Birliği sınırları içerisindeki diğer mültecileri de para
karşılığında kabul etmeye uğraşıp ülkemizi mülteci istasyonu hâline getirmek de
yine ayrı bir uluslararası öngörüsüzlüğün sonucudur. 
Dolayısıyla,
bu kadar keyfî davranmak yerine, yerleşik demokrasilerde görüldüğü gibi, kritik
ve hayati önemi haiz meselelerde risk oranı arttığında bunu iç kamuoyuyla
paylaşarak ve hatta referandum yoluyla onların kararına bırakmak daha yerinde
olurdu. Fakat, maalesef, bir şarkı sözünde olduğu gibi, “Ben sizin babanızım,
ben ne dersem o olur.” mantığı demokrasi değil ancak başka bir şeyle izah
edilir diyor, yüce Meclisi saygıyla selamlıyorum. (MHP sıralarından alkışlar)
BAŞKAN
– Teşekkür ederiz Sayın Aydın.
Gruplar
adına konuşmalar tamamlanmıştır.
Şimdi,
şahsı adına Antalya Milletvekili Sayın Niyazi Nefi Kara.
Süreniz
beş dakika.
Sayın
Kara, buyurunuz. (CHP sıralarından alkışlar)
NİYAZİ
NEFİ KARA (Antalya) – Sayın Başkan, değerli milletvekilleri; iktidar, dış
politikalarıyla bugüne kadar hep övündü. Bugün geldiğimiz noktada ise
“stratejik derinlik, ritmik diplomasi, komşularla sıfır sorun” diye
anlattıkları ve uyguladıkları politikalar, Türkiye’yi her geçen gün Orta
Doğu’daki yakıcı ve yıkıcı savaşın içine çekmeye başladı. Orta Doğu ülkeleri
arasında dostumuz kalmadı. Zamanında NATO’ya karşı korumaya çalıştığımız İran,
bugün Batı ülkeleriyle ilişkilerini düzeltirken Türkiye’yle Suriye politikası
nedeniyle karşı karşıya gelmiştir. 
Avrupa
Birliğiyle ilişkilerimizse çok daha kötüdür. AB standartlarını yakalamaktan
uzak kalan birçok çalışma var. Vize serbestisi için gerekli olan 72 kriterin
69’unu karşılayabilen Hükûmete, bu kürsüden ilgili kanunların görüşmeleri
sırasındaki eleştirilerimizi sürekli dile getirdik, 4 Mayısta açıklanan raporda
bunların hepsi yer almıştır. Hükûmetin demokrasi, insan hakları, hukukun
üstünlüğü gibi AB’nin temel kriterlerini aşındıran eylem ve söylemleri, Avrupa
Birliğine tam üyelik hedefinde Hükûmete karşı kuşkuyla yaklaşılmasına sebep
oluyor.
Değerli
arkadaşlar, AKP iktidarlarının öve öve bitiremedikleri dış politika
stratejileri, yarattıkları o derinliğin içerisinde kayboldu gitti. Hükûmetin
Suriye politikasının çöktüğünü artık sizler de kabul etmiş bulunmaktasınız.
Bunun en büyük kanıtı dış politika stratejilerinizin mimarı olan Başbakanı
görevden almanızdır. 5 Eylül 2012’de “Emevi Camisinde namaz kılacağız.” diye
hayal kurarken bugün Kilis’te namaz kılamaz hâle geldiniz. 
Değerli
arkadaşlar, Kilis’e her gün roket atılmakta, 21 vatandaşımız şu ana kadar
saldırılar nedeniyle hayatını kaybetti. Halk bugün, artık, gazete ilanıyla
Hükûmet arıyor, maalesef iktidar partisi de Hükûmet arıyor. Siz, Hükûmeti hayal
bile edemiyorsunuz. Geçtiğimiz aylarda “Kilis’e Nobel ödülü verelim.”
diyordunuz, öneriyordunuz; bugün Kilis’in düştüğü hâlle size ne ödülü verilmesi
gerektiğini söylemeye gerek yok. Siz bugün Kilis’i korumakta aciz duruma
düştünüz. Süperman olmadığı için füzeleri havada yakalayamayacağını söyleyen
Vali, “Abdestli ölün bari” demiştir ve hâlâ koltukta duruyor.
Bugün
bunu hazırlayan aslında sizlersiniz. Türk Silahlı Kuvvetlerine kumpas kuran,
subayları Silivri ve Hasdal’a layık gören, “paralel” dediğiniz örgütle iş
birliği yapıp Ergenekon, Balyoz, Poyrazköy casusluk davalarıyla TSK’yı işlevsiz
hâle getiren, Genelkurmay Başkanını bile “terör örgütünün başı” diye
tutuklayanlar ve hatta o davaların savcısı olduğunu iddia eden kişi, bugün
kendi yarattıkları ve güçsüzleştirdiği “Türk Silahlı Kuvvetlerinin
başkomutanıyım.” diyor. Kendini başkomutan olarak gören ey Cumhurbaşkanı, size
soruyorum: Ege Denizi’ndeki 17 adamıza Yunan bayrağı çekilirken, vatan toprakları
işgal edilirken, kendi ülke toprakları yabancı ülkelerden atılan bombalarla
bombalanırken, her gün şehit haberleri gelirken kimden talimat bekliyorsunuz?
(CHP sıralarından alkışlar) Akdeniz’in en önemli deniz kuvvetlerinden birine
sahip ülkemizin bahriyelilerini kumpasla zindanlara atan AKP, 17 Ege adasının
işgalinin tek sorumlusudur. Verdiğimiz soru önergelerine bugüne kadar tek cevap
veremediniz. Vatan toprağını ne karşılığında başka ülkelere peşkeş
çekiyorsunuz. 28 Ocak 2016 günü Yunan Savunma Bakanlığının kendi web
sitesindeki fotoğrafları herhâlde görmüşsünüzdür, Yunan bayrakları vardı
adalarımızda ama siz kör, sağır, dilsiz bir şekilde davranmaya devam
ediyorsunuz. 1936 yılından beri devlet envanterinde bizim adamız olan Kardak
adalarını, bu ülkede yayın yapan belgesellerinizde Yunan adası olarak
gösteriyorlar, gıkınız çıkmıyor sizlerin. (CHP sıralarından alkışlar) Sizin bu
vurdumduymazlığınız, vatana ihanetinizin sonucunda Türk gemileri yakın bir
zamanda Marmara’dan Akdeniz’e inemez hâle gelecektir. Kendi iradenizi ne zaman
ortaya koyacaksınız? Biliyorum, içinizde vicdanı olan, ülkenin bugün içine
düştüğü duruma içi sızlayan arkadaşlarımız da var. 
(Mikrofon
otomatik cihaz tarafından kapatıldı) 
NİYAZİ
NEFİ KARA (Devamla) – İstiklal Marşı’mızda
“Bastığın
yerleri 'toprak' diyerek geçme, tanı! 
Düşün
altındaki binlerce kefensiz yatanı. 
Sen
şehit oğlusun, incitme, yazıktır, atanı. 
Verme,
dünyaları alsan da bu cennet vatanı.” diyor Mehmet Akif. (CHP sıralarından
alkışlar) Siz hangi çıkar uğruna bu toprakları savunmasız bırakıyorsunuz?
Satmayın, sattırmayın arkadaşlar! 
Saygılar
sunuyorum. (CHP sıralarından alkışlar)
BAŞKAN
– Teşekkür ederiz Sayın Kara.
Şahsı
adına ikinci ve son konuşmacı, İzmir Milletvekili Sayın Özcan Purçu. 
Sizin
de süreniz beş dakika Sayın Purçu.
Buyurun.
(CHP sıralarından alkışlar)
ÖZCAN
PURÇU (İzmir) – Sayın Başkanım, değerli milletvekilleri; hepinize sevgilerimi,
saygılarımı sunuyorum. 
Evet,
30 Nisanda Roman Strateji Belgesi nihayet açıklandı. Almayı unuttum, oradaydı. 
VELİ
AĞBABA (Malatya) – Hemen getireyim.
ÖZCAN
PURÇU (Devamla) – Altı seneden beri 19 sayfa yazı beklemişiz meğerse, 19 sayfa.
Ama Allah aşkınıza, değerli arkadaşlarım, şunu okumanızı tavsiye ediyorum. Şunu
bir okur musunuz? Eyleme dönük ne var şurada? Bana biri göstersin. Eyleme dönük
ne var? Benim sesimi duyuyor musunuz? Şu an duyuyorsunuz değil mi? Beni de
görüyorsunuz. Ee, anlatıyoruz, söylüyoruz; Romanların eğitim, istihdam,
barınma, sağlık, ön yargı, ayrımcılık, dışlanmışlık, ötekileştirme diye
sorunları var diyoruz. Bebelerimiz, dadalarımız okullara gidemiyor diyoruz. 50
defa söyledik ama şurada, arkadaşlar, şu eylem planında… Bir kere işin ilginç
yanı, stratejiyi hazırlıyorsunuz, eylem planını hazırlıyorsunuz ama para yok,
bütçe yok. Nasıl yapacaksınız bu işleri? Hiç samimi değilsiniz arkadaşlar.
Bakın, kendi hazırladığınıza bakın ya! Hiç samimi değilsiniz ya! Eylem planı
bütçe olmadan, para olmadan nasıl yapılacak, bana bir söyleyin ya! Allah
aşkına, Allah aşkına hepiniz eğitim görmüş insanlarsınız, yani vatandaşı mutlu
etmek bu kadar zor mu? Bu ülkenin gücü var. Bu ülkenin ekonomisi güçlü, bütçesi
güçlü diyoruz, ben de gurur duyuyorum, her zaman söylüyorum. E, bizi niye mutlu
etmiyorsunuz arkadaşlar? 
VELİ
AĞBABA (Malatya) – Onlar kendi ceplerini düşünüyorlar, ceplerini!
ÖZCAN
PURÇU (Devamla) – Neden yani, neden, bize gareziniz mi var? Romanlara gareziniz
mi var? Allah aşkınıza söyleyin ya, Romanlara gareziniz varsa söyleyin! (CHP
sıralarından alkışlar) Vallahi, bakın söyleyeceğim; Romanlar görüyor, duyuyor şimdi
bizi. Vallahi oy vermesinler size! Yok böyle bir şey arkadaşlar! Yani, bizden
ne istiyorsunuz ya! Yüzde 60’ımız okula gitmiyor diyoruz. 
VELİ
AĞBABA (Malatya) – Sadece oyunuzu istiyorlar! 
ÖZCAN
PURÇU (Devamla) – Sadece oyunu… Vallahi oy alıyorsunuz, bizi kandırıyorsunuz;
kandırmayın bizi artık, yeter! Biz de insanca yaşamak istiyoruz. 50 defa, ben
söyleye söyleye bıktım ya! Arkadaş, 19 sayfa strateji belgesi ya, samimiyet
bunun neresinde ya, samimiyet bunun neresinde ya! Allah aşkınıza, yok böyle bir
şey!
Bakın,
2016, 2017, 2018’de araştırma; efendim, Romanların sorunlarını araştıracak. Ya,
söylüyoruz 50 defa; 2010 yılında yapılan Roman açılımında söyledik, altı yıl
söyledik, birçok bakanlıkta birçok toplantılar yaptık. Hâlen 2016, 2017,
2018’de hâlâ araştırma, hâlâ Roman sorunlarını tespit etmek. Neyi tespit
ediyoruz? Hâlâ sorunu öteliyorsunuz, sorunu görmezlikten geliyorsunuz. Allah
aşkına bütçeniz yok mu ya? 
VELİ
AĞBABA (Malatya) – Var da kendi ceplerine kullanıyorlar!
ÖZCAN
PURÇU (Devamla) – Var da niye kullanmıyor?
Bak,
dün burada grup başkan vekiliniz dedi ki -yanlış hatırlamıyorsam- “Biz
vatandaşımıza en iyi şekilde hizmet yapıyoruz, yapmaya devam edeceğiz.” E, bizi
niye görmüyorsunuz? Beni görüyor musunuz? Beni duyuyor musunuz? Arkadaşlar,
duyuyorsunuz bakın. Niye yapmıyorsunuz, niye yapmıyorsunuz arkadaşlar? Ya,
gerçekten ayıp ya, gerçekten ayıp! 
AYŞE
SULA KÖSEOĞLU (Trabzon) – Romanlar seni vekil yapmış; tamam, çöz!
ÖZCAN
PURÇU (Devamla) – Nasıl “çöz” ya!
AYŞE
SULA KÖSEOĞLU (Trabzon) – Ne için geldin buraya?
ÖZCAN
PURÇU (Devamla) – Ya, biz bu ülkenin bütçesinden pay alamayacaksak niye
vatandaşıyız bu ülkenin? Yani Romanları ayırın o zaman siz, bütçeyi başka yerde
kullanın, onu mu demek istiyorsunuz? (CHP sıralarından alkışlar) 
AYŞE
SULA KÖSEOĞLU (Trabzon) – Niye ayrılıyorsunuz?
ÖZCAN
PURÇU (Devamla) – Ablacığım, onu mu demek istiyorsunuz? Romanlar o zaman bu
bütçeden pay kullanmasın. Biz Türkiye Cumhuriyeti’nin vatandaşıyız, bununla da
gurur duyuyoruz ya. (CHP sıralarından alkışlar) Bayrağımızı, devletimizi,
milletimizi seviyoruz. Barışçıl bir toplumuz, bu ülkeye katkı sunmak istiyoruz
ama bakın, bizim çocuklarımız işsizlikten yanıyor, bizim kadınlarımız haklarını
bilmiyor, vatandaşlık hakkını bilmiyor. 
VELİ
AĞBABA (Malatya) – Okula gitmiyorlar. 
ÖZCAN
PURÇU (Devamla) – Okula gitmiyorlar, sağlıktan faydalanamıyoruz, okuldan
faydalanamıyoruz. Bakın, bu raporda diyor ki: Roman çocuklarının yüzde bilmem
ne kadarı eğitim hakkından faydalanamıyor. Ne kadar güzel, tebrik ediyorum bunu
yazanı. 
VELİ
AĞBABA (Malatya) – Adam çocuğunu Amerika’da okutuyor, Roman nerede okutuyor? 
ÖZCAN
PURÇU (Devamla) – Ama bakın, okula gidemediğini söylüyor, ne yapılacağını
söylemiyor. Sayın Grup Başkan Vekilim, bakın, strateji belgesini okuyun. Eğitim
sorunu diyor, Roman çocukları okula gidemiyor diyor -çok doğru tespit, yerinde-
ama ne yapacağını söylemiyor. Barınma sorunumuz var diyoruz, efendim, ne zaman
ne yapılacağı söylenmiyor. İstihdam sorunu var diyoruz, “Yapılacak.”
“Edilecek.” caklar, cuklar. Ne zaman bu caklar, cuklar… Sahaya inelim, biz de
yardımcı olalım, ne gerekiyorsa yapalım. Artık biz buraya kadar geldik, biz
buraya kadar geldik artık. 
ERKAN
AYDIN (Bursa) – Suriyeliye var, Romana yok. 
ÖZCAN
PURÇU (Devamla) – Bizi kandırmayın, samimi olmaya davet ediyorum sizleri. Kaç
defa söyledik. 
Arkadaşlar,
bir de bu TOKİ meselesi… Bakın, Roman mahalleleri yıkılıyor, rant alanı hâline
dönüştü, bizi çadırlaşmaya sevk ediyor. Lütfen buna artık bir çözüm bulalım.
Bakın, Sulukule yıkıldı, orası yıkıldı, burası yıkıldı, hâlen yıkmaya devam
ediliyor. En son Sincan’da Saraycık Mahallesi yıkıldı, Romanların elinden
alındı, rant alanı genişledi. 
VELİ
AĞBABA (Malatya) – Elleri kırılsın, yıkanların elleri kırılsın. 
ÖZCAN
PURÇU (Devamla) – Attınız bizi gene çöplüğe. Çöplüğe attınız, çadırlaşmaya
devam. 
(Mikrofon
otomatik cihaz tarafından kapatıldı) 
ÖZCAN
PURÇU (Devamla) – Bakın, bir de 30-40 bin lira para veriyorlar, diyorlar ki:
“Gidin çadır kurun, ne hâliniz varsa görün.” 
Pozitif
ayrımcılık istiyorum Sayın Başkan. (CHP sıralarından alkışlar) 
BAŞKAN
– Sayın Purçu, Romanları temsilen burada olduğunuz için size iki dakika pozitif
ayrımcılık yapıyorum. (CHP sıralarından alkışlar) 
ÖZCAN
PURÇU (Devamla) – Teşekkür ederim. 
Bakın
arkadaşlar, sevgili canlar, sevgili arkadaşlarım, ağabeylerim, ablalarım;
ülkemizin bir sürü sorunu var, birçok sorunu var. Turizm bitti. Bakın, bugün,
İzmir’e o büyük gemiler yanaşmayacakmış. İzmir esnafı bitti, İzmir halkı bitti.
Tarım bitti. Efendim, çalışamıyoruz çünkü biz tarım işçisiyiz, Romanlar tarım
işçisi… Makineleşme başladı, efendim, sevgi kalmadı, saygı kalmadı, yardımlaşma
kalmadı ama artık bunları ön plana alalım. Sayın Hükûmet, ön plana alalım, ön
plana alalım. 
ERKAN
AYDIN (Bursa) – Nerede Hükûmet? Hükûmet yok! 
ÖZCAN
PURÇU (Devamla) – İnsanları mutlu etmek bu kadar zor mu? İnsanları mutlu etmek
gerçekten bu kadar zor mu? Bütçemiz var, paramız var; ülkemiz büyük. Ama bunu
yapamıyorsunuz arkadaşlar, artık, söyleyeyim yani.
VELİ AĞBABA (Malatya) – Parayı ne yaptılar? 
ÖZCAN PURÇU (Devamla) – Biz mutlu olmak istiyoruz bütün
halkımızla. İşçimizi, esnafımızı, memurumuzu, kim olursa olsun mutlu edelim
arkadaşlar. Bu kadar zor mu bu ya? Bu kadar zor mu? Yaşamak istiyor halkımız;
yaşatalım güzelce.
VELİ AĞBABA (Malatya) – Kaç tane Roman memur var?
ÖZCAN PURÇU (Devamla) – Gücümüz varsa bu gücü halka
verelim halk adına kullanalım, halkı mutlu etmek için kullanalım. 
ZEKİ AYGÜN (Kocaeli) – Sayın Purçu…
ÖZCAN PURÇU (Devamla) – Buyurun efendim. 
ZEKİ AYGÜN (Kocaeli) – İzmir Belediyesi bunları yapıyor
mu? 
ÖZCAN PURÇU (Devamla) – Yapıyoruz. 
ZEKİ AYGÜN (Kocaeli) – Kocaeli Belediyesi yapıyor. 
ÖZCAN PURÇU (Devamla) – Bakın, milletvekili olduktan
sonra 8 tane etüt evi açtırdım Roman çocuklar okula gitsin diye. En son, daha
geçen hafta bir açılış yaptık Buca’da, Hıdırellez’de; çok güzel, büyük, 3 katlı
bir Roman Etüt Merkezi açtık, sanat merkezi açtık, bir de meslek atölyesi
açtık. Çok güzel. 2 trilyon, 3 trilyon para harcandı. Buca Belediyesini
kutluyorum bu arada. (CHP sıralarından alkışlar) Sizlerden de bunu istiyoruz
arkadaşlar. Sahaya dönün artık, sahaya dönelim, sahaya dönelim. 
ZEKİ AYGÜN (Kocaeli) – Hep beraber. 
AYŞE SULA KÖSEOĞLU (Trabzon) – Sizi bizi yok,
ayrıştırmayın. Romanlar bizim kardeşimiz.
ÖZCAN PURÇU (Devamla) – Tabii, tabii, sahaya dönelim.
Biz de yardımcı oluruz sizlere ama sahaya dönelim. 
ZEKİ AYGÜN (Kocaeli) – Özcan Bey, sizi Kocaeli’ne davet
ediyorum. 
ÖZCAN PURÇU (Devamla) – Bakın, şu strateji belgesinde
sahaya dönük hiçbir şey bulamadım. Artık, samimi olalım arkadaşlar.
ZEKİ AYGÜN (Kocaeli) – Yapacağız, yapacağız. 
ÖZCAN PURÇU (Devamla) – Ha, yapın artık, bekliyoruz.
(CHP sıralarından alkışlar)
ZEKİ AYGÜN (Kocaeli) – Özcan Bey, sizi Kocaeli’ne davet
ediyorum. Gel, orada yapılanları bir gezelim. 
ÖZCAN PURÇU (Devamla) – Tamam o zaman, haberleri verin,
basına verin, biz de okuyalım. İyi örnekleri de söyleyelim yani.
ZEKİ AYGÜN (Kocaeli) – Yok, yok… Sen gel, davet
ediyorum seni bak. 
ÖZCAN PURÇU (Devamla) – Bakın, şunu da söyleyeyim. 
(Mikrofon otomatik cihaz tarafından kapatıldı)
ÖZCAN PURÇU (Devamla) – Bak, bu strateji belgesi
Türkiye’de ilk defa açıklandı. Ellerinize sağlık, kutluyorum.
ZEKİ AYGÜN (Kocaeli) – Devamı gelecek, devamı gelecek. 
ÖZCAN PURÇU (Devamla) – Ama şu bir gerçek arkadaşlar,
güzel yaptınız ama içi boş. 
ZEKİ AYGÜN (Kocaeli) – İçi dolu, içi dolu. 
ÖZCAN PURÇU (Devamla) – Kutluyorum, yapanı da
kutluyorum ama yani hakkı teslim etmek lazım. Ama bakın arkadaşlar, içi boş. 
BAŞKAN – Sayın Purçu, teşekkür ediyoruz. 
ÖZCAN PURÇU (Devamla) – Samimiyete davet ediyorum
sizleri, samimiyete davet ediyorum. 
Teşekkür ediyorum, sağ olun. (CHP sıralarından
alkışlar) 
BAŞKAN – Teşekkür ediyoruz Sayın Purçu.
Sayın milletvekilleri, 1’inci madde üzerindeki
konuşmalar tamamlanmıştır.
Sisteme giren sayın milletvekilleri olmadığı için
soru-cevap işlemini gerçekleştirmiyoruz.
1’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
2’nci
maddeyi okutuyorum:
MADDE
2- (1) Bu Kanun yayımı tarihinde yürürlüğe girer.
BAŞKAN
– 2’nci madde üzerinde Cumhuriyet Halk Partisi Grubu adına Adana Milletvekili
Sayın Zülfikar İnönü Tümer. 
Buyurun
Sayın Tümer. (CHP sıralarından alkışlar)
Süreniz
on dakika.
ZÜLFİKAR
İNÖNÜ TÜMER (Adana) – Teşekkür ederim Sayın Başkan.
Değerli
milletvekilleri, ülkemizin her yanını kan gölüne çeviren, anaları, babaları,
çocukları ağlatan, kardeşi kardeşe düşüren sosyolojik buhranın son bulmasını
ümit ediyorum. Temmuz ayından bu yana 36 güvenlik görevlisiyle Türkiye'nin en
çok şehidini veren Adana’nın milletvekili olarak tüm şehitlerimize rahmet, yaralılara
acil şifalar, Türkiye'ye başsağlığı diliyorum. Ailelerin acısını bir kez daha
derin bir üzüntüyle paylaşıyorum. 
Bildiğiniz
üzere, bu hafta Engelliler Haftası. Türkiye'nin yüzde 22’sini oluşturan
engellilerimiz, maalesef, istihdam ve engelsiz yaşam alanları konusunda büyük
zorluklar yaşamaktadır. Çoğu engellilerimiz geçindirmekle yükümlü olduğu
ailelerine bakabilmek adına asgari ücret seviyesinde dahi iş bulamazken birçoğu
da açlığa, sefalete mahkûm yaşamaktadır. Türkiye'nin hemen her yerinde kaldırımda
dahi yürüyecek alan bulamayan, belediye ve özel halk otobüslerinde seyahatte
engelle ve kimi zaman hakarete maruz kalarak yaşamını idame ettirmeye çalışan
engellilerimizi Türkiye'ye yakışır bir yaşam standardına ulaştırmak zorundayız.

Değerli
milletvekilleri, Adana’daki işsizlik TÜİK verilerine göre yüzde 13,2 olsa da
gerçekte bu oran yüzde 20 seviyelerindedir. Özellikle, genç işsizlerin çokluğu,
geleceğe güvenle bakmalarını engellemekte ve gençlerimizi umutsuzluğa sevk
etmektedir. Adana, rekabet etmede, teşviklerden yararlanmada ve istihdamda çok
ciddi sıkıntılar yaşamaktadır. Gelişmişlik düzeyi nedeniyle teşvik kapsamında
yer alamamış, bu yüzden diğer sanayi sektörlerindeki yatırımlar çevre illere
kaymıştır. Sanayide yatırım ivmesi teşvikler nedeniyle düşmüştür. Geçmişte
tarım ve sanayinin beşiği sayılan Adana yoğun göç almış, fabrikaların birer
birer kapanması, tarım sektörünün gerilemesi nedeniyle işsizlik oranı gün
geçtikçe artmıştır. Bu gerçeklik, teşvik sisteminde artık işsizlik oranlarının
önemli bir kıstas hâline getirilmesini zorunlu kılmaktadır. 
Türkiye'nin
hemen her yanına yayılmış olan Suriyeli sığınmacı sorunu Adana’da da yoğun
olarak yaşanmaktadır. Adana’daki kampta 14 bin nüfus olmasına karşın kentin
içine dağılmış sığınmacı sayısı ise bilinmemektedir. Sığınmacıların barınma,
gıda, eğitim, ikamet, sağlık gibi hizmetlerde daha çok yardıma ihtiyaç
duydukları kuşkusuzdur. Ancak, işsizlikle kıvranan Adana’da Suriyeli
sığınmacıların ucuz iş gücü, kayıtsız çalışma serbestisi ve vergi muafiyetlerinden
dolayı gelişigüzel açtıkları iş yerleri haksız rekabeti körüklediği gibi
istihdama da bir darbe daha vurmaktadır. 
Sayın
milletvekilleri, Orta Doğu’daki kan ve gözyaşıyla birlikte Rusya krizi
öncelikli olarak Adana’ya ve Çukurova bölgesine büyük zarar vermektedir. Adana
için son derece önem taşıyan ancak 2007’den bu yana kamulaştırmalarda çıkan
sorunlar nedeniyle yatırıma açılamayan Ceyhan Enerji İhtisas Endüstri
Bölgesi’nde yer alması gereken rafineri, petrokimya tesisleri, petrol ve doğal
gaz depolama tesisleri, liman ve tersane projelerinin de bir an önce hayata
geçirilmesinin sadece bölge insanı için değil, ülke ekonomisi için de lokomotif
güç olacağı unutulmamalıdır. 
Değerli
arkadaşlar, tarımın başkenti olarak anılan Adana’da tarım sektörü de kan
kaybetmeye devam etmektedir. Orta Doğu ve Rusya krizi yaş meyve, sebze ve
narenciye ihracatını baltalamış, üretici alın terinin karşılığını alamaz hâle
gelmiştir. Hasadın yoğun olarak gerçekleştirileceği eylül, ekim, kasım ve
aralık ayları ise çiftçi için tam anlamıyla kâbusun habercisidir. 
Geçtiğimiz
günlerde Adana’dan Türkiye’ye yayılan patates ve soğan üreticilerinin feryadı
ise hafızalardaki tazeliğini korumaktadır. Ürününü değerinin çok altında satmak
zorunda kalan üreticiler, hak arama mücadelesinde yaka paça gözaltına
alınmıştır. 
Çukurovalı
mısır ve buğday üreticisi de Toprak Mahsulleri Ofisinin fiyatı geç açıklaması
ve depolama sorunu nedeniyle büyük sorunlar yaşamaktadır. Çukurova’da hasadın
yaklaştığı şu günlerde çiftçinin bu yıl da alın terinin heba edilmemesi adına,
maliyeti de göz önüne alarak fiyatlar erken açıklanmalıdır. 
Çiftçilerimizin
Toprak Mahsulleri Ofisinde rahatlıkla ürün satabilmesi için randevu sisteminde
düzenlemeler yapılmalı, çiftçimizin ürünlerini depolayabilmesine olanak tanımak
adına gelişmiş ülkelerdeki gibi kooperatifçilik sistemine geçilmeli ve lisanslı
depoculuğun kooperatifler aracılığıyla gerçekleştirilmesi için çalışmalar
başlatılmalıdır. 
Bu
duygu ve düşüncelerle hepinizi saygıyla selamlıyorum.
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Tümer.
2’nci
madde üzerinde, Halkların Demokratik Partisi Grubu adına Mardin Milletvekili
Sayın Erol Dora. (HDP sıralarından alkışlar) 
Süreniz
on dakika.
Buyurun
Sayın Dora. 
HDP
GRUBU ADINA EROL DORA (Mardin) – Sayın Başkan, değerli milletvekilleri; 30 sıra
sayılı Yasa Tasarısı üzerinde yapmış olduğum konuşmaya kaldığım yerden devam
edeceğim. Tekrar Genel Kurulu saygıyla selamlıyorum.
Sokağa
çıkma yasaklarının ortaya çıkardığı tahribatlara ilişkin İnsan Hakları Derneği,
Türkiye İnsan Hakları Vakfı, Gündem Çocuk, Sağlık ve Sosyal Hizmet Emekçileri
Sendikası, MAZLUMDER gibi çeşitli sivil toplum örgütleri raporlar hazırlamış,
kamuoyuyla da paylaşmışlardır. Yine, Cizre’yle ilgili partimizce oldukça kapsamlı
bir rapor hazırlanmış ve kamuoyuyla paylaşılmıştır. 
Bu süreçte gerek Avrupa İnsan Hakları Mahkemesine
tedbir kararları alması yönünde çeşitli başvurular yapılmış gerekse Birleşmiş
Milletlere çeşitli bilgilendirme mektupları iletilmiştir. Ancak, Birleşmiş
Milletler yaşanan hukuksuzluklar karşısında bugüne kadar bir girişimde
bulunmamış ve ilkesel rolünü oynayamamıştır. Gecikmeli de olsa, elbette,
Birleşmiş Milletlerin dünkü açıklamalarını da önemsediğimizi belirtmek
durumundayız.
Sayın
Başkan, değerli milletvekilleri; Birleşmiş Milletlerin Suriye ve Irak’ta
özellikle Müslüman olmayan halklara, Asuri-Süryanilere ve Ezidilere karşı
yapılan katliamlar karşısında etkili bir girişimde bulunmamış olması da ayrıca
eleştirilmesi gereken bir konudur. Hem Suriye hem de Irak’ta yıllardır devam
eden terör saldırılarında savunmasız durumda bulunan Asuri-Süryani halkı hedef
seçilmiş ve bu saldırılar sonucunda yüzlerce insan katledilmiş, yüz
binlercesiyse kendi topraklarından göç etmek durumunda bırakılmışlardır. Hatırlanacağı
üzere, IŞİD teröristlerinin Irak’ta önce Musul ve ardından Şengal ve Ninova
bölgesine saldırması sonucu on binlerce Asuri-Süryani ve Ezidi, yerleşim
yerlerinden göç etmek zorunda bırakılmışlardır. Geride bıraktıkları tarihî
kilise ve manastırlar da IŞİD’in eline geçmiş ve bunların birçoğu da
bombalanarak yıkılmıştır.
Sayın
Başkan, değerli milletvekilleri; Irak’ta Saddam Hüseyin rejiminin 2003’te
yıkılmasından sonra Asuri-Süryani halkına yönelik yapılan saldırılar
neticesinde ülkede 1,5 milyon olan nüfusları yaklaşık 400 binlere kadar
düşmüştür. Musul’da 35 bini bulan Asuri-Süryani nüfusunun son on yıl içerisinde
3 bine kadar düştüğü tahmin edilirken IŞİD saldırılarıyla birlikte bu sayı yok
olmuş durumdadır. Aynı şekilde, Suriye’de de beş yıla yakın zamandır devam eden
iç savaşta Asuri-Süryani halkına yönelik sayısız terör saldırıları
gerçekleştirilmiştir. Suriye’de iç savaş öncesinde 2 milyona yakın Hristiyan
nüfus yaşıyorken bugün bu nüfusun yarısından fazlasının Suriye’yi terk etmek
zorunda kaldığı tahmin edilmektedir. Asuri-Süryani halkına yönelik yıllardır
meydana gelen bütün bu saldırılara karşı hem Irak, Suriye ve komşu devletler
hem de Birleşmiş Milletler, Amerika ve Avrupa Birliği ülkeleri sembolik kınama
söylemlerinin dışında maalesef duyarsız kalmışlardır. 
Değerli
milletvekilleri, IŞİD barbar terör örgütünün saldırıları neticesinde büyük bir
kırıma ve vahşete uğrayan bir diğer savunmasız topluluk da Ezidiler olmuştur.
Müslüman olmadıkları gerekçesiyle her türlü insanlık dışı muameleye tabi tutulan
Ezidiler gerek Türkiye ve gerekse Avrupa ülkelerine yoğun biçimde göç etmek
zorunda bırakılmışlardır. 
Tüm
bu olup bitenler karşısında ise Birleşmiş Milletler engelleyici güçlü bir
diplomatik yaptırımda bulunmamış, konuya bir doğal afet kategorisinde salt
insani yardımlar seviyesinde ilgi göstermiştir. 
Sayın
Başkan, değerli milletvekilleri; hatırlayacağınız üzere, geçtiğimiz şubat
ayında Avrupa Parlamentosu, IŞİD tarafından Irak ve Suriye’de Hristiyanlar,
Ezidiler ve diğer dinî ve etnik azınlıklara karşı soykırım yapıldığını kabul
etti. Kararda, insanlığa karşı suç ve savaş suçuna eş değerdeki insan hakları
ihlalleri sert bir şekilde kınandı. Avrupa parlamenterleri ayrıca Birleşmiş
Milletler Güvenlik Konseyini bu saldırıların soykırım olarak tanınması amacıyla
gerekli tedbirleri almaya çağırdı. Kararda, Avrupa Birliğinden de din ve vicdan
özgürlüğüne ilişkin kalıcı özel bir temsilcilik kurması istendi ancak aradan
geçen süre zarfında konuyla ilgili uluslararası nitelikli bir müdahale kararı
çıkmamıştır. 
Değerli
milletvekilleri, üzerinde görüştüğümüz tasarı bağlamında, Birleşmiş Milletler
İnsani İşler Eşgüdüm Ofisinin Türkiye’de bir ülke temsilciliği kurmasına
ilişkin bu anlaşmayı olumlu bulduğumuzu ve önemsediğimizi belirtmek
durumundayız. 
Orta Doğu coğrafyasında ve özelde de Irak, Suriye ve
Türkiye’de son yıllarda yaşanan gelişmeler bir kez daha açıkça ortaya
çıkarmıştır ki tüm farklı halklar ve farklı inançların bu dramatik durumdan
kurtulması için tek kurtuluş yolu evrensel insan hakları, demokrasi, özgürlük,
eşitlik gibi ilkelerin bu coğrafyada hayata geçirilmesidir. Aksi hâlde, her gün
yeni trajedilerle, yeni barbarlık biçimleriyle, yeni acılarla yüz yüze
kalınması kaçınılmaz olacaktır.
Sayın
Başkan, değerli milletvekilleri; Birleşmiş Milletlerin dün deklare ettiği
karara ilişkin de birkaç eklemede bulunmak istiyorum: Her şeyden önce,
Birleşmiş Milletlerden, aldığı bu kararın takipçisi olmasını beklemekteyiz.
Hükûmetin de Cizre başta olmak üzere sokağa çıkma yasaklarının gerek resmî ve
gerekse fiilî anlamda sürdürüldüğü yerleşim yerlerindeki sivil ölümlerin ve
toplumsal yıkımın tüm boyutlarıyla açığa çıkarılması için Birleşmiş Milletler
tarafından görevlendirilecek heyetlerin inceleme yapmasına izin vermesini
bekliyoruz. Sokağa çıkma yasaklarının yaşandığı bölgelere sivil toplum
kuruluşlarının veya siyasetçilerin giremediği kamuoyunun yakından bildiği bir
gerçekliktir. Bölgenin bir milletvekili olarak yaşanan hukuksuzlukların
birçoğuna bizatihi tanık olmuş birisiyim. Halkların Demokratik Partisi olarak
bu sürecin yakından takipçisi olacağımızı bir kez daha kamuoyu önünde
belirtiyor, bu duygularla tekrar Genel Kurulu saygıyla, sevgiyle selamlıyorum.
Teşekkür
ederim. (HDP sıralarından alkışlar)
BAŞKAN
– Teşekkür ederiz Sayın Dora.
Sayın
milletvekilleri, gruplar adına konuşmalar tamamlanmıştır.
Şimdi,
şahsı adına İzmir Milletvekili Sayın Atila Sertel konuşacak. (CHP sıralarından
alkışlar)
Süreniz
beş dakika Sayın Sertel, buyurun.
ATİLA
SERTEL (İzmir) – Çok teşekkür ediyorum Sayın Başkan.
İzmir
Milletvekili olarak sizleri saygıyla selamlıyorum.
Dün,
önceki gün pek çok olayın yaşandığı ve büyük sıkıntılardan geçtiğimiz dönemde
geçtiğimiz hafta Kars’ı gezdim. Kars’ta Sarıkamış’a gittim. Şehitlerimizin
olduğu Sarıkamış’ta, turizmin, kayak turizminin önemli bir ilçesi olan
Sarıkamış’ta kötü bir tabloyla karşılaştım. Geçen sene yüzde 84 civarında bir
turist doluluğu varken bu sene, bu kış yüzde 16’larda geçmiş, üzüldüm. Selim’e
gittim, Kağızman’a gittim, çamur içerisindeki Akyaka’ya gittim. Akyaka’nın
belediye başkanı Cumhuriyet Halk Partisinden seçilmiş, hizmet alabilme uğruna
Adalet ve Kalkınma Partisine geçmiş, ama inanın sokaklarında yürüyemedim.
Arpaçay ve Susuz geçmiş dönemde sosyal demokrat belediye başkanlarından aldığı
hizmetle çok daha iyi durumda. 
Kars’ta
tüccar, esnaf kan ağlıyor. Tarihî ve doğal güzelliklere sahip ve özellikle
turizme yönelik inanılmaz güzel kentimizde özel sektör tarafından çok da iyi
yatırımlar yapılmış, ama 300 bin nüfusu olan Kars, her yıl 20 bin göç veriyor.
Bu göçü önlemeliyiz diye düşünüyorum.
Ayrıca,
hayvancılığı geliştirmeliyiz diye düşünüyorum. Hayvancılık öylesine kötü
durumda ki. İlkokulda, öğretmen bizi sınıfta tahtaya kaldırıp “Nasıl bir
ülkeyiz?” diye sorduğunda, “Kendi kendine yeten 7 tarım ülkesinden biriyiz.”
derdik, öğretmen “Aferin, otur yerine.” derdi. Kars hayvancılıkta çok önde olan
bir kentimiz iken, şimdi ne yazık ki angus ithal eden ve sonra “Angustan kurban
olur mu müftü efendi?” diye soran bir ülke hâline geldik, saman ithal eder hâle
geldik. 
2015
TÜİK rakamlarına baktım. Kars’ta sığır sayısı 442.549, koyun sayısı 581.704,
diğerlerini vaktim dar, saymayacağım ama hayvancılık 3-4 kat daha fazla iken ne
yazık ki çökmüş ve turizm açısından geçen yıllara göre Kars’a gelen insan
sayısında müthiş bir düşme var. 
Köyleri
gezdim. Köylerde, özelleştirmeden sonra ne yazık ki bir elektrik şirketi
köylerin sokak lambalarını sökmüş ve köyler karanlıkta. Oradan TEDAŞ Genel
Müdür Yardımcısını aradım ve bir milletvekili olarak Kars’ın sorunlarını dile
getirmeye çalıştım. Buradan TEDAŞ Genel Müdür Yardımcısına teşekkür ediyorum,
Kars’ın köylerine hemen gerekli müdahaleyi yaptı diye biliyorum.
Kahvehaneler
dolup taşıyor Kars’ta. İşsizlik çok üst boyutta, gençler işsiz ve yaşadığımız
ülkede en büyük sorunlardan biri o. 
Yalnız,
bir konuyu da burada anlatmak istiyorum ve iktidarın bu konuda Kars’a el
uzatmasını istiyorum: İşsizlik, aş, iş, yoksulluk, bütün bunların içerisinde
Kars’ta market ve süpermarketler esnafı yok etmiş. Kars Esnaf ve Sanatkârlar
Odaları Birliği Başkanı Adem Burulday’ı ziyaret ettim. İnanın, Kars’ın
merkezinde var olan hipermarketler artık Kars esnafını iş yapamaz hâle
getirmiş. Esnaf çok önemli. Plastik kart olmadan asla bir hipermarketten,
süpermarketten çıkamazsınız ama Türkiye’yi ayakta tutan belkemiği esnaf ve
kazançtan ziyade halkla dayanışmanın sembolü olan esnaf. Bütün bunları burada
niçin söylüyorum? Kars, gazi Kars; Kars, Sarıkamış’ta destan yazmış, 1920’de
Kazım Karabekir’le kurtarılmış bir kent. 
Arkadaşım
İstanbul Milletvekili Barış Yarkadaş Kars ilinin “gazi” unvanını almasını
istedi. Sayın Valiyi ziyaret ettiğimde de bana bir “gazi” madalyası verdi;
sayın Valiye teşekkür ederim. Ama şunu söylemek istiyorum: Türk Silahlı
Kuvvetleri tarafından kurtarılan Kars’ın gazilik unvanının verilmesinin yanı sıra,
gazi Kars olmasıyla ilgili Barış Yarkadaş kanun teklifi verdi. İnşallah,
Şanlıurfa gibi, sizin desteklerinizle, gazi Kars olur ve şanına yakışır bir
ilimiz olur.
Kars’tan
herkese sevgiler, saygılar sunarım. (CHP sıralarından alkışlar)
BAŞKAN
- Teşekkür ederiz Sayın Sertel. 
AHMET
ARSLAN (Kars) - Sayın Başkanım…
BAŞKAN
- Buyurunuz.
AHMET
ARSLAN (Kars) - Kars’la ilgili bir katkı vermek istiyorum. 60’a göre yerimden
bir dakikalık söz istiyorum. 
BAŞKAN
- Peki, buyurun. 
60’a
göre size söz veriyorum.
Bir
de Sayın Kayan 60’a göre söz talebinde bulunmuş. Size de vereceğim. 
VI.-
AÇIKLAMALAR (Devam)
24.-
Kars Milletvekili Ahmet Arslan’ın, Kars’ta pek çok hizmet ve projenin Hükûmetin
desteğiyle hayata geçirildiğine ilişkin açıklaması
AHMET
ARSLAN (Kars) – Sayın Başkanım, teşekkür ediyorum.
Kars’la
ilgili ben de bir iki katkı koymak isterim. Elbette ki Kars geçmişte tarım ve
hayvancılık şehriydi, hâlâ öyledir. Özellikle bölgemizde tarım ve hayvancılığın
geliştirilmesi adına birçok baraj, sulama projesi yapılıyor, birçok gölet
yapılıyor şu an. Özellikle Akyaka ilçemizi örnek olarak vermek isterim.
Akyaka’da kanalizasyon yoktu, doğrudur. Kanalizasyonu yaptık, kanalizasyon
bitmek üzere, kanalizasyon bitmek üzere olduğu için şu an sıra asfalta geldi.
Akyaka’da, Arpaçay’da, Susuz’da, özellikle merkezî Hükûmetin de desteklerini
alarak birçok proje geliştirdik, geliştiriyoruz. Bu konuda Kars makûs talihini
yeniyor, geri kalmışlığını artık marka kent hâline gelmek adına aşıyor diyorum.
Merkezî Hükûmetin bu anlamdaki bize katkılarına da teşekkür ediyorum. 
Söz
verdiğiniz için size de teşekkür ediyorum. 
BAŞKAN
– Teşekkür ederiz. 
Sayın
Kayan, buyurun, son size de söz verelim. 
25.-
Kırklareli Milletvekili Türabi Kayan’ın, Kırklareli’nin Lüleburgaz ilçesinde
Cumhuriyet Halk Partisi İlçe Başkanlığına pankart asması nedeniyle para cezası
verildiğine ilişkin açıklaması
TÜRABİ
KAYAN (Kırklareli) – Teşekkür ederim Sayın Başkan. 
Sayın
Bakan, Kırklareli’nin Lüleburgaz ilçesinde yaya üst geçidine Cumhuriyet Halk
Partisi İlçe Başkanlığı tarafından “Türkiye laik, demokratik, sosyal bir hukuk
devletidir.” yazılı pankart asıldı diye, ayrıca boş bir arsaya “Türkiye
laiktir, laik kalacak.” sözcüklerinin yer aldığı bir pankart asıldı diye para
cezası kesilip İlçe Başkanlığına tebliğ edilmiştir. Anayasa maddesi olan bu
sözcükler nasıl yasak oluyor ve nasıl para cezası kesiliyor? Sayın Bakan, yasa
tanımazlık kaymakamlık makamına kadar indi mi? Bunları merak ediyorum. 
Teşekkür
ederim. 
BAŞKAN
– Teşekkür ederiz Sayın Kayan. 
Siz
önemli bir konu üzerinde açıklama yapacağınızı ifade etmiştiniz ancak bir soru
sordunuz. Bu durum karşısında ben Sayın Bakana da söz vermek durumundayım. 
Sayın
Bakan, buyurun. 
26.-
Bilim, Sanayi ve Teknoloji Bakanı Fikri Işık’ın, Kırklareli Milletvekili Türabi
Kayan’ın yaptığı açıklamasındaki bazı ifadelerine ilişkin açıklaması
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Ben sayın milletvekilimizin ifade ettiği konuyu, doğrusu, bilmiyorum ama
Türkiye Cumhuriyeti demokratik, laik, sosyal bir hukuk devletidir. Bu da hiçbir
şekilde tartışmaya açık bir konu değildir. Bu, AK PARTİ’nin de temel görüşüdür,
Hükûmetimizin de temel görüşüdür, Anayasa’nın vazgeçilmez ilkesidir. Bu
noktadaki hiçbir tartışmaya biz taraf olmayız, taraf değiliz. Bu konuyla ilgili
uygulamayı, eğer uygun görürseniz, ilgili bakan arkadaşımıza iletelim, bir
incelesin.
BAŞKAN
– Teşekkür ederiz Sayın Bakan.
TÜRABİ
KAYAN (Kırklareli) – Teşekkür ederim Sayın Bakan.
X.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Tasarı ve Teklifleri (Devam)
8.-
Türkiye Cumhuriyeti Hükümeti ile Birleşmiş Milletler İnsani İşler Eşgüdüm Ofisi
Arasında Türkiyede Bir Ülke Ofisi Kurulmasına İlişkin Anlaşmanın Onaylanmasının
Uygun Bulunduğuna Dair Kanun Tasarısı (1/327) ve Dışişleri Komisyonu Raporu (S.
Sayısı: 30) (Devam)
BAŞKAN
– Sayın milletvekilleri, soru-cevap işleminde sisteme giren milletvekili
olmadığı için soru-cevap işlemini gerçekleştirmiyoruz. 
Şimdi
2’nci maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
Diğer
maddeyi okutuyorum:
MADDE 3- (1) Bu Kanun hükümlerini Bakanlar
Kurulu yürütür.
BAŞKAN
– Madde üzerinde gruplar adına söz talebi yok. 
Soru-cevap
işlemi yok.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, tasarının tümü açık oylamaya tabidir. Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama
için iki dakika süre vereceğim. Bu süre içinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum.
İki
dakikalık süreyi başlatıyorum.
(Elektronik
cihazla oylama yapıldı) 
BAŞKAN
– Sayın milletvekilleri, Türkiye Cumhuriyeti Hükümeti ile Birleşmiş Milletler
İnsani İşler Eşgüdüm Ofisi Arasında Türkiyede Bir Ülke Ofisi Kurulmasına
İlişkin Anlaşmanın Onaylanmasının Uygun Bulunduğuna Dair Kanun Tasarısı açık
oylama sonucu: 
“Kullanılan
oy sayısı  : 219
Kabul :
214
Ret :
1
Çekimser :
2
Boş :
1
Geçersiz :
1(x)

 Kâtip
Üye   Kâtip
Üye
 Emre
Köprülü İshak
Gazel
 Tekirdağ 
 Kütahya”
Sayın
milletvekilleri, 9’uncu sırada yer alan 31 sıra sayılı Kanun Tasarısı’nın
görüşmelerine başlayacağız. 
9.-
Türkiye Cumhuriyeti Hükümeti ile Ekvator Cumhuriyeti Hükümeti Arasında Turizm
Alanında İşbirliği Anlaşmasının Onaylanmasının Uygun Bulunduğuna Dair Kanun
Tasarısı (1/330) ve Dışişleri Komisyonu Raporu (S. Sayısı: 31)
BAŞKAN
– Komisyon? Yok.
Ertelenmiştir.

Bundan
sonra da komisyonun olmayacağı anlaşıldığından, alınan karar gereğince kanun
tasarı ve teklifleri ile komisyonlardan gelen diğer işleri sırasıyla görüşmek
için 12 Mayıs 2016 Perşembe günü saat 14.00’te toplanmak üzere birleşimi
kapatıyorum. 
Kapanma Saati: 19.56




(x) 30 S. Sayılı Basmayazı tutanağa
eklidir.


(x) Açık
oylama kesin sonuçlarını gösteren tablo tutanağa eklidir.




