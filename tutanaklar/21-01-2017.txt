



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 64’üncü
Birleşim
 21
Ocak 2017 Cumartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Aydın Milletvekili Metin Lütfi Baydar ve 21 milletvekilinin, katı
atık ve kâğıt toplayıcılığı konusunda yapılması gerekenlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/447)
2.- İstanbul Milletvekili Onursal Adıgüzel ve 24 milletvekilinin, atık
suların Melen Çayı’na boşaltıldığı iddialarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/448)
3.- Antalya Milletvekili Mustafa Akaydın ve 23 milletvekilinin,
üniversite hastanelerinden yasal alacaklarını tahsil edemeyen tıbbi malzeme
üretici ve tedarikçisi kuruluşların maruz kaldığı sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/449)

IV.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun 22, 23, 24, 25, 26 ve 31 Ocak 2017
ile 1 ve 2 Şubat 2017 günleri toplanmamasına ilişkin önerisi


V.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/666) ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporu (S.
Sayısı: 443)
2.- Türkiye Cumhuriyeti ile Rusya Federasyonu Arasında Cezai Konularda
Karşılıklı Adli Yardımlaşma ve Suçluların İadesi Anlaşmasının Onaylanmasının
Uygun Bulunduğuna Dair Kanun Tasarısı (1/650) ve Dışişleri Komisyonu Raporu (S.
Sayısı: 439)
3.- Türkiye Cumhuriyeti Hükümeti ile Rusya Federasyonu Hükümeti Arasında
Türkiye Cumhuriyeti Topraklarında Bulunan Rus Defin Yerleri ile Rusya
Federasyonu Topraklarında Bulunan Türk Defin Yerleri Hakkında Anlaşmanın
Onaylanmasının Uygun Bulunduğuna Dair Kanun Tasarısı (1/656) ile Dışişleri
Komisyonu ve Milli Savunma Komisyonu Raporları (S. Sayısı: 440)

VI.- AÇIKLAMALAR
1.- Manisa Milletvekili Özgür Özel’in, Cumhuriyet Halk Partisi olarak
yaşanan süreçte Meclisin tatiline imza atamayacaklarına ve her türlü asimetrik
yetki ve güç kullanımını zaman zaman şiddete de vardıran AK PARTİ Grubuyla
uzlaşmalarının ve grup önerilerinin toplantı yeter sayısı bile olmadan
geçmesine göz yummalarının mümkün olmadığına ilişkin açıklaması
2.- Ankara Milletvekili Levent Gök’ün, önceki birleşimde siyasi etik
açısından son derece yersiz ve iktidar partisinin gerektiğinde bütün etik
değerleri nasıl çiğneyeceğini gösteren bir davranışla karşılaştıklarına ilişkin
açıklaması
3.- İstanbul Milletvekili Mehmet Muş’un, yoğun bir gündemle çalışan
Parlamentoda emeği geçen herkese teşekkür ettiğine, iktidar partisi olarak etik
değerler noktasında her zaman uygun davrandıklarına, Anayasa değişikliği
konusunda alınan kararın millet için hayırlı olmasını temenni ettiğine ve yoğun
bir çalışma temposundan sonra ara vermek konusunda gerekenin yapılacağına
ilişkin açıklaması
VII.- YAZILI SORULAR VE CEVAPLARI
1.- Giresun Milletvekili Bülent Yener Bektaşoğlu’nun, Giresun’a spor
salonu yapılmasına yönelik bir çalışma olup olmadığına ilişkin sorusu ve
Gençlik ve Spor Bakanı Akif Çağatay Kılıç’ın cevabı (7/9257)
2.- İstanbul Milletvekili Mustafa Sezgin Tanrıkulu’nun, sorumluluk
alanındaki kurum ve kuruluşlarda boş bulunan engelli kadrolarına ilişkin sorusu
ve Başbakan Yardımcısı Yıldırım Tuğrul Türkeş’in cevabı (7/10036)
3.- İstanbul Milletvekili Mahmut Tanal’ın, yurt dışında bulunan
konsolosluk ve büyükelçiliklerin güvenliğine ilişkin sorusu ve Dışişleri Bakanı
Mevlüt Çavuşoğlu’nun cevabı (7/10175)
4.- İstanbul Milletvekili Mustafa Sezgin Tanrıkulu’nun, bağlı kurum ve
kuruluşlarca Adıyaman’a yönelik hizmetler için ayrılan ödeneklere ilişkin
sorusu ve Başbakan Yardımcısı Mehmet Şimşek’in cevabı (7/10267)
5.- Diyarbakır Milletvekili İdris Baluken’in, tutuklu milletvekillerinin
durumuna ve cezaevi koşullarına ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/10728)
21 Ocak 2017
Cumartesi
BİRİNCİ OTURUM
Açılma Saati:
14.01
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Sema KIRCI (Balıkesir), Emre KÖPRÜLÜ (Tekirdağ) 
----- 0 -----
BAŞKAN – Türkiye
Büyük Millet Meclisinin 64’üncü Birleşimini açıyorum. 
Toplantı yeter
sayısı vardır, gündeme geçiyoruz.
Meclis
araştırması açılmasına ilişkin üç önerge vardır, ayrı ayrı okutuyorum: 
III.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Aydın Milletvekili Metin Lütfi Baydar ve 21 milletvekilinin, katı
atık ve kâğıt toplayıcılığı konusunda yapılması gerekenlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/447)
Türkiye Büyük Millet Meclisi Başkanlığına
Çevre ve
Şehircilik Bakanlığı tarafından 2005 yılında yapılan düzenlemede kâğıt
toplayıcılığıyla ilgili yönetmelik değiştirilmiş ancak denetimleri
yapılmamıştır. 20 Ocak 2016 tarihinde yine Çevre ve Şehircilik Bakanlığı
tarafından, atık kâğıt alımı yapan firmalara bir tebligatla, kayıt altında
bulunmaksızın kâğıt toplayıcılığı yapan kişilerden kâğıt satın aldıklarının
tespiti hâlinde bu firmalara 140 bin TL ceza kesileceği bildirilmiştir.
Son
yıllarda Suriyeli mültecilerin de katılımıyla katı atık toplayan kişi sayısı
kontrolsüz şekilde artmış ve hijyen kuralları önemsenmeksizin iş kolu
sürdürülmüştür. Yapılan tebligatın ardından kaçak yollardan kâğıt alımı yapan
birtakım firmalar durumu fırsata çevirerek fiyat kırmışlar ve zaten zor ve
hijyenik olmayan şartlarda çalışan kâğıt toplayıcılarını daha da zor bir duruma
sokmuşlardır. Unutulmamalıdır ki katı atıkların ayrıştırılması meselesi çok
önemli bir çevresel sorumluluktur ve görevdir. Ne var ki kamuoyuna yansıdığı
gibi, 2005 yılından beri yapılmayan denetimler, 2016 yılının başında ansızın
yüksek para cezası kesileceğinin bildirilmesiyle birtakım beşerî ilişkiler
üzerinden çözüme ulaştırılmaya çalışılmıştır.
Hâlihazırda
sürmekte olan katı atık ve kâğıt toplayıcılığında düzenleme yapılması
gerekliliği kabul edilmekle beraber, konunun çözümünde uygulanan yol ve
yöntemlerin teşkil ettiği problem nedeniyle Anayasa'nın 98’inci ve İç Tüzük’ün
104’üncü ve 105’inci maddeleri gereğince bir Meclis araştırması açılmasını arz
ve teklif ederiz. 1/2/2016
1)
Metin Lütfi Baydar  (Aydın)
2)
Kadim Durmaz  (Tokat)
3)
Orhan Sarıbal (Bursa)
4)
Utku Çakırözer (Eskişehir)
5)
Veli Ağbaba (Malatya)
6)
Vecdi Gündoğdu (Kırklareli)
7)
Ünal Demirtaş (Zonguldak)
8)
Nihat Yeşil (Ankara)
9)
İrfan Bakır (Isparta)
10)
Mahmut Tanal (İstanbul)
11)
Hüseyin Çamak (Mersin)
12)
Onursal Adıgüzel (İstanbul)
13)
Mehmet Göker (Burdur)
14)
Candan Yüceer (Tekirdağ)
15)
Tur Yıldız Biçer (Manisa)
16)
Muharrem Erkek (Çanakkale)
17)
Mevlüt Dudu (Hatay)
18)
Yakup Akkaya (İstanbul)
19)
Kemal Zeybek (Samsun)
20)
Bülent Öz (Çanakkale)
21)
Elif Doğan Türkmen (Adana)
22)
Nurhayat Altaca Kayışoğlu (Bursa)
Gerekçe:
Doğal
kaynakların hızla tüketildiği günümüzde geri dönüşüm yaşamsal önem taşımaktadır.
Katı atıkların ayrıştırılması geri dönüşümü kolaylaştıran çok önemli bir
faktördür. Katı atıklar arasında kâğıt geri dönüşüm uygulaması açısından en
elverişli maddedir. Kâğıt ve ambalaj kullanımının yüksek oranı göz önünde
bulundurulduğunda, bu maddelerin geri dönüşümünün çevre açısından önemi de
ortaya çıkacaktır.
Kâğıt
ve ambalaj atıklarının geri dönüşümünün gerçekleştirilmesi zincirinde belki de
ilk halka bu atıkların ayrıştırılmasıdır. Maalesef ki Türkiye'de gelişmiş
medeniyetlerin aksine katı atık ayrıştırıcılığı neredeyse yok seviyesindedir.
Oysa, atık kâğıtların geri dönüşüme sokulması açısından yemek atıkları, metal
ve plastik gibi atık türleriyle karışmamaları gerekmektedir.
Katı
atıkların ayrıştırılması konusundaki sosyal bilincin bu derece az olduğu
Türkiye'de bu işi yapan gruba "vahşi toplayıcı" denmesi bu işi yapan
insanların vahşiliğine değil, belki de sistemin ve çalışma koşullarının
vahşiliğine işaret etse gerek. Sokaklarda kişisel ve çevresel hijyenlerini hiçe
sayarak çalışan kâğıt toplayıcılarına yönelik bir düzenleme yapılması
gerekliliği yadsınamaz bir gerçektir.
Kamuoyuna
da yansımış olduğu gibi, Profesör Doktor İlber Ortaylı Çevre Bakanlığınca kâğıt
alımı yapan firmalara gönderilen 20 Ocak 2016 tarihli tebligatın ardından bir
açıklama yapmış, söz konusu tebligatın Ankara merkezli iki firma olan SİMAT ve
Çınar Kâğıt şirketlerinin şikayeti üzerine gönderildiğini iddia etmiştir,
Ortaylı açıklamasında "Bu iki şirketin daha iyi kâğıt toplayacağına dair
hiçbir emare yok, muhtemelen de toplayamayacaklar, sadece daha çok para
kazanacaklar." diyerek konunun birtakım kişi ve kurumların maddi çıkarları
üzerinden yürümesine tepki göstermiştir.
1992
yılından beri çevre konusunda önemli çalışmalar yürüten TEMA Vakfı, yalnızca
İzmir ve İstanbul illerinde ve 300 kilogramı aşan kağıt bağışlarını
beklemektedir. Bu bağlamda çalışma yapan vakıfların sayısı maalesef bir elin
parmağını geçmemekte, üstelik yürütülen projeler çeşitli nedenlerle uzun ömürlü
olamamaktadır. Avrupa Birliği katılım sürecinde kağıt toplamayla ilgili çeşitli
şehirlerde -örneğin Denizli- çalışmalar yapılmış olsa da bu çalışmalar 2000'li
yılların sonuna doğru mevzuat gereği sona erdirilmiştir.
Kullanılmış
kağıtların geri dönüşümü yapıldığı takdirde hava kirliliğinin yüzde 74-94, su
kirliliğinin yüzde 35, su kullanımının da yüzde 45 seviyesinde azaltıldığı
bilinmektedir. 1 ton atık kağıdın geri dönüşümü tam 8 ağacın kesilmesine engel
olabilmektedir.
Bu
çerçevede yapılacak düzenlemelerin yerel yönetimler ve bunların düzenleyeceği
sosyal sorumluluk projeleriyle önce topluma anlatılması, eş zamanlı olarak hâlihazırda
kâğıt toplayıcılığı yaparak bunu aracı kurumlara satan emekçilerin eğitilmesi
ve denetlenmesi ve son olarak çevre açısından büyük önem taşıyan bu ayrıştırma
işleminin kâr amacı güden şirketlerin tekelindense emeğe saygı, verimlilik ve
çevre duyarlılığıyla hareket eden kurum ve kuruluşlara bırakılacak şekilde
yapılması gerekmektedir.
2.- İstanbul Milletvekili Onursal Adıgüzel ve 24 milletvekilinin, atık
suların Melen Çayı’na boşaltıldığı iddialarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/448)
Türkiye Büyük Millet Meclisi Başkanlığına
İstanbul'a
içme suyu temin edilen havza ve dereler arasında bulunan Melen Çayı'na ilişkin
medyaya yansıyan haberler kamuoyunda ciddi endişelere yol açmaktadır.
Mahkemenin iptal kararma rağmen, faaliyetine devam ettiği iddia edilen katı
atık bertaraf tesisinden çıkan suyun havza dışına çıkarılması gerekirken, atık
suların İSKİ’ye (İstanbul Su ve Kanalizasyon İdaresi Genel Müdürlüğü) tahsis
edilen Melen Çayı'na boşaltıldığına yönelik iddiaların ivedilikle araştırılıp
konuyla ilgili kamuoyunun aydınlatılması ve gerekli tedbirlerin bir an önce
alınması gerekmektedir.
Düzce
İli Belediyeleri Katı Atık Birliği, Çevre ve Şehircilik Bakanlığının 28 Şubat
2011'de verdiği ÇED olumlu kararıyla, Çilimli ilçesi Esençam köyü mevkisinde,
Melen Çayı'na 200 metre uzaklıkta katı atık bertaraf tesisi kurdu. Tesisin
yakınındaki Esençam ve Hasanlar köyleri tüzel kişilikleri, temiz çevrede yaşam
haklarının ihlal edildiği gerekçesiyle ÇED olumlu kararının iptali istemiyle
Sakarya 2. İdare Mahkemesinde dava açtı. Önce davayı reddeden mahkeme,
Danıştayın bozma kararı üzerine, geçen 6 Kasım 2015 tarihinde ÇED olumlu
kararında hukuka uygunluk bulunmadığı gerekçesiyle dava konusu işlemin iptaline
karar verdi. Fakat, mahkenin iptal kararına ve çevrede yaşayan vatandaşların
eylemlerine rağmen, Düzce'ye bağlı ilçe belediyeleri katı atık bertaraf
tesisine çöp dökmeye devam etmektedir. Yazılı basına da yansıdığı üzere, çevre
halkı tesisin kapısının mühürlenmesine rağmen, kapının mühürle birlikte
söküldüğünü, çöp kamyonlarının tesise çöp dökmeye devam ettiğini
belirtmektedir. Öte yandan, Düzce iline bağlı Yığılca, Kaynaşlı, Gölyaka,
Gümüşova ve Cumayeri ilçelerinde arıtma tesisinin olmadığı gerekçesiyle,
ilçelerin kanalizasyon ve sanayi atık sularının Melen Çayı'na boşaltıldığı,
ayrıca Yığılca ilçesi Hecinler köyüne yapılan katı atık bertaraf tesisinin yasa
ve yönetmeliklere aykırı olduğu ve arıtma tesisi bulunmayan Gölyaka ilçesinde
çöplerin Melen Çayı kenarına döküldüğüne yönelik iddialar da konunun
ehemmiyetini ortaya koymaktadır. 
Bu
bağlamda, yukarıda bahsi geçen iddiaların araştırılıp konuyla ilgili kamuoyunun
aydınlatılması ve gerekli tedbirlerin bir an önce alınması için Anayasa'mızın
98'inci, TBMM İçtüzüğü'nün 104'üncü ve 105'inci maddeleri kapsamında Meclis
araştırması açılması konusunda gereğini saygılarımla arz ederim.
1)
Onursal Adıgüzel  (İstanbul)
2)
Vecdi Gündogdu  (Kırklareli)
3)
Kadim Durmaz  (Tokat)
4)
Kazım Arslan  (Denizli)
5)
Candan Yüceer  (Tekirdağ)
6)
Kemal Zeybek  (Samsun)
7)
Hüseyin Yıldız (Aydın)
8)
Orhan Sarıbal  (Bursa)
9)
Ceyhun İrgil  (Bursa)
10)
Ahmet Akın  (Balıkesir)
11)
Tekin Bingöl  (Ankara)
12)
Veli Ağbaba  (Malatya)
13)
Nihat Yeşil  (Ankara)
14)
Mehmet Göker  (Burdur)
15)
Ünal Demirtaş  (Zonguldak)
16)
İrfan Bakır  (Isparta)
17)
Mahmut Tanal  (İstanbul)
18)
Tur Yıldız Biçer  (Manisa)
19)
Muharrem Erkek  (Çanakkale)
20)
Hüseyin Çamak  (Mersin)
21)
Mevlüt Dudu  (Hatay)
22)
Yakup Akkaya  (İstanbul)
23)
Bülent Öz  (Çanakkale)
24)
Elif Doğan Türkmen  (Adana)
25)
Nurhayat Altaca Kayışoğlu (Bursa)
3.- Antalya Milletvekili Mustafa Akaydın ve 23 milletvekilinin,
üniversite hastanelerinden yasal alacaklarını tahsil edemeyen tıbbi malzeme
üretici ve tedarikçisi kuruluşların maruz kaldığı sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/449)
Türkiye Büyük Millet Meclisi Başkanlığına
Gerekçesi
ekte sunulan, üniversite hastanelerinden yasal alacaklarını tahsil edemeyen
tıbbi malzeme üretici ve tedarikçisi kuruluşların maruz kaldığı sorunların
araştırılması ve üniversitelerin bu konudaki ödeme güçlüklerinin giderilmesine
yönelik çözüm önerileri üretilmesi amacıyla Anayasa’mızın 98’inci ve TBMM
İçtüzüğü’nün 104’üncü ve 105’inci maddeleri gereğince Meclis araştırması
açılmasını saygılarımızla arz ve teklif ederiz.
1)
Mustafa Akaydın  (Antalya)
2)
Kadim Durmaz  (Tokat)
3)
Hüseyin Yıldız  (Aydın)
4)
Orhan Sarıbal  (Bursa)
5)
Ahmet Akın  (Balıkesir)
6)
Tekin Bingöl  (Ankara)
7)
Veli Ağbaba  (Malatya)
8)
Nihat Yeşil  (Ankara)
9)
Candan Yüceer  (Tekirdağ)
10)
Onursal Adıgüzel  (İstanbul)
11)
Vecdi Gündoğdu  (Kırklareli)
12)
Hüseyin Çamak  (Mersin)
13)
Ünal Demirtaş  (Zonguldak)
14)
Mehmet Göker  (Burdur)
15)
İrfan Bakır (Isparta)
16)
Kemal Zeybek  (Samsun)
17)
Mahmut Tanal  (İstanbul)
18)
Tur Yıldız Biçer  (Manisa)
19)
Muharrem Erkek  (Çanakkale)
20)
Mevlüt Dudu  (Hatay)
21)
Yakup Akkaya  (İstanbul)
22)
Bülent Öz  (Çanakkale)
23)
Elif Doğan Türkmen  (Adana)
24)
Nurhayat Altaca Kayışoğlu  (Bursa)
Gerekçe:
Antalya'da
faaliyet göstermekte olan Tan-Med Laboratuvar Malzemeleri, Medser Tıbbi
Malzeme, Özcan Donuk Sağlık Ürünleri, Başak Medikal, Nurmed Medikal, Araz Tıbbi
Ürünler, Muzaffer Ceylan MC Tıbbi Ürünler ve FGM Medikal adlı şirketlerden
gelen şikâyetlere göre, Antalya Akdeniz Üniversitesi Tıp Fakültesi bünyesinde
yapılan alımlar sonucu bu şirketlerin üniversiteden toplam yaklaşık 40 milyon
TL alacağı olduğu bildirilmektedir. Akdeniz Üniversitesinin tıbbi malzeme
üretici ve tedarikçisi şirketlerin yanı sıra Antalya'da muhtelif eczacılara da
yüklü borcu olduğu da gelen bilgiler arasındadır.
Antalya'da
özelinde gündeme taşınan bu sorun, Türkiye'de birçok başka şehirdeki tıbbi
malzeme üreticisi firmalar ve üniversiteler arasında da mevcuttur ve ülkenin
genelini ilgilendiren bir krize işaret etmektedir. 2012 yılında Diyarbakır'da
Dicle Üniversitesinden toplamda 60 milyon Türk Lirası alacaklarını tahsil
edemeyen 71 firmanın üniversiteye yaptığı çağrı; 2013 yılında Çukurova
Medikalciler Derneğinin Adana'daki devlet hastanelerinden tahsil edemedikleri
alacaklar üzerine başlattığı girişimler ve son olarak Ankara Ticaret Odasının
2.500 medikal firmasının toplam 3,5 milyon TL tutarındaki alacaklarının tahsili
için çözüm önerisi çağrıları basına yansımıştır.
Devlet
üniversitelerinin tıbbi malzeme masrafları Sağlık Bakanlığının ilgili
bütçesinden karşılanırken üniversite hastanelerinin ihtiyaçları döner
sermayeden ödenmektedir. Döner sermaye gelirleri üzerinde belirleyici olan
unsurlardan birisi de Sosyal Güvenlik Kurumu (SGK) tarafından yayınlanan Sağlık
Uygulama Tebliğleridir (SUT). Sürekli olarak güncellenmelerine rağmen, SUT
eklerinde belirlenen ücretler oldukça düşüktür ve SGK'nin çoğu zaman ücretleri
tıbbi malzemelerin piyasa fiyatlarının altında belirlediği bilinmektedir. Bu
durumda, ek gelir üretme kapasiteleri sınırlı olan üniversite hastaneleri bir
süre sonra sürekli açık vererek batık durumuna düşmektedir. 2004 sayılı İcra ve
İflas Kanunu'nun 82’nci maddesi devlet mallarının haczedilmesini engellediği
için, firmaların alım yaptıktan sonra alacaklarını tahsil etmeleri imkânsız
hâle gelmektedir. Bu durumda üniversiteler ödeme riskinden dolayı ihale
şartlarını belirlerken ödemenin gecikmesi durumunda firmalara yüksek faizler
ödemeyi taahhüt etmekte, buna rağmen bile birçok üniversite hastanesinin açtığı
ihalelere tek bir firmanın bile teklif vermediği gözlemlenmektedir. Bu sorunun
devamı bir yandan üniversite hastanelerinin büyük çoğunluğunu bir süre sonra
tıbbi malzeme temin edemez hâle getirecek diğer yandan tıbbi malzeme üreten,
ithal eden ve tedarik eden birçok firmayı da iflasa sürükleyerek sağlık
sektörüne büyük bir darbe vuracaktır.
Maliye
Bakanlığı tarafından hazırlanan 2016-2018 Orta Vadeli Planın’ın 112’nci maddesi
üniversite hastanelerinin yapısal sorunlarının giderilmesini öngörmektedir.
Fakat, üniversite hastaneleri kadar tıbbi malzeme firmalarını da mağdur eden
sorunların giderilmesi için Hükûmet kanalından henüz kapsamlı bir eylem planı
açıklanmamıştır. Üniversitelerin gelir problemlerinin SGK'ya ek bütçe ayrılarak
kurumun belirlediği fiyatların arttırılması yoluyla mı yoksa üniversite
hastanelerine ek gelir olanakları sağlanarak mı çözüleceği bilinmemektedir.
Önergeye konu olan sorunların ivedilikle çözülmesi sağlık sektöründeki bu
krizin yakın gelecekte büyümesinin önüne geçecektir. Çözümü konusunda iktidar
ve muhalefetin mutabık göründüğü bu sorunun halledilebilmesi için gerekli
önlemlerin alınması amacıyla Anayasa’mızın 98’inci ve İç Tüzük’ün 104’üncü ve
105’inci maddeleri gereğince bir Meclis araştırması komisyonu kurulmasını arz
ve teklif ederiz.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır; okutup işleme alacağım ve oylarınıza sunacağım: 
IV.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun 22, 23, 24, 25, 26 ve 31 Ocak 2017
ile 1 ve 2 Şubat 2017 günleri toplanmamasına ilişkin önerisi
21/1/2017
Türkiye Büyük Millet Meclisi Başkanlığına
Danışma
Kurulu 21/1/2017 Cumartesi günü (bugün) toplanamadığından İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim. 
 Mustafa
Elitaş 
 Kayseri
 AK
PARTİ Grup Başkan Vekili
Öneri:

Genel
Kurulun 22, 23, 24, 25, 26 ve 31 Ocak 2017 ile 1 ve 2 Şubat 2017 günleri
toplanmaması önerilmiştir. 
ÖZGÜR
ÖZEL (Manisa) – Söz talebim var efendim. 
MUSTAFA
ELİTAŞ (Kayseri) – Sayın Başkan, önerimizi geri çekiyoruz. 
BAŞKAN
– Birleşime on dakika ara veriyorum ve grup başkan vekillerini görüşmeye davet
ediyorum. 
Kapanma Saati: 14.13
İKİNCİ OTURUM
Açılma Saati:
14.48
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Sema KIRCI (Balıkesir), Emre KÖPRÜLÜ (Tekirdağ) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 64’üncü Birleşiminin İkinci
Oturumunu açıyorum. 
ÖZGÜR
ÖZEL (Manisa) – Sayın Başkan…
BAŞKAN
– Birleşime bir saat ara veriyorum.
Kapanma Saati: 14.49
ÜÇÜNCÜ OTURUM
Açılma Saati:
15.53
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Sema KIRCI (Balıkesir), Emre KÖPRÜLÜ (Tekirdağ) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 64’üncü Birleşiminin Üçüncü Oturumunu
açıyorum. 
Birleşime on
dakika ara veriyorum.
Kapanma Saati: 15.54
DÖRDÜNCÜ OTURUM
Açılma Saati:
16.10
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Sema KIRCI (Balıkesir), Emre KÖPRÜLÜ (Tekirdağ) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 64’üncü Birleşiminin Dördüncü
Oturumunu açıyorum. 
Alınan karar
gereğince, gündemin “Kanun Tasarı ve Teklifleri ile Komisyonlardan Gelen Diğer
İşler” kısmına geçiyoruz.
ÖZGÜR ÖZEL
(Manisa) – Sayın Başkan… Sayın Başkan… Söz talebim var Sayın Başkan.
RAMAZAN CAN
(Kırıkkale) – Öyle yok, öyle yok, hem açtır…
ÖZGÜR ÖZEL
(Manisa) – Hayır, bir dakika söz talebim var, baştan beri duruyor. 
BAŞKAN – Sayın
Özel, burada, önümdeki ekranda isminiz yok.
ÖZGÜR ÖZEL
(Manisa) – Hayır, hayır, grup başkan vekili olarak söz talebim var.
BAŞKAN – Tamam,
şu işlemimi yapayım…
ÖZGÜR ÖZEL
(Manisa) – Tabii.
BAŞKAN – 1’inci
sırada bulunan, 443 sıra sayılı Kanun Tasarısı ile Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu’nun görüşmelerine
başlayacağız.
V.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Serbest Bölgeler Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/666) ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporu (S.
Sayısı: 443)
BAŞKAN –
Komisyon? Yok.
Ertelenmiştir.
ÖZGÜR ÖZEL
(Manisa) – Sayın Başkan, söz talebim var yeni işleme geçmeden.
BAŞKAN –
Vereceğim.
LEVENT GÖK
(Ankara) – Hayır, ama ondan sonra kapatıyorsunuz.
BAŞKAN
– 2’nci sırada yer alan, 439 sıra sayılı Kanun Tasarısı ile Dışişleri Komisyonu
Raporu’nun görüşmelerine başlayacağız.
2.- Türkiye Cumhuriyeti ile Rusya Federasyonu Arasında Cezai Konularda
Karşılıklı Adli Yardımlaşma ve Suçluların İadesi Anlaşmasının Onaylanmasının
Uygun Bulunduğuna Dair Kanun Tasarısı (1/650) ve Dışişleri Komisyonu Raporu (S.
Sayısı: 439)
BAŞKAN
– Komisyon? Yok. 
Ertelenmiştir.

3’üncü sırada
yer alan, 440 sıra sayılı Kanun Tasarısı ile Dışişleri Komisyonu ve Millî
Savunma Komisyonu Raporlarının görüşmelerine başlayacağız.
3.- Türkiye Cumhuriyeti Hükümeti ile Rusya Federasyonu Hükümeti Arasında
Türkiye Cumhuriyeti Topraklarında Bulunan Rus Defin Yerleri ile Rusya
Federasyonu Topraklarında Bulunan Türk Defin Yerleri Hakkında Anlaşmanın
Onaylanmasının Uygun Bulunduğuna Dair Kanun Tasarısı (1/656) ile Dışişleri
Komisyonu ve Milli Savunma Komisyonu Raporları (S. Sayısı: 440)
BAŞKAN –
Komisyon? Yok. 
Ertelenmiştir.
Sayın Özel,
buyurun.
VI.- AÇIKLAMALAR
1.- Manisa Milletvekili Özgür Özel’in, Cumhuriyet Halk Partisi olarak
yaşanan süreçte Meclisin tatiline imza atamayacaklarına ve her türlü asimetrik
yetki ve güç kullanımını zaman zaman şiddete de vardıran AK PARTİ Grubuyla
uzlaşmalarının ve grup önerilerinin toplantı yeter sayısı bile olmadan
geçmesine göz yummalarının mümkün olmadığına ilişkin açıklaması
ÖZGÜR ÖZEL
(Manisa) – Sayın Başkan, teşekkür ederim.
Parlamenter
demokrasi, halkın seçtiği kişilerin söylediği sözün, aldığı kararın geçerli
olması demektir. Dünden itibaren Meclisin 7 Şubata kadar tatile girdiğini bütün
televizyonlar veriyorsa Parlamentonun oturup bunu düşünmesi gerekir. Bugün
oturum açılırken salonda ben dâhil 10 kişi varken 184 kişinin olduğu kabulüyle
başlandı ve ardından iktidar partisi grup önerisi
geldi. Bu grup önerisi ki dün önümüze geldiğinde parlamenter sisteme bu ağır
darbe vurulduktan sonra Meclisin tatiline imza atamayacağımızı ifade etmiştim.
Dün yaşanan bütün süreç boyunca -sizinle de konuştuk- Adalet ve Kalkınma Partisinin
meseleyi yürütümüyle ilgili bir eksiklik olduğu konusunda artık bir şey
dememek durumundayım. Sizin yönetiminizde ve orada bana kullandığınız ifadelere
inanıyorum ve katılıyorum. Sayın Başbakanın bir teşekkür konuşması yapmayacağı
tarafımıza bildirilmişti ve yapmaması üzerine, grubumuz bu mutabakat üzerine
bir pozisyon almıştı. Bir oldubittiyle kendisinin konuşmaya çıkması ve Anayasa
görüşmelerinin genelindeki yirmi dakikalık sürenin bütçedeki bir saate
taşınmasına bile esnemeyen Adalet ve Kalkınma Partisinin halka gidecek bir
referandumun ilk dakikalarında asimetrik bir şekilde propaganda başlangıç
konuşmasını halkın kürsüsünden yapması kabul edilebilir değildi. Süreç boyunca
sürekli Cumhuriyet Halk Partisi ve parlamenter sistemin diğer vazgeçilmezleri,
diğer muhalefet partilerinin milletvekillerinin iradeleri üzerinde her türlü
asimetrik yetki ve güç kullanımını zaman zaman şiddete de vardıran bir grupla
uzlaşmamız da, onlar istiyor diye Parlamentoyu tatile sokacakları önergeyi 184
kişi yerine 9 kişiyle geçirip buna göz yummamız da etik olarak da siyasi
pratiğimiz, geçmişimiz açısından da bizimle bağdaşmayacak davranışlardır.
Parlamentonun ilga edilmesine de…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
ÖZGÜR
ÖZEL (Manisa) – Cumhuriyet Halk Partisi olarak sokaktaki, mutfaktaki yangın
sürerken aylardır sadece bir gündemle meşgul edilip vatandaşın sorunları yerine
bambaşka bir anayasa ve rejim değişikliğinin ülkeye dayatıldığı bu süreçte
Meclisin önünde sadece basın açıklamasına dahi izin verilmeyen bir ortamda,
komisyondaki kifayetimüzakere önergeleriyle ve toplumun tüm kesimlerini baskı
altına alan OHAL’in âdeta parlamento zemininde bizlere uygulanmasıyla, bizim
artık kimseyle uzlaşacak, kimseye anlayış gösterecek veya kimsenin
yorgunluğunu, kimsenin birtakım taleplerini hoş karşılayacak zerre kadar
tahammülümüz ve esnekliğimiz olamaz. Parlamenter sisteme ve bu ülkeye sahip
çıkmaya, referandumdan sonra gelip “Gördünüz mü halk nasıl kendi kürsüsüne
sahip çıktı?” demek için büyük bir iştah ve inanç içindeyiz.
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Özel.
Sayın
Gök…
2.- Ankara Milletvekili Levent Gök’ün, önceki birleşimde siyasi etik
açısından son derece yersiz ve iktidar partisinin gerektiğinde bütün etik
değerleri nasıl çiğneyeceğini gösteren bir davranışla karşılaştıklarına ilişkin
açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, dün gece burada siyasi etik açısından son derece yersiz ve iktidar partisinin
gerektiğinde bütün etik değerleri nasıl çiğneyeceğini gösteren bir davranışla
karşılaştık ve ne yazık ki Sayın Başbakan da buna alet edildi. Bizlerle yapılan
görüşmelerde, biz sonuçta millet iradesine gidebilecek olan bu oylamalarda eğer
gitmeyecek sayıda bir oy çıktığı takdirde salondan sessizce ayrılacağımızı,
hiçbir konuşma yapılmayacağını ancak eğer referandum eşiğini geçen bir sayı
bulunduğu takdirde aynı tavrı AKP Grubundan da beklediğimizi ifade ettik ve bu
konuda mutabık kaldık. Bunun ötesinde söylenilen her türlü söz gerçek dışıdır.
Bu tablo içerisinde biz Cumhuriyet Halk Partisi olarak bir Sayın Başbakanın
başka ortamlarda her türlü konuşmasını nezaket ölçüleri içerisinde elbette
dinlemeyi bir nezaket ölçüsü olarak değerlendiririz. Ama dün yapılan tabloda
varılan bu mutabakat çerçevesinde Sayın Başbakanın kürsüye çıkması ve bu
tabloya alet edilmesi Sayın Başbakan açısından da hiç de hoş olmamıştır, hiç de
şık olmamıştır. Sayın Başbakanın, bu tavrı görüp de konuşmasına devam etmesi de
anlaşılır değildir. Yani siyaset nereye gidecek? Siyaset sonuçta bir nezaket
işidir ve verilen sözlerin, ahde vefanın tutulmasını ve bunun görülmesini
gerektiren uygulamaların herkes tarafından benimsenmesini gerektiren
uygulamalardır. Böyle bir tablo içerisinde AKP Grubunun bunu fırsatçılığa
çevirmesini, Başbakanı da buna alet etmesini kınıyorum. Biz Cumhuriyet Halk
Partisi olarak verdiğimiz her sözün arkasındayız. Böyle oyunlarla, ayak
oyunlarıyla bir yere varılamayacağını önümüzdeki günlerde milletimizle buluştuğumuzda
haykıracağız, anlatacağız ve biz milletimizle bütünleşerek bu referandum süreci
içerisinde her türlü mücadeleyi vereceğiz.
Saygılarımla.
BAŞKAN
– Teşekkür ederim.
Sayın
milletvekilleri, gruplar arasında bir anlaşma olduğu bana bildirildiği için dün
gecenin kapanış işlemini ben de bu anlaşmaya göre gerçekleştirdim. Bunu da
Genel Kurulun bilgisine sunuyorum.
Sayın
Muş, buyurun.
3.- İstanbul Milletvekili Mehmet Muş’un, yoğun bir gündemle çalışan
Parlamentoda emeği geçen herkese teşekkür ettiğine, iktidar partisi olarak etik
değerler noktasında her zaman uygun davrandıklarına, Anayasa değişikliği
konusunda alınan kararın millet için hayırlı olmasını temenni ettiğine ve yoğun
bir çalışma temposundan sonra ara vermek konusunda gerekenin yapılacağına ilişkin
açıklaması
MEHMET
MUŞ (İstanbul) – Sayın Başkan, değerli milletvekilleri; dün sabaha karşı
Parlamento önemli bir karar aldı ve Anayasa değişiklik paketi buradan
geçirilmek suretiyle halkın kararına sunulmuş oldu. Burada yoğun bir gündemle
Parlamento çalıştı. Emeği geçen, başta başkan vekilleri ve milletvekilleri
olmak üzere, ben herkese teşekkür ediyorum.
Biz
iktidar partisi olarak etik değerler noktasında her zaman uygun davranmış bir
partiyiz. Bu etik değerler de kimsenin tekelinde değildir. Parlamento üzerine
düşeni yapmıştır, her şey İç Tüzük’e uygun olarak gerçekleşmiştir. Şimdi, karar
milletin önündedir ve millet bu noktada iradesini ortaya koyacaktır. Bizim
burada Parlamento olarak yaptığımız mesele, dün Sayın Başbakanımız da ifade
etti, Anayasa’yı değiştirmek değil, bu değişiklik teklifinin milletin önüne
götürülmesini sağlamak olmuştur. Bu açıdan, ben alınan kararın milletimiz için
hayırlı olmasını temenni ediyorum. 
Burada
yoğun bir çalışma temposundan sonra, daha önceki yıllarda da bütçeden sonra
Parlamentonun dönem dönem ara verdiği, böyle, bir hafta, iki hafta gibi
sürelerle çalışmalarına ara verdiği olmuştur. Bugün de bu maksatla aslında
toplanılmış oldu. Yoğun bir çalışma temposundan sonra Parlamentonun 7 Şubata
kadar bir ara vermek suretiyle çalışmalarını geçici olarak veya bu ara
içerisinde milletvekillerinin de hem kendi seçim bölgelerine hem de ilgilenmek
zorunda oldukları diğer meselelerle alakalı biraz daha zaman ayırmalarını arzu
etmiştik. Ümit ediyorum bunu da yarın belki, belki daha sonra vereceğimiz İç
Tüzük’e uygun önergelerle gerçekleştiririz diyorum. 
Genel
Kurulu saygıyla selamlıyorum. 
BAŞKAN
– Teşekkür ederim. 
Bundan
sonra da komisyonların bulunamayacağı anlaşıldığından, alınan karar gereğince,
kanun tasarı ve teklifleri ile komisyonlardan gelen diğer işleri sırasıyla
görüşmek için 22 Ocak 2017 Pazar günü saat 14.00’te toplanmak üzere birleşimi
kapatıyorum. 
Kapanma Saati: 16.21



