



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 44’üncü
Birleşim
 16
Ocak 2020 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Niğde Milletvekili Selim Gültekin’in, Niğde İl Özel İdaresinin
çalışmalarına ilişkin gündem dışı konuşması
2.- Kayseri Milletvekili Çetin Arık’ın, Kayseri ilinin sorunlarına
ilişkin gündem dışı konuşması
3.- İstanbul Milletvekili Hayrettin Nuhoğlu’nun, 1 Ocak itibarıyla İstanbul
Havalimanı’nda uygulanmaya başlanılan İstanbul Havalimanı Güvenlik Komisyonunun
aldığı karara ilişkin gündem dışı konuşması

IV.- AÇIKLAMALAR
1.- Sakarya Milletvekili Muhammed Levent Bülbül’ün, Kayseri Milletvekili
Çetin Arık’ın yaptığı gündem dışı konuşmasındaki bazı ifadelerine yönelik
gerekli bilgiyi aldıktan sonra değerlendirme yapacaklarına ilişkin açıklaması
2.- Bursa Milletvekili Erkan Aydın’ın, ilaç sektöründe sıkıntı
yaşandığına ilişkin açıklaması
3.- Mersin Milletvekili Ali Cumhur Taşkın’ın, Hakkâri ili Çukurca
bölgesinde atış eğitimi esnasında meydana gelen kazada şehit olan Piyade
Sözleşmeli Er Tolga Kaplan ile Piyade Sözleşmeli Er Sait Miyanyedi’ye Allah’tan
rahmet dilediğine, 20 Ocak tarihi itibarıyla başlayacak olan yarıyıl tatilinin
öğrenci, öğretmen, idareci ve velilere hayırlı olmasını dilediğine ilişkin
açıklaması
4.- Adıyaman Milletvekili Abdurrahman Tutdere’nin, Hakkâri ili Çukurca
bölgesinde atış eğitimi esnasında meydana gelen kazada şehit olan hemşehrisi
Piyade Sözleşmeli Er Tolga Kaplan ile Piyade Sözleşmeli Er Sait Miyanyedi’ye
Allah’tan rahmet dilediğine ilişkin açıklaması
5.- Mersin Milletvekili Cengiz Gökçel’in, Mersin ili Mut Devlet
Hastanesinin uzman doktor ihtiyacına ilişkin açıklaması
6.- Osmaniye Milletvekili İsmail Kaya’nın, Suriye, Irak ve Libya başta
olmak üzere birçok Müslüman ülkede kargaşa çıkaran şer güçlerinin birlik
beraberliğimizi bozmaya yönelik faaliyetlerine devam ettiğine, vatan toprağında
hür şekilde yaşama imkânı sağlayan şehitlerimizi rahmetle andığına ilişkin açıklaması
7.- Osmaniye Milletvekili Mücahit Durmuşoğlu’nun, Hakkâri ili Çukurca
bölgesinde atış eğitimi sırasında şehit düşen askerlerimize Allah’tan rahmet
dilediğine, Mısır polisinin Anadolu Ajansı Kahire Ofisine yapmış olduğu baskını
kınadığına, açılışı yapılan TürkAkım Projesi’nin ülkemize ve bölgemize hayırlı
olmasını temenni ettiğine ilişkin açıklaması
8.- Adana Milletvekili Orhan Sümer’in, mobilya sektörünü canlandırmak
amacıyla yapılan indirimlerin ihracatçı firmaları zor durumda bırakması
nedeniyle mobilya ham maddelerindeki KDV’nin yüzde 8’e düşürülmesi gerektiğine
ilişkin açıklaması
9.- Niğde Milletvekili Ömer Fethi Gürer’in, tarımda girdi yükünün
hafifletilmesi, üretimin sürdürülebilir kılınması için elektrik birim fiyatının
düşürülmesi ve elektrik faturalarına yansıyan yüzde 1 Enerji Fonu, yüzde 2 TRT
payı, yüzde 18 KDV’nin kaldırılması gerektiğine ilişkin açıklaması
10.- Manisa Milletvekili Ahmet Vehbi Bakırlıoğlu’nun, Türkiye Büyük
Millet Meclisini ziyaret eden ziraat odası başkanlarının dile getirdiği çiftçi
ve üreticilerin sorunlarına yönelik çözüm önerilerinin hayata geçirilmesi
gerektiğine ilişkin açıklaması
11.- Malatya Milletvekili Mehmet Celal Fendoğlu’nun, öğretmen
adaylarının atama, ücretli öğretmenlerin de kadro beklediğine, maarif müfettişi
sayısının artırılarak atamalarının yapılması gerektiğine ilişkin açıklaması
12.- Muğla Milletvekili Burak Erbay’ın, Avrupa Birliği tarafından Avrupa
Birliğine aday ülkelere ortak tarım politikası geliştirmek ve kırsal kalkınma
politikası oluşturmak için destek verilmesi kapsamında Tarım ve Kırsal
Kalkınmayı Destekleme Kurumu tarafından tarım potansiyeli olan 42 ilimizin
projeye alındığına ve Muğla ilinin de bu projeye dâhil edilmesi gerektiğine
ilişkin açıklaması
13.- Kahramanmaraş Milletvekili Ali Öztunç’un, Kahramanmaraş
Havalimanı’nın faaliyete geçmesini talep ettiklerine ilişkin açıklaması
14.- Kahramanmaraş Milletvekili İmran Kılıç’ın, şehitlerimize Allah’tan
rahmet dilediğine, ülkelerin stratejik konumunda boğaz ve kanalların önemine ilişkin
açıklaması
15.- Çanakkale Milletvekili Özgür Ceylan’ın, Aydın ilindeki çevre
tahribatı ortadayken neden şimdi de Çanakkale ve Asos’a JES projesi için “ÇED
Gerekli Değildir.” kararı verildiğini öğrenmek istediğine ilişkin açıklaması
16.- Kütahya Milletvekili Ali Fazıl Kasap’ın, Yoncalı Fizik Tedavi
Hastanesinde çalışan fizyoterapistlerin sözleşmesinin yenilenmemesi nedeniyle
yaşanılacak mağduriyete ilişkin açıklaması
17.- Kahramanmaraş Milletvekili Sefer Aycan’ın, Kahramanmaraş
çiftçisinin mağduriyetine ve ülkemizin geleceği adına tarımsal faaliyetlerin
desteklenmesi gerektiğine ilişkin açıklaması
18.- İzmir Milletvekili Tamer Osmanağaoğlu’nun, Hakkâri ili Çukurca
bölgesinde şehit olan askerlerimize Allah’tan rahmet dilediğine, kamyoncu
esnafının mevzuat ve uygulamalardan kaynaklı sorunlarının artarak devam
ettiğine ilişkin açıklaması
19.- İstanbul Milletvekili Ali Kenanoğlu’nun, rehabilitasyon
öğretmenlerinin Öğretmenlik Meslek Kanunu kapsamına dâhil edilerek
mağduriyetlerinin giderilmesi gerektiğine ilişkin açıklaması
20.- Kastamonu Milletvekili Hasan Baltacı’nın, 2 Ocakta Resmî Gazete’de
yayımlanan kararın yüksek faiz oranlarıyla kredi kullanmak zorunda kalan ve
borçlarını ödeyemeyen çiftçilerin sorunlarına çözüm olmadığına ilişkin
açıklaması
21.- İzmir Milletvekili Kani Beko’nun, hayatın her alanında sorun
yaşayan engellilerin istihdamı konusunda kamuda büyük boşluğun olduğuna ve
engelli vatandaşların sorunlarının çözümlenmesi gerektiğine ilişkin açıklaması
22.- Kocaeli Milletvekili Tahsin Tarhan’ın, Kocaeli ili Kandıra
ilçesinde yapılması planlanan Sungurlu Barajı Projesi’nin gerçekleştirilmesi
hâlinde yüzlerce yıllık tarım arazileri ile birçok köyün yok olacağına ilişkin
açıklaması
23.- Kırklareli Milletvekili Vecdi Gündoğdu’nun, Anayasa’nın “Herkes,
kamu giderlerini karşılamak üzere, malî gücüne göre, vergi ödemekle
yükümlüdür.” ibaresinin yer aldığı 73’üncü maddesini Maliye Bakanına
hatırlatmak istediğine ilişkin açıklaması
24.- İzmir Milletvekili Bedri Serter’in, Hakkâri ili Çukurca bölgesinde
şehit olan askerlerimize Allah’tan rahmet dilediğine, 2019 yılı değerlendirme
toplantısında ifade edilen üretim ve verimlilikle ilgili birçok çalışmanın
eksik yönlerini tespit ettiğine, Ödemiş Organize Sanayi Bölgesi ile Kiraz ve
Beydağ ilçelerinin kendilerine söz verilen doğal gazın gelmesini talep ettiğine
ilişkin açıklaması
25.- Kahramanmaraş Milletvekili Habibe Öçal’ın, İYİ PARTİ Antalya
Milletvekili Feridun Bahşi’nin 134 sıra sayılı Kanun Teklifi’nin tümü üzerinde
şahsı adına yaptığı konuşmasındaki Kahramanmaraş Valiliğine ve şahsına yönelik
ifadelerine ilişkin açıklaması
26.- Eskişehir Milletvekili Utku Çakırözer’in, Basın İlan Kurumunun
gazetelere yönelik ilan ambargosunun devam ettiğine ilişkin açıklaması
27.- Tekirdağ Milletvekili İlhami Özcan Aygun’un, Tekirdağ ilinde
Cumhuriyet Halk Partisinden Adalet ve Kalkınma Partisine geçen Süleymanpaşa,
Hayrabolu ve Kapaklı Belediyelerinde işçi kıyımı yaşandığına ilişkin açıklaması
28.- Adana Milletvekili Müzeyyen Şevkin’in, ağır ekonomik kriz ortamında
yaşam mücadelesi veren kamyoncu esnafına kolaylık sağlanması gerektiğine
ilişkin açıklaması
29.- Aydın Milletvekili Süleyman Bülbül’ün, esnaf ve sanatkârların
yaşadığı sıkıntıların bir nebze olsun giderilebilmesi için kredi faiz oranı
düşürülmeden önce çekilen kredilere yönelik yapılandırma çalışmasının yapılıp
yapılmayacağını, kredilerdeki yüksek kesinti kalemlerinin yeniden düzenlenip
düzenlenmeyeceğini, kredi borcu olan esnaf ve sanatkârlara yeni kredi
verilmeyeceğinin doğru olup olmadığını Ticaret Bakanından öğrenmek istediğine
ilişkin açıklaması
30.- İstanbul Milletvekili Mahmut Tanal’ın, vefat eden Meclis emektarı
Orhan Aydemir’e Allah’tan rahmet dilediğine ve Türkiye Büyük Millet Meclisinde
yapılacak cenaze törenine ilişkin açıklaması
31.- İzmir Milletvekili Dursun Müsavat Dervişoğlu’nun, şehitlere
Allah’tan rahmet dilediğine, Kahramanmaraş Milletvekili Habibe Öçal’ın yaptığı
açıklamasındaki bazı ifadelerine, İYİ PARTİ Grubu olarak şahsi meselelerin
Türkiye Büyük Millet Meclisinin gündemini meşgul etmemesi yönünde duruşları
olduğuna, 16 Ocak Türkmen Şehitler Günü’ne, Mısır polisi tarafından Anadolu
Ajansı Kahire Ofisine baskın düzenlenerek çalışanların gözaltına alınmasını
şiddetle kınadıklarına ve yaşanılan bu vahim durumun Hükûmetin başarısız ve
yanlış dış politikasının sonucu olduğuna, uluslararası kredi derecelendirme
kuruluşu Fitch’in Türk bankalarına yönelik “batık kredi” uyarısına ilişkin
açıklaması
32.- Kahramanmaraş Milletvekili Habibe Öçal’ın, İzmir Milletvekili
Dursun Müsavat Dervişoğlu’nun yaptığı açıklamasındaki bazı ifadelerine ilişkin
açıklaması
33.- İzmir Milletvekili Dursun Müsavat Dervişoğlu’nun, Kahramanmaraş
Milletvekili Habibe Öçal’ın yaptığı açıklamasındaki bazı ifadelerine ilişkin
açıklaması
34.- Sakarya Milletvekili Muhammed Levent Bülbül’ün, Hakkâri ili Çukurca
bölgesinde atış eğitimi esnasında meydana gelen kazada şehit olan 2 askerimize
Allah’tan rahmet dilediğine, 16 Ocak Türkmen Şehitleri Günü vesilesiyle
bağımsızlık mücadelesi verirken şehit olan Doktor Necdet Koçak, Adil Şerif,
Doktor Rıza Demirci, Abdullah Abdurrahman ve bütün Türkmeneli şehitleri ile tüm
şehitlerimizi rahmetle andıklarına, Mısır polisi tarafından 14 Ocak 2020 akşamı
Anadolu Ajansı Kahire Ofisine baskın düzenlenerek 1’i Türk vatandaşı olmak
üzere 4 muhabirin gözaltına alınması olayının takipçisi olacaklarına ve muhabirlerin
serbest bırakılarak Türkiye’den özür dilenmesi gerektiğine ilişkin açıklaması
35.- İstanbul Milletvekili Hakkı Saruhan Oluç’un, İnsan Hakları İzleme
Örgütünün yayımladığı raporun Türkiye’yle ilgili bölümünde gazetecilerin, insan
hakları savunucularının ve siyasetçilerin keyfî tutukluluklarının Türkiye’nin
insan hakları ile hukukun üstünlüğüne saygı gösterdiği iddialarına gölge düşürdüğünün
ifade edildiğine, Diyarbakır Barosu Başkanlığını temsilen Baro Başkanı Cihan
Aydın’ın İçişleri Bakanlığına, Diyarbakır Büyükşehir Belediyesine kayyum
atanması kararının hukuka aykırılığını gerekçe göstererek açmış olduğu
yürütmeyi durdurma ve iptal davasına, Hâkimler ve Savcılar Kurulunun hâkim ve
savcıların terfileri konusunda aldığı karara, İstanbul Havaalanı’nda uygulanan
36 dilde ve 80 lehçede anlık çeviri hizmeti içerisinde Kürtçenin yer almadığına
ilişkin açıklaması
36.- Manisa Milletvekili Özgür Özel’in, Hakkâri ili Çukurca bölgesinde
atış eğitimi esnasında meydana gelen kazada şehit olan Piyade Sözleşmeli Er
Tolga Kaplan ile Piyade Sözleşmeli Er Sait Miyanyedi’ye Allah’tan rahmet
dilediğine, “evrensel” gazetesinin Basın İlan Kurumunun ilan ve reklam kesme
cezasına yaptığı itiraza, vefat eden Meclis fotoğrafçısı Orhan Aydemir’e
Allah’tan rahmet dilediklerine ve Orhan Aydemir’in fotoğrafının
milletvekillerinin vefatında olduğu gibi Genel Kurul salonuna konulmasının
Meclise uygun bir davranış olacağına, Anayasa Mahkemesinin Soma maden
faciasının protestosu sırasında polis müdahalesi sonucu yaralanan Sıla Koç,
Betül Öztürk Gülhan’ın başvurusuna ihlal kararı vermesinin ibret verici
olduğuna, Varlık Fonunun Sayıştay denetimine tabi
tutulmadığı gibi Varlık Fonu denetim raporunun Plan ve Bütçe Komisyonunda
görüşülmediğine ilişkin açıklaması
37.- Çanakkale Milletvekili Bülent Turan’ın, Hakkâri ili Çukurca
bölgesinde atış eğitimi esnasında meydana gelen kazada şehit olan Piyade
Sözleşmeli Er Tolga Kaplan ile Piyade Sözleşmeli Er Sait Miyanyedi’ye Allah’tan
rahmet dilediğine, Mısır polisinin Anadolu Ajansı Kahire Ofisini basarak
çalışanları gözaltına almasını kınadıklarına ve konuyu yakından takip
ettiklerine, Hakk’ın rahmetine kavuşan Meclis fotoğrafçısı Orhan Aydemir ile 16
Ocak yazar Afet Ilgaz’a ölümünün 5’inci yıl dönümünde Allah’tan rahmet
dilediklerine, 16 Ocak 1998 tarihinde Refah Partisinin kapatılmasıyla Türk
siyasetinin bir utançla daha karşı karşıya kaldığına ve Refah Partisi Genel
Başkanı Necmettin Erbakan Hoca’yı rahmetle yâd ettiklerine, Manisa Milletvekili
Özgür Özel’in yaptığı açıklamasındaki Varlık Fonu denetim raporuyla ilgili
ifadelerine ilişkin açıklaması
38.- Sakarya Milletvekili Muhammed Levent Bülbül’ün, Kayseri
Milletvekili Çetin Arık’ın yaptığı gündem dışı konuşmasındaki bazı ifadelerine
ilişkin açıklaması
39.- Manisa Milletvekili Özgür Özel’in, Sakarya Milletvekili Muhammed
Levent Bülbül’ün yaptığı açıklamasındaki bazı ifadelerine, Grup Başkan
Vekillerinin Genel Kurulda yaptıkları her türlü değerlendirmeyi önemli
gördüklerine, her parti için üzerinde mutabakata varılması gereken konuların
tartışılacağı bir toplantının yapılmasını beklediklerine ilişkin açıklaması
40.- Sakarya Milletvekili Muhammed Levent Bülbül’ün, Manisa Milletvekili
Özgür Özel’in yaptığı açıklamasındaki bazı ifadelerine ilişkin açıklaması
41.- Sakarya Milletvekili Muhammed Levent Bülbül’ün, Gaziantep
Milletvekili Mahmut Toğrul’un HDP grup önerisi üzerinde HDP Grubu adına yaptığı
konuşmasındaki bazı ifadelerine ilişkin açıklaması
42.- Manisa Milletvekili Özgür Özel’in, Adalet ve Kalkınma Partisinin on
iki yıldır Hrant Dink’le ilgili araştırma komisyonu kurulması talebine yönelik
grup önerilerini reddettiğine ilişkin açıklaması
43.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
44.- Zonguldak Milletvekili Ahmet Çolakoğlu’nun, Hakkâri ili Çukurca
bölgesinde atış eğitimi esnasında meydana gelen kazada şehit olan Piyade
Sözleşmeli Er Tolga Kaplan ile hemşehrisi Piyade Sözleşmeli Er Sait
Miyanyedi’ye Allah’tan rahmet dilediğine ilişkin açıklaması
45.- Manisa Milletvekili Özgür Özel’in, İstanbul’da son günlerde yaşanan
çökme ve heyelan vakalarının sebeplerinin araştırılarak alınması gereken
önlemlerin belirlenmesi amacıyla verdikleri (10/1233) esas numaralı Meclis
Araştırması Önergesi oylanırken yarın öbür gün bir yerde bir bina çöktüğünde
burada kullanılan oyun, yapılan konuşmaların hatırlanılacağı düşünülerek oy
verilmesi gerektiğine ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi Bilgiç’in, Orhan
Aydemir’e ve tüm şehitlerimize Allah’tan rahmet dilediğine ilişkin konuşması
2.- Oturum Başkanı TBMM Başkan Vekili Süreyya Sadi Bilgiç’in, İç
Tüzük’te ya da yasalarda milletvekili yakınlarının ticaret yapamayacağına dair
herhangi bir kısıtlamanın olmadığına ve Parlamento çatısı altında şahsi
meselelerin tartışılmasını yanlış bulduğuna ilişkin konuşması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, İzmir Milletvekili Cemal Bekle’nin, Millî Savunma
Komisyonu üyeliğinden istifasına ilişkin yazısı (4/56) ile Ordu Milletvekili
Ergün Taşcı’nın İnsan Haklarını İnceleme Komisyonu üyeliğinden istifasına
ilişkin yazısının 16/1/2020 tarihinde Başkanlığa ulaştığına ilişkin önerge
yazısı (4/57)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Konya Milletvekili Fahrettin Yokuş ve 20
milletvekilinin, YSK’ye olan güvenin sağlanması, oluşan ve oluşabilecek
mağduriyetlere karşın alınacak idari tedbirlerin belirlenmesi amacıyla
24/4/2019 tarihinde Türkiye Büyük Millet Meclisi Başkanlığına verilmiş olan
(10/1096) esas numaralı Meclis Araştırması Önergesi’nin ön görüşmelerinin,
Genel Kurulun 16 Ocak 2020 Perşembe günkü birleşiminde yapılmasına ilişkin
önerisi 
2.- HDP Grubunun, İstanbul Milletvekili Züleyha Gülüm ve arkadaşları
tarafından, Hrant Dink cinayetinin araştırılması ve arkasındaki derin
ilişkilerin açığa çıkarılması amacıyla 15/1/2020 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 16 Ocak 2020 Perşembe günkü birleşiminde
yapılmasına ilişkin önerisi 
3.- CHP Grubunun, Türkiye Büyük Millet Meclisi Gündemi’nin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
İstanbul’da son günlerde yaşanan çökme ve heyelan vakalarının sebeplerinin
araştırılarak alınması gereken önlemlerin belirlenmesi amacıyla verilmiş olan
(10/1233) esas numaralı Meclis Araştırması Önergesi’nin ön görüşmelerinin,
Genel Kurulun 16 Ocak 2020 Perşembe günkü birleşiminde yapılmasına ilişkin
önerisi
B) Danışma Kurulu Önerileri
1.- Danışma Kurulunun, Genel Kurulun 16 Ocak 2020 Perşembe günkü
birleşiminde bastırılarak dağıtılan 160 sıra sayılı Kanun Teklifi’nin (2/2503)
ve Dışişleri Komisyonu Raporu’nun kırk sekiz saat geçmeden gündemin “Kanun
Teklifleri ile Komisyonlardan Gelen Diğer İşler” kısmına alınarak bu kısmın
1’inci sırasına alınmasına; bu birleşimde 160 sıra sayılı Kanun Teklifi’nin
görüşmelerinin tamamlanmasına kadar çalışmalara devam olunmasına ilişkin
önerisi 

VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Komisyonlardan Gelen Diğer İşler
1.- Siirt Milletvekili Meral Danış Beştaş ve 19 Milletvekilinin; Manisa
Milletvekili Semra Kaplan Kıvırcık ve 31 Milletvekilinin; İstanbul Milletvekili
Mustafa Sezgin Tanrıkulu ve 25 Milletvekilinin; İzmir Milletvekili Binali
Yıldırım ve 36 Milletvekilinin; İYİ Parti Grubu adına Grup Başkanvekili Kocaeli
Milletvekili Lütfü Türkkan’ın; MHP Grubu adına Grup Başkanvekili Sakarya
Milletvekili Muhammed Levent Bülbül’ün; Hayvanların Haklarının Korunması ile
Hayvanlara Eziyet ve Kötü Muamelelerin Önlenmesi için Alınması Gereken
Tedbirlerin Belirlenmesi Amacıyla Bir Meclis Araştırması Açılmasına İlişkin
Önergeleri ve Meclis Araştırması Komisyonu Raporu (10/102, 461, 682, 977, 981,
982) (S. Sayısı: 132)
B) Kanun Teklifleri
1.- Tekirdağ Milletvekili Mustafa Şentop'un Türkiye Cumhuriyeti Hükümeti
ve İslam Ticaret, Sanayi ve Tarım Odası Arasında İslam İşbirliği Teşkilatı
Tahkim Merkezi'nin Türkiye'de Kurulması Hakkında Anlaşmanın Onaylanmasının
Uygun Bulunduğuna İlişkin Kanun Teklifi (2/2503) ve Dışişleri Komisyonu Raporu
(S.Sayı 160) 

IX.- SEÇİMLER
A) Komisyonlarda Açık Bulunan Üyeliklere Seçim
1.- Millî Savunma Komisyonunda boş bulunan üyeliğe seçim
2.- İnsan Haklarını İnceleme Komisyonunda boş bulunan üyeliğe seçim

X.- OYLAMALAR
1.- (S.Sayı 160) Tekirdağ Milletvekili Mustafa Şentop'un Türkiye
Cumhuriyeti Hükümeti ve İslam Ticaret, Sanayi ve Tarım Odası Arasında İslam
İşbirliği Teşkilatı Tahkim Merkezi'nin Türkiye'de Kurulması Hakkında Anlaşmanın
Onaylanmasının Uygun Bulunduğuna İlişkin Kanun Teklifi’nin oylaması
XI.- YAZILI SORULAR VE CEVAPLARI
1.- İzmir Milletvekili Mahir Polat'ın, 2019 yılında yapılan mühendis ve
veteriner hekim atamalarına ilişkin sorusu ve Tarım ve Orman Bakanı Bekir
Pakdemirli’nin cevabı (7/22665)
2.- Konya Milletvekili Esin Kara'nın, Bakanlık bünyesinde istihdam
edilen ve istihdam edilmesi planlanan ziraat mühendisi sayısına ilişkin sorusu
ve Tarım ve Orman Bakanı Bekir Pakdemirli’nin cevabı (7/22668)
3.- Aydın Milletvekili Süleyman Bülbül'ün, tohum ithalatına ve yerli
tohum üretilmesine yönelik çalışmalara ilişkin sorusu ve Tarım ve Orman Bakanı
Bekir Pakdemirli’nin cevabı (7/22795)
4.- Antalya Milletvekili Tuba Vural Çokal'ın, sokak hayvanlarına ilişkin
sorusu ve Tarım ve Orman Bakanı Bekir Pakdemirli’nin cevabı (7/23157)
16 Ocak 2020 Perşembe
BİRİNCİ OTURUM
Açılma Saati: 14.03
BAŞKAN: Başkan Vekili Süreyya Sadi BİLGİÇ 
KÂTİP ÜYELER: Nurhayat ALTACA
KAYIŞOĞLU (Bursa), Rümeysa KADAK (İstanbul)
-----0-----
BAŞKAN – Türkiye Büyük Millet Meclisinin
44’üncü Birleşimini açıyorum.
Toplantı yeter sayısı vardır, görüşmelere
başlıyoruz.
Gündeme geçmeden önce 3 sayın
milletvekiline gündem dışı söz vereceğim.
Gündem dışı ilk söz, Niğde İl Özel
İdaresinin çalışmaları hakkında söz isteyen Niğde Milletvekili Selim Gültekin’e
aittir.
Buyurun Sayın Gültekin. (AK PARTİ
sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Niğde Milletvekili Selim Gültekin’in, Niğde İl Özel İdaresinin
çalışmalarına ilişkin gündem dışı konuşması
SELİM GÜLTEKİN (Niğde) – Sayın Başkan,
değerli milletvekilleri; Niğde İl Özel İdaremizin çalışmaları hakkında gündem
dışı söz almış bulunmaktayım. Gazi Meclisimizi ve ekranları başında bizleri
izleyen aziz milletimizi saygıyla selamlıyorum.
Hakkâri Çukurca’da atış eğitimi esnasında
meydana gelen kazada şehadete yürüyen sözleşmeli erler Tolga Kaplan ve Sait
Miyanyedi kardeşlerimize Allah’tan rahmet, yaralı askerlerimize acil şifalar
diliyorum. Milletimizin başı sağ olsun. 
Bu sabah Batman’da PKK’ya yönelik
düzenlenen Kapan-4 Mava Operasyonu’nda da Türk Silahlı Kuvvetlerimize üstün
başarılar diliyorum. 
Niğde’miz 131 köy, 23 belde, toplam 6
ilçesiyle 361 bin vatandaşımızın yaşadığı, tarihî yapıları, termal turizmi ve
doğal güzellikleriyle birçok medeniyete ev sahipliği yapmış kadim bir şehirdir.
İlimiz sınırları dâhilinde hizmet götürdüğümüz tüm yerler için yatırımların
belirlenmesi, takibi ve uygulanmasında büyük bir başarı gösteren ve milletin
iradesini yansıtan İl Genel Meclisimizin idareyle arasındaki uyum ve
birliktelik hizmetlerde başarı getirmiş ve İl Özel İdaremiz tüm çalışmalarda
Türkiye genelinde her zaman ilk 3 idare içerisinde yer almıştır. 
Gururla söylemek isterim ki bugün 150
kilometresi bitümlü sıcak karışım olmak üzere tüm köylerimize ulaşım asfalt
yollarla sağlanmaktadır. Vatandaşlarımızın daha modern ve güvenli şartlarda
kesintisiz ulaşımlarını sağlamak adına 2019 yılındaki sadece yol projelerine
toplam 33 milyon TL harcanmıştır. 
Özel İdaremizin çiftçilerimizin
üretkenliğini artırmak, tarımı daha modern şekilde yapmalarına yardımcı olmak
için mevcutta bulunan 219 tesisimize ek olarak 2019 yılında toplam 11 milyon
200 bin TL harcamasıyla 19 adet sulama projesi bitirilmiş ve 876 hektar alan
sulamaya açılmıştır. 
Ayrıca, hemşehrilerimizin kesintisiz ve
daha sağlıklı içme suyunu kullanmaları için tüm köylerimiz şebekeli içme suyu
tesisine dâhil edilmiş olup bakım, onarım, tesisat ve depo yapımının da
içerisinde yer aldığı 17 proje için 2019 yılında 7 milyon 500 bin TL harcanmış
ve böylece içme suyu olmayan köyümüz kalmamıştır.
Yine,
altyapıda da üstün bir başarı gösteren İl Özel İdaremiz tüm köylerimiz için
717.933 metre kanalizasyon hattını başarıyla döşemiş, kanalizasyon hattı
olmayan köyümüz de kalmamıştır. “Köylerimiz şehir oluyor” sloganıyla
çalışmalarını sürdüren İl Özel İdaremiz, tüm köylerimizin köy içi yollarını da
kilitli parkeyle kaplamıştır. İdaremiz, 2020 yılı kilitli parke taşı
çalışmaları için de 3 milyon 500 bin TL ödenek ayırmıştır. 
İl
Özel İdaremiz hem hizmet üreten hem de ürettiği hizmetten gelir elde ederek
tasarruf ve geri dönüşümü önemseyen bir anlayışla çalışmalarını yürütmektedir.
Bu anlayışla, 650 kw’lık güneş enerjisi tesisi yapılarak elektrik üretimine
başlanmış olup ayrıca köylerimizin enerji ihtiyacını güneşten karşılamak için
42 köyümüzün içme suyu motopomplarına güneş enerjisi panelleri konulmuştur. 
Aynı
şekilde, idaremizin kendi imkânlarıyla yaparak hem gelir elde ettiği hem de
çiftçilerimizin ürettikleri ürünleri daha az maliyetle depolamalarına ve raf
ömürlerini uzatmalarına imkân sağladığı oyma depolarımıza ek olarak, 2019
yılında 1 milyon 250 bin TL harcama yapılarak 2 adet daha depo yapılmış olup
2020 yılında da oyma depo yapmaya devam edeceğimizi ifade etmek istiyorum. 
Yine,
İl Özel İdaremiz marifetiyle, Bor, Çamardı ve Çiftlik ilçelerimizde
öğretmenevlerinin yapımları tamamlanmış olup 2020 yılı içerisinde de Niğde
merkezde, modern, Niğde’mize yakışır bir öğretmenevimizin inşasına başlayacağız.

Geleceğimizin
teminatı gençlerimize, çocuklarımıza sporu sevdirmek ve teşvik etmek amacıyla,
muhtelif noktalarda 63 adet minyatür halı saha, 42 adet basketbol ve voleybol
sahası yaparak onların kullanımına sunduk.
2019
yılı içerisinde Niğde’mizin sağlık turizmine önemli katkı sağlayan
Çiftehan’ımıza peyzaj ve çevre düzenlemeleri için 7,5 milyon TL harcama
yapılmıştır. Ülkemizin önemli termal merkezlerinden olan, 49 ile 53 derece
arasındaki şifalı sıcak suyu, modern konaklama imkânları, tarihî dokusu ve
doğal güzellikleri ile tedaviyi bir arada yaşayacağınız Çiftehan termal turizm
merkezimize siz değerli milletvekillerimizi ve tüm halkımızı davet ediyorum. 
Sadece
köylere hizmet götürmekle yetinmeyip şehir merkezinde de eğitimden sağlığa
kadar birçok projeyi başarıyla tamamlayan Niğde İl Özel İdaremiz, 2019 yılı
sonunda 100 milyon TL bütçesi ile tahsisle gelen KÖYDES ve KOP ödeneklerinin
yüzde 70’ini yatırım giderlerine, yüzde 20’sini cari giderlere, yüzde 10’unu
ise personel giderlerine harcamıştır. 2019 yılında tüm ilçe ve köylerde ihaleye
çıkmaksızın kendi ekip ve ekipmanlarıyla KÖYDES projesi kapsamında Bakanlığa
bildirdiği projeleri belirttiği tarihte bitirerek Türkiye sıralamasında 1’inci
olan Niğde İl Özel İdaremizin, 103 milyon TL yeni bütçesiyle 2020 yılında da
Niğdeli hemşehrilerimizin yararına olacak birçok projeyi başarıyla yapacağına
gönülden inanıyorum. 
(Mikrofon otomatik cihaz tarafından
kapatıldı) 
BAŞKAN – Sayın Gültekin, tamamlayın
sözlerinizi, buyurun.
SELİM GÜLTEKİN (Devamla) - Bu hizmetlerin
yapılmasında idaremize desteklerini esirgemeyen, başta Cumhurbaşkanımız Sayın
Recep Tayyip Erdoğan’a, bakanlarımıza, milletvekillerimize, ayrıca İl Özel
İdaremizin büyük başarılara imza atmasında önemli payı olan Sayın Valimiz
Yılmaz Şimşek’e, İl Genel Meclis Başkanımız Bülent Küçüktuna’ya ve İl Genel
Meclisi üyelerimize, İl Özel İdaremiz yöneticilerine ve her şartta sahada
azimle çalışan İl Özel İdaresi personelimize yürekten teşekkür ediyor, Gazi
Meclisimizi, aziz milletimizi ve Niğdeli hemşehrilerimizi saygıyla
selamlıyorum. (AK PARTİ sıralarından alkışlar) 
BAŞKAN – Gündem dışı ikinci söz,
Kayseri’nin sorunları hakkında söz isteyen Kayseri Milletvekili Çetin Arık’a
aittir.
Buyurun Sayın Arık. (CHP sıralarından
alkışlar) 
2.- Kayseri Milletvekili Çetin Arık’ın, Kayseri ilinin sorunlarına
ilişkin gündem dışı konuşması
ÇETİN ARIK (Kayseri ) – Teşekkür ediyorum
Sayın Başkanım.
Erciyes gibi başı dik, hayırsever
insanların diyarı Kayseri’mizin sorunları üzerine gündem dışı söz almış
bulunuyorum. Gazi Meclisimizi saygıyla selamlıyorum.
Ben bugün “Kalkınmayı kırsaldan,
Sarız’dan başlatacağız.” deyip de Sarız ilçemizin nasıl bir köy hâline
getirildiğinden, Sarız’ı unuttuğunuzdan bahsetmeyeceğim. Bünyan’da traktörüne
haciz konulan çiftçimizin sorunlarından da bahsetmeyeceğim. Yoğurduyla ünlü
Akkışla’daki hemşehrilerimizin koyunlarının ellerinden nasıl alındığından da
bahsetmeyeceğim. Felahiye’mizin bir türlü bitirilemeyen Göğdere yolundan,
Sarıoğlan’ın kaderine terk edilen tarihî Şahruh Köprüsü’nden de
bahsetmeyeceğim. Tomarza ilçemizin kabak çekirdeğinden, Yahyalı, Yeşilhisar
ilçelerimizin elmalarının nasıl çürütüldüğünden de bahsetmeyeceğim. 
Kayseri’mizde
her seçim döneminde söz verilen ama yolu bir türlü Kayseri’ye düşmeyen hızlı
trenden de bahsetmeyeceğim. Yüksek hızlı tren gibi, havalimanının
genişletilmesinden, devlet tiyatroları sözünün nasıl yalan olduğundan da
bahsetmeyeceğim. Güzide Kayserispor’umuza yapılan ihanetten de bahsetmeyeceğim.
Kayseri Büyükşehir Belediye Başkanlarının “Allah’a şükür, beş kuruş borcumuz
yok.” deyip de milyonlarca liralık borç çıkınca “Ben yapmadım, o yaptı.” diye
birbirlerini nasıl suçladıklarından da bahsetmeyeceğim. “Allah’ın suyundan para
mı alınır?” diyerek vatandaştan oy isteyip su parasına merkezde yüzde 19, kırsalda
yüzde 49 zam yapıldığından da bahsetmeyeceğim. Hayırsız evlat gibi, Kayseri’de
her şeyi satanların şimdi de Erciyes Dağı’nı satılığa çıkardıklarından da
bahsetmeyeceğim. AVM mantığıyla şehirlerin dışına yapılan şehir hastanesine
vatandaşlarımızın ulaşım problemlerinden de vatandaşlara aylar sonrası verilen
randevulardan da bahsetmeyeceğim. 
Değerli
milletvekilleri, ben, bugün, Adalet ve Kalkınma Partisinin Kayseri’deki
adaletsizliğini anlatacağım, güçlünün zayıfı nasıl ezdiğini anlatacağım, can ve
mal güvenliğimizin olmadığından bahsedeceğim. Biz, bu tek adam sisteminde can
ve mal güvenliği yok deyince MHP’nin Sayın Grup Başkan Vekili “‘Hiçbir
siyasetçi Türkiye’de can ve mal güvenliği yok.’ diyerek Türkiye’yi uçuruma
itmek için pusuya yatamaz.” diyor. Her kim ki Türkiye’yi uçuruma itmek için
siyaset yapıyorsa alçaktır, namussuzdur ama şu da biline ki bizim vatan
sevgimiz, millet sevgimiz, bayrak sevgimiz en az sizinki kadardır. 
Bakın,
sayın milletvekilleri, ben, şimdi, Kayseri’den iki örnekle can ve mal
güvenliğimizin, adaletin olmadığını anlatacağım sizlere. Metropol ilçemiz olan
Kocasinan ilçemizde Cumhur İttifakı’ndan, MHP kontenjanından belediye meclis
üyesi seçilen bir kişi, yurt dışında yaşayan “Gülkız Sönmez” isimli teyzemizin
arsasına talip olur ama Gülkız teyzemiz arsasını satmak istemez. Gülkız
teyzenin yurt dışında hayatını kaybettiğini öğrenen bu belediye meclis üyesi
sahte tapu düzenleyerek Gülkız teyzenin arsasına 10 katlı bina diker. Bu sahte
tapu nasıl düzenlendi? Kim var bu işin içerisinde? Normal vatandaşımıza ruhsat
konusunda “Yok, şerefiye parası, yok, şu parası, bu parası…” diyerek binbir
zorluk çıkaran belediye sahte tapuyla ruhsat alınmasına nasıl göz yumdu? Siz
burada mal güvenliği olduğundan bahsedebilir misiniz sayın milletvekilleri?
Öte
yandan, Pınarbaşı’nın Aslanbeyli köyünde yazın hayvanlarını otlatmak için tek
odalı, elektriği suyu olmayan evlere giderler, birkaç ay kalırlar. Burada rant
yok, burada para yok; amaçları iki üç aylığına hayvanlarını otlatmak, bu tek
gözlü evlerinde kalmak. “Niye elektriğimiz yok, niye suyumuz yok?” diye dert de
etmezler. Şimdi Cumhur İttifakı’nın belediyesi bu sahte tapuyla dikilen 10
katlı binaya göz yumuyor ama bu yayla damını, tek katlı damı yıkmaya kalkıyor.
İşte, sizin adaletiniz bu. (CHP sıralarından alkışlar)
Değerli
milletvekilleri, Zekeriya Altınok ismini hatırladınız mı? Hani, yaşarken
terörist ilan ettiğiniz, şehit olunca da “Vatan size minnettardır.” dediğiniz
Zekeriya Altınok’tan bahsetmek istiyorum sizlere. Zekeriya Altınok Ankara’da askerlik
görevini yaparken polisleri askerlikten muaf tutan bir yasa çıkar, o da terhis
olup polislik mesleğine geri döner. Polislik mesleğinde on yılı tamamlamasına
on beş gün kala FETÖ’den ihraç edilip hapse atılır. 
(Mikrofon
otomatik cihaz tarafından kapatıldı) 
BAŞKAN
– Sayın Arık, tamamlayın sözlerinizi, buyurun. 
ÇETİN
ARIK (Devamla) – Yargılanır, suçsuz olduğu anlaşılır, beraat eder ancak
görevine iade edilmez. “Sen teröristsin.” dedikleri Zekeriya Altınok’a “Sen
polislik mesleğinde on yılını tamamlamamışsın, askerliğini de yarım
bırakmışsın; yeniden askere.” derler. Zekeriya Altınok da “Seve seve.” der
ancak bu kez, daha önce askerlik görevini yaptığı Ankara’ya değil de sil baştan
Ağrı’nın Doğubeyazıt ilçesine gönderilir. Zekeriya Altınok terhis olmasına on
beş gün kala hain, bölücü, kalleş PKK terör örgütü tarafından şehit olur.
Geride, gözü yaşlı baba, ana, eş ve 2 yetim çocuk bırakır; bir de vicdanı
olanların vicdanında kapanmaz bir yara. Öte yandan, kodamanların, zenginlerin
davalarının görüldüğü gün “TBMM 0028” plakalı bu makam aracının görülmesi ve
aynı gün çok sayıda kodamanın serbest bırakılması, zenginin serbest bırakılması
sizce tesadüf müdür sayın milletvekilleri? Şimdi, siyasi gücü olanın, parası
olanın, ensesi kalın olanın, FETÖ’nün ağababalarının parayla aklandığı bu
ülkede adaletten söz edebilir misiniz?
(Mikrofon
otomatik cihaz tarafından kapatıldı) 
ÇETİN
ARIK (Devamla) – Tamamlıyorum. 
BAŞKAN
– Tamamlandı süreniz.
Sadece
selamlama için mikrofonu açıyorum. 
Buyurun.
ÇETİN
ARIK (Devamla) – Değerli milletvekilleri, işte, Kayseri’nin sorunu bu,
Türkiye'nin sorunu bu. 
Yüce
Meclisi saygıyla selamlıyor, teşekkür ediyorum. (CHP sıralarından alkışlar)
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Buyurun Sayın Bülbül.
IV.- AÇIKLAMALAR
1.- Sakarya Milletvekili Muhammed Levent Bülbül’ün, Kayseri Milletvekili
Çetin Arık’ın yaptığı gündem dışı konuşmasındaki bazı ifadelerine yönelik
gerekli bilgiyi aldıktan sonra değerlendirme yapacaklarına ilişkin açıklaması
MUHAMMED
LEVENT BÜLBÜL (Sakarya) – Sayın Başkan, kürsüde gündem dışı konuşma yapan sayın
milletvekili hem Milliyetçi Hareket Partisi Grup Başkan Vekilliğimize MHP
Grubuyla alakalı olarak bir isnatta bulundu hem de özellikle, Kayseri’de bir
belediye meclis üyemizle alakalı birtakım ifadeler söz konusu oldu, birtakım
ithamlar söz konusu oldu. Kayseri’deki meseleyle alakalı da gereken bilgiyi
alıp bunların hepsi için toplu bir değerlendirme ve bir cevapta bulunacağız
efendim. Bu hakkımızı saklı tuttuğumuzu ifade ediyorum. Şimdilik bu kadar,
tutanakları inceleyip ona göre beyanda bulunacağız efendim.
BAŞKAN
– Teşekkür ederim. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- İstanbul Milletvekili Hayrettin Nuhoğlu’nun, 1 Ocak itibarıyla
İstanbul Havalimanı’nda uygulanmaya başlanılan İstanbul Havalimanı Güvenlik
Komisyonunun aldığı karara ilişkin gündem dışı konuşması
BAŞKAN
– Gündem dışı üçüncü söz, İstanbul Havalimanı’nda bulunan, turizm sektöründeki
acentelerin misafir karşılama sisteminde 1 Ocak 2020 tarihi itibarıyla
başlatılan uygulamanın yaşattığı sorunlar hakkında söz isteyen İstanbul
Milletvekili Hayrettin Nuhoğlu’na aittir. 
Buyurun
Sayın Nuhoğlu.
HAYRETTİN
NUHOĞLU (İstanbul) – Sayın Başkan, değerli milletvekilleri; selamlarımı sunarak
sözlerime başlarken 2020 yılında yapacağımız başarılı çalışmalarla Türk
milletinin beklentilerine cevap vermeyi ve Türkiye Büyük Millet Meclisinin
itibarını artırmayı temenni ediyorum.
İstanbul
Havalimanı’nda 1 Ocak itibarıyla uygulanmaya başlanan Güvenlik Komisyonu kararı
isabetsiz, yasalara aykırı ve Türk turizmine zarar veren bir karar olduğu için,
konuyu Türkiye Büyük Millet Meclisi kürsüsünden dile getirerek başta Kültür ve
Turizm Bakanlığı ile İstanbul Valiliği olmak üzere bütün yetkililerin dikkatini
çekmek istiyorum.
İstanbul
Havalimanı Güvenlik Komisyonu aldığı kararda şunları söylemektedir: “Terminal
gelen yolcu katı gümrüklü salon çıkış kapısı önünde karşılama alanına -yolcu
yakınları dışında- karşılama amacıyla gelerek elinde karşılayacağı kişilerin
ismi, firma adı, numarası, pankart ve döviz bulunduran veya asan kişilerin
bahse konu alana alınmayarak terminal dışına çıkarılması ya da İGA meeting
lounge alanına yönlendirilmesi uygun görülmüştür.” Bu açıklamadan, gümrüklü
salon çıkış kapısı önünden karşılama alanına girerek turistleri karşılayan
turist rehberleri ve transfer görevlilerine engel getirildiği anlaşılmaktadır.
Türkiye Cumhuriyeti’nin bir bakanlığı olan Kültür ve Turizm Bakanlığı ve
yasayla kurulmuş bir kamu kuruluşu niteliğindeki TÜRSAB’ın acente görevlileri
için vermiş olduğu belgeleri yok saymak, yok sayarken de “hanutçu” ve
“çığırtkan” olarak tabir edilen kaçak olarak çalışanlarla aynı tutmak, yasayla
güvence altına alınan transfer yapma faaliyetlerini güvenlik güçleri
marifetiyle engellemek hiçbir gerekçeyle izah edilemez.
Değerli
arkadaşlar, bu konuda mağdur olan acente sahiplerinin dün İstanbul
Havalimanı’nda yapmak istedikleri basın açıklamasına İstanbul Valiliği engel
olmuştur. Bir taraftan Suriyelilerin mitingine izin verip diğer taraftan mağdur
vatandaşlarımıza izin vermeyenleri de kınıyorum. 
“Sessiz
havalimanı konsepti” diyerek dünyada örneği olmayan bir uygulamayı başlatmak,
acente faaliyetlerinin başlangıcı olan karşılama faaliyetini engellemek 1618
sayılı Yasa ve yasanın uygulanması için çıkarılmış olan Seyahat Acenteleri
Yönetmeliği’nde sayılan faaliyetlere de engel teşkil etmektedir. 
Sessiz havalimanı konseptinin uygulandığı
ülkelerde yapılan iş, anonsları azaltmak ve kapılarda anons yapmak şeklindedir.
Bu durumu en iyi bilen ve takip edenlerin de ülkemize turistleri getiren
acentelerin olduğunu hatırlatmak isterim. Hizmet veren sektör temsilcileri
görüntü kirliliğinin önlenmesi ve pankartlara standart getirilmesine karşı
olmadıkları gibi belgesi olmayan kişilerin engellenmesine de taraftar
olduklarını açıklamışlardır. 
Değerli milletvekilleri, çok önemli
gördüğüm bir husus da bu karşılama görevinin İGA yetkililerine verilmiş
olmasıdır. Edindiğim bilgilere göre, bu karşılama için, gelen her turistten 4
avroya varan bir ücret tahsil edilmektedir. Doğrudan bir acentecilik faaliyeti
olan turist karşılama işini para karşılığı yapmak hem yasalara aykırıdır hem de
Türk turizmini baltalamak demektir. Bu, İGA’ya yeni bir rant yaratma
gayretinden başka bir anlama gelmez ve acente haklarının İGA tarafından
gasbedilmesine yol açar. Bu durum asla kabul edilemez. Ülkemizin gönüllü
elçileri olarak Türkiye’nin tanıtımında önemli bir rol üstlenen, çok önemli
döviz girdisi sağlayan, onlarca sektöre ülkemize getirdiği turistlerin
harcamaları yoluyla katkı yapan, cari açığın kapanmasında başı çeken turizm
seyahat acentelerine yasayla tanınmış hakların gasbedilmesine göz yumulamaz.
Bu, haksız ve yanlış karardan derhâl dönülmesini talep ediyor, ülke yararına
çalışan turizm sektörünün temsilcilerine başarılar diliyorum. (İYİ PARTİ ve CHP
sıralarından alkışlar)
BAŞKAN
– Sayın milletvekilleri, şimdi, sisteme giren 30 milletvekili arkadaşımıza
yerlerinden birer dakika söz vereceğim.
Sayın
Aydın…
IV.- AÇIKLAMALAR (Devam)
2.- Bursa Milletvekili Erkan Aydın’ın, ilaç sektöründe sıkıntı
yaşandığına ilişkin açıklaması
ERKAN
AYDIN (Bursa) – Teşekkür ederim Sayın Başkan. 
Israrla
söylüyoruz, iktidarın sağlık sistemi tamamen çöktü. Şimdi de ilaç sektöründe
büyük bir sıkıntı yaşanıyor. Halk arasında “domuz gribi” diye tabir edilen ve
tedavisinde kullanılan grip ilaçlarından, tansiyon, epilepsi, göğüs
ilaçlarından ağrı kesicilere kadar birçok ilacı eczanelerde bulmak zor. 150’ye
yakın ilaç şu anda piyasada bulunmuyor. Her yıl şubat ayında ilaca zam
yapıldığı için de firmalar ilaçları piyasaya vermiyorlar. Fiyat Değerlendirme
Komisyonunca özellikle yurt dışından gelen ve ithal olan ilaçların fiyatlarının
değerlendirilmesinde kullanılan avro kuru geçen yıl yapılan artışın ardından
3,40 liraya yükselmişti. 20 Şubatta yeni kur belirlenecek. İlaç firmaları
depoya ilaç vermekten kaçındıkları için bu dönemde, şu anda ilaçlar karaborsaya
düşmüş durumda. Bakanlık yılda 1 kez fiyat düzenlemesi yapacağına, örneğin
birkaç ayda bir küçük oranlarda zamlarla bu sorun aşılabilir diyoruz. Buradan
da Sağlık Bakanlığına…
(Mikrofon
otomatik cihaz tarafından kapatıldı) 
BAŞKAN
– Sayın Taşkın…
3.- Mersin Milletvekili Ali Cumhur Taşkın’ın, Hakkâri ili Çukurca
bölgesinde atış eğitimi esnasında meydana gelen kazada şehit olan Piyade
Sözleşmeli Er Tolga Kaplan ile Piyade Sözleşmeli Er Sait Miyanyedi’ye Allah’tan
rahmet dilediğine, 20 Ocak tarihi itibarıyla başlayacak olan yarıyıl tatilinin
öğrenci, öğretmen, idareci ve velilere hayırlı olmasını dilediğine ilişkin
açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Dün
şehit olan askerlerimiz Piyade Er Tolga Kaplan ve Piyade Er Sait Miyanyedi’ye
Allah’tan rahmet, kederli ailesine ve sevdiklerine sabır ve başsağlığı
diliyorum. 
Sayın
Başkan, yarın Türkiye genelinde 18 milyonun üzerinde öğrenci ve 1 milyonu aşkın
öğretmen 2019-2020 eğitim öğretim yılının birinci dönemini tamamlamış
olacaklar. Yarıyıl tatilinin tüm öğrenci, öğretmen, idareci ve velilerimize
hayırlı olmasını diliyorum. Yoğun geçen dört aylık bir eğitim öğretim döneminin
ardından tatili hak eden öğrencilerimiz yarın karnelerini alacaklar. Karne,
öğrencinin okul yani akademik başarısının bir göstergesidir. Çocuğun gerçek
yeteneği ile akademik başarısı farklılıklar gösterebilir. Eğitimin amacı,
çocuğun gerçek yeteneğini keşfetmek, ortaya çıkarmaktır. Bir çocuğun akademik
başarısı düşük ancak hayat başarısı yüksek olabilir. Velilerimiz karneleri
değerlendirirken bu hususları da göz ardı etmesinler diyor, Genel Kurulu
saygıyla selamlıyorum.
BAŞKAN
– Sayın Tutdere…
4.- Adıyaman Milletvekili Abdurrahman Tutdere’nin, Hakkâri ili Çukurca
bölgesinde atış eğitimi esnasında meydana gelen kazada şehit olan hemşehrisi
Piyade Sözleşmeli Er Tolga Kaplan ile Piyade Sözleşmeli Er Sait Miyanyedi’ye
Allah’tan rahmet dilediğine ilişkin açıklaması
ABDURRAHMAN
TUTDERE (Adıyaman) – Teşekkür ediyorum Sayın Başkanım.
Hakkâri’nin
Çukurca Hudut Tugayı’nda meydana gelen mühimmat patlaması sonucu
Adıyaman’ımızın Koruköy nüfusuna kayıtlı hemşehrimiz, Sözleşmeli Er Tolga
Kaplan ile silah arkadaşı, Zonguldak Çaycuma ilçesi nüfusuna kayıtlı Sait
Miyanyedi şehit olmuşlardır. Şehitlerimize Allah’tan rahmet, tüm ailesine ve
sevenlerine, milletimize başsağlığı diliyorum. Aynı olayda yaralanan tüm
askerlerimize de acil şifalar diliyorum.
Teşekkür ederim.
BAŞKAN – Sayın Gökçel…
5.- Mersin Milletvekili Cengiz Gökçel’in, Mersin ili Mut Devlet
Hastanesinin uzman doktor ihtiyacına ilişkin açıklaması
CENGİZ GÖKÇEL (Mersin) – Sayın Başkan,
Mersin’in Mut ilçesinde bir Devlet Hastanemiz var, 63 bin nüfuslu ilçemizin hastanesinde
yeterli uzman yok. Hastalar ya 80 kilometredeki Silifke’ye ya da 170 kilometre
ötedeki şehir hastanesine gitmek zorunda bırakılıyor. Mut’lu hemşehrilerimizin
en büyük korkusu hasta olmak. 2 uzman olması gereken çocuk hastalıkları ve
kadın doğumda 1’er uzman eksik. 63 bin nüfuslu ilçede kardiyoloji uzmanı yok,
nöroloji uzmanı yok, psikiyatri uzmanı yok, ortopedi uzmanı yok, anestezi
uzmanı yok. Biyokimyanın laboratuvarı var, uzmanı yok. Siz sanıyorsunuz ki
Mut’un sağlığa ihtiyacı yok. Mut Devlet Hastanesine atanması gereken uzmanların
atamaları derhâl yapılsın, Mut’lu hemşehrilerimin sağlık çilesi son bulsun. 
BAŞKAN – Sayın Kaya…
6.- Osmaniye Milletvekili İsmail Kaya’nın, Suriye, Irak ve Libya başta
olmak üzere birçok Müslüman ülkede kargaşa çıkaran şer güçlerinin birlik
beraberliğimizi bozmaya yönelik faaliyetlerine devam ettiğine, vatan toprağında
hür şekilde yaşama imkânı sağlayan şehitlerimizi rahmetle andığına ilişkin
açıklaması
İSMAİL KAYA (Osmaniye) – Teşekkürler
Sayın Başkanım.
Anadolu’yu yurt edindiğimiz 1071
Malazgirt Zaferi’nden beri ülkemiz üzerinde emelleri olan ve bizi bu
coğrafyadan silip atma arzusuyla yanıp tutuşan dış güçlerin, yine bugünlerde de
boş durmadıklarını hepimiz görmekteyiz. Hemen yanı başımızda Suriye, Irak ve
Libya başta olmak üzere birçok Müslüman ülkede çıkarılan kargaşa, akıtılan
gözyaşı ve kanın senaryosunu hazırlayan şer güçler, birlik ve beraberliğimizi
bozmaya yönelik faaliyetlerine devam etmektedirler. Sözde çeşitli bahaneler
üreterek ülkemizi hedef alan dış güçler dünkü yenilgilerini asla unutmasınlar.
Biz de ecdadımızın vatan sevgisini ve bu uğurda gösterdikleri kahramanlıkları
asla unutmayacağız, unutturmayacağız. “Konu vatansa gerisi teferruattır.”
diyerek bizlere bu vatan toprağında, bayrağımızın altında hür bir şekilde
yaşama imkânını sağlayan ve bu uğurda canlarını hiçe sayan tüm şehitlerimizi ve
gazilerimizi rahmet, minnet ve şükranla anıyorum.
BAŞKAN – Sayın Durmuşoğlu…
7.- Osmaniye Milletvekili Mücahit Durmuşoğlu’nun, Hakkâri ili Çukurca
bölgesinde atış eğitimi sırasında şehit düşen askerlerimize Allah’tan rahmet
dilediğine, Mısır polisinin Anadolu Ajansı Kahire Ofisine yapmış olduğu baskını
kınadığına, açılışı yapılan TürkAkım Projesi’nin ülkemize ve bölgemize hayırlı
olmasını temenni ettiğine ilişkin açıklaması
MÜCAHİT DURMUŞOĞLU (Osmaniye) – Teşekkür
ediyorum Sayın Başkanım.
Hakkâri’nin Çukurca bölgesinde atış
eğitimi sırasında şehit düşen askerlerimize Allah’tan rahmet, ailelerine
sabırlar, yaralı askerlerimize acil şifalar diliyorum. 
Mısır polisinin Anadolu Ajansının Kahire
Ofisine yapmış olduğu baskını şiddetle kınıyorum. 
Cumhurbaşkanımız Sayın Recep Tayyip
Erdoğan önderliğinde Türkiye ile Rusya arasındaki yakın iş birliğinin son
nişanesi TürkAkım Boru Hattı’nın açılışı geçen hafta çarşamba günü gerçekleştirildi.
TürkAkım’ın kara kısmı bir yıldan daha kısa bir sürede tamamlanarak vanaları
açıldı. 15 milyon hanenin doğal gaz ihtiyacını karşılayacak olan bu dev proje,
transit riskleri de ortadan kaldırarak Rus doğal gazını ülkemize ve ülkemiz
üzerinden de Avrupa’ya taşıyacak. Enerjinin “İpek Yolu” olarak görülen TANAP
projesi ve TürkAkım Projesi’yle Türkiye olarak bölgede önemli bir ticaret
merkezi altyapısına kavuşmuş olduk. 
Enerji
haritası bağlamında bu tarihî projelerin ülkemize ve bölgemize hayırlı olmasını
diliyor, Genel Kurulu saygıyla selamlıyorum. 
BAŞKAN
– Sayın Sümer...
8.- Adana Milletvekili Orhan Sümer’in, mobilya sektörünü canlandırmak
amacıyla yapılan indirimlerin ihracatçı firmaları zor durumda bırakması
nedeniyle mobilya ham maddelerindeki KDV’nin yüzde 8’e düşürülmesi gerektiğine
ilişkin açıklaması
ORHAN
SÜMER (Adana) – Teşekkür ederim Sayın Başkan.
İktidarın
sık sık müjde olarak gündeme getirdiği ekonomik düzenlemeler aslında bir göz
boyamadan öteye geçemiyor. Bunun son örneği, mobilyada KDV’nin yüzde 8’e
çekilmesi. Mobilya ürünlerinde yüzde 18 olarak uygulanan KDV, daha önce birçok
kez yüzde 8’e çekilmişti. Mobilya sektörünü canlandırmak amacıyla yapılan bu
indirimler özellikle ihracatçı firmaları zor durumda bırakıyor çünkü mobilya ham
maddelerinde KDV yüzde 18 olarak uygulanıyor. Girdilerdeki KDV’nin yüzde 18,
çıktılardaki KDV’nin ise yüzde 8’de olması özellikle ihracatçı firmalarımıza
büyük sıkıntılar yaşatıyor. Mobilya üreticileri, ham maddedeki KDV oranlarının
da yüzde 8’e indirilmesini talep ediyor. Sektörü gerçekten canlandıracaksanız
ham maddelerdeki KDV’yi yüzde 8’e indirin.
BAŞKAN
– Sayın Gürer....
9.- Niğde Milletvekili Ömer Fethi Gürer’in, tarımda girdi yükünün
hafifletilmesi, üretimin sürdürülebilir kılınması için elektrik birim fiyatının
düşürülmesi ve elektrik faturalarına yansıyan yüzde 1 Enerji Fonu, yüzde 2 TRT
payı, yüzde 18 KDV’nin kaldırılması gerektiğine ilişkin açıklaması
ÖMER
FETHİ GÜRER (Niğde) – Tarımsal üretimde -başta sulama olmak üzere seralarda-
hayvansal üretimde elektrik enerjisi önemli bir tarım girdisidir. Tarımsal
sulamada üreticilerimizin en önemli sorunlarının başında elektrik fiyatları
gelmektedir. Tarımsal sulamada elektrik -Ocak 2018- Ocak 2020 döneminde- fiyat
artışları yüzde 108’e ulaşmıştır. Sürekli zamlarla tarımsal sulamada sağlanan
fiyat avantajı ortadan kalkmıştır. Tarımda girdi yükünün hafifletilmesi,
üretimin sürdürülebilir kılınması bakımından elektrik birim fiyatları
düşürülmelidir. Elektrikte faturalara yansıyan yüzde 1 Enerji Fonu, yüzde 2 TRT
payı, yüzde 18 KDV kaldırılmalıdır. Elektrikte çiftçi için destek sağlanmalıdır
ve indirimli tarife uygulanmalıdır. Pahalı, zamlanan ilaç, tohum, gübre, mazot
gibi elektrik de çiftçinin sorunlarını katlamıştır. Elektrikle ilgili düzenleme
sağlanamazsa gelecek dönemde girdiler nedeniyle üretim yapılamaz hâle
gelinecektir. 
BAŞKAN
– Sayın Bakırlıoğlu...
10.- Manisa Milletvekili Ahmet Vehbi Bakırlıoğlu’nun, Türkiye Büyük
Millet Meclisini ziyaret eden ziraat odası başkanlarının dile getirdiği çiftçi
ve üreticilerin sorunlarına yönelik çözüm önerilerinin hayata geçirilmesi
gerektiğine ilişkin açıklaması
AHMET
VEHBİ BAKIRLIOĞLU (Manisa) – Teşekkür ederim Sayın Başkan. 
Ülkemizin
şüphesiz ki en dertli kesimi çiftçilerimizdir. Dün ülkenin dört bir yanından
gelen Ziraat Odası Başkanlarımızı Meclis olarak ağırladık. Bu vesileyle
Manisalı oda başkanlarıyla da bir araya geldik. Başkanlarımız, sıkıntılarını ve
taleplerini dile getirdiler. Sorunların başında, artık ödenemez hâle gelen
kredi borçları vardı. Çiftçilerimiz, özel bankalara olan borçlarının Ziraat
Bankası bünyesinde toplanmasını, bir yıl ödemesiz, beş yıl vadeyle
yapılandırılmasını, BAĞ-KUR primlerinin eskiden olduğu gibi yarısının devlet
tarafından karşılanmasını ve sulama için kullandıkları elektriğin faturalarını
mahsulden mahsule ödemek istiyorlar. Meclis olarak bu isteklerin yerine
getirilmesi için gerekli çalışmanın bir an önce yapılmasını diliyor, Genel
Kurulu saygıyla selamlıyorum. 
BAŞKAN
– Sayın Fendoğlu...
11.- Malatya Milletvekili Mehmet Celal Fendoğlu’nun, öğretmen
adaylarının atama, ücretli öğretmenlerin de kadro beklediğine, maarif müfettişi
sayısının artırılarak atamalarının yapılması gerektiğine ilişkin açıklaması
MEHMET
CELAL FENDOĞLU (Malatya) – Teşekkür ederim Başkanım. 
2020
yılında yapılacak öğretmen atamalarını bekleyen öğretmen adaylarımız var. Bu
atamalarla birlikte 920 civarında mağdur ücretli öğretmenlerimiz kadro
beklemektedir.
Yine,
Millî Eğitim Bakanlığı bünyesinde 498 maarif müfettişi bulunmaktadır. Millî
Eğitim Bakanlığına bağlı 80 bin kurumun bu sayıdaki müfettişle denetlenmesi zor
görünmektedir. Maarif müfettiş sayısının artırılarak bir an önce atamalarının
yapılması gerekmektedir. Bu konulardaki çalışmaları adaylarımız merakla
beklemektedir. 
Teşekkür
ediyorum. 
BAŞKAN
– Sayın Erbay...
12.- Muğla Milletvekili Burak Erbay’ın, Avrupa Birliği tarafından Avrupa
Birliğine aday ülkelere ortak tarım politikası geliştirmek ve kırsal kalkınma
politikası oluşturmak için destek verilmesi kapsamında Tarım ve Kırsal
Kalkınmayı Destekleme Kurumu tarafından tarım potansiyeli olan 42 ilimizin
projeye alındığına ve Muğla ilinin de bu projeye dâhil edilmesi gerektiğine
ilişkin açıklaması
BURAK
ERBAY (Muğla) – Teşekkür ederim Sayın Başkan. 
Avrupa
Birliği tarafından aday ülkelerde tarımsal kalkınmayı geliştirmek amacıyla
IPARD yani Avrupa Birliği Katılım Öncesi Yardım Aracı Kırsal Kalkınma Programı
projeleri yürütülmektedir. Bu projeyle, aday ülkelere ortak tarım politikası
geliştirmek ve kırsal kalkınma politikası oluşturmak için destek verilmektedir.
Bu kapsamda, Bakanlığa bağlı Tarım ve Kırsal Kalkınmayı Destekleme Kurumu
tarafından ülkemizde de tarım potansiyeli olan 42 ilimiz proje kapsamına
alınmıştır. Ancak, bu iller arasında maalesef Muğla yer almamaktadır.
Muğla’mız, her ne kadar turizm kenti olarak bilinse de iklim özelikleri ve
verimli toprakları nedeniyle birçok ürün çeşidinin yetiştirildiği önemli bir
tarım ilimizdir. Büyük bir tarım potansiyeline sahip Muğla’mızda endüstriyel
üretime yönelik birçok tarım ürünü üretilmektedir. Muğla halkı, Türkiye’de
önemli bir tarım potansiyeline sahip Muğla’mızın da tarımsal kalkınma projesi
kapsamına alınmasını beklemektedir. 
BAŞKAN Sayın Öztunç…
13.- Kahramanmaraş Milletvekili Ali Öztunç’un, Kahramanmaraş
Havalimanı’nın faaliyete geçmesini talep ettiklerine ilişkin açıklaması
ALİ ÖZTUNÇ (Kahramanmaraş) – Teşekkür
ederim Sayın Başkanım. 
Sayın Başkanım, Kahramanmaraş’ımıza çok
güzel bir havalimanı terminal binası yapıldı ama uçak inmiyorsa, terminal
binasının bir anlamı olmuyor, yok. Maalesef, birtakım cihaz eksiklikleri
nedeniyle Kahramanmaraş’ımıza uçaklar inemiyor, ya Antep’e ya da Adana’ya
iniyor. Bundan bizler, diğer milletvekili arkadaşlarımız, iş adamları, herkes
rahatsız. Bu konuda bütçe görüşmelerinde konuyu gündeme getirdiğimde Sayın
Ulaştırma Bakanı “Yok böyle bir şey, uçaklar iniyor.” demişti. O zaman sakalım
yoktu, belki dinlememişti ama bugün sakalım var, hem de sizinki gibi ağarmış,
umarım bu defa ciddiye alır ve Kahramanmaraş Havalimanı’nın tamamen faaliyete
geçmesi için gereğini yapar diyorum.
Saygılar sunuyorum. 
BAŞKAN – Sayın Kılıç…
14.- Kahramanmaraş Milletvekili İmran Kılıç’ın, şehitlerimize Allah’tan
rahmet dilediğine, ülkelerin stratejik konumunda boğaz ve kanalların önemine
ilişkin açıklaması
İMRAN KILIÇ (Kahramanmaraş) – Teşekkür ederim
Sayın Başkanım. 
Şehitlerimize Allah’tan rahmet diliyorum.

Dünya üzerinde doğal veya yapay yollardan
açılmış önemli deniz yolları olarak nitelenen boğaz ve kanallar, deniz ticareti
hacminin önemli bir kısmının gerçekleştiği alanlardır. Bu bağlamda, boğaz ve
kanallar, bulundukları ülkelerin stratejik konumunu da büyük ölçü de etkiliyor.
Özellikle, sonradan yapılan bu kanallar, deniz yollarında gemilerin
katettikleri mesafeleri ciddi anlamda kısaltıyor. 
Doğal deniz yolları: İstanbul ve
Çanakkale Boğazları, Malakka, Hürmüz, Babülmendep, Dover, Cebelitarık, Bering,
Macellan Boğazları. Hizmete açık kanallar: Süveyş 1 ve 2, Kiel, Korint ve
Panama Kanalları. Planlananlar: Kanal İstanbul, Akdeniz’deki Aşdod’tan
Kızıldeniz’deki Eliat Limanı arasında İsrail’in Süveyş’e alternatif olarak
planladığı 163 kilometrelik su kanalı, hepsinden çılgını…
(Mikrofon otomatik cihaz tarafından
kapatıldı)
BAŞKAN – Sayın Ceylan… 
15.- Çanakkale Milletvekili Özgür Ceylan’ın, Aydın ilindeki çevre
tahribatı ortadayken neden şimdi de Çanakkale ve Asos’a JES projesi için “ÇED
Gerekli Değildir.” kararı verildiğini öğrenmek istediğine ilişkin açıklaması
ÖZGÜR CEYLAN (Çanakkale) – Sayın Başkan,
bir kent düşünün, o kentte yaşlısı genci, kadını erkeği, çoluğu çocuğu “Yeni
bir ÇED gerekli değildir.” kararı verildi mi diye Çevre Bakanlığının ve
Çanakkale Valiliğinin “web” sayfasını takip etsin. Çanakkale halkı, yaşam
alanlarını korumaya kararlıdır. Neden sürekli halkımızın hassasiyetini test
ediyorsunuz? Şimdi de hedef, Ayvacık ilçemizin Büyükhusun köyü oldu. Valilik,
20 Aralık 2019’da başvurucu firmaya “ÇED gerekli değildir, burayı delik deşik
edebilirsin.” diyor. Sondaj izni verilen yerin köye mesafesi 1,2 kilometre.
Köylü, çiftçilik yaparak geçimini sağlıyor. Köy halkı bu kararın iptali için
yasal haklarını kullanacak ve Çanakkale halkı haklı davalarında onlarla olacak.
Aydın’daki çevre tahribatı ortadayken neden şimdi de güzel Çanakkale’mizi,
Asos’umuzu çürük yumurta kokusuyla kirleterek zehirleyecek bu jest projesi için
“ÇED gerekli değildir” kararı verdiniz?
BAŞKAN – Sayın Kasap…
16.- Kütahya Milletvekili Ali Fazıl Kasap’ın, Yoncalı Fizik Tedavi
Hastanesinde çalışan fizyoterapistlerin sözleşmesinin yenilenmemesi nedeniyle
yaşanılacak mağduriyete ilişkin açıklaması
ALİ FAZIL KASAP (Kütahya) – Teşekkürler
Sayın Başkan.
Yoncalı Fizik Tedavi Hastanesi, günde 200
hastaya evde fizik tedavi hizmeti uyguluyor, semt polikliniklerinde 550, çocuk
hastalara 50, toplamda günde 1.400 hastaya hizmet veriyor. 23 Ocak itibarıyla
hastanede çalışan fizyoterapistlerin sözleşmesi yenilenmiyor, evde bakım
hizmetleri iptal ediliyor. Bu felçli, bu yatalak hastalara hizmet vermemeye
başlayacak ve sağlıkta facia başlayacak. Hastaneden çok hapishane yapıyorsunuz,
1.500 kişilik cezaevi yaptınız Kütahya’ya ama şehir hastanesini on sekiz yıldır
bitiremediniz ve şu anda inşaatı durdu. Sağlıkta tasarruf yaparak itibardan
kaybediyorsunuz.
Teşekkür ederim. 
ÖMER FETHİ GÜRER (Niğde) – Yani bunu
Sağlık Bakanlığına iletiniz.
BAŞKAN – Bu, korsan bir giriş oldu Sayın
Gürer.
Sayın Aycan…
17.- Kahramanmaraş Milletvekili Sefer Aycan’ın, Kahramanmaraş
çiftçisinin mağduriyetine ve ülkemizin geleceği adına tarımsal faaliyetlerin
desteklenmesi gerektiğine ilişkin açıklaması
SEFER AYCAN (Kahramanmaraş) – Sayın
Başkan, şehrim Kahramanmaraş aynı zamanda önemli bir tarım şehridir fakat
çiftçilerimizin sıkıntıları vardır. Çiftçiler, en çok elektrik fiyatlarının
yüksek olmasından şikâyet etmektedirler. Tarımsal amaçlı kullandığı elektrik
fiyatının düşürülmesini beklemektedirler. Bu kapsamda, çiftçilerin kullandığı
elektrikte KDV kaldırılabilir veya bu konuda destekleme yapılabilir. Çiftçiler,
hak ettikleri tarımsal destek ödeneklerinin borçlarına mahsuben elektrik
şirketlerine aktarılmasına da itiraz etmektedirler. Ayrıca elektrikte aylık fatura
ödemesi sıkıntı yaratmaktadır. Elektrik ücretlerinin hasat dönemine göre
ayarlanması, hasat döneminde ödenmesi şeklinde düzenleme istemektedirler.
Tarımsal kredi borçlarının yeniden yapılanmasını ve faiz oranlarının
düşürülmesini istemektedirler. Tarımsal faaliyetler, ülkemizin geleceği adına
desteklenmesi gereken faaliyetlerdir.
(Mikrofon otomatik cihaz tarafından
kapatıldı) 
BAŞKAN – Sayın Osmanağaoğlu…
18.- İzmir Milletvekili Tamer Osmanağaoğlu’nun, Hakkâri ili Çukurca
bölgesinde şehit olan askerlerimize Allah’tan rahmet dilediğine, kamyoncu
esnafının mevzuat ve uygulamalardan kaynaklı sorunlarının artarak devam
ettiğine ilişkin açıklaması
TAMER OSMANAĞAOĞLU (İzmir) – Teşekkür
ediyorum Sayın Başkanım.
Hakkâri Çukurca’da şehit olan
askerlerimize Allah’tan rahmet, kederli ailelerine başsağlığı diliyor,
yaralılarımıza acil şifa diliyorum. 
Sayın Başkanım,
TÜİK Aralık 2019 verilerine göre ülkemizde kamyon sayısı 846.039’dur. Bu
sayının 125 bin kadarı kooperatiflerde, geri kalanı ise bireysel ve şirket
bünyesinde çalışanlardan oluşmaktadır.
Kamyoncularımızın
mevzuat ve uygulamadan kaynaklanan sorunlarının artan bir şekilde devam
ettiğini müşahede etmekteyiz. Böylesine büyük bir kitlenin feryadı, sorunlarını
duyurma gayreti, elbette yüce Meclisin çatısı altında da görmezden
gelinemeyecektir. 
Bu kapsamda,
geçtiğimiz günlerde seçim bölgem İzmir’de Milliyetçi Hareket Partisi olarak
kamyoncularımız ve kooperatiflerimizle görüşüp sıkıntılarını dinleyip görüş
alışverişinde bulunduk. Sıkıntılarının takipçisiyiz.
Teşekkür ederim.
BAŞKAN – Sayın
Kenanoğlu…
19.- İstanbul Milletvekili Ali Kenanoğlu’nun, rehabilitasyon
öğretmenlerinin Öğretmenlik Meslek Kanunu kapsamına dâhil edilerek
mağduriyetlerinin giderilmesi gerektiğine ilişkin açıklaması
ALİ KENANOĞLU
(İstanbul) – Sayın Başkan, sayın vekiller; engelli bireylerin eğitimlerini
üstlenen özel eğitim kurumlarının sorunlarını iki gün önce gündeme getirmiştik.
Bu sorunla birlikte özel eğitim kurumlarında çalışan 30 bin öğretmenin
sorunlarının olduğunu hatırlatmak istiyorum.
Rehabilitasyon
merkezinde özel çocuklara çok özel eğitim imkânları sağlanıyor ama burada
çalışan öğretmenlerin hakları yok. Taşeron işçi statüsünde işçi haklarına sahip
olmadan çalışmalarına müsaade ediliyor, göz yumuluyor. Maaşları asgari ücret,
özlük hakları yok, tatil hakları yok, sigortaları asgari ücretten yatıyor, iş
garantisi yok, ay sonunu getiremiyorlar. Dertlere derman olabilmeleri için
onların da derdine derman olmak gerekiyor. 
Rehabilitasyon
öğretmenleri yasal güvence istiyor. Kısacası, rehabilitasyon öğretmenleri,
Öğretmenlik Meslek Kanunu’nda yer almak istiyor. Bu mesleki ve insani
taleplerinin kabul edilmesi için Meclisimizin gereken düzenlemeyi yapmasını
talep ediyor, saygılar sunuyorum. 
BAŞKAN – Sayın
Baltacı…
20.- Kastamonu Milletvekili Hasan Baltacı’nın, 2 Ocakta Resmî Gazete’de
yayımlanan kararın yüksek faiz oranlarıyla kredi kullanmak zorunda kalan ve
borçlarını ödeyemeyen çiftçilerin sorunlarına çözüm olmadığına ilişkin
açıklaması
HASAN BALTACI
(Kastamonu) – Teşekkür ederim Sayın Başkan.
2018 ve 2019
yıllarında özel bankalardan yüzde 40’lara, Tarım Kredi Kooperatiflerinden yüzde
32’lere, Ziraat Bankasından ise yüzde 16’lara ulaşan yüksek faiz oranlarıyla
kredi kullanmak zorunda kalıp bugün bu borçlarını ödeyemeyen çiftçilerimize,
başta Tarım Kredi Kooperatifleri olmak üzere alacaklı kurumlar uyarı yazıları
ve icra göndermeye başlamıştır. 
Çiftçinin 2002
yılında 2,5 milyar lira borcunun bugün 103 milyara yükselmesinin sorumlusu olan
saraya sesleniyoruz: 2 Ocakta Resmî Gazete’de yayımladığınız kararın içi
boştur. Bu karar, borcunu ödeyemeyen çiftçinin yeni bir krediye ulaşmasının
önündeki engelleri kaldırmamaktadır. 
Çiftçilerin
Tarım Kredi Kooperatifleri ve bankalara olan borçları, faizleri silinmek
suretiyle en az
beş yıl vadeyle acilen yapılandırılmalıdır. Bu adımı atmak, 2007 yılından bu
yana Tarım Kanunu’nu hiçe sayıp üreticilerin hakkı olan 177 milyar lirayı
gasbeden iktidarın boynunun borcudur. 
Teşekkür
ederim. 
BAŞKAN
– Sayın Beko…
21.- İzmir Milletvekili Kani Beko’nun, hayatın her alanında sorun
yaşayan engellilerin istihdamı konusunda kamuda büyük boşluğun olduğuna ve
engelli vatandaşların sorunlarının çözümlenmesi gerektiğine ilişkin açıklaması
KANİ
BEKO (İzmir) – Sayın Başkan, değerli milletvekilleri; Türkiye nüfusunun yüzde
13’üne yakını yani 10 milyonu aşkın kişi engelli. Başta istihdam olmak üzere,
eğitimde, sağlıkta, ulaşımda, sosyal yaşamda, hayatın her alanında sorun
yaşıyorlar. Engellilerin istihdamı konusunda kamuda büyük bir boşluk var,
boşluklar maalesef doldurulmuyor; doldurulan boşluklarda ise liyakatli olanlara
yer verilmiyor. Anayasa’nın 61’inci maddesi gereğince, kamuda yüzde 4 oranında
engelli çalıştırılması gereklidir. 2019 yılında 14 bin engelli çalışan açığı
olmasına rağmen, kamuda engellilere yönelik atama yapılmamıştır. 2020 yılında
engelli vatandaşlarımızın sorunlarının bir an önce çözülmesini talep ediyoruz. 
BAŞKAN
– Sayın Tarhan…
22.- Kocaeli Milletvekili Tahsin Tarhan’ın, Kocaeli ili Kandıra
ilçesinde yapılması planlanan Sungurlu Barajı Projesi’nin gerçekleştirilmesi
hâlinde yüzlerce yıllık tarım arazileri ile birçok köyün yok olacağına ilişkin
açıklaması
TAHSİN
TARHAN (Kocaeli) – Teşekkür ediyorum Sayın Başkan. 
Kocaeli
Kandıra’da yapılması planlanan Sungurlu Barajı Projesi’yle Akçaova ve Teksen
köyleri sular altında kalacak, çevresindeki 16 köy etkilenecek. Oysa bölge,
birinci derece tarım arazisi. Kaynak sularını zaten İSKİ alıyor. Yağmur
sularını toplayarak bölgede ayrıca baraj yapılmasına gerek yok. Daha önce
proje, İstanbul 11. İdare Mahkemesi tarafından iptal edilmişti, Danıştay da
kararı onamıştı. Ancak, baraj yapımı yeniden gündemde. Bir kez daha Gazi
Meclisten sesleniyorum: Eğer vazgeçilmezse Sungurlu Barajı, yüzlerce yıllık
tarım arazilerini ve köylerimizi yok edecek. Gelin, bu duruma hep birlikte dur
diyelim. 
BAŞKAN
– Sayın Gündoğdu….
23.- Kırklareli Milletvekili Vecdi Gündoğdu’nun, Anayasa’nın “Herkes,
kamu giderlerini karşılamak üzere, malî gücüne göre, vergi ödemekle
yükümlüdür.” ibaresinin yer aldığı 73’üncü maddesini Maliye Bakanına hatırlatmak
istediğine ilişkin açıklaması
VECDİ
GÜNDOĞDU (Kırklareli) – Teşekkür ediyorum Sayın Başkan. 
Maliye
Bakanına hatırlatmak istiyorum: Anayasa’nın 73’üncü maddesi “Herkes, kamu
giderlerini karşılamak üzere, malî gücüne göre, vergi ödemekle yükümlüdür.”
diyor. Yani verginin adil, herkesin kazancına göre olması gerekir diyor. Maliye
Bakanlığımız, yeniden değerleme oranı olarak yani devletin kendine belirlediği
enflasyonu yüzde 22,58 olarak açıklıyor.
Vatandaş içinse enflasyon yüzde 11,84 diyor. Çalışana, emekliye ise sefalete
devam, sana zam yüzde 4, yüzde 5 diyor. Doğal gaza, elektriğe yüzde 60’lara
ulaşan faiz, zamlar, çarşı, pazar enflasyonu yüzde 60’a çıkmış, sarayın
umurunda değil. Çünkü sarayın masrafları büyüyor, karşılamak gerek, itibardan
da tasarruf olmaz deniyor. Tasarruf, garibanın, fakir fukaranın, ekmeğinden
aşından olur diyor sarayda yaşayanlar. Hak, hukuk, adalet bunun neresinde;
Sayın Bakana sormak istiyorum.
BAŞKAN
– Sayın Serter…
24.- İzmir Milletvekili Bedri Serter’in, Hakkâri ili Çukurca bölgesinde
şehit olan askerlerimize Allah’tan rahmet dilediğine, 2019 yılı değerlendirme
toplantısında ifade edilen üretim ve verimlilikle ilgili birçok çalışmanın
eksik yönlerini tespit ettiğine, Ödemiş Organize Sanayi Bölgesi ile Kiraz ve
Beydağ ilçelerinin kendilerine söz verilen doğal gazın gelmesini talep ettiğine
ilişkin açıklaması
BEDRİ
SERTER (İzmir) – Teşekkür ederim Sayın Başkan.
Şehitlerimize
Allah’tan rahmet diliyor, artık yeter diyorum. 
Bugün
Cumhurbaşkanının 2019 değerlendirme toplantısını dinledim ama üretim ve
verimlilikle ilgili birçok çalışmanın çok eksikliğini gördüm. Bu durum, iş
dünyasının son durumundan da bellidir. 
İzmir’le
ilgili, Menderes havzasında bulunan Ödemiş Organize Sanayi Bölgesi de, Kiraz da
Cumhurbaşkanının söz verdiği doğal gazı istiyor. Bu konunun takipçisiyim. Kiraz
da bizim, Ödemiş de bizim. Bu tür desteklere ihtiyaç olan her yer bizim
evlatlarımız gibidir, ayırt edilemez. Ödemiş Organize Bölgesi’ne de, Kiraz ve
Beydağ ilçelerimize de bir an evvel doğal gazın gelmesini istiyorum.
Teşekkür
ederim.
BAŞKAN
– Sayın Öçal…
25.- Kahramanmaraş Milletvekili Habibe Öçal’ın, İYİ PARTİ Antalya
Milletvekili Feridun Bahşi’nin 134 sıra sayılı Kanun Teklifi’nin tümü üzerinde
şahsı adına yaptığı konuşmasındaki Kahramanmaraş Valiliğine ve şahsına yönelik
ifadelerine ilişkin açıklaması
HABİBE
ÖÇAL (Kahramanmaraş) – Teşekkürler Sayın Başkan.
Dün
İYİ PARTİ Antalya Milletvekili Feridun Bahşi, Kahramanmaraş Valiliğimiz ve
şahsımı zan altında bırakacak ifadelerde bulunmuştur. Kahramanmaraş Valiliğimiz
gerekli açıklamayı yapacaktır. Bir tek kuruş dahi almayan devlet memuru
öğretmen kardeşimin zan altında tutulması gerçek dışıdır. Yıllarca hâkimlik
yapmış bir vekilin herhangi bir bilgi ve belgeye dayanmayan iftira dolu
beyanatı, sanıyorum ki İYİ PARTİ’de de rahatsızlık uyandıracaktır.
Kahramanmaraş’ta kamu kurum ve kuruluşlarında malum yapıya karşı gösterdiğim
mücadele ve hassasiyet, itibar suikastına dönüşmüş vaziyettedir. Bir siyasi
partiye mensup milletvekilinin buna alet olmasını şiddetle kınıyorum.
BAŞKAN
– Sayın Çakırözer…
26.- Eskişehir Milletvekili Utku Çakırözer’in, Basın İlan Kurumunun
gazetelere yönelik ilan ambargosunun devam ettiğine ilişkin açıklaması
UTKU
ÇAKIRÖZER (Eskişehir) - Teşekkür ederim Sayın Başkan.
Basın
İlan Kurumunun gazetelere yönelik ilan ambargosu tüm tepkilere rağmen sürmekte.
Evrensel gazetesine kesilen son cezanın gerekçesi inanılır gibi değil. Bayilere
gidilmiş, gazeteleriyle dayanışma gösteren okurlar resmen fişlenmiş, “Neden 1
yerine 2, 3, 5 gazete alıyorsunuz?” diye sorgulanmış ve gazeteye ceza kesilmiş.
Okur dayanışması suç sayılamaz. Evrensel, BirGün, Cumhuriyet gazetelerine
yönelik, hak ihlali teşkil eden bu ilan ambargosundan derhâl vazgeçilmelidir.
Havalimanlarına, Türk Hava Yolları uçaklarına ve tüm kamu tesislerine hepimizin
vergileriyle alınan gazete takımlarında yıllardır yapılan ayrımcılık artık sona
ermeli; Sözcü, Cumhuriyet, Yeniçağ, BirGün, Evrensel, Karar, Yeni Yaşam, Millî
Gazete’ye uygulanan ambargolar kalkmalıdır.
Teşekkür
ederim.
BAŞKAN
– Sayın Ünal? Yok.
Sayın
Aygun…
27.- Tekirdağ Milletvekili İlhami Özcan Aygun’un, Tekirdağ ilinde
Cumhuriyet Halk Partisinden Adalet ve Kalkınma Partisine geçen Süleymanpaşa,
Hayrabolu ve Kapaklı Belediyelerinde işçi kıyımı yaşandığına ilişkin açıklaması
İLHAMİ
ÖZCAN AYGUN (Tekirdağ) – Tekirdağ’da Cumhuriyet Halk Partisinden AK PARTİ’ye
geçen Süleymanpaşa, Hayrabolu ve Kapaklı Belediyelerinde, maalesef, büyük bir
kıyım yaşanmaktadır. Hayrabolu Belediye Başkanı Osman İnan “Hiçbir işçiyi
çıkarmayacağız.” sözünü kendisi ayaklar altına almıştır. Şu anda Süleymanpaşa,
Kapaklı ve Hayrabolu’da işçi kıyımı bütün hızıyla devam etmektedir. Artık yeter
diyoruz. Bu kış gününde, çalışanın ekmeğiyle oynamaktan vazgeçin. 
Cumhuriyet
Halk Partili belediyelerin gelirini, yetkilerini azaltmak için her şeyi
yapıyorsunuz. CHP’li belediyeleri başarısız kılmak için her türlü oyunu
oynuyorsunuz ama vatandaş bunun farkında ve ne yaparsanız, bumerang olarak size
dönüyor. Cumhuriyet Halk Partili belediyelerle ve kendi belediyelerinizdeki
garibanlarla uğraşmaktan vazgeçin. Çıkarılan işçileri geri alın ve tüm
haklarını iade edin. Yoksa bu millet iki yakanızı bir araya getirmeyecektir.
Teşekkür
ederim.
BAŞKAN
– Sayın Şevkin…
28.- Adana Milletvekili Müzeyyen Şevkin’in, ağır ekonomik kriz ortamında
yaşam mücadelesi veren kamyoncu esnafına kolaylık sağlanması gerektiğine
ilişkin açıklaması
MÜZEYYEN
ŞEVKİN (Adana) – Teşekkür ederim Sayın Başkan.
Hayatının
büyük bölümünü yollarda geçiren kamyoncu esnafı, 1 Ocak 2020’de devreye giren,
ancak tepkiler nedeniyle altı ay ertelenen Ulaştırma Elektronik Takip ve
Denetim Sistemi uygulaması, e-fatura, düşük ücret uygulaması, yüksek yakıt ve
vergi giderleri nedeniyle iflasın eşiğine gelmiştir. Birçoğunun akıllı telefonu
bulunmayan kamyoncu esnafı, uzun yolda araç kullanmaya mı konsantre olacak,
e-fatura, web sitesine irsaliye bildirimi mi yapacak, dijital takograf
kullanımı gibi zor uygulamalarla mı uğraşacak? Ağır ekonomik kriz ortamında
yaşam mücadelesi veren esnafa kolaylık sağlanması gerekirken yeni yükler
bindirilmesi yerine, bu konunun iyice irdelenip uygulanabilir kurallar
getirilmesini ve kamyoncu esnafımızın sesine Bakanlığın kulak vermesini
istiyoruz. 
Teşekkür ederim.
BAŞKAN – Sayın Bülbül…
29.- Aydın Milletvekili Süleyman Bülbül’ün, esnaf ve sanatkârların yaşadığı
sıkıntıların bir nebze olsun giderilebilmesi için kredi faiz oranı düşürülmeden
önce çekilen kredilere yönelik yapılandırma çalışmasının yapılıp
yapılmayacağını, kredilerdeki yüksek kesinti kalemlerinin yeniden düzenlenip
düzenlenmeyeceğini, kredi borcu olan esnaf ve sanatkârlara yeni kredi
verilmeyeceğinin doğru olup olmadığını Ticaret Bakanından öğrenmek istediğine
ilişkin açıklaması
SÜLEYMAN BÜLBÜL (Aydın) – Teşekkür ederim Sayın Başkan.
Türkiye Esnaf ve Sanatkârlar Kredi ve Kefalet
Kooperatifleri, esnafa verilen kredi faiz oranlarını 6/1/2020 tarihinden sonra
yüzde 6’dan yüzde 4,5’a düşürmüştür. Ancak 6/1/2020’den önce kullandırılan
kredi faiz oranlarını yüzde 6’dan uygulamaya devam edecektir. Bu durum
karşısında esnaf ve sanatkârlar, mağdur olduklarını belirterek 6/1/2020’den
önce kullanılan kredilerin yapılandırılarak faiz oranlarının yüzde 4,5’a
düşürülmesini istemektedirler. 
Ticaret Bakanı Sayın Ruhsar Pekcan’a soruyorum:
Ekonomide yaşanan olumsuzluklar ve ekonomik kriz düşünüldüğünde, esnaf ve
sanatkârların yaşadığı sıkıntıların bir nebze olsun giderilmesi ve eşitsiz
durumun düzeltilmesi için, kredi faiz oranı düşürülmeden önce çekilen krediler
için bir yapılandırma çalışması yapmayı düşünüyor musunuz?
Esnaf ve sanatkârlara verilen kredilerdeki kesintiler
yüksek miktardadır. Bu kesinti kalemlerini yeniden düzenlenmeyi düşünüyor
musunuz? 
Daha önce ertelenen ya da taksitlendirilen borcu
bulunan veya yeniden yapılandırılmış kredi borcu olup geri ödeme süreci devam
eden esnaf ve sanatkârlara, borçlarının tamamı ödenmeden kredi verilmeyeceği
doğru mudur?
(Mikrofon otomatik cihaz tarafından kapatıldı) 
BAŞKAN – Sayın Tanal…
30.- İstanbul Milletvekili Mahmut Tanal’ın, vefat eden Meclis emektarı
Orhan Aydemir’e Allah’tan rahmet dilediğine ve Türkiye Büyük Millet Meclisinde
yapılacak cenaze törenine ilişkin açıklaması
MAHMUT TANAL (İstanbul) – Teşekkür ediyorum Sayın
Başkan. 
Türkiye Büyük Millet Meclisinin emektarı Orhan Aydemir,
Hakk’ın rahmetine kavuşmuştur. Orhan arkadaşımıza, emekçi kardeşimize Allah’tan
rahmet diliyorum; ailesine ve sevenlerine sabır diliyorum. 
Değerli Başkanım -sizi çok ilgilendiriyor-
biliyorsunuz, önceki dönem milletvekillerinin ve mevcut milletvekillerinin ölüm
töreni Meclisin ön bahçesinde yapılmakta, buranın emektarı olan Orhan
kardeşimizin yarınki töreni basın kapısının yanında yapılmakta. Bari, hiç
olmazsa ölümlerde bir eşitlik sağlayalım, ölüm törenlerinin bu şekilde farklı
yerlerde yapılması doğru değil. Bu, insanlıkla, hakikatle, hümanizmle, ahlakla,
dinle bağdaşmaz. Ölüm, sınıfı kaldırmaz. Sizden istirham ediyorum, buna
aracılık edin. Yani milletvekillerinin ölüm törenlerinin yapıldığı yerde bunun
yapılmasını istirham ediyorum.
Tekrar hepimizin başı sağ olsun. Sabır diliyorum ben.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi Bilgiç’in, Orhan
Aydemir’e ve tüm şehitlerimize Allah’tan rahmet dilediğine ilişkin konuşması
BAŞKAN – Biz de “Allah rahmet eylesin.” diyoruz
buradan. 
Tüm şehitlerimize de Rabb’imden rahmet diliyorum,
yaralılarımıza da acil şifalar diliyorum.
Değerli milletvekilleri, 60’a göre söz talebi olan
başka milletvekilimiz var mı? Yok.
60’a göre söz taleplerinin tamamı karşılandı, bundan
sonra da bugün 60’a göre milletvekillerimize bir daha söz vermeyeceğim.
Şimdi
talebi olan Grup Başkan Vekillerimize sırasıyla söz vereceğim.
Sayın
Müsavat Dervişoğlu Bey, buyurun.
IV.- AÇIKLAMALAR (Devam)
31.- İzmir Milletvekili Dursun Müsavat Dervişoğlu’nun, şehitlere
Allah’tan rahmet dilediğine, Kahramanmaraş Milletvekili Habibe Öçal’ın yaptığı
açıklamasındaki bazı ifadelerine, İYİ PARTİ Grubu olarak şahsi meselelerin
Türkiye Büyük Millet Meclisinin gündemini meşgul etmemesi yönünde duruşları
olduğuna, 16 Ocak Türkmen Şehitler Günü’ne, Mısır polisi tarafından Anadolu
Ajansı Kahire Ofisine baskın düzenlenerek çalışanların gözaltına alınmasını
şiddetle kınadıklarına ve yaşanılan bu vahim durumun Hükûmetin başarısız ve
yanlış dış politikasının sonucu olduğuna, uluslararası kredi derecelendirme
kuruluşu Fitch’in Türk bankalarına yönelik “batık kredi” uyarısına ilişkin
açıklaması
DURSUN
MÜSAVAT DERVİŞOĞLU (İzmir) – Çok teşekkür ederim Sayın Başkanım.
Ben
de şehitlerimizi rahmetle anıyorum; ruhları şad, mekânları cennet olsun. Yaralı
evlatlarımıza da acil şifalar diliyorum.
Sözlerime,
biraz evvel Adalet ve Kalkınma Partisi Kahramanmaraş Milletvekili Habibe Öçal
Hanımefendi’nin hassasiyetlerini anladığımı ifade ederek başlamak istiyorum ama
kendisinin de anlayışlı davranması gerektiği hususuna vurgu yapıyorum.
Dün
Antalya Milletvekilimiz Feridun Bahşi Bey, tarım için gönderilmiş bir krediden,
Habibe Hanım’ın öğretmen kardeşinin öğretmen olmasına rağmen pay aldığını ifade
etmiş. Şimdi kendisiyle bir telefon görüşmesi yaptım. Habibe Hanım’la dün
görüştüğünü, krediyi alanın öğretmen kardeşi olmadığını ama bir diğer
kardeşinin böyle bir ticari işe ve işleme başvurduğunu, bundan da
yararlandığını ifade etti. Ben öğretmen kardeşiyle ilgili olan bölümü Grup
Başkan Vekili olarak düzeltiyorum. İki milletvekili arkadaşımızın da kendi
aralarındaki bu sorunu çözebilecek medeni bir görüşme yapmalarını da
kendilerine tavsiye ediyorum.
İYİ
PARTİ Grubu olarak bu şahsi meselelerin Türkiye Büyük Millet Meclisinin
gündemini meşgul etmemesi yolunda da ciddi bir duruşumuz var; onu da bu
vesileyle ifade etmiş olayım.
(Mikrofon
otomatik cihaz tarafından kapatıldı)
DURSUN
MÜSAVAT DERVİŞOĞLU (İzmir) – Sayın Başkanım, devam edebilir miyim efendim?
BAŞKAN
– Buyurun, devam edin.
DURSUN
MÜSAVAT DERVİŞOĞLU (İzmir) – Bilindiği gibi, 16 Ocak 1980 tarihinde Bağdat’ta
Türkmen lider Albay Abdullah Abdurrahman ve dava arkadaşları Necdet Koçak, Rıza
Demirci ve Adil Şerif idam edilmişlerdir. 16 Ocak tarihi de Türkmen Şehitleri
Günü olarak anılmaktadır. Şehadetlerinin 40’ıncı yılında Türk coğrafyasında
Türklük için mücadele verirken hayatlarını kaybetmiş tüm şehitlerimizi şükran,
minnet ve rahmetle anıyorum. 
Mısır
polisi tarafından Anadolu Ajansının Kahire ofisine baskın düzenlenerek 4
çalışanın gözaltına alınmasını endişeyle takip ediyor ve İYİ PARTİ olarak
şiddetle kınıyoruz. Yaşanan bu vahim ve üzücü durum, Hükûmetin yıllardır
sürdürdüğü başarısız ve yanlış dış politikasının bir sonucu olarak karşımıza
çıkıyor. 
(Mikrofon
otomatik cihaz tarafından kapatıldı)
BAŞKAN
– Buyurun.
DURSUN
MÜSAVAT DERVİŞOĞLU (İzmir) - Çalışanlar gözaltına alındıktan sonra Sayın
Cumhurbaşkanı Erdoğan, Trump’la bir telefon görüşmesi yapmış ve bu görüşmeden
sonra ise Amerika Birleşik Devletleri, Mısır’dan çalışanların serbest
bırakılmasını istemiştir. Şu duruma bakınız ki aralarında 1 Türk vatandaşımızın
da olduğu 4 çalışanımızın akıbeti, Trump’ın ricasına ve Sisi’nin merhametine
kalmıştır. Yaşanan bu durum, bölge ülkeleri nezdinde itibarımızın ne hâle
getirildiğinin somut bir göstergesidir. Yanlış politikalar, devletimizin
caydırıcılık vasfına tarifi mümkün olmayan zararlar vermeye devam etmektedir. 
Ayrıca,
uluslararası kredi derecelendirme kuruluşu Fitch, geçen hafta Türk bankalarının
2020 yılı sonu itibarıyla batık kredi oranlarının yüzde 8’e çıkacağını
açıklamıştır. 
(Mikrofon
otomatik cihaz tarafından kapatıldı)
BAŞKAN
– Buyurun.
DURSUN
MÜSAVAT DERVİŞOĞLU (İzmir) - Kasım 2019 tarihi itibarıyla yüzde 5,23 olarak
gerçekleşen batık kredi oranı, böylelikle 2008 krizi seviyelerine ulaşmış
oluyor. Aralık 2019 itibarıyla Türk bankalarındaki toplam kredi hacmi ise 2,5 trilyon
liraya ulaşıyor. Fitch’in öngörüsünün gerçekleşmesi hâlinde 2020 sonuna kadar
yaklaşık 200 milyar liralık kredi borcu, batık yani ödenemez hâle gelecek.
Açıklanan rapora göre, Türkiye’de batık krediler son bir yılda yüzde 41 artmış,
batan kredi miktarı ise 142 milyar liraya ulaşmıştır. Bununla beraber, Türkiye
Esnaf ve Sanatkârlar Konfederasyonunun verilerine göre, Türkiye’de sadece 2019
yılında 114.977 esnaf iflas etmiştir. 
(Mikrofon
otomatik cihaz tarafından kapatıldı) 
BAŞKAN
– Buyurun. 
DURSUN
MÜSAVAT DERVİŞOĞLU (İzmir) – Son dokuz yılın en yüksek rakamına ulaşan bu
iflaslar, 2018 yılına göre yüzde 8,2 nispetinde artmıştır. 
Bir
yanda borçlarını ödeyemediği için iflas edenler, diğer yanda bankaların bozulan
bilançoları sorunları büyütürken Hükûmetin 2020’de bu konuyla ilgili atacağı
adımlar da bilinmemektedir. 
Hükûmetimizi
bu konuda daha şeffaf ve azami ölçüde gerçekçi olmaya davet ediyor, Genel
Kurulu saygıyla selamlıyorum. 
Teşekkür
ederim efendim. 
HABİBE
ÖÇAL (Kahramanmaraş) – Sayın Başkan, söz hakkı doğdu. Sataşmadan dolayı söz
istiyorum.
BAŞKAN
– Size sataşma yapmadılar. 
HABİBE
ÖÇAL (Kahramanmaraş) – Diğer kardeşimin herhangi bir şekilde…
BAŞKAN
– Ben size söz vereyim. 
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Süreyya Sadi Bilgiç’in, İç
Tüzük’te ya da yasalarda milletvekili yakınlarının ticaret yapamayacağına dair
herhangi bir kısıtlamanın olmadığına ve Parlamento çatısı altında şahsi
meselelerin tartışılmasını yanlış bulduğuna ilişkin konuşması
BAŞKAN
– Burada, aslında, temel itibarıyla da -yani şunu düzeltelim- ne İç Tüzük’te ne
yasalarda “Milletvekillerinin kardeşleri ya da çocukları iş yapamazlar,
herhangi bir yerde bir yere başvuramazlar.” gibi bir kısıtlama falan yok.
Bunların üzerinden yapılan her türlü tartışmayı hele de bu Parlamento çatısı
altında külliyen yanlış buluyorum. 
Sayın
Dervişoğlu, bu manada da sizin, Sayın Bahşi’nin yapmış olduğu açıklamanın da
doğru bir açıklama olmadığını net olarak ortaya koymanızı da beklerdim. 
DURSUN
MÜSAVAT DERVİŞOĞLU (İzmir) – Sayın Başkan…
BAŞKAN
– Sayın Öçal’a söz vereyim, sonra size söz vereceğim. 
Buyurun.

IV.- AÇIKLAMALAR (Devam)
32.- Kahramanmaraş Milletvekili Habibe Öçal’ın, İzmir Milletvekili
Dursun Müsavat Dervişoğlu’nun yaptığı açıklamasındaki bazı ifadelerine ilişkin
açıklaması
HABİBE
ÖÇAL (Kahramanmaraş) – Teşekkür ederim Sayın Başkan. 
Gerçekten
çok gereksiz ve Parlamentoyu oldukça fazla meşgul eden bir tartışma olduğu için
özür diliyorum öncelikle. 
Hiçbir
kardeşimin -mal bildirim beyannamelerini de açık bir şekilde herkese ibraz
edeceğim- devletten herhangi bir ödenek, teşvik alması mümkün değildir; bu,
birincisi. 
İkincisi:
Yıllarca Kahramanmaraş’ta hâkimlik yapan, ağır ceza hâkimliği yapan Feridun
Bahşi hakkında da birtakım kötü söylentiler var. Biz bunu soru hâline getirmeyi
siyasi ahlak ve siyasi edebe uygun görmemekteyiz diyorum.
Teşekkür ediyorum.
BAŞKAN – Keşke onu da söylemeseydiniz.
Buyurun Sayın Dervişoğlu.
33.- İzmir Milletvekili Dursun Müsavat Dervişoğlu’nun, Kahramanmaraş
Milletvekili Habibe Öçal’ın yaptığı açıklamasındaki bazı ifadelerine ilişkin
açıklaması
DURSUN MÜSAVAT DERVİŞOĞLU (İzmir) –
Efendim, ben takdir edersiniz ki bu kabil şeylerde öncelikle sorunu çözmeye,
varsa bir üslup bozukluğu onu düzeltmeye gayret sarf ederim. 
Şimdi, bir şeyi düzeltirken bir başka
şeyle de muhatap kılınıyoruz, cevap vermesem arkadaşımın hakkını hukukunu
savunamamış olacağım. 
Türkiye'nin ticaret kanunları bellidir,
Türkiye Büyük Millet Meclisinin de İç Tüzük'ü bellidir. Hiçbir
milletvekilimizin herhangi bir yakınının ticaret yapmaktan kısıtlanması da
mümkün değildir ama bu meseleye ticari ahlak noktainazarından bakmak da bizim
siyasi sorumluluklarımıza dâhildir. O sebeple, eğer bir yanlış anlaşılma var
ise, bu bir şahsi tartışmaya da dönüştürülmek isteniyorsa 2 kıymetli
milletvekilimizin bunu kendi arasında çözmesi gerektiği hususunu tekrarlıyor ve
Genel Kurulu –zatıalinizin de ifade ettiği gibi- bu özel meselelerle meşgul
etmenin anlamsızlığına bir kere daha vurgu yapıyorum. Lütfen, birbirimize karşı
ifadelerde bulunurken hele yokluklarında bizleri de zor durumda bırakmayın
çünkü nasıl sizin arkadaşlarınızın siyasi şeyinden mesulseniz biz de
arkadaşlarımızın siyasi hak ve hürriyetlerini korumakla mükellefiz. 
(Mikrofon otomatik cihaz tarafından kapatıldı)

BAŞKAN – Buyurun. 
DURSUN MÜSAVAT DERVİŞOĞLU (İzmir) – Ben
bunu hepimiz adına yapmaya gayret sarf ediyorum; Adalet ve Kalkınma Partisi
için de, Cumhuriyet Halk Partisi için de, Halkların Demokratik Partisi için de,
Milliyetçi Hareket Partisi için de aynı duyarlılığı sergiliyorum. Burada
bulunan her arkadaşımızı kıymetli buluyorum. 
Genel Kurulu saygıyla selamlıyorum. 
BAŞKAN – Sayın Bülbül…
34.- Sakarya Milletvekili Muhammed Levent Bülbül’ün, Hakkâri ili Çukurca
bölgesinde atış eğitimi esnasında meydana gelen kazada şehit olan 2 askerimize
Allah’tan rahmet dilediğine, 16 Ocak Türkmen Şehitleri Günü vesilesiyle
bağımsızlık mücadelesi verirken şehit olan Doktor Necdet Koçak, Adil Şerif,
Doktor Rıza Demirci, Abdullah Abdurrahman ve bütün Türkmeneli şehitleri ile tüm
şehitlerimizi rahmetle andıklarına, Mısır polisi tarafından 14 Ocak 2020 akşamı
Anadolu Ajansı Kahire Ofisine baskın düzenlenerek 1’i Türk vatandaşı olmak
üzere 4 muhabirin gözaltına alınması olayının takipçisi olacaklarına ve
muhabirlerin serbest bırakılarak Türkiye’den özür dilenmesi gerektiğine ilişkin
açıklaması
MUHAMMED LEVENT BÜLBÜL (Sakarya) –
Teşekkür ederim Sayın Başkan.
Sayın Başkan, değerli milletvekilleri;
Hakkâri Çukurca’da atış eğitimi sırasında yaşanan kazada 2 askerimiz şehit olmuş,
2 askerimiz de yaralanmıştır. Şehitlerimize Allah'tan rahmet, yaralılarımıza
acil şifalar diliyoruz.
Bugün,
16 Ocak Türkmen Şehitleri Günü’dür. 1960 yılında kurulan Bağdat Türkmen
Kardeşlik Ocağı Başkanı Albay Abdullah Abdurrahman, Irak Türklerinin tanınan
büyük liderlerinden biri olarak, 16 Ocak 1980 tarihinde Saddam rejimi
tarafından her türlü işkenceye maruz kalarak, millî dava arkadaşları Doktor
Necdet Koçak, Adil Şerif, Doktor Rıza Demirci’yle birlikte idam edilmişlerdir.
Bağımsızlık mücadelesi verirken kahramanca şehit olan Doktor Necdet Koçak, Adil
Şerif, Doktor Rıza Demirci, Abdullah Abdurrahman ve bütün Türkmeneli
şehitlerimizle birlikte bütün şehitlerimizi rahmet, minnet ve şükranla
anıyoruz.
Sayın
Başkan, Mısır polisi, 14 Ocak 2020 akşamı Anadolu Ajansı Kahire Ofisine baskın
düzenlemiş, 1’i Türk vatandaşı olmak üzere 4 çalışan muhabiri hiçbir gerekçe
göstermeden gözaltına almıştır. Mısır İçişleri Bakanlığı tarafından yapılan
açıklamada, söz konusu ofisin yalan ve olumsuz bilgi yaydığı ifade edilerek
yapılan baskın haklı gösterilmeye çalışılmıştır. Bu gerekçeler ortaya konulsa
da yapılan iş bizzat haydutluktur. Dünyada da büyük yankı uyandıran bu olay,
darbeci Sisi yönetiminin hukuk tanımazlığının en büyük örneğidir. Ülkemiz
etrafında oluşturulmaya çalışılan ateş çemberinin körüklenmesi için yapılan bu
faaliyetlerin ne Mısır’a ne de beraberindekilere bir faydası olmayacaktır.
Milliyetçi Hareket Partisi olarak konunun takipçisi olduğumuzu ifade etmek
istiyorum.
(Mikrofon
otomatik cihaz tarafından kapatıldı)
BAŞKAN
– Buyurun.
MUHAMMED
LEVENT BÜLBÜL (Sakarya) - Yapılan yanlıştan bir an önce dönülmelidir,
muhabirler serbest bırakılmalıdır ve Türkiye'den derhâl özür dilenmelidir. Bu
vesileyle, başta Anadolu Ajansı camiası olmak üzere Türk basınına geçmiş olsun
dileklerimizi ifade ediyor, devletimizle birlikte, bu meselede atılacak her
türlü adımın yanında olduğumuzu ifade etmek istiyor, saygılar sunuyorum.
BAŞKAN
– Sayın Oluç…
35.- İstanbul Milletvekili Hakkı Saruhan Oluç’un, İnsan Hakları İzleme
Örgütünün yayımladığı raporun Türkiye’yle ilgili bölümünde gazetecilerin, insan
hakları savunucularının ve siyasetçilerin keyfî tutukluluklarının Türkiye’nin
insan hakları ile hukukun üstünlüğüne saygı gösterdiği iddialarına gölge
düşürdüğünün ifade edildiğine, Diyarbakır Barosu Başkanlığını temsilen Baro
Başkanı Cihan Aydın’ın İçişleri Bakanlığına, Diyarbakır Büyükşehir Belediyesine
kayyum atanması kararının hukuka aykırılığını gerekçe göstererek açmış olduğu
yürütmeyi durdurma ve iptal davasına, Hâkimler ve Savcılar Kurulunun hâkim ve
savcıların terfileri konusunda aldığı karara, İstanbul Havaalanı’nda uygulanan
36 dilde ve 80 lehçede anlık çeviri hizmeti içerisinde Kürtçenin yer almadığına
ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, uluslararası İnsan Hakları İzleme Örgütü bu yıl 30’uncusunu yayınladı
raporlarının, 2020 Dünya Raporu ve 100’e yakın ülkedeki insan hakları
uygulamalarını gözden geçirdi. Bu raporun Türkiye’yle ilgili bölümünde;
gazetecilerin, insan hakları savunucularının ve siyasetçilerin uzun süreli ve
keyfî tutukluluklarının “Türkiye’nin insan hakları ve hukukun üstünlüğüne saygı
gösterdiği” iddialarına gölge düşürdüğü ifade ediliyor ve son dört yılda
Türkiye’de, hukukun üstünlüğü ve demokrasinin zedelenmesiyle giderek derinleşen
bir insan hakları krizi yaşandığı açıkça belirtiliyor. Örnekler saymışlar,
örneklerin içinde, tabii ki, HDP’li 32 belediye başkanının görevden alınması ve
23’ünün çeşitli suçlamalarla tutuklanmış olması geçiyor. Bunların görevden
alınmaları ve tutuklanmalarıyla birlikte seçim sonuçlarının yok sayıldığı
raporda belirtiliyor yani bizim burada neredeyse her gün konuştuğumuz konu,
uluslararası İnsan Hakları İzleme Örgütünün raporunda da tespit edilmiş
vaziyette. 
İnsan
Hakları İzleme Örgütünün Avrupa ve Orta Asya Direktörü yaptığı açıklamada
“Hükûmeti eleştirenlerin hapsedilmesi ve muhalefet partilerinin kazandığı yerel
seçim sonuçlarının iptal edilmesi, Erdoğan yönetiminin Türkiye’de insan hakları
ve demokrasiyi zedeleme yönünde ne kadar ileriye gidebileceğini gösteriyor.”
diyor ve örnekler saymaya devam ediyor. Bunu bir kez daha vurgulamış olalım,
gerçekten, bütün dünyada, Türkiye’de yaşanan hukuksuzlukların, insan hakları
ihlallerinin ve demokrasi ihlalinin tartışılmakta olduğuna dair yeni bir
örnektir, o nedenle değinmek istedim.
(Mikrofon
otomatik cihaz tarafından kapatıldı) 
BAŞKAN
– Buyurun.
HAKKI
SARUHAN OLUÇ (İstanbul) - Değinmek istediğim ikinci konu -hukuk konuşmadan
yapamıyoruz- yine hukukla ilgili. Ortaya çıktı ki Diyarbakır Barosu
Başkanlığını temsilen Baro Başkanı Cihan Aydın’ın İçişleri Bakanlığına,
Diyarbakır Büyükşehir Belediyesine kayyum atanması kararının hukuka
aykırılığını gerekçe göstererek açmış olduğu yürütmeyi durdurma ve iptal
davasına Ankara 2. İdare Mahkemesi önce yürütmeyi durdurma kararı verdi 18
Aralık 2019’da; aynı mahkeme, aradan on iki gün geçtikten sonra, 30 Aralık
2019’da “Yanlış karar verdik.” diyerek bu kararı geldi aldı yani on iki gün
zarfında bir mahkeme kararını tamamen aksi yönde çevirmiş oldu. 
Şimdi biz sormak istiyoruz: On iki günde
neler yaşandı bu mahkeme ile İçişleri Bakanlığı arasında? İçişleri Bakanlığı bu
mahkemenin kararını tam tersine çevirmek için neler yaptı? Talimatı kim verdi?
Böyle bir emsal karar var mı? Bir mahkemenin on iki gün içinde “Yanlış karar
vermişiz.” diye tam tersi yönde aldığı bir emsal karar var mı? 
(Mikrofon otomatik cihaz tarafından
kapatıldı) 
BAŞKAN – Buyurun. 
HAKKI SARUHAN OLUÇ (İstanbul) – Çok açık
bir hukuksuzlukla karşı karşıya olunduğu besbelli ama sadece hukuksuzluk değil,
hep söylediğimiz şey, yürütmenin doğrudan doğruya yargı üzerinde bir tahakküm
kurduğu, bir baskı kurduğu ve yargının kararlarını doğrudan doğruya belirlediği
bir örnek daha yaşanmış oluyor. Burada, yürütme adına bu işi yapmış olan da
elbette ki İçişleri Bakanlığı. Bu durumun bir kez daha görülmüş olması
gerekiyor diye düşünüyoruz. 
Şimdi, hep yanlış işlerden bahsediyoruz
ya -hani bazen “Bozuk saat bile günde 2 kere doğruyu gösterir.” denir ya-
Hâkimler ve Savcılar Kurulu da bir tane doğru karar almış, onu da söyleyelim,
sonra “Doğruları söylemiyor.” demeyin. Aldığı karar şu, diyor ki Hâkimler ve
Savcılar Kurulu: “Hâkim ve savcıların terfileri yapılırken Avrupa İnsan Hakları
Mahkemesi ve Anayasa Mahkemesi tarafından yapılan incelemelerde ihlal kararına
sebebiyet verip vermedikleri, neden oldukları ihlalin niteliği ve ağırlığı ile
ilgililerin Avrupa İnsan Hakları Sözleşmesi ve Anayasa’yla teminat altına
alınan hakların korunması konusundaki gayretleri de dikkate alınacak.” 
(Mikrofon otomatik cihaz tarafından
kapatıldı) 
BAŞKAN – Buyurun. 
HAKKI SARUHAN OLUÇ (İstanbul) – Yani
“Hâkim ve savcıların terfileri konusunda, Avrupa İnsan Hakları Sözleşmesi,
Avrupa İnsan Hakları Mahkemesi içtihatları ve Anayasa Mahkemesi kararları
dikkate alınacak.” diyor Hâkimler ve Savcılar Kurulu. Tabii, doğru bir karar
almış, çok gecikmiş bir doğru karar fakat vahim durum şudur: Dün de konuştuk,
bugün de konuşmaya devam ediyoruz, her gün de konuşacağız. Türkiye’de hâkim ve
savcılar hem Anayasa’nın 90’ıncı maddesine o kadar aykırı davranıyorlar ve
çiğniyorlar hem de Avrupa İnsan Hakları Sözleşmesi ve Avrupa İnsan Hakları
Mahkemesi içtihatlarını o kadar çiğniyorlar ki yani kaç tanesi terfi alıp da
bir üste yürüyebilir, onu doğrusu bilemiyoruz. 
Son
olarak şuna değinmek istiyorum, dün de burada dile getirdim fakat Ulaştırma
Bakanlığından henüz herhangi bir cevap gelmediği için bir kez daha değineceğim
ve bu konunun peşini bırakmayacağımızı söylemek istiyorum.
(Mikrofon
otomatik cihaz tarafından kapatıldı) 
BAŞKAN
– Devam edin, buyurun.
HAKKI
SARUHAN OLUÇ (İstanbul) – Konu İstanbul Havalimanı’nda uygulanan anlık çeviri
sistemiyle ilgiliydi. Biliyorsunuz, dün de söyledim, Urducadan Dancaya,
Felemenkçeden Katalancaya kadar her dilde -36 dil ve 80 lehçede- anlık çeviri
yapılıyor fakat ne hikmetse Kürtçe ve Kürtçenin lehçeleriyle ilgili hiçbir
işlem yapılmamış vaziyette. Bu havalimanını sadece Türkiye’de yaşayan
milyonlarca Kürt yurttaşımız kullanmıyor, aynı zamanda İran’da, Irak’ta,
Suriye’de, Avrupa’da ya da dünyanın herhangi bir yerinde yaşayan Kürt
yurttaşlarımız da kullanıyor, Kürt insanları da kullanıyor. Dolayısıyla
Kürtçenin ve Kürtçenin lehçelerinin İstanbul Havalimanı’nda kullanılmıyor
olması, tekrar vurgulayarak söylüyorum, Ulaştırma Bakanlığının ırkçı anlayışıdır
ve bu ırkçı anlayıştan vazgeçilmesi gerekiyor. Ulaştırma Bakanlığından bu
konuda bir cevap bekliyoruz ve bir adım atmasını bekliyoruz.
Teşekkür
ediyorum.
BAŞKAN
– Sayın Özel…
36.- Manisa Milletvekili Özgür Özel’in, Hakkâri ili Çukurca bölgesinde
atış eğitimi esnasında meydana gelen kazada şehit olan Piyade Sözleşmeli Er
Tolga Kaplan ile Piyade Sözleşmeli Er Sait Miyanyedi’ye Allah’tan rahmet
dilediğine, “evrensel” gazetesinin Basın İlan Kurumunun ilan ve reklam kesme
cezasına yaptığı itiraza, vefat eden Meclis fotoğrafçısı Orhan Aydemir’e
Allah’tan rahmet dilediklerine ve Orhan Aydemir’in fotoğrafının
milletvekillerinin vefatında olduğu gibi Genel Kurul salonuna konulmasının
Meclise uygun bir davranış olacağına, Anayasa Mahkemesinin Soma maden faciasının
protestosu sırasında polis müdahalesi sonucu yaralanan Sıla Koç, Betül Öztürk
Gülhan’ın başvurusuna ihlal kararı vermesinin ibret verici olduğuna, Varlık
Fonunun Sayıştay denetimine tabi tutulmadığı gibi Varlık Fonu denetim raporunun
Plan ve Bütçe Komisyonunda görüşülmediğine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Hakkâri
Çukurca’da 15 Ocak 2020 tarihinde atış eğitimi esnasında meydana gelen kazada
Piyade Sözleşmeli Erlerimiz Tolga Kaplan ve Sait Miyanyedi’nin şehit olduğunu,
2 Silahlı Kuvvetler personelinin de yaralandığını büyük bir üzüntüyle öğrendik.
Şehitlerimize Allah’tan rahmet, gazilerimize de acil şifalar diliyoruz. 
Sayın
Başkan, bugün, Evrensel gazetesinin, Basın İlan Kurumunun ilan ve reklam kesme
cezasına yaptığı itiraz reddedildi ancak bu reddediliş sırasında akılalmaz
açıklamalar okuduk. Evrensel gazetesine yapılan okur dayanışması
cezalandırılıyor. Diyorlar ki: “Biz takip ettik, Evrensel gazetesini 3 tane
alan, 4 tane alan yani okuyacağından fazla gazete alıp başka yerlere götürenler
var.” Oysaki insanlar bu gazeteyi ayakta tutmaya çalışıyorlar. Böyle bir şeye
merak salanlara şunu söyleyebiliriz: Evrensel’in resmî tirajı, gerçek tirajı
ortada ama sırf tirajını 100 binin üzerine çıkarıp Basın İlan Kurumundan daha
fazla ilan almak için kendi holdinginin şirketlerine gazete satın aldıranları
bütün Türkiye, bütün basın camiası biliyor, bunu en iyi de Basın İlan Kurumu
biliyor. O konuda hiçbir şey yapmayanlar, filanca holdingin 10 bin tane gazete
almasına, hem de her gün almasına ses çıkarmayanlar… Birisi, bir emekli
öğretmen 3 tane Evrensel almış, 1’ini kahveye, 1’ini berbere bırakmış, 1’ini
evine götürmüş; efendim, bu suçmuş, ilan kesilmeliymiş. Ya, bu kadar
vicdansızlığa, artık elde edilen kamu gücünün bu kadar orantısız olarak,
muhalif sesleri kesmek için kullanılmasına Adalet ve Kalkınma Partisi nasıl
tevessül ediyor ve bu partiye gönül verenler veya milletvekilleri nasıl bunu
yapan bürokratlara sessiz kalıyorlar? 
(Mikrofon otomatik cihaz tarafından
kapatıldı) 
BAŞKAN – Buyurun.
ÖZGÜR ÖZEL (Manisa) – Şu İletişim
Başkanlığı her akşam yandaş gazetelerin “Biraz daha büyüt, biraz daha büyüt
manşetini.” diye, muhalefete hakaret dolu manşetlerini görüp, onay verip basıma
sokarken bu Basın İlan Kurumunun bu yaptıklarına daha ne kadar sessiz
kalacaksınız, bu konuda AKP’den hiç mi tepki yükselmeyecek, gerçekten merak
ediyoruz. 
Sayın Başkan, bugün çok üzücü bir haber
aldık. Orhan Aydemir, bu Meclis Genel Kurulunun emekçisi, otuz beş sene bu
Mecliste fotoğraf çekti. Benim şahsen Mecliste tanıdığım ilk personeldi çünkü
geldik, bir fotoğraf çektirmek lazımdı, indik, güler yüzlü, son derece nazik,
işini çok önemseyen Orhan ağabeyimiz ilk fotoğrafımı 2011 seçimlerinden sonra
çekti, onun çektiği fotoğraf da hâlen daha albümlerde, kimliklerde
kullanılıyor. 
(Mikrofon otomatik cihaz tarafından
kapatıldı) 
ÖZGÜR ÖZEL (Manisa) – Hepimizde emeği
var. Parti ayrımı yapmaksızın hepimize güler yüzle hizmet etti, buralarda
koşturdu. Dönemin Başbakanının, şimdiki Cumhurbaşkanının fotoğraflarını -o
zaman Cumhurbaşkanı fotoğrafçıları gelip görev yapmıyordu, Genel Kurula bir tek
Orhan ağabey girebiliyordu- bütün partilerin genel başkanlarının, grupların
fotoğraflarını çekti. Kanserle boğuşuyordu, sağlığını takip ediyorduk,
maalesef, bugün yaşamını yitirdi. Kendisini bir kez daha minnetle, rahmetle
anıyoruz.
Gruplardan
bir kişinin vefatı durumunda fotoğrafını -büyük ihtimalle de onun çektiği
fotoğrafı- buralara koyuyoruz. Takdir sizde olmak üzere, bugün, Genel Kurulda,
sizin takdir edeceğiniz bir yere kendisinin fotoğrafını -bir milletvekilinin
hayatını kaybettiğinde yaptığımız gibi- koyabilirsek bence Meclisimize çok
uygun bir davranış olmuş olur Sayın Başkan. Bunu da Başkanlık Divanının
takdirine arz ediyorum.
Bugün
bir Anayasa mahkemesi kararı var, gerçekten ibret verici bir karar. 
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZGÜR
ÖZEL (Manisa) – Anayasa Mahkemesi bu kararda -Soma’daki 301 madencinin ölümünü
protesto etmek isterken Sıla Koç, Betül Öztürk Gülhan’ın yüzlerine biber gazı
sıkıldı- “Bu yapılan müdahaleyle hem insan haysiyetiyle bağdaşmayan muamele
yasağının maddi ve usul boyutunun hem de toplantı ve gösteri yürüyüşü düzenleme
hakkının ihlal edildiğine hükmediyoruz.” diyor. Koç ve Gülhan’a yirmişer bin
lira manevi tazminat ödenmesine hükmediyor. Umarım, artık, polisin barışçıl
gösterilere müdahale etmekten uzak duracağı, bizzat İçişleri Bakanının kanunsuz
emirlerinin tatbik edilmeyeceği ya da bu emirlerin verilmeyeceği, insanların
temel hak ve özgürlüklerini kullanabileceği günlerin gelmesi noktasında bu
kararın ön açıcı, kolaylaştırıcı, çabuklaştırıcı olmasını ümit ediyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZGÜR
ÖZEL (Manisa) – Soma’ya, cumhuriyet tarihinin en büyük iş cinayetine yönelik bu
kararın ardından bir kez daha hatırlatmak istiyoruz ki bu tip gösteriler
anayasal haktır, bu gösterilere müdahale hukuksuzdur, orantısız güç ve biber
gazı da vicdansızlıktır. “Emri ben verdim.” diyen İçişleri Bakanının yaptığı da
kanuna aykırı emirdir, uygulanmaması gereken emirdir. Süleyman Soylu’nun bu
konularda son günlerdeki tavırlarına karşı da Anayasa Mahkemesinin bu kararı
yön gösterici, menedici ve ibret verici niteliktedir. 
Sayın Başkan, son olarak, önemli bir
tartışma yürüttük geçmişte. Varlık Fonu kuruldu ve kurulan Varlık Fonuna, bu
ülkenin çok önemli değerleri, Türk Hava Yollarından TÜRK TELEKOM’a, Ziraat
Bankasından Halk Bankasına, Türkiye Petrolleri, BOTAŞ, PTT, TÜRKSAT…
(Mikrofon otomatik cihaz tarafından
kapatıldı) 
BAŞKAN – Tamamlayın lütfen. 
ÖZGÜR ÖZEL (Manisa) – …Borsa İstanbul,
Millî Piyango, Devlet Demiryolları, Denizcilik İşletmeleri, Eti Maden, Kayseri
Şeker, ÇAYKUR, Türkiye Jokey Kulübü ve Antalya, Aydın, İstanbul, Isparta,
İzmir, Kayseri, Muğla’da hazineye ait bütün taşınmazlar devredildi. Sonra da
Varlık Fonu, Sayıştay denetimine tabi tutulmadı. Biz dedik ki: Bu yanlış,
Sayıştay denetimi olmalı. Dediler ki: “6741 sayılı Kanun’un 6’ncı maddesine
göre denetlenecek.” Yani Cumhurbaşkanının başında olduğu Varlık Fonu, çıkarılan
kanunun 6’ncı maddesine göre, kendince bir denetime tabi tutulacak. 
Recep Özel, hadi hukuka saygısızsın, bari
Parlamentoya biraz saygın olsun. Birazcık…
RECEP
ÖZEL (Isparta) – Ne yaptım ben sana ya?
ÖZGÜR
ÖZEL (Manisa) – Ya sürekli konuşuyorsun!
RECEP
ÖZEL (Isparta) – Ne yaptım ben sana? Kendi aramızda bir şeyler söyledim. 
ÖZGÜR
ÖZEL (Manisa) – İnsicamımızı bozuyorsun ya! Gözünü seveyim ya!
RECEP
ÖZEL (Isparta) – Uyarırsın yani! Seni dinlemek zorunda değilim ki ben!
Hayırdır?
ÖZGÜR
ÖZEL (Manisa) – Bülent Turan her seferinde dönüp bizim arkadaşlarımızı uyarır
burada.
RECEP
ÖZEL (Isparta) – Bir şey değil ki, biz bir şey paylaşmıyoruz ki! Biz bir şey
yapmadık ki efendim!
ÖZGÜR
ÖZEL (Manisa) – Böyle bir şey olmaz Sayın Başkan.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özel.
BÜLENT
TURAN (Çanakkale) – Daha nazik uyarabilirsiniz, Özgür Bey ya!
ÖZGÜR
ÖZEL (Manisa) – Ya sen, Sayın Turan, her seferinde dönüp bizim gruba ağır ağır
laflar ediyorsun, biz de diyoruz ki: “Susun arkadaşlar, Grup Başkan Vekili
konuşuyor.”
BÜLENT
TURAN (Çanakkale) – Sana bağırsa müdahale ederim. 
ÖZGÜR
ÖZEL (Manisa) – Ya gözünüzü seveyim, yapmayın ya!
BÜLENT
TURAN (Çanakkale) – Daha sakin ol, daha günün başındayız. Bir şey yok. 
BAŞKAN
– Sayın Özel, siz sözlerinizi tamamlayın.
RECEP
ÖZEL (Isparta) – Biz kendi aramızda bir şey konuştuk.
ÖZGÜR
ÖZEL (Manisa) – Recep Özel, kendi aranızda bir şey konuşacaksanız, gidip orada
konuşacaksın, burada konuşmayacaksın!
RECEP
ÖZEL (Isparta) – Biz kendi aramızda konuşuyoruz, sana ne kardeşim ya! Sana ne
kardeşim! Sana ne!
ÖZGÜR
ÖZEL (Manisa) – Bana ne olur mu ya, ben konuşuyorum! 
RECEP
ÖZEL (Isparta) – Sana ne tabii!
ÖZGÜR
ÖZEL (Manisa) – Haddini bil!
RECEP
ÖZEL (Isparta) – Sen de haddini bil!
ÖZGÜR
ÖZEL (Manisa) – Haddini bil!
RECEP
ÖZEL (Isparta) – Sen de haddini bil, şov yapma burada!
ÖZGÜR
ÖZEL (Manisa) – Ya, ne şovu ya! 
RECEP
ÖZEL (Isparta) – Şovmensin sen ya, tam bir şovmensin sen!
ÖZGÜR
ÖZEL (Manisa) – Konuşturmuyorsun, konuşturmuyorsun sen! Git ya buradan! Bak,
dışarıda konuş; gel, görevini burada yap. 
RECEP
ÖZEL (Isparta) – Sana ne kardeşim ya!
ATİLA
SERTEL (İzmir) – Bak, o zaman, hiç konuşturmayız ha!
ÖZGÜR
ÖZEL (Manisa) – Biz de Bülent Turan’ı konuşturmayız o zaman, öyle şey mi olur!
Saygılı ol biraz!
BAŞKAN
– Birleşime beş dakika ara veriyorum. 
Kapanma Saati: 15.18

İKİNCİ OTURUM
Açılma Saati: 15.35
BAŞKAN: Başkan Vekili Süreyya Sadi BİLGİÇ 
KÂTİP ÜYELER: Nurhayat ALTACA KAYIŞOĞLU (Bursa), Emine Sare AYDIN YILMAZ
(İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 44’üncü Birleşiminin
İkinci Oturumunu açıyorum.
36.- Manisa Milletvekili Özgür Özel’in, Hakkâri ili Çukurca bölgesinde
atış eğitimi esnasında meydana gelen kazada şehit olan Piyade Sözleşmeli Er
Tolga Kaplan ile Piyade Sözleşmeli Er Sait Miyanyedi’ye Allah’tan rahmet
dilediğine, “evrensel” gazetesinin Basın İlan Kurumunun ilan ve reklam kesme
cezasına yaptığı itiraza, vefat eden Meclis fotoğrafçısı Orhan Aydemir’e
Allah’tan rahmet dilediklerine ve Orhan Aydemir’in fotoğrafının
milletvekillerinin vefatında olduğu gibi Genel Kurul salonuna konulmasının
Meclise uygun bir davranış olacağına, Anayasa Mahkemesinin Soma maden
faciasının protestosu sırasında polis müdahalesi sonucu yaralanan Sıla Koç,
Betül Öztürk Gülhan’ın başvurusuna ihlal kararı vermesinin ibret verici
olduğuna, Varlık Fonu’nun Sayıştay denetimine tabi tutulmadığı gibi Varlık Fonu
denetim raporunun Plan ve Bütçe Komisyonunda görüşülmediğine ilişkin açıklaması
(Devam)
BAŞKAN
– Görüşmelere kaldığımız yerden devam ediyoruz.
Sayın
Özel, sizde kalmıştık.
Buyurun.
ÖZGÜR
ÖZEL (Manisa) – Sayın Başkan, Türkiye'nin çok önemli değerleri ve şirketleri,
kamu bankaları Varlık Fonu bünyesine devredildi, o süreçte biz bunun Sayıştay
denetimine tabi olması gerektiğini söyledik. Denildi ki: “6741 sayılı Kanun’un
6’ncı maddesine göre denetlenecek.” Kim denetleyecek? Kendi kendini denetleyip
bir rapor yolluyorlar. Bu rapor Plan ve Bütçe Komisyonuna gelecek. Kanunun
6’ncı maddesi ne diyor? Ekim ayına kadar gelmesi lazımdı. Yani 2018’in raporu
2019’un Ekiminde sunulacak. Gelmedi, Plan ve Bütçe Komisyonu da bu Varlık Fonu
denetim raporunu görüşemedi. Ne durumla karşı karşıyayız? Kendi değiştirdiği
Anayasa’ya kendisi uymayan iktidar şimdi de kendi çıkardığı Varlık Fonu
Kanunu’nun denetim maddesine uymuyor.
(Mikrofon
otomatik cihaz tarafından kapatıldı)
BAŞKAN
– Tamamlayın.
ÖZGÜR
ÖZEL (Manisa) – Düşünün ki bu ülkenin Varlık Fonunu bu ülkenin Meclisi adına
denetim yapan Sayıştayın denetlemesi lazım. “Hayır, kendisi bir denetim raporu
sunacak…” Hiç olmazsa buna uyun, Plan ve Bütçe Komisyonu bunu görüşsün; bunu da
sağlamadılar.
BAŞKAN
– Benim İç Tüzük 64’e göre girmemem gerekiyor ama ben Plan ve Bütçe Komisyonu
Başkanı olduğum dönemde bu düzenleme yapıldığı için… 
ÖZGÜR
ÖZEL (Manisa) – Buyurun.
BAŞKAN
- Yani Varlık Fonu kendisi bir rapor sunmuyor. Şöyle: Bağımsız denetim
şirketinin raporu üzerinden yapılan bir denetimle ilgili, Varlık Fonu
yönetiminden bağımsız olmak üzere bir rapor buraya geliyor ama geciktiği ise
doğrudur tabii.
ÖZGÜR
ÖZEL (Manisa) – Sayın Başkan, anlatmaya çalıştığımız şu: Şimdi, Varlık Fonu
Kanunu Adalet ve Kalkınma Partisi iktidarında çıktı. Sayıştay denetimi yok,
özel bir usulle denetlenecek, Meclise sunulacak ama vahim olanı bunu da
yapmıyorlar. Yani Varlık Fonunun denetim raporunun Meclise sunulup en geç ekim
ayında gelip 2019’da görüşülmesi lazımdı.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Ve bu konu Meclisin önemli denetim görevlerinden bir tanesidir.
Bunun ortadan kaldırılmasını kabul edilebilir bulmuyoruz. Tüm siyasi partileri
ve özellikle Adalet ve Kalkınma Partisini, Varlık Fonu raporunun bir an önce
Meclise gelmesi ve Plan ve Bütçe Komisyonunda incelenmesi konusunda hassasiyet
göstermeye, tutum takınmaya davet ediyoruz.
Teşekkür
ederim.
BAŞKAN
– Sayın Turan.
37.- Çanakkale Milletvekili Bülent Turan’ın, Hakkâri ili Çukurca
bölgesinde atış eğitimi esnasında meydana gelen kazada şehit olan Piyade
Sözleşmeli Er Tolga Kaplan ile Piyade Sözleşmeli Er Sait Miyanyedi’ye Allah’tan
rahmet dilediğine, Mısır polisinin Anadolu Ajansı Kahire Ofisini basarak
çalışanları gözaltına almasını kınadıklarına ve konuyu yakından takip
ettiklerine, Hakk’ın rahmetine kavuşan Meclis fotoğrafçısı Orhan Aydemir ile 16
Ocak yazar Afet Ilgaz’a ölümünün 5’inci yıl dönümünde Allah’tan rahmet
dilediklerine, 16 Ocak 1998 tarihinde Refah Partisinin kapatılmasıyla Türk
siyasetinin bir utançla daha karşı karşıya kaldığına ve Refah Partisi Genel
Başkanı Necmettin Erbakan Hoca’yı rahmetle yâd ettiklerine, Manisa Milletvekili
Özgür Özel’in yaptığı açıklamasındaki Varlık Fonu denetim raporuyla ilgili
ifadelerine ilişkin açıklaması
BÜLENT
TURAN (Çanakkale) – Sayın Başkan, değerli arkadaşlar; hepinizi saygıyla
selamlıyorum.
Dün,
Hakkâri Çukurca bölgesinde atış eğitimi esnasında meydana gelen kazada Piyade
Sözleşmeli Erlerimizden Tolga Kaplan ve Sait Miyanyedi şehit oldular, 2
askerimiz de yaralandı. Şehitlerimize Allah’tan rahmet diliyorum, yaralı
Mehmetçiklerimize de acil şifalar diliyorum.
Sayın
Başkan, değerli milletvekilleri; Mısır polisi Anadolu Ajansının Kahire Ofisini
basarak 1’i vatandaşımız, 4 çalışanı gözaltına aldı; şiddetle kınıyoruz. Dün bu
konuyu Meclisimizde değerlendirmiştik. Tüm dünyada basın özgürlüğü savaş
ortamında bile asla ihlal edilemez bir prensiptir, bir dokunulmazlıktır. Ajans
çalışanlarını derhâl serbest bırakmalarını ümit ediyorum.
(Mikrofon
otomatik cihaz tarafından kapatıldı) 
BÜLENT
TURAN (Çanakkale) – Konuyu yakından takip ediyoruz. Ümit ediyorum,
arkadaşlarımız bir an önce sağ salim özgürlüğüne kavuşurlar.
Sayın
Başkan, değerli milletvekilleri; yıllarca Genel Kurulda fotoğraflarımızı çeken,
emek veren, Gazi Mecliste birçok anı ölümsüzleştiren Meclisimizin değerli
fotoğrafçısı Orhan Aydemir ağabeyimiz dün Hakk’ın rahmetine kavuştu. Kendisine
Allah’tan rahmet diliyoruz; ailesine, yakınlarına başsağlığı diliyoruz.
Sayın
Başkan, değerli milletvekilleri; bugün önemli gazeteci ve yazarlarımızdan Afet
Ilgaz’ın vefatının 5’inci yılı. Bir Çanakkale Vekili olarak, Çanakkale Ezine
doğumlu hemşehrimiz Afet Ilgaz Hanımefendi’ye de Allah’tan rahmet diliyorum.
Sayın
Başkan, değerli milletvekilleri; bugün Türk demokrasi tarihinde “kara leke”
diye ifade edilen günlerden bir tanesi. 
(Mikrofon
otomatik cihaz tarafından kapatıldı) 
BAŞKAN
– Buyurun.
BÜLENT
TURAN (Çanakkale) - 28 Şubat 1997’de başlayan malum süreçten sonra 16 Ocak
1998’de Türk siyaseti bir utançla daha karşı karşıya kaldı; Refah Partisinin
kapatılmasıyla demokrasi âdeta bir darbe yedi, siyasi hayatımızda önemli bir
yeri olan bu partinin kapatılması maalesef bugün gerçekleştirildi. Türkiye'de,
her alanda olduğu gibi demokrasi alanında da önemli gelişmeler yaşandı; artık
parti kapatmaları tarihte kaldı, gündemden kalktı, Türkiye bu konuda önemli bir
mesafe aldı. Bu duygularla, demokrasiye vurulan darbenin en büyük
mağdurlarından Refah Partisinin Genel Başkanı kıymetli Necmettin Erbakan
Hocamızı da rahmetle yâd ediyoruz. 
Sayın
Başkan, değerli milletvekilleri; az önce Özgür Bey’in ifade ettiği konuyla
ilgili de şunu söylemek isterim. 
(Mikrofon
otomatik cihaz tarafından kapatıldı)
BAŞKAN
– Buyurun.
BÜLENT
TURAN (Çanakkale) – Belli konulardaki rapor görüşmelerini -KİT raporu olsun,
Kamu Denetçiliği Kurumu raporu olsun, bunları- tüm partilerle görüşerek, belli
bir hassasiyetle değerlendirerek, ortak bir gün belirleyerek Genel Kurulda
görüşme imkânı bulmuştuk. Bu komisyon raporlarının görüşülmesini çok kıymetli
buluyoruz, önemli buluyoruz. Bahsedilen konuda, ümit ediyorum, Genel Kurulun
hassasiyetini Plan ve Bütçe Komisyonumuzda mutlaka paylaşacaktır. 
BAŞKAN
– O, Komisyonda görüşülüyor zaten, Genel Kurula gelmiyor.
BÜLENT
TURAN (Çanakkale) – Onu diyeceğim Sayın Başkan. Genel Kurulun bu hassasiyetini
ilgili komisyon da değerlendirerek bir an önce bu adım atılacaktır.
Teşekkür
ediyorum Sayın Başkanım.
BAŞKAN
– Ben teşekkür ediyorum.
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Sayın Bülbül, buyurunuz.
38.- Sakarya Milletvekili Muhammed Levent Bülbül’ün, Kayseri
Milletvekili Çetin Arık’ın yaptığı gündem dışı konuşmasındaki bazı ifadelerine
ilişkin açıklaması
MUHAMMED
LEVENT BÜLBÜL (Sakarya) – Sayın Başkanım, daha önce cevap vereceğimizi
belirttiğimiz Cumhuriyet Halk Partisi Kayseri Milletvekili Sayın Çetin Arık’ın
gündem dışı konuşmasıyla ilgili olarak bir
iki değerlendirme yapmak gerektiğini düşünmekteyiz.
Şimdi,
burada, öncelikle Kayseri Kocasinan Belediyesinin Milliyetçi Hareket Partili
meclis üyesinin sahte tapu düzenlediğini -tutanakları aldım, tutanaklardan
okuduğum husus budur- ve Gülkız teyzenin arsasına 10 katlı bina diktiğini ifade
etmiştir.
Şimdi,
öncelikle şunu ifade etmek lazım: MHP’li belediye meclis üyesinin bu yönde bir
sahte tapu düzenlemek... Ki çok ciddi bir iddiadır bu sahte tapu düzenleme
meselesi, bu çok ciddi bir meseledir. 
BÜLENT
TURAN (Çanakkale) – Savcıya versin böyle bir şey varsa. 
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMED
LEVENT BÜLBÜL (Sakarya) - Bununla ilgili olarak bir yargı süreci olmalıdır,
bunun soruşturulması gerekmektedir, kaldı ki bir soruşturma sürecinin de olduğu
anlaşılmaktadır. Burada, hakkında kesinleşmiş bir yargı kararı olmaksızın,
Anayasa’mızda çok açık bir şekilde ifade edilen masumiyet karinesinin hilafına
hareket ederek, hakkında kesin bir hüküm olmayan, suçlanmayan, hüküm giymeyen
bir kişi hakkında “Sahte tapu düzenledi.” diyerek Meclis kürsüsünden bu şekilde
ifade ve isnatta bulunulması hukuki anlamda hiç doğru bir şey olmadığı gibi,
Meclis çatısı altında da ifade edilmesi uygun olmayan bir husustur, bir
görüştür. 
Şimdi,
burada, meclis üyemizle görüştüğümüzde -Kayseri Milletvekilimizle de beraber
bir temas kurduk- meselenin yargıya aktarıldığını, bu konuda kriminal
incelemelerin yapıldığını, daha sonrasında... 
(Mikrofon
otomatik cihaz tarafından kapatıldı) 
BAŞKAN
– Devam edin lütfen. 
MUHAMMED
LEVENT BÜLBÜL (Sakarya) - ...bu arsayla alakalı geçmişte yapılmış bir kat
karşılığı sözleşme olduğunu, bu kat karşılığı sözleşmede bu “habersiz”
dediğiniz Gülkız teyzenin noterde sol el parmağıyla işaretlediği bir sözleşme
olduğu ve devamında, mirasçıların, Gülkız’ın bizzat oğlunun bu apartmanda bir
dairede oturduğunu ifade etmiştir; bir izaleişüyu davası da açılmış olduğunu ve
görülmekte olduğunu ifade etmiştir. Bu, hukuki bir uyuşmazlıktır. Bu hukuki
uyuşmazlıkta kim haksız çıkarsa, kimin sıkıntısı varsa tabii ki bedelini
ödeyecektir, hukuk bunun gereğini yapacaktır. Fakat burada ileri bir
değerlendirmeyle âdeta bir suçlama noktasında sanki hüküm giymiş gibi bunun ilan edilmesi, bu noktada bizim
meclis üyemizin de kişisel haklarına oldukça önemli bir saldırıdır, bir iftira
niteliği taşımaktadır. Bu konuda bir düzeltme yapılmasını, böyle bir yargı
kararı olmadığını, bu manada kendisinin hüküm giymediğini, sahte tapunun bizzat
belediye meclis üyemiz tarafından…
(Mikrofon otomatik cihaz tarafından
kapatıldı)
BAŞKAN – Buyurun.
MUHAMMED LEVENT BÜLBÜL (Sakarya) – Şimdi
böyle bir değerlendirme olmadığını ifade etmek lazım. 
Sizler de çok iyi biliyorsunuz ki bu
dönemdeki bütün görevden almalarda konuşulduğu gibi, kayyum atamalarında
konuşulduğu gibi bunların hepsi bir tedbir işlemidir. Bu, hakkında kesin hüküm
oluştuğundan dolayı yapılan bir işlem değil; bu, yargılamanın önünü açmak ve bu
noktada herhangi bir istifhama sebep olmamak üzere tedbiren yapılmış bir
uygulamadır. Dolayısıyla, İçişleri Bakanlığının bu kararına istinat edip
-dayanarak- böyle bir değerlendirme yapmak hiç uygun olmamıştır. Bu konunun
düzeltilmesinde yarar olduğu kanaatindeyiz. 
Ayrıca, Sayın Çetin Arık’ın konuşmasında
yaptığı, özellikle “Hiçbir siyasetçi için Türkiye’de bu tek adam sisteminde can
ve mal güvenliği yok.” şeklindeki CHP değerlendirmesi üzerine…
(Mikrofon otomatik cihaz tarafından
kapatıldı) 
BAŞKAN – Buyurun. 
MUHAMMED LEVENT BÜLBÜL (Sakarya) – …bunun
uygun bir değerlendirme olmadığını ve MHP tarafından da kabul edilmediğini
ifade eden Grup Başkan Vekilimizin bu ifadesine karşı Sayın Çetin Arık “Her kim
ki Türkiye’yi uçuruma itmek için siyaset yapıyorsa alçaktır, namussuzdur.”
ifadesini kullanmıştır. Ben de bu ifadeyi aynen tekrar ediyorum. Daha bunun
başka bir söze ihtiyacı yok. Bunu değerlendirecek olan, tabii ki -eğer bu
noktada hukuken bir sıkıntı varsa- yüce yargıdır, bunun ötesinde de yüce Türk
milletidir. Bu noktada daha fazla bir değerlendirme yapmaya ihtiyaç olmadığını
düşünüyorum. 
Yalnız, bu demin ifade ettiğim gibi,
sahte tapu meselesinden bizzat kendisinin hüküm giymediği, suçlanmadığı bir
meseleyle ilgili olarak böyle değerlendirilmiş olmasını da kabul etmediğimizi
ifade etmek istiyorum. 
Teşekkür ediyorum. 
BAŞKAN – Sayın Özel…
39.- Manisa Milletvekili Özgür Özel’in, Sakarya Milletvekili Muhammed
Levent Bülbül’ün yaptığı açıklamasındaki bazı ifadelerine, Grup Başkan
Vekillerinin Genel Kurulda yaptıkları her türlü değerlendirmeyi önemli
gördüklerine, her parti için üzerinde mutabakata varılması gereken konuların
tartışılacağı bir toplantının yapılmasını beklediklerine ilişkin açıklaması
ÖZGÜR ÖZEL (Manisa) – Sayın Başkan,
hatibimiz, konuşmasını bir bütün olarak ele aldığımızda, Milliyetçi Hareket
Partisinin Sayın Grup Başkan Vekili Erkan Akçay’ın “‘Türkiye’de can ve mal
güvenliği yok.’ diyenler.” diyerek peşine söylediklerini biraz önce Sayın Grup
Başkan Vekili de tekrar etti ve o da Kayseri’de, Kayseri kamuoyunda çok
tartışılan, orijinal tapunun ve tahrif edilmiş tapunun gazetelerde basıldığı,
elden ele dolaştığı bir olayı bu konuya kanıt olarak gösterdi. Elbette ki
yargılama süreci tamamlanmadığı için bu konunun kesinleştiğiyle ilgili bir
ifade kullanmadı ama kendi savını desteklemek üzere de İçişleri Bakanlığının
ilgili belediye meclis üyesini görevden aldığını söyledi. Dolayısıyla, bu
suçlama Milliyetçi Hareket Partisine yapılan bir suçlama olmaktan da çıkmış
oluyor; görevden alınmış ve şu anda -Milliyetçi Hareket Partisinin kendi iç
hukukunda durum nedir bilmiyoruz ama- belediye meclis üyesi olarak, MHP’li bir
belediye meclis üyesi olarak anılmıyor zaten.
(Mikrofon
otomatik cihaz tarafından kapatıldı) 
BAŞKAN – Açalım
sistemi…
ÖZGÜR ÖZEL
(Manisa) – Ama bir mal güvencesinin ortadan kaldırıldığına siyasi bir kanıt
olarak, yoksa hukuki bir kanıt olarak değil. Hukuki kanıt mahkemeye sunulmuş
durumda, kararı adalet mekanizması verecek. 
Ancak Cumhuriyet
Halk Partisi “Bu ülkede can ve mal güvenliği yok.” dediğinde buna tepki
gösterenlere biz hep şunu söylüyoruz: Bizim örneğin OHAL’le ilgili
eleştirilerimize de “Türkiye’ye yabancı sermayenin gelmesine engel oluyorsunuz.”
diyorlar. Oysaki OHAL olan yere yabancı sermaye gelmiyor, yoksa biz bunu
söyledik diye değil. Yani bir uçak içinde yabancı sermayedarlar ve parasıyla
inerken ineceği havaalanının ışıklarını kapatmak neyse OHAL ilan etmek de oydu.
Sonra o uçak pas geçince biz diyoruz ki: “Gördünüz mü bak, ışıkları kapattınız
diye oldu.” Diyorlar ki: “Yok, siz ışıkları kapattığımızı söylediniz diye
oldu.”
(Mikrofon
otomatik cihaz tarafından kapatıldı) 
BAŞKAN – Açar
mısınız mikrofonu.
ÖZGÜR ÖZEL
(Manisa) – Uçaklar, pistin karanlık olduğunu söyleyenler yüzünden değil, pistin
ışıklarını kapatanlar yüzünden pas geçerler ya da giderler. Türkiye’de can ve
mal güvencesini ortadan kaldırdığınız zaman insanlar Türkiye’ye gelmez, bunu
söylediğiniz zaman değil. 
Bir bütün olarak
ifademiz, siyasi bir çelişkiye siyasi bir kanıt yönündedir. Hukuki kararı hep
beraber takip edeceğiz. Yalnız, Kayseri kamuoyunun çok yakından takip ettiği
çok sorunlu, çok şüpheli bir alandır. 
Bunun dışında, içeride sizinle de
konuştuğumuz gibi bazı konuların Mecliste, kesinleşmeden veya kesinleşse bile
konuşulup konuşulmaması hususunda Grup Başkan Vekillerinin değerlendirme
yapmasını -sizlerin de varlığında- önemli görüyoruz. İki yıl oldu; Meclisi
yöneten Başkan Vekilleri ile Grup Başkan Vekillerinin bir toplantı yapmasını,
her parti için üzerinde mutabakata varılması gereken konuların tartışılacağı
bir toplantı olmasını bekliyoruz; daha hâlâ bu toplantı da yapılmadı.
Teşekkür
ediyoruz. 
BAŞKAN
– Bu toplantının yapılmasını önemsiyorum. Ben de içeride -burada da söylerim
bunda sıkıntı yok ama- Genel Kurulda yereli, bir yerel siyaset adına bu kadar
çok burada tartışmayı Genel Kurul için, Meclisin itibarı için doğru bulmadığımı
söyledim. Bir de, insanların aileleriyle falan uğraşmanın, bunları burada dile
getirmenin tamamen yanlış olduğunu ifade ettim. 
Bunu
yapalım ama, önemsiyorum. 
Sayın
Bülbül, buyurun.
40.- Sakarya Milletvekili Muhammed Levent Bülbül’ün, Manisa Milletvekili
Özgür Özel’in yaptığı açıklamasındaki bazı ifadelerine ilişkin açıklaması
MUHAMMED
LEVENT BÜLBÜL (Sakarya) - Sayın Başkanım, teşekkür ederim. 
Şimdi,
tabii, bu bütün partilerimizi, bütün Türk siyasetini ilgilendiren bir mesele.
Yani Türkiye’de itibar suikastından çok çekildi, çok sıkıntılar yaşadık. Yani
hiç kimsenin şahsına, ailesine, aile efradına… Bu noktada sabit olmayan bir
meseleden dolayı söz ederken en azından “İddia ediliyor.” gibi bir kelimeyle,
bir cümleyle belki bir şeyler söylenebilirse de… Sanki kesinleşmiş gibi, burada
tutanakta, işte, “Sahte tapu düzenleyerek bina dikilmesi.” olarak ifade
ediliyor. Belki maksadını aşan bir ifade olmuş olabilir ama bundan sonra, Sayın
Başkanımızın da ifade ettiği, sizlerin de ifade ettiği gibi, bu meselelere hep
birlikte bir dikkat gösterirsek bu noktada kimsenin canı acımamış olur. Şimdi,
burada, bu meclis üyesi yarın suçlanabilir, suçlu addedilebilir. Bugün
itibarıyla Anayasa’mızın 38’inci maddesi kapsamında masum hükmündedir;
anlatabiliyor muyum? Hani, bu noktada hep beraber hassasiyet gösterelim.
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMED
LEVENT BÜLBÜL (Sakarya) - Bir itibar suikastı olabilir. Şimdi, bizim partimiz
de bu noktada -Sayın Özel bahsetti tabii ki- bu konularda oldukça hassastır. Bu
konularda herhangi bir duraksamaya yer vermeden gereğini her zaman yapmış bir
siyasi partidir ama basında çıkan haberlerde de “MHP’li meclis üyesi” olarak
çıktığı için, bunu hem partimiz açısından hem de burada olmayan bir meclis
üyesinin hukukuna dair doğru gördüğümüz
birtakım ifadeleri belirtmek adına söz aldık. Bu düzeltme ihtiyacını hissettik.

Ben
teşekkür ediyorum.
BAŞKAN
– Teşekkür ediyorum.
Belki
de bu süreçte İç Tüzük’ü daha düzgün çalıştırıp yani İç Tüzük’ün 156’ncı
maddesiyle birlikte başlayan disiplin cezalarına ilişkin hükümleri net bir
şekilde burada uygulamaya başlarsak belki de bunların bir kısmının bu şekliyle
önüne geçmiş oluruz ama tabii, Parlamento, milletvekili arkadaşlarımız bu şeye
düşmemeli.
Gündeme
geçiyoruz.
Başkanlığın
Genel Kurula sunuşları vardır.
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, İzmir Milletvekili Cemal Bekle’nin, Millî Savunma
Komisyonu üyeliğinden istifasına ilişkin yazısı (4/56) ile Ordu Milletvekili
Ergün Taşcı’nın İnsan Haklarını İnceleme Komisyonu üyeliğinden istifasına
ilişkin yazısının 16/1/2020 tarihinde Başkanlığa ulaştığına ilişkin önerge
yazısı (4/57)
BAŞKAN
- Sayın milletvekilleri, İzmir Milletvekili Sayın Cemal Bekle’nin Millî Savunma
Komisyonu üyeliğinden istifasına ilişkin yazısı ile Ordu Milletvekili Ergün
Taşcı’nın İnsan Haklarını İnceleme Komisyonu üyeliğinden istifasına ilişkin
yazısı 16 Ocak 2020 tarihinde Başkanlığımıza ulaşmıştır.
Bilgilerinize
sunulmuştur.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Konya Milletvekili Fahrettin Yokuş ve 20
milletvekilinin, YSK’ye olan güvenin sağlanması, oluşan ve oluşabilecek
mağduriyetlere karşın alınacak idari tedbirlerin belirlenmesi amacıyla 24/4/2019
tarihinde Türkiye Büyük Millet Meclisi Başkanlığına verilmiş olan (10/1096)
esas numaralı Meclis Araştırması Önergesi’nin ön görüşmelerinin, Genel Kurulun
16 Ocak 2020 Perşembe günkü birleşiminde yapılmasına ilişkin önerisi 
16/1/2020
Türkiye Büyük Millet Meclisi Başkanlığına
Danışma
Kurulu 16/1/2020 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Dursun
Müsavat Dervişoğlu 
 İzmir
 Grup
Başkan Vekili 
Öneri:
Konya
Milletvekili Fahrettin Yokuş ve 20 milletvekili tarafından YSK'ye olan güvenin
sağlanması, oluşan ve oluşabilecek mağduriyetlere karşın alınacak idari
tedbirlerin belirlenmesi amacıyla 24/4/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin diğer
önergelerin önüne alınarak görüşmelerin 16/1/2020 Perşembe günkü birleşimde
yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Sayın Fahrettin
Yokuş.
Buyurun.
(İYİ PARTİ sıralarından alkışlar) 
İYİ
PARTİ GRUBU ADINA FAHRETTİN YOKUŞ (Konya) – Sayın Başkan, değerli
milletvekilleri; Yüksek Seçim Kuruluna olan güvenin yeniden sağlanması için
verdiğimiz araştırma önergesi üzerinde söz almış bulunmaktayım. Hepinizi
saygıyla selamlıyorum.
Bilindiği
gibi, Yüksek Seçim Kurulu özel kanunlara göre milletvekilliği, il genel meclisi
üyeliği, Cumhurbaşkanlığı, belediye başkanlığı, belediye meclis üyeliği,
muhtarlık, ihtiyar heyeti üyeliği seçimlerinde ve Anayasa değişikliklerine
ilişkin kanunların halk oylamalarına sunulmasında genel yönetim ve yargısal
denetimi sağlamakla görevlidir. Yüksek Seçim Kurulunca alınan kararlar, bütün
kamu kuruluşlarını ve görevlilerini bağlamaktadır. Yine, seçim sonuçlarına yapılacak
her türlü itiraza karşı başvurulabilecek son merci Yüksek Seçim Kuruludur.
Yüksek Seçim Kurulunun verdiği kararlar kesindir. Yüksek Seçim Kurulunun vermiş
olduğu kararlara karşı herhangi bir yargı mercisine başvurulamamaktadır. 
Devletin
temel organlarından olan Yüksek Seçim Kurulu, bu tarafsız görevlerine karşın,
son yıllarda yapılan seçimlerde çelişkili ve taraflı kararlarıyla ne yazık ki
kurumsallığını kaybetmiştir. Seçim dönemlerinde, seçim sonuçlarını etkilemeye
yönelik propagandaların taraflı yapılmasına Yüksek Seçim Kurulu göz yummuştur.
Yine, basın ve yayın organlarının taraflı yayınlar yapmasına karşın önlem
almayan Yüksek Seçim Kurulu, haksız bir rekabet durumunun oluşmasına sebebiyet
vermiştir. 
Vatandaşlarımızın
vatandaşlık görevlerini yaparak demokratik hakkı olan seçme ve seçilme hakkının
güvende olabilmesi, temel hak ve özgürlüklere dayalı olması, Anayasa ve hukuk
devletimizin görevidir. Yüksek Seçim Kurulu, ne yazık ki, başta İstanbul
Büyükşehir Belediyesi seçimleri olmak üzere, siyasi iktidarın talimatıyla
seçimi yenileme yoluna gitmiştir. Yüksek Seçim Kurulu, son yıllarda, her seçim
öncesinde ve sonrasında en çok tartışılan kurum hâline gelmiştir. Her seçim
dönemindeki şaibeli kararlarıyla bu kuruma güven, maalesef, tamamen sarsılmıştır.

Yüksek
Seçim Kurulu kurumunun kuruluş amacı dışına çıkarak taraflı olduğuna defalarca
tanık olduk. Halka güven teşkil etmeyen çalışmaları hukuk devletimiz adına
endişe verici duruma gelmiştir. Bunun bir örneğini de en son 31 Mart 2019
tarihinde gerçekleşen mahallî idareler seçimlerinde gördük ki siyasi partilerin
ve oy kullanan vatandaşların Yüksek Seçim Kuruluna olan inancı tamamen
sarsılmıştır.
Buradan bir örnek verirsek, bildiğiniz
gibi Kırıkkale ilimizin Keskin ilçesinde seçimler bir gerekçeyle yenilenmiştir.
6 oy farkla seçimleri kazanan Millet İttifakı Belediye Başkanı Necati Alsancak
Bey seçimi kazanmasına rağmen, bir hafta makamına oturmasına rağmen ve bütün
itirazların reddine rağmen Yüksek Seçim Kurulu, seçimi kazanmış, makamına
oturmuş bir belediye başkanını makamından indiriyor. Gerekçe? Efendim, 6 oy
farkla kazanmış, oy kullanma ya da seçme ve seçilme ehliyetine sahip olmayan 8
kişi oy kullanmış. İyi de kardeşim, bunun sorumlusu, seçilen belediye başkanı
mı? İlçe seçim kurulu yanlış yaptıysa, il seçim kurulu yanlış yaptıysa, Yüksek
Seçim Kurulu yanlış yaptıysa faturayı seçilmiş belediye başkanlarına nasıl
kesersiniz? İlçe seçim kurulu o listeleri ilan etmiyor mu? Gelin, hukuksa,
adaletse bunları düzeltelim; gelin, ilçe seçim kurulu hata yaptıysa cezasını
çeksin, il seçim kurulu yaptıysa cezasını çeksin, Yüksek Seçim Kurulu yaptıysa
cezasını çeksin. Böyle bir yönetim anlayışı olabilir mi?
Değerli milletvekilleri, bilindiği gibi,
tüm bu ve benzeri durumlar, maalesef Yüksek Seçim Kurulunun itibarını
kaybetmesine sebep olmuştur. Seçme ve seçilme hakkının korunması, seçilen
adayların ve seçmenin Yüksek Seçim Kuruluna güvenlerinin yeniden sağlanması,
yaşamış olduğumuz mağduriyetlerin ve olumsuzlukların ortadan kaldırılabilmesi
için, geliniz, verdiğimiz araştırma önergemize destek veriniz. 
(Mikrofon otomatik cihaz tarafından
kapatıldı) 
FAHRETTİN YOKUŞ (Devamla) – Bir dakika
efendim…
BAŞKAN – Tamamlayın sözlerinizi. 
FAHRETTİN YOKUŞ (Devamla) – Böylece,
Yüksek Seçim Kurulunu tekrar itibarlı hâle getirelim. Şu anda Yüksek Seçim
Kurulunda, bütün bu yanlışları yapmış oldukları hâlde, maalesef pişkin pişkin
oturan Seçim Kurulu üyelerine de ortak bir ders verelim diyor, hepinizi
saygıyla selamlıyorum. (İYİ PARTİ sıralarından “Bravo!” sesi, alkışlar) 
BAŞKAN – Halkların Demokratik Partisi
Grubu adına Sayın Abdullah Koç, buyurun. (HDP sıralarından alkışlar) 
HDP GRUBU ADINA ABDULLAH KOÇ (Ağrı) –
Sayın Başkan, değerli milletvekilleri; sözlerime partimizin İstanbul il
örgütüne yapılan saldırıyı kınamakla başlamak istiyorum. Hiçbir saldırının bizi
yolumuzdan etmeyeceğini burada belirtmek istiyorum.
Değerli milletvekilleri, seçime dayalı
tüm dengeleri sağlayacak ve tarafsız olması gereken YSK’nin görevlerini yerine
getirmediğini birkaç sözle dile getirmek istiyorum. Seçim esnasında ve
sonrasında Cumhurbaşkanı 298 sayılı Seçim Kanunu’nun 65’inci maddesine açıkça
aykırı davranmakta ve buna bağlı olarak da Anayasa’nın 103’üncü maddesini de
ihlal etmektedir. Buna tarafsız kalan ve buna çanak tutan Yüksek Seçim Kurulu. 
16 Nisan 2017’de Anayasa değişikliğinde
mühürsüz milyonlarca oy pusulasını geçerli hâle getiren yine Yüksek Seçim
Kurulu. 
31 Mart seçimlerinde mazbataları elinden
alınmış 6 belediye eş başkanımıza önce seçim vizesi veren, daha sonra da
elinden almak suretiyle 2’nci sıradaki kişilere başkanlığı veren yine Yüksek
Seçim Kurulu. 
OHAL KHK’leri yüzünden mazbataların
verilmemesi tam bir hukuk skandalıdır. 2972 sayılı Kanun kimlerin başkan
olmayacağını, 2839 sayılı Milletvekili Seçimi Kanunu’ndan almaktadır. Bu,
11’inci madde yollanmasında kamu hizmetinden yasaklı olan kişileri bildirmekte
fakat KHK’yle uzaklaştırılan kişilerin başkan olmayacağı konusunda herhangi bir
husus yok. Başkan seçilmemiş herhangi birine mazbata verilmesi bir hukuk
garabetidir ve yapmış oldukları tüm işlemler tamamen hukuka aykırıdır.
Şırnak’ta usulsüz seçmen kaydına da sessiz kalan yine Yüksek Seçim Kuruludur.
Peki, böyle bir YSK’den seçim güvenliği beklemek mümkün müdür? Asla mümkün
değildir. Seçim öncesinde ortaya çıkan tüm hukuksuzluklara sessiz kalmış ve
eski uygulamaların hepsini bu Yüksek Seçim Kurulu yok saymıştır. 27 Aralık
2018’de trafik yasasının bulunduğu torba yasanın içerisinde Yüksek Seçim Kurulu
üyelerinin görevleri uzatılmıştır ve böyle bir YSK’den adalet beklemek de mümkün
değildir. Seçme ve seçilme hakkı tamamen ihlal edilmektedir. İstanbul
seçimlerinden sonra oy avına çıkıldı, “Kime oy verdiniz?” şeklinde halka
yapılan baskıyla Anayasa’nın 25’inci maddesinin İçişleri Bakanlığı kanalıyla
ihlali söz konusuydu, buna da sessiz kalan yine Yüksek Seçim Kuruluydu.
Tarafsız ve bağımsız yargının ihlali yakın tarihte YSK’nin uygulamalarıyla
ayyuka çıkmış durumdadır. 
(Mikrofon
otomatik cihaz tarafından kapatıldı)
ABDULLAH
KOÇ (Devamla) – Sayın Başkan…
BAŞKAN
– Buyurun.
ABDULLAH
KOÇ (Devamla) – Değerli arkadaşlar, tarafsız ve bağımsız bir Yüksek Seçim
Kurulunun oluşturulabilmesinin, tamamen diğer bütün kurumlarının da özellikle
adalet sisteminin de bağımsız ve tarafsız olabilmesinin pansuman tedbirlerden
değil, yepyeni bir toplumsal sözleşmenin yapılmasından geçtiğini belirtmek
istiyor, hepinizi saygıyla selamlıyorum. (HDP sıralarından alkışlar)
BAŞKAN
- Cumhuriyet Halk Partisi Grubu adına Sayın Zeynel Emre konuşacak. (CHP
sıralarından alkışlar)
Buyurun.
CHP
GRUBU ADINA ZEYNEL EMRE (İstanbul) - Sayın Başkan, değerli milletvekilleri;
hepinizi saygıyla selamlıyorum.
Değerli
arkadaşlar, Türkiye Cumhuriyeti’nin bir demokrasi olarak yoluna devam
edebilmesi için Yüksek Seçim Kurulunun görevini layıkıyla yerine getirmesi
lazım. Şimdi, bildiğiniz üzere YSK bir yargı organıdır, dolayısıyla yargı
organından dünyanın her yerinde beklenen 3 tane temel şey olur. Birincisi,
yasalara uygun davranması yani Türkiye Büyük Millet Meclisinin çıkardığı
yasalara uygun kararlar vermesi. İki: İçtihatlara uygun davranması yani aynı
yasalar, aynı koşullar devam ederken içtihatlarını değiştirmemesi,
öngörülebilir olması. Üç: Tarafsız ve bağımsız olması. 
Şimdi
değerli arkadaşlar, bakalım bizde nasıl? Bu üç konuda da maalesef YSK iyi
performans göstermiyor. Bir: En son Anayasa referandumunda yasanın açık hükmüne
rağmen yani Türkiye Büyük Millet Meclisi iradesine rağmen mühürsüz oyların
geçerli sayılmasına ilişkin karar verdi. 
İki:
31 Mart yerel seçimlerinde hem yasanın hem yerleşmiş içtihatların aksine karar
verdi. Bakın, Seçim Kanunu madde 112 “Gerekçe ve delil gösterilerek itiraz
edilir.” demesine rağmen -özetle söylüyorum- birçok sandıkta gerekçesiz ve
delilsiz bir şekilde yeniden sayım kararları verildi. 
Biliyorsunuz,
seçim hukuku şeklî bir hukuktur. Belli süreler dâhilinde denetimler yapılır,
ondan sonra kesinleşir. Daha sonradan seçim sonucunu değiştiren somut deliller
ortaya konulursa bu iptal sebebi yapılabilir. YSK’nin tüm içtihatları bugüne
kadar bu yöndeydi ama 31 Martta bunun tam tersi bir karar verdi. 
Şimdi,
gelelim tarafsızlık konusuna. Burada da çok vahim sıkıntılar var. Bakın,
değerli arkadaşlar, İstanbul seçimleri için seçimin iptali ve yeniden yapılması
kararı verilirken hemen hemen dilekçesi bile aynı olan Bursa’nın
Mustafakemalpaşa ilçesinde İYİ PARTİ’nin yaptığı itirazı reddetti, hemen hemen
aynı. Böyle birçok örnek var yani geçmişten gelen çok örnek var ama güncel,
hemen hemen aynı tarihlerde verdiği çelişkili kararlar bunlar.
Bir
başka problemli durum değerli arkadaşlar, bakın, Yüksek Seçim Kurulu adaylık
için başvuranları belirli şartları taşımıyorsa, yasaya aykırıysa veto edebilir
ama o denetimi yaptıktan sonra, seçim sonucu ortaya çıktıktan sonra “Sen
seçilme yeterliliğini taşımıyorsun.” diyemez. Burada çarpıcı bir örnek var:
Diyarbakır Bağlar ilçesinde yüzde 70 oy alan HDP’li belediye başkanına mazbata
verilmedi, yüzde 25 oy alan AKP’li isme verildi. Şimdi, burada hiçbir demokrasi
yok. 
Değerli
arkadaşlar, seçim kurulları adayı reddedebilir, bu ayrı tartışılabilirdi ama
bu, seçmen iradesine tuzaktır. 
(Mikrofon
otomatik cihaz tarafından kapatıldı) 
BAŞKAN – Buyurun.
ZEYNEL EMRE (Devamla) – Şimdi, açıkçası,
bu konuda tabii, çok uzun örnekler verilebilir ama uzunca bir süredir YSK
sistemli bir şekilde yasaları ihlal ediyor. Aslında esas sorun şu: Esas sorun,
YSK son dönemde tüm yüksek yargı organlarının yaşadığı sendromu yaşıyor. Ne o
sendrom? Saray sendromu. Yani Erdoğan izin verirse, Erdoğan’ın izin verdiği
sınırlar içerisinde ya da daha önceden ikna edilmek koşuluyla farklı kararlar
verebilir ama bir konuda Erdoğan kararlıysa o konuda muhakkak öyle karar
çıkıyor, YSK de bu konuda Erdoğan’ın kararlı olduğu her meselede âdeta esas
duruşta duruyor. Biz uzun süredir söylüyoruz, siz de uzun süredir tepkisiz
kalıyorsunuz. Bu sürdürülebilir bir şey değil, biz bu önergenin lehine oy
kullanıyoruz. Bunun araştırılması bir dahaki seçimlerin sağlıklı olabilmesi
için elzemdir diyorum, hepinize saygılar sunuyorum. (CHP ve İYİ PARTİ
sıralarından alkışlar) 
BAŞKAN – Adalet ve Kalkınma Partisi Grubu
adına Sayın Sabri Öztürk.
Buyurun. (AK PARTİ sıralarından alkışlar)

AK PARTİ GRUBU ADINA SABRİ ÖZTÜRK
(Giresun) – Sayın Başkan, değerli milletvekilleri; İYİ PARTİ Grubu
Başkanlığının YSK’nin 31 Mart 2019 mahallî idareler seçiminde vatandaşımızın
inancını sarstığını, bu nedenle YSK’ye yeniden güvenin sağlanması iddiasıyla
vermiş olduğu Meclis araştırması açılması önerisi üzerine grubumuz adına söz
almış bulunuyorum. Genel Kurulu ve aziz milletimizi saygıyla selamlıyorum. 
Bilindiği gibi, çok partili demokratik
seçimlerin yapılmaya başlandığı 1950’den beri Yüksek Seçim Kurulu görev
yapmaktadır. Bugün, Anayasa’mızın 79’uncu maddesi ve 298 sayılı Kanun’la
seçimlerin yönetim ve denetimi YSK’ye verilmiştir. Seçimlerin başlamasından
bitimine seçimin düzen içinde yürütülmesi, dürüstlük içinde bütün işlemlerin
yapılması, bütün şikâyet ve itirazları inceleme ve kesin karara bağlama görevi
Yüksek Seçim Kurulunundur.
Ülkemizde seçimler uzun bir tecrübeyle
dünyadaki ülkeler içinde en iyi şekilde yapılmaktadır. Bu yüzden vatandaşımızın
YSK’ye güveni tamdır zira dünyanın en gelişmiş ülkelerinde seçimlere katılım
oranı oldukça düşükken ülkemizde seçimlere katılım oranı yüzde 85’lere varan,
bazen aşan bir orandadır. Bu da vatandaşımızın Yüksek Seçim Kuruluna ne kadar
güvendiğini göstermektedir. 
Yüksek
Seçim Kurulu, vatandaşın seçmen kaydı, oy kullanması, seçim sonuçlarının hızlı
bir şekilde açıklanması gibi birçok konuda yenilik getirmiş, son derece örnek
teşkil eden güzel çalışmalar yapmıştır. Bunlardan birkaç tanesine değinmek
istiyorum.
2014’te
yerel seçimlerde görev alan sandık kurulu başkanlarının cep telefonlarına oy
verme günü yapacakları iş ve işlemlerle ilgili olarak bilgilendirme mesajları
-SMS- ilk defa gönderilmeye başlanmış, bundan sonra rutin olarak uygulanmaya
devam edilmiştir. 
Yine,
yurt içi ve yurt dışında seçmen sorgulama hizmetine mobil uygulamalar
aracılığıyla akıllı telefon ve tabletlerden erişim imkânı sağlanmıştır. 
Yine,
SEÇSİS sistemi hizmete sunulmuştur. 
Mahallî
idareler genel seçimlerinin sonuç tutanaklarının barkotlu olarak ilgili sandığa
özel olarak üretilmesi sağlanmış, böylece tutanaklar oy verme süresinin
bitiminden ilçe seçim kurullarında taranarak elektronik ortama aktarılmış ve eş
zamanlı siyasi partilerle paylaşılarak seçimlerin şeffaflığı ve güvenirliliği
artırılmıştır. 
Ayrıca,
taranan ıslak imzalı tutanaklar seçim sonuçlarının kesinleşmesinden itibaren
Yüksek Seçim Kurulunun web adresinde yayımlanmaya başlanmış ve vatandaşın
erişimine açılmıştır. Bu gibi güzel örnekleri çoğaltabiliriz. 
Sayın
milletvekilleri, Yüksek Seçim Kurulu binlerce personeliyle 57 milyon seçmenin
bulunduğu ülkemizde seçimleri başarıyla yürütmektedir. Tüm dünyaya örnek teşkil
eden böyle güzide bir kuruluşumuzu farklı düşüncelerle yıpratacak, halkın
nazarında güvenini sarsacak söz ve yorumlardan uzak durmak gerektiği
kanaatindeyiz. 
Siyasi
partilerimizin elbette görüş ayrılığı, farklı fikirleri, aralarında rekabet
olabilir ancak bu görüş ayrılıklarının ülkemizin anayasal kurumlarını
yıpratmaması gerektiği kanaatindeyiz. 
(Mikrofon
otomatik cihaz tarafından kapatıldı) 
BAŞKAN
– Devam edin, sözlerinizi tamamlayın. 
SABRİ
ÖZTÜRK (Devamla) – Oy milletimizin namusudur. Sandık milletimizin bizlere
emanetidir. Buna sahip çıkmak hepimizin elbette görevidir. Seçimlerde
olabilecek olası bir usulsüzlüğe önce biz karşı çıkarız. O yüzden, YSK gibi
ülkemizin gözbebeği kurumları yıpratmamalıyız, onları tartışmaya açmamalıyız. 
Bu
düşüncelerle, ilgili bir Meclis araştırması önergesini yerinde bulmuyor, Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– İYİ PARTİ grup önerisini oylarınıza sunuyorum: Kabul edenler... Kabul
etmeyenler... Kabul edilmemiştir.
ÖZGÜR
ÖZEL (Manisa) – Biz çokuz Başkanım.
DURSUN
MÜSAVAT DERVİŞOĞLU (İzmir) – Sayalım efendim.
MEHMET
DOĞAN KUBAT (İstanbul) – Sayalım Başkanım.
BÜLENT
TURAN (Çanakkale) – Daha fazlayız.
ÖZGÜR
ÖZEL (Manisa) – Sayın Başkan, kâtip üyeler aynı fikirde mi?
BAŞKAN
– Efendim? 
ÖZGÜR
ÖZEL (Manisa) – Kâtip üyeler aynı fikirde değil.
ÇETİN
ARIK (Kayseri) – Cihazla açık oylama yapalım.
BAŞKAN
– Kâtip üyeler arasında anlaşma olmadığı için…
BÜLENT
TURAN (Çanakkale) – İşlem bitti Başkanım.
BAŞKAN
– Efendim, işlem değil, elektronik yapacağım, müsaade edin.
BÜLENT
TURAN (Çanakkale) – Başkanım, oylamayı yaptık ama az önce, işlem geçti. 
BAŞKAN
– Sayın Başkan, işlem geçti, itiraz var, kâtip üyeler arasında da bu konuda…
BÜLENT
TURAN (Çanakkale) – Zamanında itiraz olması lazım Sayın Başkan.
BAŞKAN
– Efendim, karar sayısı istemediler, sadece oylamanın sonucuna ilişkin bir
itiraz söz konusu.
ÖZGÜR
ÖZEL (Manisa) – İstemedim ki, “Say.” dedim.
BAŞKAN
- Kâtip üyeler arasında da anlaşmazlık var, ben de bunun için bunu elektronik
olarak yapacağım. İstiyorsanız geçelim arkaya, Grup Başkan Vekilleri, bu konuyu
tartışalım.
BÜLENT
TURAN (Çanakkale) – Kaç defa oylayacağız o zaman?
ÖZGÜR
ÖZEL (Manisa) – Hayır Sayın Başkan.
DURSUN
MÜSAVAT DERVİŞOĞLU (İzmir) – Hayır efendim.
BAŞKAN
- Elektronik oylamayı başlatıyorum. Üç dakika süre veriyorum.
(Elektronik
cihazla oylama yapıldı)
BAŞKAN
– İYİ PARTİ grup önerisi reddedilmiştir.
Halkların Demokratik Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
2.- HDP Grubunun, İstanbul Milletvekili Züleyha Gülüm ve arkadaşları
tarafından, Hrant Dink cinayetinin araştırılması ve arkasındaki derin
ilişkilerin açığa çıkarılması amacıyla 15/1/2020 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 16 Ocak 2020 Perşembe günkü birleşiminde
yapılmasına ilişkin önerisi 
16/1/2020
Türkiye Büyük Millet Meclisi Başkanlığına
Danışma
Kurulu 16/1/2020 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Hakkı
Saruhan Oluç
 İstanbul

 Grup
Başkan Vekili
Öneri:
15 Ocak 2020 tarihinde İstanbul
Milletvekili Sayın Züleyha Gülüm ve arkadaşları tarafından Hrant Dink
cinayetinin araştırılması ve arkasındaki derin ilişkilerin açığa çıkarılması
amacıyla Türkiye Büyük Millet Meclisine verilmiş olan 4757 sıra numaralı Meclis
Araştırması Önergesi’nin diğer önergelerin önüne alınarak görüşmelerinin
16/1/2020 Perşembe günkü birleşiminde yapılması önerilmiştir.
BAŞKAN – Halkların Demokratik Partisi
Grubu adına önerinin gerekçesini açıklamak üzere Sayın Mahmut Toğrul, buyurun.
(HDP sıralarından alkışlar) 
HDP GRUBU ADINA MAHMUT TOĞRUL (Gaziantep)
– Teşekkür ederim.
Sayın Başkan, değerli milletvekilleri,
Meclisin sevgili çalışanları; hepinizi saygıyla selamlıyorum.
Değerli Başkan, bundan tam on üç yıl önce
19 Ocak 2007 tarihinde İstanbul’da kurucusu olduğu ve yayın yönetmeni olduğu
Agos gazetesinin önünde sevgili Hrant Dink alçakça bir cinayete kurban gitti.
Öncelikle, burada sevgili Hrant Dink’i anarken anısı önünde saygıyla eğildiğimi
bir kez daha ifade etmek istiyorum. Hrant Dink’i bu sürece götüren olay 2004’te
yazdığı bir yazıydı. 2004’te Sabiha Gökçen haberi nedeniyle önce ırkçı,
milliyetçi kesimler tarafından hedef alınmış, bir nefret söylemi başlamış, önce
Genelkurmay Başkanlığı bir açıklama yapmış, ardından Hrant Dink İstanbul
Valiliğine çağrılmış, aba altından sopa gösterilerek tehdit edilmiş,
milliyetçi, ırkçı güruhlar her gün Hrant Dink aleyhine gösterilere başlamış ve
maalesef Hrant Dink o dönemi şöyle anlatıyordu: “Bir güvercin tedirginliğiyle
yaşıyorum ama biliyorum ki güvercinler bu ülkede öldürülmez.” Gerçek düşüncesi
buydu Hrant Dink’in ama maalesef, bu ülkede barış güvercinleri katledildi ve
maalesef, bu sürece giden yolda hukuk da gereğini yapmadı. Bu sürecin, bu
katliamın arkasındaki karar vericiler aslında kimlerdi, nasıl hayata geçirildi?
Hiç kimse maalesef bunun gereğini yerine getirmedi. 
Hrant
Dink cinayetinden sonra 3 ayrı dosya açıldı. Bu ilk dosya katliamından hemen
sonra Nisan 2007’de açıldı ama maalesef, katliamcılar örgüt üyeliğinden serbest
bırakıldı. Ardından, Yargıtay itiraz etti -bu sefer mahkemeler süreci,
takipsizlik- gerekli hassasiyet gösterilmedi ve maalesef, yine bu süreç akamete
uğradı. Avrupa İnsan Hakları Mahkemesine taşınan davayla ilgili, AİHM,
Türkiye'de Avrupa İnsan Hakları Sözleşmesi’nin yaşam hakkı, ifade özgürlüğü ve
mahkemeye etkili başvuru hakkının ihlal edildiğine oy birliğiyle karar verdi
ama yine de gerekli sonuca ulaşılamadı. 
Darbe
girişiminden sonra dava bir kez daha açıldı. Davaya FETÖ ve FETÖ’nün o dönemki
savcısı Zekeriya Öz de dâhil edildi fakat davada istenilen sonuç asla alınmadı.

Değerli
arkadaşlar, aslında aynı nefret söylemi günümüzde de maalesef bir başka
şekliyle sürdürülüyor. Bu ülkede kamu çalışanları, hatta Hükûmet yetkilileri
maalesef her gün ayrıştırıcı, çatıştırıcı, kutuplaştırıcı bir dil
kullanıyorlar. Hâlbuki Türkiye, bu noktada, nefret söyleminden büyük acıları
yaşamış bir ülke. 6-7 Eylül olayları, Maraş katliamı, Sivas katliamı, Ape
Musa’nın, Musa Anter’in katli, bunların hepsi nefret söyleminin sonuçlarıydı
ama maalesef, biz bundan ders almış değiliz. Bugün aynı söylemlerle partimizin
İstanbul il binasının önüne bunlardan, bu nefret söyleminden cesaret alarak
oraya gidiliyor, havaya ateş açılıyor. 
Tiyatroya
katıldığı gerekçesiyle bu ülkede sanatçılar tehdit ediliyor. Aslında, değerli
arkadaşlar, muhalifse herkese aba altından sopa gösterilerek bu tür sıkıntılı
süreçlerin de yolu bir şekilde açılmış oluyor. Bunlarla ilgili cezasızlık da
maalesef devam ediyor değerli arkadaşlar. İşte bu nedenle Hrant Dink
katliamının ardındaki nedenlerin araştırılması ve bundan, gerekli derslerin
çıkarılması elzemdir. Gelin, hep beraber bu karanlık katliamı aydınlatalım ve
öyle bir şekilde aydınlatalım ki bu ülkede kimse bir daha nefret söylemini
dillendirmeye cesaret edemesin. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen Sayın Toğrul. 
MAHMUT
TOĞRUL (Devamla) – Ama maalesef, dediğim gibi, Hükûmetin kendisi bizatihi bu
yolun yolcusu olduğu için, bu nefret söyleminin bir yerde sahiplenicisi ve
kullanıcısı olduğu için biraz sonra göreceksiniz ki eller kalkacak ve sevgili
Hrant’ın katliamının arkasındaki karanlık, karanlıkta kalmaya devam edecek. 
Hepinizi
saygıyla selamlıyorum. (HDP sıralarından alkışlar)
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Sayın Bülbül, buyurun. 
IV.- AÇIKLAMALAR (Devam)
41.- Sakarya Milletvekili Muhammed Levent Bülbül’ün, Gaziantep
Milletvekili Mahmut Toğrul’un HDP grup önerisi üzerinde HDP Grubu adına yaptığı
konuşmasındaki bazı ifadelerine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, kürsüde konuşan hatip konuştuğu sırada
özellikle “Milliyetçi, ırkçı güruhun nefret söylemleriyle muhatap olduğu”
derken Hrant Dink için sıralarımıza bakarak bu ifadeleri kullanmıştır. 
MAHMUT
TOĞRUL (Gaziantep) – Allah Allah! 
BAŞKAN
– “Öyle yapmadım.” diyor. 
MAHMUT
TOĞRUL (Gaziantep) – Öyle bir şey yapmadım Sayın Başkan.
MUHAMMED
LEVENT BÜLBÜL (Sakarya) – Düzeltirsiniz, yapmadığınızı söylersiniz. 
Şimdi,
olay sadece bakıştan ibaret değil, “güruh” ifadesiyle neyi kastettiğini de
anlatarak bunu açıklığa kavuşturmak mümkün. “Güruh” ifadesi çok çirkin bir
ifadedir, “milliyetçi güruh” ifadesi yakışıksız bir ifadedir; bu noktada, bunun
düzeltilmesi gerektiği kanaatindeyim. 
MAHMUT
TOĞRUL (Gaziantep) – Gruplaşınca grupların neler yapacağını Maraş’ta, Sivas’ta,
birçok yerde gördük Sayın Grup Başkan Vekili. 
MUHAMMED
LEVENT BÜLBÜL (Sakarya) – Biz Hrant Dink’in fikirlerine, düşünce dünyasına
hiçbir zaman iştirak etmemişizdir, her zaman da şiddetli bir şekilde tepki
göstermişizdir. 
(Mikrofon
otomatik cihaz tarafından kapatıldı) 
MUHAMMED
LEVENT BÜLBÜL (Sakarya) – Ancak cinayet meselesi başka bir şeydir, bununla da
Milliyetçi Hareket Partisinin veya milliyetçi düşüncenin bu noktada töhmet
altında bırakılmasını kabul etmiyoruz. Güruh “değersiz, aşağı görülen,
küçümsenen topluluk ve sürü” olarak tarif edilmektedir Türk Dil Kurumunun
sözlüğünde. Bu çok yakışıksız bir ifadedir; milliyetçilik gibi, Türk
milliyetçiliği gibi çok yüksek ve şerefli bir idealin hiçbir şekilde yan yana
gelemeyeceği bir kelimedir diyor, saygılar sunuyorum. 
MAHMUT
TOĞRUL (Gaziantep) – Sayın Başkan, benim ifadelerim gayet net ve açıktı. Sadece
o an oraya baktığımı düşünüyor Grup Başkan Vekili, farkında değilim. Kaldı ki
ben sadece milliyetçi demedim. 
MUHAMMED
LEVENT BÜLBÜL (Sakarya) – Milliyetçi tarafını söyledim ben de.
MAHMUT
TOĞRUL (Gaziantep) – O dönemde ırkçı gruplar o süreci ne hâle getirdiler, toplumu
nasıl harekete geçirmeye çalıştılar… Güruh da… Evet, bir grubun bir amaca
yönlendirilip düşünmesi sağlanmazsa o grubun neler yapacağını Türkiye
tarihindeki birçok örnekte gördük Sayın Başkan.
MUHAMMED
LEVENT BÜLBÜL (Sakarya) – Milliyetçiler sürü değildir.
MAHMUT
TOĞRUL (Gaziantep) – Benim Milliyetçi Hareket Partisine böyle bir kastım olmadı
ama niye üstlerine aldılar, ona da şaşırmış durumdayım.
MUHAMMED
LEVENT BÜLBÜL (Sakarya) – Türk milliyetçiliği, Türk milliyetçiliği…
BAŞKAN
– Sadece Milliyetçi Hareket Partisi olarak değil, genel olarak milliyetçiler
olarak bir değerlendirme yaptı. 
MAHMUT
TOĞRUL (Gaziantep) – Milliyetçi ve ırkçı dedim Sayın Başkan, bir grubun tek bir
tanımlaması olmaz. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, İstanbul Milletvekili Züleyha Gülüm ve arkadaşları
tarafından, Hrant Dink cinayetinin araştırılması ve arkasındaki derin
ilişkilerin açığa çıkarılması amacıyla 15/1/2020 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 16 Ocak 2020 Perşembe günkü birleşiminde
yapılmasına ilişkin önerisi (Devam)
BAŞKAN
– Cumhuriyet Halk Partisi Grubu adına Sayın Mustafa Sezgin Tanrıkulu. 
CHP
GRUBU ADINA MUSTAFA SEZGİN TANRIKULU (İstanbul) – Sayın Başkan, değerli
milletvekilleri; 19 Ocak 2014 tarihinde Diyarbakır Koşuyolu Parkı’nda, İnsan
Hakları Anıtı önünde, öğlen saatlerinde Hrant Dink’i anma töreninde şunlar
konuşulmuştu: “Hrant’ı öldürenler halklarımızın ortak vicdanına kastetti. Hrant
halkların demokrasi içinde, kardeşçe yaşaması için mücadele verdi. Devletin
birçok güvenlik ve istihbarat kurumunun bilgisi ve gözetiminde, besleme
çetelerce, gün ortasında, tarihteki mahsus teşkilatların yöntemleriyle uyumlu
şekilde, Hrant’ı arkadan, alçakça vurdular. Tetiği çeken piyon sınırlı bir ceza
alsa da ve görünürde ona yardım eden birkaç kişi yargılanıyorsa da cinayetin
arkasındaki gerçek tablo aydınlatılmadı ve olayda sorumluluğu olan çok sayıda
kamu görevlisi soruşturulmadı. Ermeni halkının hakikati gibi Hrant Dink’in
katlinin hakikatinin de üstü kapatılmak isteniyor. Ama biz hem Ermeni halkının
hem de Hrant Dink cinayetinin hakikatini çok iyi biliyoruz.” Bu konuşmayı Hrant
Dink gibi sevgili dostum Tahir Elçi 2014 tarihinde Hrant Dink’i anarken
Diyarbakır’da yapmıştı. Hrant Dink de dostumdu ve öldüğü gün –geçen yıl da
söylemiştim- cenazesinin başındaydım, öldürüldüğü yerdeydim. Aradan on üç yıl
geçti, maalesef, 2-3 tetikçi dışında cinayet aydınlatılmadı. 
Geçen
yıl da bu kürsüden çağrıda bulunmuştum, yine çağrıda bulunuyorum Hükûmete,
Cumhurbaşkanına çağrıda bulunuyorum: Bir Genelkurmay Başkanı Hrant Dink için
neden MİT Başkanını arar; MİT Başkanı neden MİT İstanbul Bölge Başkanını arar;
MİT İstanbul Bölge Başkanı neden İstanbul Valisini arar; İstanbul Valisi neden
görevlilere talimat verir ve Hrant Dink’i makama çxağırır ve Hrant Dink’le
ilgili olarak da Vali Yardımcısı konuşur? Bütün bunlar aydınlatılmadı. MİT
Yasası’nda engeller var. Devam eden duruşma 14. Ağır Ceza Mahkemesinde 18-20
Şubatta yapılacak. Ve MİT’e yazılan yazı var, bu görevlilerin mahkemede
dinlenilmesi ve bilgilerine başvurulması noktasında. Ben bir kez daha buradan
Adalet ve Kalkınma Partisi vasıtasıyla Hükûmete sesleniyorum, Cumhurbaşkanına
sesleniyorum, MİT’e sesleniyorum: Eğer gerçekten bu cinayette dahliniz yoksa,
bu cinayete katılmadıysanız ve sorumluluğunuz yoksa o zaman o görevlilerin
mahkemede, 18-20 Şubat tarihlerinde beyanda bulunmasına ve sorulara açık hâle
gelmesine izin verin. İzin vermediğiniz sürece… O zaman da siz Hükûmettiniz
2007 tarihinde, şimdi de Hükûmetsiniz.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
MUSTAFA
SEZGİN TANRIKULU (Devamla) – Adalet ve Kalkınma Partisi bu cinayetin
işlenmesinden önce, işlendiği sırada ve işlenmesinden sonra Hükûmettir. Eğer
gerçekten dahliniz yoksa, gerçekten yoksa MİT görevlilerinin MİT Yasası’na
rağmen 18-20 Şubat tarihlerinde ağır ceza mahkemesinde dinlenilmesine izin
verin. Yoksa Hrant Dink’in ölümü arkasındaki giz aydınlanmaz ve Adalet ve
Kalkınma Partisinin tarihsel sorumluluğu devam eder diyorum. Tekrar Hrant
Dink’i saygıyla, sevgiyle anıyorum ve seni unutmayacağız “...”(x)
Hepinize
saygılar sunuyorum. (CHP ve HDP sıralarından alkışlar) 
BAŞKAN
– Adalet ve Kalkınma Partisi Grubu adına Sayın Pakize Mutlu Aydemir.
Buyurun.
(AK PARTİ sıralarından alkışlar) 
AK
PARTİ GRUBU ADINA PAKİZE MUTLU AYDEMİR (Balıkesir) – Sayın Başkan, değerli
milletvekilleri; HDP grup önerisi üzerine AK PARTİ Grubu adına söz almış
bulunmaktayım. Genel Kurulu ve aziz milletimizi saygıyla selamlıyorum.
Değerli
milletvekilleri, Hrant Dink, 19 Ocak 2007 tarihinde menfur bir saldırı
neticesinde vefat etmiş ve akabinde hemen soruşturma ve kovuşturmalar
başlamıştır, adalet önünde faillerin cezalandırılması için davalar açılmıştır.
Olayın faili Ogün Samast, yakalandığında 18 yaşından küçük olması nedeniyle
İstanbul 2. Çocuk Ağır Ceza Mahkemesinde yargılanması sonucu 2011 tarihinde
adam öldürme suçundan yirmi iki yıl on ay hapis cezasıyla cezalandırılmış,
karar Yargıtay tarafından 2012 tarihinde onanmıştır. Diğer sanıklar hakkında
ise İstanbul 14. Ağır Ceza Mahkemesi tarafından 17/1/2012 tarihinde kararlar
verilmiş, yapılan temyiz incelemesi sonucunda ise -ayrıntısına tek tek
girmeyeceğim kararlar hakkında - bozma ve onamalar gerçekleşmiştir. Hâlen devam
eden yargılamalar ise 18, 19, 20 Şubat 2020 tarihlerinde görülmeye devam
edecektir. Yargılama kısa süre içerisinde sonuçlanacak ve haklarında adalet
tecelli etmiş olacaktır.
AK
PARTİ hükûmetlerimiz döneminde, her alanda elde etmiş olduğumuz kazanımlar ve
reformlar sayesinde artık ülkemiz, faili meçhullerin aydınlatılmadığı bir ülke
olmaktan çıkmıştır. Adalet Bakanlığımız, adalet alanında yapmış olduğu
reformlar, günümüz şartlarına uygun yayınladığı genelgelerle AK PARTİ
hükûmetlerimizin, faili meçhuller başta olmak üzere adalet konusundaki
hassasiyetini öne koymaktadır. 
Önergede
bahsedilen olaylar yargının gündemine gelmiş, bağımsız yargı tarafından
soruşturulmuş, bir kısım soruşturma hâlen devam etmektedir. Ancak davanın
seyrinin özellikle 17-25 Aralık yargı darbesinden sonra yargının ve emniyetin
içerisindeki illegal yapının ortaya çıkmasından sonra değiştiğini de hep
beraber görüyoruz ve hazırlanan 3’üncü iddianameyle beraber davadaki sürecin
hızlandığını söylemek de artık mümkündür. Cinayetin FETÖ/PDY terör örgütü
bağlantısına dair delillerin ortaya çıktığını 3’üncü iddianameyi okuduğumuz
zaman daha net anlıyoruz.
Sayın
Başkan, sayın milletvekilleri; iddianamede özellikle şundan bahsediliyor: Dink
cinayetini gerçekleştiren bazı kamu görevlilerinin, eylemi başından sonuna
kadar planlayıp icrasının yolunu açtıkları ve denetledikleri, cinayetin
işlenmesine nezaret ettikleri, potansiyel şüphelileri ve eylemi
gerçekleştirenleri bildikleri hâlde FETÖ/PDY amaçları doğrultusunda Dink’in
öldürülmesini engellemedikleri, aksine suça iştirak ettikleri belirtiliyor. Bu
davada özellikle 3’üncü iddianameyle beraber, FETÖ elebaşı ve örgütün iltisaklı
olduğu tespit edilen üyeler ile dönemin Jandarma görevlilerinin ve
gazetecilerin de aralarında bulunduğu tutukluların İstanbul 14. Ağır Ceza
Mahkemesinde devam eden davanın duruşmaları da yukarıda bahsettiğim gibi
18-19-20 Şubat tarihlerinde yapılacaktır.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
PAKİZE
MUTLU AYDEMİR (Devamla) – Eğer, devlet içerisinde çöreklenen illegal yapılar
varsa yine bu illegal yapıların hukuki çerçevede zaman içerisinde nasıl ortaya
çıkarıldığını ve hukuk önünde hesap verdiklerini unutmamak gerekiyor.
Devam
eden bir dava var ve hızlanan bir dava var. Anayasa’nın 138’inci maddesinin
üçüncü fıkrasına göre “Görülmekte olan bir dava hakkında Yasama Meclisinde
yargı yetkisinin kullanılması ile ilgili soru sorulamaz, görüşme yapılamaz veya
herhangi bir beyanda bulunulamaz. 
Yasama
ve yürütme organları ile idare, mahkeme kararlarına uymak zorundadır; bu
organlar ve idare, mahkeme kararlarını hiçbir suretle değiştiremez ve bunların
yerine getirilmesini geciktiremez.” Devam eden davayla ilgili bir araştırma
komisyonu kurulması İç Tüzük gereği mümkün değildir. 
Bu
nedenle, önergenin aleyhinde olduğumuzu belirtiyor, Genel Kurulu saygıyla
selamlıyorum. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel. 
IV.- AÇIKLAMALAR (Devam)
42.- Manisa Milletvekili Özgür Özel’in, Adalet ve Kalkınma Partisinin on
iki yıldır Hrant Dink’le ilgili araştırma komisyonu kurulması talebine yönelik
grup önerilerini reddettiğine ilişkin açıklaması
ÖZGÜR
ÖZEL (Manisa) – Sayın Başkan, Adalet ve Kalkınma Partisi tam on iki yıldır
Hrant Dink’le ilgili araştırma komisyonu talepleriyle ilgili grup önerilerini
reddediyor, on iki yıldır. Asla doğru bulmadığımız bir milat var; bir suç
örgütü varsa o sizin nasırınıza bastığı tarihten önce suçsuz, o tarihten sonra
suç örgütü olmaz. Ama velev ki bir an için bunun böyle olduğunu düşünseniz bile
ne yapmış oldunuz? 2007’den 17-25’in gerçekleştiği tarihe kadar, yedi yıl
boyunca muhalefet partileri, daha birçoğumuz buralarda yokken size “Gelin, bu
cinayeti araştıralım.” dediler ve bugün sizin “paralel yapı” dediğiniz o
Fetullah Gülen cemaatinin bu işte suçlu olduğunu, şüpheli olduğunu söylediler. 
(Mikrofon
otomatik cihaz tarafından kapatıldı)
BAŞKAN
– Buyurun. 
ÖZGÜR
ÖZEL (Manisa) – Adalet ve Kalkınma Partisi “ret” oyu kullandı hep başka
gerekçelerle. Ne oldu o gün o “ret” oyunu kullananlar? Çok daha önceden bu FETÖ
terör örgütünün Hrant Dink cinayetindeki payını, suçunu, iştirakini ortaya
çıkarma imkânı varken buna karşı örgüt lehine oy kullanmış oldular. Şimdi
pişmansınız, o anlaşılıyor ama yine reddediyorsunuz. Ama bu sefer çok önemli
bir ayırt var. 
BAŞKAN
– Oylamayı yapmadım daha. 
ÖZGÜR
ÖZEL (Manisa) – Sayın Başkanım, grupları adına reddedeceklerini söyledikleri
için, aleyhte konuştuğu için…
Şunu
söyleyeceğim Sayın Başkan, diyor ki: “Yasama meclisinde mahkemelerde görüşülen
bir konu hakkında bu konu görüşülemez.” Şu an tartışmaya açtığı, Başkanlık
Divanının… 
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZGÜR
ÖZEL (Manisa) - Bu önergeyi Anayasa’ya ve İç Tüzük’e uygun görüp, aykırı
görmeyip Meclis gündemine aldı Başkanlık Divanı ve bunu, şu andaki Başkanlık
Divanı Anayasa’ya ve İç Tüzük’e uygun gördüğü ve reddetmediği -reddetme hakkı
var- bu önergeyi müzakere ettiriyor; birazdan oylanacak. 
Şimdi,
diyorsunuz ki: “Bir usul tartışması veya bir idari itiraz…” Diyorsunuz ki: “Bu,
burada görüşülemez.” Oysa Başkanlık Divanı, Meclis Başkanlığı uygun görmüş,
görüştürüyor. Bu yaptığınız: “Biz buna ‘ret’ oyu vereceğiz çünkü görüşülemez.”
Görüşülür, komisyon kurulur. Orada, Anayasa’nın menettiği, yargı yetkisinin
kullanımına ilişkin şunu yapamazsınız, diyemezsiniz ki: “Ey filanca hâkim, sen
niçin şunu delil olarak kabul etmedin? Sen niçin filancanın tanıklığını kabul
etmedin?”
(Mikrofon
otomatik cihaz tarafından kapatıldı)
BAŞKAN
– Buyurun.
ÖZGÜR
ÖZEL (Manisa) – Bu, yargı yetkisinin kullanımına ilişkin yasama faaliyeti
yapmak olur ama Hrant Dink cinayetinin mahkemenin ilgilendiği boyutunun
dışında, örneğin 2009 yılında söylenmiş “Bu işin içinde başka bir iş var.”
diye. O mahkemenin o kararı alması mümkün değildi ama bu Meclis otursaydı,
konuşsaydı, kuracağı komisyonla belki sizin bugün kürsüden söylediklerinizi o
gün açığa çıkarabilirdi; bu yüzden, burada bunun görüşülemeyeceğini söylemek
usul yönünden kusurludur. Başkanlık Divanı takdir etmiş, okumuş, getirmiş,
müzakereye açmış, oylatıyor; siz “hayır” diyorsanız niyetinizi gizlemeden
“hayır” deyin. “Biz hâlâ Hrant Dink cinayetinde konu görüşülürse partimizin
aleyhine birtakım durumlar ortaya çıkabilir diye yine, on iki yıldır yaptığımız
gibi ‘ret’ oyu kullanıyoruz.” diyebilirsiniz.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Başkanım, bitiriyorum.
BAŞKAN
– Buyurun.
ÖZGÜR
ÖZEL (Manisa) – “Bu komisyonun kurulması Anayasa’ya aykırı.” derseniz, o zaman
neden Başkanlık Divanı bunu aldı getirdi? Neden Grup Başkan Vekilleriniz usul
tartışmasıyla buna karşı çıkmadılar? Niçin daha önce benzer komisyonlar
kuruldu? Darbeleri Araştırma Komisyonu darbeyle beraber, Rabia Naz Komisyonu
Rabia Naz’ın… Şu anda kurduk mu Komisyonu? Rabia Naz’ın katil zanlıları şu anda
yargılanmıyor mu? O konuda mahkeme yok mu? Nasıl Rabia Naz Komisyonuna üye
veriyorsunuz? Nasıl oluyor? Darbeleri Araştırmaya üye veriyorsunuz, darbe ana
davası yürüyor, Meclisin bombalanma davası yürüyordu o tarihte. O yüzden bu
doğru bir yaklaşım değil. Bu konuda ortaya koyduğunuz şey, “Hrant Dink için biz
de üzgünüz, ellerimizi FETÖ şampuanıyla yıkadık, temizlendik ama Anayasa’ya
uygun olmadığı için…” Yok, öyle şey. Rabia Naz Komisyonuna…
(Mikrofon
otomatik cihaz tarafından kapatıldı) 
BAŞKAN
– Sayın Özel, bir dokun, bin ah işit. Yani bir dakikaya on dakika cevap veriyorsunuz
maşallah.
ÖZGÜR
ÖZEL (Manisa) – Bu cevap için değil, önemli bir şey var. 
Keşke usul tartışması açsalarmış. 
Rabia
Naz Komisyonuna üye veren AK PARTİ Grubu bu savunmayı yapamaz, söyleyeceğimiz
budur; ya samimice “Hrant Dink’in davasının görüşülmesini doğru bulmuyoruz.
Nasıl o zaman FETÖ’yü koruduysak bugün de koruyup kollamamız gerekenler var.”
diyorsanız, onu yaparsınız. Bu savunma doğru bir savunma değil.
Teşekkür
ederim. (CHP sıralarından alkışlar)
MAHMUT
TOĞRUL (Gaziantep) – Sayın Başkan…
BAŞKAN
– Sayın Toğrul, İç Tüzük 60’a göre söz vermiyorum. Size burada 69’u
uygulayacağım bir hüküm de yok, o yüzden söz veremeyeceğim. 
Sayın
Turan, buyurun.
43.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
BÜLENT
TURAN (Çanakkale) – Sayın Başkan, değerli arkadaşlar; öncelikle şunu ifade
etmek isterim ki araştırma taleplerini çok saygıyla karşılıyoruz. Türkiye'de
tartışma konusu olan hangi konu varsa bunun Mecliste gündem olmasını, bunun
hassasiyetle takibini çok önemsiyoruz. Anayasa gereği çizilen çerçeve
bağlamında baktığımızda Mecliste her konu tartışılabilir, her konu hakkında da
araştırma komisyonu kurulabilir. Arkadaşımızın ifade etmiş olduğu mesele,
yargıya talimat vermeme yasağı tarzı sınırlardır. Bunu da anlayışla karşılamak
durumundayız. Fakat şimdiye kadar hep ifade ettik.
MAHMUT
TOĞRUL (Gaziantep) – Önergemizi yasa dışı buldu.
BÜLENT
TURAN (Çanakkale) – Mahmut Hoca…
MAHMUT
TOĞRUL (Gaziantep) – Ama biraz önce öyle söyledi.
BÜLENT
TURAN (Çanakkale) – Eğer bir sır perdesi varsa, bir sis perdesi varsa, bir
engel varsa, bununla ilgili öncelikle ilgili kurumların yani yargının bu konuda
adım atmasını, bunun takibini beraber yapmayı görev biliriz.
(Mikrofon
otomatik cihaz tarafından kapatıldı) 
BAŞKAN
– Buyurun.
BÜLENT
TURAN (Çanakkale) – Zaten komisyon kurma taleplerinin -şimdiye kadar olduğu
gibi- tüm partilerin ortak yaklaşımıyla olduğunu da hatırlatmak isterim. Mesele
-dediğiniz gibi- araştırmaksa, bu perdelerin kaldırılmasıysa bununla ilgili
yargının zaten şu an önemli bir mesai harcadığını biliyoruz. İhtiyaç dediğimiz
zaman da beraber oturur konuşuruz, adım atarız. 
Teşekkür
ediyorum Başkanım.
BAŞKAN
– Teşekkür ediyorum.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, İstanbul Milletvekili Züleyha Gülüm ve arkadaşları
tarafından, Hrant Dink cinayetinin araştırılması ve arkasındaki derin
ilişkilerin açığa çıkarılması amacıyla 15/1/2020 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 16 Ocak 2020 Perşembe günkü birleşiminde
yapılmasına ilişkin önerisi (Devam)
BAŞKAN
– Halkların Demokratik Partisi grup önerisini oylarınıza sunuyorum: Kabul
edenler… Etmeyenler… Kabul edilmemiştir.
Sayın
Çolakoğlu, buyurun.
IV.- AÇIKLAMALAR (Devam)
44.- Zonguldak Milletvekili Ahmet Çolakoğlu’nun, Hakkâri ili Çukurca
bölgesinde atış eğitimi esnasında meydana gelen kazada şehit olan Piyade
Sözleşmeli Er Tolga Kaplan ile hemşehrisi Piyade Sözleşmeli Er Sait
Miyanyedi’ye Allah’tan rahmet dilediğine ilişkin açıklaması
AHMET
ÇOLAKOĞLU (Zonguldak) – Sayın Başkan, değerli milletvekilleri; Hakkâri Çukurca
bölgesinde silah eğitiminde meydana gelen kaza sonucunda şehit olan sözleşmeli
erlerimizden Tolga Kaplan ve seçim bölgem olan Zonguldak ili Çaycuma ilçesi
Dereköseler köyünden Sait Miyanyedi’ye Allah’tan rahmet, bütün şehit
ailelerimize sabır, milletimize başsağlığı diliyorum. 
Ayrıca,
vatan savunmasında mücadele eden Mehmetçik’imize de görevlerinde başarılar
diliyorum.
BAŞKAN
– Teşekkür ediyorum.
Sayın
Çolakoğlu’na söz verdim çünkü kendisi cenaze için Zonguldak’a gidiyordu ama
cenaze bugün kalkmayacağı için geri geldi. O yüzden, İç Tüzük 60’a göre
kendisine söz verdim. Bunu da Genel Kurulun bilgisine sunuyorum.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi Gündemi’nin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
İstanbul’da son günlerde yaşanan çökme ve heyelan vakalarının sebeplerinin
araştırılarak alınması gereken önlemlerin belirlenmesi amacıyla verilmiş olan
(10/1233) esas numaralı Meclis Araştırması Önergesi’nin ön görüşmelerinin,
Genel Kurulun 16 Ocak 2020 Perşembe günkü birleşiminde yapılmasına ilişkin
önerisi
BAŞKAN
- Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
Türkiye Büyük Millet Meclisi Başkanlığına
Danışma
Kurulu; 16/1/2020 Perşembe günü (Bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Özgür
Özel
 Manisa

 Grup
Başkan Vekili
Öneri:
Türkiye Büyük Millet Meclisi gündeminin,
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan İstanbul'da son günlerde yaşanan çökme ve heyelan vakalarının
sebeplerinin araştırılarak alınması gereken önlemlerin belirlenmesi amacıyla
verilmiş olan (10/1233) esas numaralı Meclis Araştırma Önergesi’nin
görüşmesinin Genel Kurul'un 16/1/2020 Perşembe günlü (Bugün) birleşiminde yapılması önerilmiştir. 
BAŞKAN
– Önerinin gerekçesini açıklamak üzere, Cumhuriyet Halk Partisi Grubu adına
Sayın Ali Şeker. 
Buyurun.
(CHP sıralarından alkışlar) 
CHP
GRUBU ADINA ALİ ŞEKER (İstanbul) – Sayın Başkan, öncelikle, Meclisin emektarı
Orhan Aydemir’i rahmetle ve saygıyla anıyorum, ailesine sabırlar diliyorum. 
Ayrıca,
iyi hekimlik için mücadele veren doktor Ali Özyurt’u kaybettik. Kendisinin iyi
hekimlik yapılması için çok büyük çalışmaları, emekleri vardı; onu da saygı ve
rahmetle anıyorum, Allah’tan rahmet diliyorum. 
Bugün
buraya, İstanbul’un değişik bölgelerinde yaşanan heyelan ve çökmelerle ilgili
size bilgi vermeye ve bir araştırma önergesinin kabul edilip bunların sıkıntı
yaşanmadan araştırılmasını talep etmeye geldim.
Buradaki
bu haritada görüyorsunuz: Büyükçekmece, Beylikdüzü, Haramidere, Esenyurt ve
Avcılar bölgelerinde çok ciddi kayma alanları var. Ve bunların bir kısmında, o
hani dikey yapılaşmadan şikâyet ediyorsunuz ya, o dikey yapılaşmanın ürünleri
var. Ve bu bölgelerde normalde 2 katlı yapıların bile yapılması sakıncalıyken
buralara 30 kat, 40 kat binalar dikildi. Ve bunlar sağlam zeminde değil, Pisa
Kulesi gibi yamulmak üzere ve bazıları da yamuldu, yıkıldı, yeniden yapıldı.
Şimdi,
böylesi bir durumda, şöyle durduk yerde yıkılan binaların olduğu bir yerde, 3
katlı, 2 katlı binalar yıkılırken siz kalktınız 40-45 katlı böyle binalar
yaptırdınız, hem de bu heyelan bölgelerine ve burada binin üzerinde insan
yaşayacak tek bir binada. Ve bu binin üzerinde insanın yaşayacağı binalar
sağlam zeminde değil. Ve bununla ilgili olarak zemin etütleri doğru düzgün
yapılmadı ve bunlara anormal kat yükseklikleri verildi. Ve burada yaşayanların
deprem olmasını beklemelerine gerek yok, zaten zemin kendiliğinden kayıyor ve
bu binalarda hiç bir şekilde güvenlikleri yok. Şurada görüyorsunuz, kayan
zeminler hemen altında, üstünde 40-45 katlı binalar. Bu, aslında devletin yükümlülüğünü, sorumluluğunu
yerine getirmediğinin işaretleri. Siz dediniz ki: Biz, imar barışıyla merkezî
olarak rüşveti merkezîleştirelim, merkeze paramızı alalım, burada yaşayanlar
ister ölsün ister kalsın, bizim umurumuzda değil. Avcılar’da depremden dolayı
yıkılması gereken binalardan 74’ü hâlâ yıkılmamış durumda ve bir depremde 100
binin üzerinde -en az 100 bin- can kaybı bekleniyor ve biz hâlâ bozuk
zeminlerde bu inşaatları yapmaya devam ediyoruz. “İstanbul’a ihanet edildi.”
Evet, doğru, ihanet edildi ama o ihanetin sonucunda insanlar canlarını
kaybedecekler. Bunların araştırılması gerekiyor, önlem alınması gerekiyor. 
Sadece
bu değil, özellikle Kanal İstanbul’un geçeceği güzergâhta, Avcılar kıyısı göl,
lagün. Artık burası lagün olmaktan çıkıp akarsuya dönüşecek ve bu, heyelan
bölgelerini tetikleyecek, orada yaşayan yüz binlerce insanı tehdit edecek. Bu
kanalın Marmara ağzında zaten depremin yıkıcı etkileri bekleniyor; bu, akarsu
hâline gelen bölge buradaki kaymaları ve zemin sıvılaşmalarını daha da
artıracak, bu da başka bir probleme yol açacak. 
Bizim
talebimiz şudur: Bu yüksek yapıların olduğu yerlerde mutlaka bir araştırma
yapılması gerekiyor insanlar bunun bedelini canıyla ödemeden önce. 
Biliyorsunuz,
daha önce deprem toplanma alanları vardı, bunların her biri imara açıldı ve
yüksek katlı binalar yapıldı. Siz, işte, coğrafik bilgi sistemleriyle ilgili
yeni bir yasa getirdiniz. Aslında burada yaptığınız şu: Rantı merkezîleştirmek,
rüşveti merkezîleştirmek. Hâlbuki siz ne diye geldiniz? Ademimerkeziyet diye
geldiniz; “Yerinden yönetimi güçlendireceğiz.” dediniz ama bütün yönetim
erklerini merkeze topladınız. Daha önce bir başbakan şunu demişti: “Küçük
ölçekli bir şeyler olursa yapabilirim ama orta ve büyük ölçeklilere doğrudan
reis karar veriyor.” Biz de diyoruz ki: “O bölgede yaşayanlar karar versin.”
Eğer siz bütün gelirleri bu yasa değişikliğiyle merkeze toplarsanız, o
merkezden harcayacağınız parayı oradaki vatandaş için nasıl harcayacaksınız?
Çöpü için, kanalizasyonu için, altyapısı için orada yerel yönetime hiçbir şey bırakmıyorsunuz;
bu, yanlış bir şey. 
Bununla
ilgili olarak, daha öncesinde “Mall of İstanbul” diye bir yer var. Bu “Mall of
İstanbul” dediğimiz yerde şöyle bir bina yükseldi, önce inşaatı böyleydi ve bu
inşaat yükselen yerin, buranın hikâyesi, rantsal dönüşümü de şöyle…
(Mikrofon
otomatik cihaz tarafından kapatıldı) 
ALİ
ŞEKER (Devamla) – Bir dakika alabilir miyim?
BAŞKAN
– Tamamlayın lütfen.
ALİ
ŞEKER (Devamla) – Burası vatandaşın elinde. Vatandaşa diyorlar ki: “Bize ver.”
TOKİ devreye giriyor, Torunlar İnşaat devreye giriyor, AKP'li belediye başkanı
devreye giriyor; alamayınca, burayı, şu binanın olduğu yeri okul alanına
çeviriyorlar. Okul alanına çevirdikten sonra diyorlar ki: “Devlet okul yapacak,
sen burayı bize ver.” Ve görüyorsunuz, okul yapılması gereken yerde koskoca bir
rezidans yükseldi, iş merkezi yükseldi. Yani bunları yapan iktidar diyor ki:
“Bize güvenin, biz sizin adınıza en doğru kararları veririz.” Hani “Derenin
intikamı ağır olur.” deniyordu ya, derenin intikam aldığı yer burası. Orası baraj
gibi tıkanmıştı, onun üzerine siz bu gökdelenleri yaptınız oraya. 
Bir
kere daha diyoruz ki: Bu rantsal dönüşüm bu halka çok büyük bedeller ödetecek.
Siz halkı düşünün biraz. Bu heyelan bölgelerini araştıralım ve bu halk daha çok
can vermeden çözüm bulalım. 
Saygıyla
selamlıyorum, teşekkür ediyorum hepinize. (CHP sıralarından alkışlar) 
BAŞKAN
– İYİ PARTİ Grubu adına Sayın Hayrettin Nuhoğlu…
Buyurun.
(İYİ PARTİ sıralarından alkışlar)
İYİ
PARTİ GRUBU ADINA HAYRETTİN NUHOĞLU (İstanbul) – Sayın Başkan, değerli
milletvekilleri; son günlerde İstanbul'da yaşanan çökme ve heyelanlarla ilgili
söz aldım. Selamlarımı sunarak başlamak istiyorum.
Son
günlerde değil, İstanbul'da son yıllarda artarak devam eden çökmeler… Ve
bazılarının da ölümlü olduğunu söylemek gerekiyor. Anadolu yakasında Üsküdar,
Ataşehir, Ümraniye ve Sancaktepe’de yoğunlaşmasına rağmen en büyük çökmelerin
Beyoğlu ve Kâğıthane’de olduğunu görüyoruz. İstanbul’un zemininin büyük bir
kesimi zaten kaygan zemindir. Her depremde nasıl korkuyorsak artık İstanbul’da
yaşayanlar her yağmur sonrası korkmaya başladı neresi çökecek diye. Bunun bir
tek sebebi var: İstanbul uzun yıllardan beridir mühendislerle çalışmıyor. Bu
işlerin çözüm ortağı mühendislerdir, mühendis odalarıdır ve teknik
üniversitelerdir ama İstanbul’u yönetenler uzun yıllar mühendisleri dışlayarak
çalıştılar. Bu mühendisleri dışlamanın en tipik örneğini en son Kanal
İstanbul’da görüyoruz. 
Değerli milletvekilleri, yayınlanan ÇED
raporunu incelemeye devam ediyorum ben ve görüyorum ki orada da bu İstanbul’un
zeminiyle ilgili ciddiye alınmayan raporlar vardır. “İstanbul Kanalı” diye ÇED
raporundaki çalışmaları incelediğimiz zaman 45 kilometrelik bu kanal
güzergâhının genellikle silt taşı, kil taşı ve kum taşından oluştuğunu ama
Karadeniz’e yaklaştıkça her an kayabilecek, çökebilecek çok gevşek bir zemine
sahip olduğunu görmek gerekir. Ama buna rağmen, burada yapılan ÇED raporuna
konulan kazı çalışmaları hiç dikkate alınmadan yapılmıştır. 
Tabii bu konuya zaman zaman bu kürsüde
çokça değineceğiz çünkü yapılan bütün hesaplamalar yanlış ve çoğu hayalî
hesaplamalardır ama bir tek şunu izah etmek istiyorum: 1 milyar 155 milyon
metreküp kazı çıkacak diye hesap yapılmıştır, en düşük kot esas alınmıştır ve
bu çökmeler, heyelanlar hiç dikkate alınmamıştır. Bunun üzerine yapılan
hesaplamada da “200 metreküplük kamyonlarla -400 kamyon çalışacak- ve dört
senede bu kazı tamamlanacak.” diye konmuştur. Bu hesap külliyen yanlıştır. Bir
defa 200 metreküplük kamyon, bırakın İstanbul Kanalı için, Türkiye’de yok,
ayrıca maden şantiyeleri için üretilmiş bir kamyondur, böyle şantiyelerde
çalışma şansı yoktur. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
HAYRETTİN
NUHOĞLU (Devamla) – Teşekkür ederim.
O
kazıdan çıkacak miktarın 1 milyar 155 milyon metreküpten 2,3 milyar metreküpe
kadar hesaplanma tarzlarıyla karşılaştık. En düşüğünü esas alsak bile,
Türkiye’de Karayolları Yönetmeliği’ne göre en çok yüklenecek 20 metreküplük bir
kamyon 36 ton ediyor. Bu hesaplamayla bu kazının otuz iki senede tamamlanması
öngörülür, orada yazıldığı gibi dört senede tamamlanma ihtimali yoktur. 
Bu
hesapları ben bu kürsüden zaman zaman dile getirerek ortaya koymaya
çalışacağım. Çünkü son konuşmamda hesaplamaların çapsız insanlar tarafından
yapıldığını söylemiştim, AKP Grubu tepki göstermişti. Ben gruba demedim, bunu
hazırlayanlara dedim ama bu konu maalesef değerlendirilmiyor. Onun için bu
hesapları buraya getirmeye devam edeceğim.
Saygılar
sunuyorum. (İYİ PARTİ ve CHP sıralarından alkışlar)
BAŞKAN
– Halkların Demokratik Partisi Grubu adına Sayın Ali Kenanoğlu.
Buyurun.
(HDP sıralarından alkışlar) 
HDP
GRUBU ADINA ALİ KENANOĞLU (İstanbul) – Sayın Başkan, değerli milletvekilleri;
Genel Kurulu saygıyla selamlıyorum.
İstanbul’da
yaşanan çökme ve heyelanlar üzerine söz aldım parti grubumuz adına. Tabii, buna
bir de depremi eklemek gerekiyor. Çünkü yaşadığımız şehir –Ben İstanbul
Milletvekiliyim, orada yaşıyorum- 15 milyon nüfuslu bir şehir ve 15 milyon
nüfus ciddi bir yoğunluk içerisindeki bir kentte yaşıyor ve burada oluşabilecek
herhangi bir depremin, heyelanın, kaymanın ne tür büyük hasarlara yol
açabileceğini, ne çok fazla insan yaşamına mal olabileceğini hepimiz az çok
tahmin edebiliyoruz. Kaldı ki bu konudaki raporlar, bilim insanlarının
yayınlamış oldukları veriler de bunu gösteriyor.
Şimdi,
şunu ifade etmek isteriz arkadaşlar: Bu
önerge ciddiye alınmalıdır. Bu önergeye ret oyu verecekler büyük bir vebal
altında kalacaklardır çünkü yaşanabilecek bir deprem, yaşanabilecek bir
felaket, İstanbul açısından başka şehirlerle kıyaslanamayacak ölçülerde
büyüktür. Bu konuda açıklanan veriler bellidir yani bir deprem esnasında 100
bin binanın yıkılabileceği ifade ediliyor ve 30 bin kişinin ölümle karşı
karşıya kalabileceği… Tabii, bunların kat kat üstünde de yaralanmalar ve hasarlar
oluşacak hem insanlarda hem binalarda. Dolayısıyla bu meselenin ciddiye alınıp,
hakikaten partilerüstü bir mesele olarak alınıp araştırılması gerekiyor çünkü
İstanbul, nüfusumuzun, ekonomimizin önemli bir bölümünü oluşturuyor. 
Değerli
arkadaşlar, tabii, bu sorunların hepsi, İstanbul’da toplanma, toparlanma, bu
kadar nüfusun İstanbul’a yığılması, belli büyük kentlerde oluşturulması da
güvenlikçi politikaların, siyasetin de bir sonucudur. Şimdi, köyler boşaltıldı,
yaylalar yasaklandı, insanlar hayvancılık yapamaz hâle geldi ve buradan
kaynaklı olarak da büyükşehirlere göç etmek durumunda kaldılar. Zannetmeyin ki
sadece bu, Kürtlerin yaşadığı illerde oldu, benim memleketim olan Tokat’ta da
aynı şeyle karşı karşıya kaldık. 80’li yıllarda benim köyüme yayla yasağı
getirilmesiyle birlikte şu anda köyde oturan kimseyi bulamazsınız çünkü
insanlar hayvancılıkla geçiniyorlardı ve hepsi göç etmek durumunda kaldı.
Nereye? İstanbul’a. Şu anda İstanbul’da hepsi toplandılar. Ve büyükşehirlerde
toplanmanın sonucunda da bu tür riskler oluşmuş durumda. 60’larda gecekondular
vardı, “çarpık yapılaşma” diye ifade ediliyordu. Tabii ki ruhsatsız, kaçak
yapılardı, tek katlı, bahçeli evlerdi. Şimdi geldiğimiz noktada, sanki farklı
bir şey varmış gibi, artık tek katlı gecekondular değil, onlardan çok daha
güvensiz bir şekilde çok katlı gökdelenler var. Artık bu çok katlı gökdelenler
de kaçaktır yani. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi lütfen. 
ALİ
KENANOĞLU (Devamla) – Bu çok katlı gökdelenlerin de kimisi ruhsatsız, kimi imar planına uygun olmayan ya da kimi
açısından da imar planı değiştirilerek yapılmış çok katlı binalardır. Ve
özellikle 80’li, daha sonra 90’lı yıllarda inşaat sektörünün bir rant sektörü
hâline dönüştürülmesi, yandaş besleme sektörü hâline dönüştürülmesiyle birlikte
bu gökdelenler de yükselmeye başladı ve buradan kaynaklı olarak da yaşanılan
riskler artmaya başladı. Bütün bu sorunların araştırılması gerekmektedir. 
Bunu
da ifade ediyor, saygılar sunuyorum. (HDP ve CHP sıralarından alkışlar) 
BAŞKAN
– Adalet ve Kalkınma Partisi Grubu adına Sayın İlyas Şeker.
Buyurun.
(AK PARTİ sıralarından alkışlar) 
AK
PARTİ GRUBU ADINA İLYAS ŞEKER (Kocaeli) – Sayın Başkan, değerli
milletvekilleri; Cumhuriyet Halk Partisinin Meclis araştırması önergesi üzerine
AK PARTİ Grubum adına söz almış bulunmaktayım. Gazi Meclisi saygıyla
selamlıyorum.
Gerek
jeopolitik gerekse jeolojik olarak hareketli bir bölgede yaşıyoruz. Ülkemizde
geçmişte yaşanan birçok yıkıcı depremlerin sonucunda büyük can ve mal kayıpları
oldu, bundan sonra yaşanacak olan depremlerde de olma ihtimali yüksek. Bu
depremler bize depremin gerçeğini hatırlattı demiyorum, depremin ne olduğunu
öğretti. 
Değerli
milletvekilleri, 2019 yılında İstanbul’da 2 noktada meydana gelen bina çökmesi
ve yer kaymasından birincisinde, Kartal ilçesinde Yeşilyurt Apartmanı’nın ve
etrafındaki 10 binanın da bununla birlikte yıkılmasıyla 129 konut ve 29 iş
yerinin tamamı yıkılmıştır ve bunların yerine Bakanlık tarafından 105 konut, 25
de dükkân yapılarak hak sahiplerine teslim aşamasına gelmiştir. Yine ikinci
bölge, Kağıthane ilçesi, Yahya Kemal Mahallesi’nde meydana gelen toprak kayması
neticesinde 706 birim tahliye edilmiş, 123 binanın yıkımı gerçekleştirilmiştir.
Buradaki hak sahiplerine de verilmek üzere -yatay mimari dikkate alınarak- şu
anda çalışmalar hızlı bir şekilde devam etmektedir. Her iki alanda da
vatandaşlarımıza kira yardımları ve taşınma giderleri devlet tarafından
karşılanmıştır. 
İstanbul
ilimizde 23 ilçede toplam 1.678 hektarlık alanda 65 adet riskli alan ilan
edilmiştir. Yine, 15 ilçemizde 34.520 hektar büyüklüğünde 32 noktada revize
yapı alanları belirlenmiştir. Bu alanlarda 76 bin yapı yani 231.586 konut ve
ticaret bağımsız birimi dönüşüm kapsamına alınmıştır. Kira ve yapım işleri için
bugüne kadar 4 milyarın üzerinde bir harcama gerçekleşmiştir. Bununla birlikte,
vatandaşlar tarafından da İstanbul’da 67.896 bina riskli olarak tespit edilmiş
ve bunların yenilenmesi konusunda da çalışmalar devam etmektedir. 
Diğer
taraftan, Çevre ve Şehircilik Bakanlığımız 19/2/2019 tarihinde 81 ilimizin
valiliğine ve belediyelerine yazı göndererek öncelikle yenilenmesi gereken
alanların tespitini istemiş ve gelen çalışmalar doğrultusunda da Bakanlık
çalışmaları hızlı bir şekilde yapmaktadır. Yine, İstanbul’da afet riski yüksek
alanların tespitine yönelik olarak Bakanlık, Dünya Bankası, AFAD ve Boğaziçi
Üniversitesiyle birlikte ortak projelerin yapımı devam etmektedir. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
İLYAS
ŞEKER (Devamla) – Gerek hükûmetlerimiz gerekse belediyeler, olası depremlerde
ve diğer afetlerde artık 1 vatandaşımızın dahi burnunun kanamaması için deprem
öncesi, deprem anı ve deprem sonrası her türlü tedbirleri alma konusunda ciddi
çalışmalar yapmakta. Olası depremlerde ve diğer afetlerde artık 1
vatandaşımızın dahi burnunun kanamasını istemiyoruz. Bunun için, can güvenliği
sağlanmış, hayat kalitesi artırılmış, tarihe, doğaya ve çevreye duyarlı
şehirlerin oluşturulması için kentsel dönüşümü desteklemek hepimizin görevidir.
Kentsel dönüşüm, kentteki hastalıklı alanların teşhis ve tedavisidir yani aynı
zamanda bir koruyucu hekimlik görevi görmektedir. 
Dolayısıyla,
Bakanlık ve belediyeler gerekli çalışmaları önemle ve hassasiyetle yaptığı için
ayrıca bir araştırma yapmaya gerek olmadığını düşünüyor, Genel Kurulu saygıyla
selamlıyorum. (AK PARTİ sıralarından alkışlar) 
ALİ
ŞEKER (İstanbul) – Hiçbir şeyi araştırmayalım, işi oluruna bırakalım!
İLYAS
ŞEKER (Kocaeli) – Benim uzmanlık alanım.
ALİ
ŞEKER (İstanbul) – Zaten uzmanlık alanınızda yapıldı. Uzmanlar katletti zaten.
ÖZGÜR
ÖZEL (Manisa) – Sayın Başkan, bir kısa söz…
BAŞKAN
– Buyurun Sayın Özel.
IV.- AÇIKLAMALAR (Devam)
45.- Manisa Milletvekili Özgür Özel’in, İstanbul’da son günlerde yaşanan
çökme ve heyelan vakalarının sebeplerinin araştırılarak alınması gereken
önlemlerin belirlenmesi amacıyla verdikleri (10/1233) esas numaralı Meclis
Araştırması Önergesi oylanırken yarın öbür gün bir yerde bir bina çöktüğünde
burada kullanılan oyun, yapılan konuşmaların hatırlanılacağı düşünülerek oy
verilmesi gerektiğine ilişkin açıklaması
ÖZGÜR
ÖZEL (Manisa) – Sayın Başkan, birazdan milletvekillerimiz oy kullanacak. Ben bu
Mecliste çok kötü olarak hatırladığım, bir araştırma komisyonuna “hayır” oyu
verildiği bir günü hatırlatmakla yetineceğim sadece. Soma faciasından altı ay
önce biz dedik ki: “Madenler ısınıyor, işçiler şikâyet ediyor. Bir patlama… Bir
endişe var, bir tehlike var. Bunun araştırılması lazım.” O gün AK PARTİ adına
çıkan bir arkadaş “Korkulacak bir şey yok. Ben sordum, en güvenli madenler
bizim madenlerimiz.” dedi. O arkadaş o ifadesinden çok mahcup. Ben Sayın
Güllüce’nin bu hâle düşmesini istemem ama o gün o önergeye “evet” oyu vermeyen,
“hayır” oyu veren kimse, o oyunu savunamadı daha sonra. Ama biz o Komisyonu
faciadan on beş gün sonra kurduk bütün partilerin oy birliğiyle. 
(Mikrofon
otomatik cihaz tarafından kapatıldı)
BAŞKAN
– Buyurun.
ÖZGÜR
ÖZEL (Manisa) – Bir de bu kadar hassas bir konuyu araştırsak ne olur? Heyelan
riski, deprem riski, dere yataklarındaki kentleşme… 
Yarın
öbür gün yine bir yerde bir bina çöktüğünde bu sefer burada kullanılan oy
hatırlanır, burada yapılan konuşmalar hatırlanır. Bence herkes burada bunu
düşünerek oyunu kullansın diyorum. 
Teşekkür
ediyorum. (CHP sıralarından alkışlar) 
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi Gündemi’nin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
İstanbul’da son günlerde yaşanan çökme ve heyelan vakalarının sebeplerinin
araştırılarak alınması gereken önlemlerin belirlenmesi amacıyla verilmiş olan
(10/1233) esas numaralı Meclis Araştırması Önergesi’nin ön görüşmelerinin,
Genel Kurulun 16 Ocak 2020 Perşembe günkü birleşiminde yapılmasına ilişkin
önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Kabul edilmemiştir.
Birleşime
on beş dakika ara veriyorum.
Kapanma Saati: 17.07
ÜÇÜNCÜ OTURUM
Açılma Saati: 17.34
BAŞKAN: Başkan Vekili Süreyya Sadi BİLGİÇ 
KÂTİP ÜYELER: Nurhayat ALTACA KAYIŞOĞLU (Bursa), Emine Sare AYDIN YILMAZ
(İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 44’üncü Birleşiminin
Üçüncü Oturumunu açıyorum.
Danışma
Kurulunun bir önerisi vardır, okutup oylarınıza sunacağım.
B) Danışma Kurulu Önerileri
1.- Danışma Kurulunun, Genel Kurulun 16 Ocak 2020 Perşembe günkü
birleşiminde bastırılarak dağıtılan 160 sıra sayılı Kanun Teklifi’nin (2/2503)
ve Dışişleri Komisyonu Raporu’nun kırk sekiz saat geçmeden gündemin “Kanun
Teklifleri ile Komisyonlardan Gelen Diğer İşler” kısmına alınarak bu kısmın
1’inci sırasına alınmasına; bu birleşimde 160 sıra sayılı Kanun Teklifi’nin
görüşmelerinin tamamlanmasına kadar çalışmalara devam olunmasına ilişkin önerisi

16/1/2020
Danışma Kurulu Önerisi
Danışma
Kurulunun 16/1/2020 Perşembe günü yaptığı toplantıda aşağıdaki önerilerin Genel
Kurulun onayına sunulması önerilmiştir.
 Mustafa
Şentop
 Türkiye
Büyük Millet Meclisi
 Başkanı
 Bülent Turan Özgür
Özel Hakkı Saruhan Oluç
Adalet ve Kalkınma Partisi Cumhuriyet
Halk Partisi Halkların Demokratik Partisi
 Grubu Başkan Vekili Grubu
Başkan Vekili Grubu Başkan Vekili
 Muhammed Levent Bülbül Dursun
Müsavat Dervişoğlu
 Milliyetçi Hareket Partisi İYİ
PARTİ
 Grubu Başkan Vekili Grubu
Başkan Vekili
Öneriler:
1)
Genel Kurulun 16/1/2020 Perşembe günkü (bugünkü) birleşiminde, bastırılarak
dağıtılan 160 sıra sayılı Kanun Teklifi’nin (2/2503) ve Dışişleri Komisyonu
Raporu’nun kırk sekiz saat geçmeden gündemin “Kanun Teklifleri ile
Komisyonlardan Gelen Diğer İşler” kısmına alınması ve bu kısmın birinci
sırasına alınması,
2)
Bu birleşimde 160 sıra sayılı Kanun Teklifi’nin görüşmelerinin tamamlanmasına
kadar çalışmalara devam olunması önerilmiştir.
BAŞKAN
– Kabul edenler… Etmeyenler… Kabul edilmiştir. 
Gündemin
“Özel Gündemde Yer Alacak İşler” kısmına geçiyoruz. 
Bu
kısmın birinci sırasında yer alan, Siirt Milletvekili Meral Danış Beştaş ve 19
milletvekilinin; Manisa Milletvekili Semra Kaplan Kıvırcık ve 31
milletvekilinin; İstanbul Milletvekili Mustafa Sezgin Tanrıkulu ve 25
milletvekilinin; İzmir Milletvekili Binali Yıldırım ve 36 milletvekilinin; İYİ
PARTİ Grubu adına Grup Başkan Vekili Kocaeli Milletvekili Lütfü Türkkan’ın;
Milliyetçi Hareket Partisi Grubu adına Grup Başkan Vekili Sakarya Milletvekili
Muhammed Levent Bülbül’ün; Hayvanların Haklarının Korunması ile Hayvanlara
Eziyet ve Kötü Muamelelerin Önlenmesi İçin Alınması Gereken Tedbirlerin
Belirlenmesi Amacıyla Bir Meclis Araştırması Açılmasına İlişkin Önergeleri ve
Anayasa’nın 98’inci, İç Tüzük’ün 104 ve 105’inci maddeleri uyarınca kurulmuş
bulunan (10/102, 461, 682, 977, 981, 982) esas numaralı Meclis Araştırması
Komisyonunun 132 sıra sayılı Raporu üzerindeki genel görüşmeye başlıyoruz. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Komisyonlardan Gelen Diğer İşler
1.- Siirt Milletvekili Meral Danış Beştaş ve 19 Milletvekilinin; Manisa
Milletvekili Semra Kaplan Kıvırcık ve 31 Milletvekilinin; İstanbul Milletvekili
Mustafa Sezgin Tanrıkulu ve 25 Milletvekilinin; İzmir Milletvekili Binali
Yıldırım ve 36 Milletvekilinin; İYİ Parti Grubu adına Grup Başkanvekili Kocaeli
Milletvekili Lütfü Türkkan’ın; MHP Grubu adına Grup Başkanvekili Sakarya
Milletvekili Muhammed Levent Bülbül’ün; Hayvanların Haklarının Korunması ile
Hayvanlara Eziyet ve Kötü Muamelelerin Önlenmesi için Alınması Gereken
Tedbirlerin Belirlenmesi Amacıyla Bir Meclis Araştırması Açılmasına İlişkin
Önergeleri ve Meclis Araştırması Komisyonu Raporu (10/102, 461, 682, 977, 981,
982) (S. Sayısı: 132) (×) (´´)
BAŞKAN
– Komisyon? Yerinde.
İç
Tüzük’ümüze göre Meclis araştırması komisyonunun raporu üzerindeki genel
görüşmede ilk söz hakkı önerge sahiplerine aittir. Daha sonra, İç Tüzük’ümüzün
72’nci maddesine göre siyasi parti gruplarına ve şahısları adına 2 üyeye söz
verilecektir. 
Alınan
karar gereğince, siyasi parti grupları adına yapılacak konuşmalar 1’den fazla
kişi tarafından kullanılabilecektir. Ayrıca, istemi hâlinde Komisyona da söz
verilecek, bu suretle Meclis araştırması komisyonu raporu üzerindeki genel
görüşme tamamlanmış olacaktır İç Tüzük madde 103, 104’e göre.
Konuşma
süreleri, komisyon ve siyasi parti grupları için yirmişer dakika, önerge
sahipleri ve şahıslar için onar dakikadır. 
Komisyon
Raporu 132 sıra sayısıyla bastırılıp dağıtılmıştır. 
Rapor
üzerinde söz alan sayın milletvekillerinin isimlerini okuyorum: 
Gruplar
adına: İYİ PARTİ Grubu adına Sayın Zeki Hakan Sıdalı, Mersin Milletvekili;
Milliyetçi Hareket Partisi Grubu adına Sayın Hasan Kalyoncu, İzmir
Milletvekili; Halkların Demokratik Partisi Grubu adına Sayın Rıdvan Turan,
Mersin Milletvekili; Cumhuriyet Halk Partisi Grubu adına Sayın Gülizar Biçer
Karaca, Denizli Milletvekili, Sayın Deniz Yavuzyılmaz, Zonguldak Milletvekili;
Adalet ve Kalkınma Partisi Grubu adına Sayın Mustafa Yel, Tekirdağ
Milletvekili. 
Şahıslar
adına: Sayın Saliha Sera Kadıgil Sütlü, İstanbul Milletvekili; Sayın Yunus
Kılıç, Kars Milletvekili. 
Şimdi görüşmelere başlıyoruz.
İlk söz İYİ PARTİ Grubu adına Sayın Zeki
Hakan Sıdalı Bey'in.
Buyurun. (İYİ PARTİ sıralarından alkışlar)

İYİ PARTİ GRUBU ADINA ZEKİ HAKAN SIDALI
(Mersin) – Sayın Başkan, değerli milletvekilleri; yüce Meclisi saygıyla
selamlıyorum. 
Dün gece Hakkâri’de şehit düşen
Mehmetçiklerimiz Mersinli Tolga Kaplan ve Zonguldaklı Sait Miyanyedi’ye
Allah’tan rahmet, yaralı askerlerimize acil şifalar diliyorum. Türk milletinin
başı sağ olsun. 
Değerli milletvekilleri, yoğun ve verimli
geçen bir Araştırma Komisyonu sürecinin ardından hazırlanan raporun bugün Genel
Kurulda görüşülmesi hem hayvanlar hem de biz hayvanseverler adına umut verici
bir gelişme olarak karşımızda duruyor. Bu konuda ne kadar az bildiğimizi fark
ettik. Hayvan hakları konusunda daha yeni başlıyoruz diyebiliriz. İYİ PARTİ
olarak bizim bakışımız hayata saygı prensibi üzerinden şekilleniyor. Sessiz dostlarımızı
yalnızca korunması gereken varlıklar değil, hakları olan canlılar olarak
görüyoruz. Hayvanların yaşam haklarının anayasal güvence altına alınmasını
istiyoruz. Anayasa’da yapılacak düzenleme hayvanlara karşı uygulanan sistematik
zulüm ve hak ihlallerinin engellenmesine önayak olmalıdır. 
Komisyon çalışmaları sırasında çok
verimli bir ortam oluştu. Tüm partilerin milletvekilleri bir arada çalışarak bu
raporu hazırladık. Bugüne kadar birlikte başaramadığımız ortak, konsensüs
içinde yasa yapmayı bu sefer gerçekleştirmek boynumuzun borcu. Bu yüzden yasaya
dönüşmeden önce Komisyondaki mutabakat ortamının yeniden sağlanacağını
umuyorum. Bu kanunu bir partinin himayesinde değil, tüm partilerin görüş
birliğinde olduğu ve beraber çalıştığı bir kanun teklifine çevirirsek çok daha
iyi sonuçlar alacağız; diğer kanunlarda olduğu gibi bir parti tarafından
hazırlanıp muhalefet partilerinin itirazlarını içeren bir teklif olmasını
istemiyoruz. Tekrar etmek istiyorum: Komisyonda parti gözetmeksizin aynı
fikirde birleştiğimize göre kanun teklifini de hep birlikte hazırlamamız
faydalı olacaktır. 
Komisyon
sürecinde alanında uzman yüzlerce kişiyi dinledik. Bu görüşmelerin sonucunda,
hayvanlarla ilgili çok geniş kapsamlı ve kronik sorunların olduğunu hep beraber
gördük. Aslında, bu konuda hepimizin ne kadar bilgisiz olduğunu, birçok noktayı
göremediğimizi de tespit ettik. 
Buradaki
önemli meselelerden birisi hayvanları tanımlarken yaşadığımız kavram sorunu,
öncelikle bunun çözülmesi gerekiyor. Komisyon olarak burada önemli bir adım
attık. Biz, öncelikle hayvanları “eşya’’ ‘’mal” olarak tanımlamaktan çıkarıp
onların yaşayan, duyguları, hisleri olan canlılar olduğu konusunda mutabakat
sağladık. Yapılması düşünülen kanunun “hayvan hakları kanunu” olarak teklif
edilmesi dahi bu konudaki değişimi göstermekte. 
Bir
diğer önemli meseleyse hayvanların korunması hususunda mevcut yapının yaşadığı
yetersizlik ve performans eksikliği. Ne yazık ki mevcut sisteme çok başlılık ve
yetki karmaşası hâkim. Farklı kurumların yetki ve yetkisizlikleri birçok
noktada çakışıyor. Bu çakışmayı gidermek için yeni bir organizasyon şemasının
hazırlanması gerekiyor. Bu şemada işlevsellik, denetim, yaptırım ve sonuç
odaklılık ilkeleri göz önünde bulundurulmalıdır. Bu organizasyona bağlı
çözümler kamu adına yetkili tüm makamlar baz alınarak düşünülmeli. Konu,
bütüncül bir bakış açısıyla ele alınarak uzmanlaşmış kadro eksikliklerinin her
kademede giderilmesi, bu kadroların doğru noktalara kanalize edilmesi, yerel
yönetimler üzerindeki psikolojik ve toplumsal baskıyı da azaltacaktır. Her
safhanın doğru işlendiği bir sistem hem hayvan hem de insan sağlığı için
faydalı olacaktır. 
Uzmanlaşmış
kadrolar konusunu ciddi bir şekilde önemsiyoruz. Örneğin, devlet kurumlarında
istihdam edilen veterinerlerin ihtisas alanlarının olması daha sağlıklı hizmet
verilmesini sağlayacaktır. Hayvan bakımevinde çalışan veteriner ile mezbahada
çalışan veterinerin uzmanlık alanlarının farklı olması gerekmekte. 
Bunun
yanı sıra, eleştirilen bir diğer konuysa belediyelerin hayvanlarla ilgili
birimlerinin “sürgün merkezi” olarak adlandırılmasıdır. Doğru yerde doğru
kadroların konumlanması durumunda işini severek yapan personel hiçbir sorun
yaşamayacak, oradaki hayvanlarsa daha fazla refah içerisinde olacaktır. Şu an
için hiçbir fonksiyonu, aktif denetim görevi bulunmayan il hayvanları koruma
kurulları aktif hâle getirilmeli, kurulun toplanma sıklığı ve mevcut kurul
üyeleri yeniden düzenlenmelidir. Çünkü bu kurulun varlığı özellikle yerel
yönetimlerin ulaşamadığı taşra bölgeleri için ciddi bir önem taşımaktadır. 
Sayın
milletvekilleri, Komisyonumuz tarafından hazırlanan raporda yer alan,
hayvanların korunmasında görevli ve yetkili kurumların netleştirilmesi,
Bakanlığın denetim yetkisinin güçlendirilmesi, hayvan kolluğu ve hayvan hakları
fonu kurulması, hayvanların kimliklendirilmesi, hayvan sahiplenme ve bakım
kriterlerinin belirlenmesi, mobil kısırlaştırma sorunu ve yasaklanması,
hayvanlara ilişkin süreçlerin yerine getirilmesindeki personel yetersizliği,
yurt dışından kaçak hayvan girişi, yaban hayatını tehdit eden unsurlar, deney
hayvanları ve etik kurallar, hayvanat bahçeleri, kara ve su sirklerinin
yasaklanması gibi onlarca maddenin ele alındığı bu rapor, hayvan dostlarımız ve
medeni bir toplum yaşamı için büyük bir önem arz etmektedir. Bu rapordaki
kıymetli ve önemli görüşlerin eksiksiz bir şekilde kanunda da yer almasının
takipçisi olacağımızı belirtmek istiyorum.
Bugün
görüşmekte olduğumuz Hayvan Hakları Araştırma Raporu’nu aslında hayvanlarla
ilgili çalışmalarda birinci etap olarak görüyoruz. Sorunları dinledik,
kavramları belirledik ve bu hususu kamuoyunda tartışmaya açtık. Ancak ikinci
etaba geçerken de aynen bu süreçte olduğu gibi bir ortak akla ihtiyacımız var,
hiçbir yeri atlamadan ilerlememiz gerekiyor. Çünkü atlanılan, boş bırakılan her
yerde bundan zarar görecek hayvanlar ve insanlar olacaktır. Hayvanların
sorunlarını giderebilmek adına ciddi bir maddi kaynağa ihtiyacımız olduğunu
hepimiz biliyoruz. Bu sebeple, Komisyonda da dile getirdiğimiz, hayvan refah
fonunun gerekliliğini bir kez daha dile getirmek istiyorum. Bu konudaki ek
görüşümü de tekrar etmek istiyorum: Fon kaynaklarının dağıtımı esnasında
belediyelere pay aktarılması netleştirilmeli ve hayvanlarla ilgili kesilen
cezalar icracı belediyelerin bütçesine aktarılmalıdır. Sokaklardaki,
bakımevlerindeki hayvanlara baktığımızda, ne yazık ki birçoğunun sahiplenilip
sonra terk edilmiş hayvanlar olduğunu görüyoruz. Yıllarını ev koşullarında,
insan kontrolü altında geçirmiş, onlarla duygusal bağlar kurmuş hayvanların
sokaklara, bakımevlerine, kırsal alanlara terk edilmesi, onları doğrudan ölüme
mahkûm etmek demektir. Bu olumsuz durumun önüne geçebilmek, hayvan
sahiplendirme kriterlerinin belirlenmesiyle olur. Hayvan sahiplenecek kişinin
daha önce bir hayvanı terk edip etmediği, hayvan bakım giderlerini karşılayıp
karşılayamayacağı, hayvana bakacağı yerin fizikî şartlarının etolojik ve tür
özelliklerine uygun optimum şartları taşıması muhakkak göz önünde bulundurulmak
zorunda. 
Hayvanları,
artık, hevesimizi aldıktan sonra bir köşeye bırakabileceğimiz eşyalar gibi
görmekten vazgeçmeliyiz. Bunun için ciddi ve caydırıcı cezai yaptırımlara
ihtiyaç var. Örneğin bu eylemi gerçekleştiren kişilere yüksek miktarda para
cezası verilmesi yanı sıra, bir daha hayvan sahiplenmekten menedilmesi yerinde
bir yaptırım olacaktır. Mevcut yasalarda hayvanlara karşı işlenen suçlardaki
cezalar caydırıcı değildir ve çoğu suç kabahat kabul edilerek idari para
cezasıyla geçiştirilmektedir. Örneğin bir hayvan öldürüldüğünde, eğer
sahipliyse mala zarar verme fiili üzerinden işlem yapılabiliyor; sahipli
değilse bu işlem de yapılamıyor. Bir hayvanın ateşli silahla öldürülmesi
durumunda yalnızca, genel güvenliğin tehlikeye sokulması maddesiyle işlem
yapılabiliyor; o da ateş edilen yer meskûn mahal olursa. Hayvanların
zehirlenmesi konusu da yalnızca, çevrenin kasten kirletilmesi bağlamında ele
alınabiliyor. Hayvan dövüştürmekse yalnızca kumar suçu dâhilinde. Böylece,
mevcut yasalar, caydırıcı olmayı bırakın –söylemekten utanıyorum- teşvik edici
bir hâl alıyor. Hiçbir canlının hayatına son vermenin parasal bir karşılığı
olamaz, bunu kabul etmiyoruz. Bu tarz canice işlemleri gerçekleştirenler
muhakkak ki hapis cezasıyla yargılanmalıdır. İşlediği suçun mahiyetine göre ise
rehabilite edilmek adına, hayvanların yararına kamu hizmetinde bulundurulması
hükmü getirilmelidir. Yaptırılacak bu hizmetle birlikte suç işleyen kişilerin
hayvanların da kendisi gibi doğanın bir parçası ve üyesi olduğu düşüncesi
muhakkak ki kuvvetlenecektir. Bu sebeple caydırıcı çözümler getirmek zorundayız
ve bu çözümlerde sahipli, sahipsiz hayvan ayrımı yapmadan hareket etmeliyiz.
Sokaktaki dostlarımız sürekli katliam haberleriyle gündeme geliyor. Türk
toplumu olarak artık bir katliam haberi daha duyacak sabrımız kalmadı.
Meclisimiz bu sorunu kökünden çözecek kudrete sahip, bir an önce harekete
geçmeli, artık daha fazla vicdanlarımız sınanmamalı. Komisyonda dile getirdiğim
bir öneriyi burada da tekrar etmek istiyorum: Hayvanlara karşı işlenen suçların
gösterge suçu olarak nitelenmesi gerekiyor. 
Sayın milletvekilleri, mevcut
yasalarımızda bulunmayan bu kelimeye dikkat ediniz: “Gösterge suçu.” Yapılan
araştırmalara göre, ilerleyen yaşlarda suç işleyen kişilerin geçmiş yıllarda
hayvanlara şiddet uyguladıkları büyük bir oranda tespit edilmiştir. Bu “gösterge
suçu” kavramının acı örneklerinden birine büyük bir üzüntüyle yakın zamanda
hepimiz şahitlik ettik. Ordu’da Ceren Özdemir kızımızı katleden cani katilin de
önceki dönemlerde hayvanlara şiddet uyguladığı kendi ifadelerinde yer aldı. Bu
sebeple gösterge suçu olarak tanımlanacak bu fiili işleyenlerin profillerinin
çıkartılması ve cezalandırmanın yanında rehabilitasyona tabi tutulmaları
sonraki dönemlerde işleyecekleri suçları engelleyebilecektir. 
Şehirlerimizin
sokaklarında yaşayan hayvanlarımızın sayısını henüz bilmiyoruz. Bu hayvan
popülasyonunu kontrol altına alma ciddi bir eksikliğimiz, bilgi eksikliği de
aynı zamanda rasyonel çözümü imkânsız hâle getiriyor. Yapılacak olan çipleme ve
kimliklendirmeler için tek bir veri tabanı oluşturulmalı ve görevli kurumlar
yaptıkları işlemleri bu ulusal veri tabanına girmelidir. Kimliklendirme
konusunda ulusal düzeyde tek bir merkez oluşturursak tüm verilerin burada
toplanmasını sağlayabiliriz. Örneğin Tarım ve Orman Bakanlığı bünyesinde bir
hayvan nüfusu genel müdürlüğü kurularak sahipli, sahipsiz hayvanlar, besi
hayvanları, kümes hayvanları, tek tırnaklıların kimlik bilgileri bu müdürlük
havuzunda toplanmalıdır. Kurulmasını önerdiğimiz bu genel müdürlüğün taşradaki
işlerini yerel yönetimlere bağlı veterinerlik müdürlükleri yapabilir. Bunun
yanı sıra tüm yurt genelinde bir kısırlaştırma seferberliği başlatılmalı. Bu
seferberlik sivil toplum kuruluşları, ilgili bakanlıklar, veterinerlik
fakülteleri, yerel yönetimler ve medya desteğiyle bir bütün olarak
yönetilmelidir. 
2014-2018
verilerine göre, zoonotik hastalıklarda da sürekli bir artış yaşandığı
tespitinde bulunmamız mümkün. Avrupa ülkelerinde neredeyse sıfır rakamına kadar
indirilmiş olan kuduz hastalığının ülkemizde hâlen varlığını sürdürdüğü ve
hatta son dört yılda 100 bin vaka artışı olduğu belirtiliyor. Bu artışlar
ülkemizde kuduzla mücadele noktasında yetersizlik ve başarısızlığı gösteriyor.
Zoonotik hastalıkların önlenmesi için sorunların net belirlenmesi, çözüm için
gerekli desteklerin sağlanması ve bir zoonotik hastalıklarla mücadele eylem
planının hazırlanarak uygulamaya konulması da acilen gerekli. 
Değerli
milletvekilleri, aslında bizim kanun değişikliğinden öte bir zihniyet
değişikliğine gitmemiz gerekiyor. Eğer bu zihniyet değişikliğini sadece
kanunlara bırakırsak yeni kanunlar çıkaracağız, kurumları düzenleyeceğiz,
cezaları koyacağız ama nihayetinde, toplumun genelini yönlendirip
bilgilendirmediğimiz takdirde sadece bir ceza mekanizması çalışacak. Bizim
yalnızca sopaya değil, havuca da ihtiyacımız var. İnsan yaşamının en erken
evresinden başlamak üzere verilecek eğitim ve değerler bütünü özellikle her tür
canlının yaşama hakkını koruyabilme bilinci adına atılacak en kıymetli adım
olacaktır. Eğitim, suç oluşumunu engelleyecektir. Cezai kanunlar suç oluştuktan
sonraki sürecin düzenlenmesini yapmaktadır. Ceza fiziksel olarak oluşmadan
toplum şuuruna doğru kazanımlar yapmak suçu azaltacaktır. Bu kazanımları elde
etmek ise ancak eğitimle mümkündür. Bu iş yalnızca müfredata ekleyerek de
olmaz. Çocuklarımızın büyüyüp işe el atmasını bekleyecek kadar hayvanların
vakti yok. Bunu kamu spotlarında, belirli popüler televizyon programlarında,
sinemalarda, ibadet yerlerinde daha fazla işlememiz lazım. Sadece hayvanları
koruma gününde o dostlarımızı anmak yetmiyor. Her canlının yaşam hakkına saygı
duyabilme ve koruyabilme bilincini yediden yetmişe herkese aşıladığımız
takdirde bu konuda başarılı olmuş olacağız ve Komisyon çalışmaları işte o zaman
amacına ulaşmış olacak.
Hayvan
sevgisi ve hayvanlarla birlikte yaşamak, mevcut sistem içerisindeki hayvanat
bahçeleri, yunus parkları, sirkler ve benzeri gösteri merkezlerinde hayvanları
doğal ortamlarından koparıp esaret altında tutmak demek değildir. Ülkemizin
imzalamış olduğu uluslararası anlaşmaların birçok maddesini de çiğneyen ve
teknik olarak yasalara aykırılık teşkil eden bu tür merkezlere ruhsat
verilmemelidir. Eğer çocuklarımıza hayvan sevgisi, bilimsel merak ve doğa
koruma anlayışı aşılamak istiyorsak 7 boyutlu görüntülü lazer teknolojileri ve
hologram temelli sistemler de artık mevcut. Hiçbir hayvanın esaret altında
tutulmadığı ve insanlar için herhangi bir risk barındırmayan bu uygulamalar
ülkemizde teşvik edilebilir. İçinde bulunduğumuz yüzyılda Türkiye’nin ihtiyacı
olan, bu tür gelişmiş eğitim ve eğlence araçlarıdır. 
Ülke
gündeminde büyük yer tutan bir diğer konu ise fayton kullanımıdır. Bu konu
ciddi bir şekilde ele alınarak hayvan refahına yönelik kalıcı çözümleri rapora
uygun olarak kanunlaştırmalıyız. Hayvanlarla nasıl birlikte yaşayacağımıza dair
bir kültür, zihniyet oluşturmamız lazım ki hayvanlarımız bundan gerekli faydayı
sağlayabilsin. Türk toplumunun tarihî süreç içinde her zaman hayvanlarla çok
iyi bir ilişki içerisinde olduğu hepimizin malumu. Kuş köşkleri yapan, sokak
hayvanları için tedavi ve beslenme merkezleri kuran, vakıflar açarak göçmen
kuşların bile tedavisine kaynak yaratan bir milletiz. Maalesef ki son
zamanlarda bu ruhu kaybettiğimizi görüyorum. Bu ruhu tekrar yakalamamız
gerekiyor. Ben eminim bu Meclisin tüm üyeleri bunu yakalayabileceğimize inanıyordur;
gereğini yapmalıyız. 
Araştırma
Komisyonunda görev alan ve bu raporun hazırlanmasında emeği geçen tüm Komisyon
üyelerine, Meclis personeline, Komisyon toplantılarına gelerek değerli
görüşlerini paylaşan hayvanseverlere, sivil toplum temsilcilerine, bürokrat ve
akademisyenlere teşekkür ediyor, kanun hazırlama sürecinde kıymetli görüş ve
desteklerine başvurulacağını umut ediyorum. 
Yüce
Meclisi saygıyla selamlıyorum. (İYİ PARTİ sıralarından alkışlar) 
BAŞKAN
– Milliyetçi Hareket Partisi Grubu adına Sayın Hasan Kalyoncu.
Buyurun.
(MHP sıralarından alkışlar) 
MHP
GRUBU ADINA HASAN KALYONCU (İzmir) - Sayın Başkan, kıymetli milletvekilleri;
Hayvanların Haklarının Korunması ile Hayvanlara Eziyet ve Kötü Muamelelerin
Önlenmesi İçin Alınması Gereken Tedbirlerin Belirlenmesi Amacıyla Kurulan
Meclis Araştırması Komisyonunun Raporu hakkında Milliyetçi Hareket Partisi
adına söz almış bulunuyorum. Yüce Meclisimizi saygıyla selamlarım.
Değerli
milletvekilleri, benim de üyesi olduğum bu Araştırma Komisyonu Mecliste bulunan
bütün partilerin ayrı ayrı verdikleri önergeler üzerine kurulmuştur. Bundan
anlamamız gereken şey belki sonunda ulaşacağımız noktayı göstermesi bakımından
ibretliktir. Bütün parti grupları, siyasi düşüncelerimizdeki farka rağmen,
hayvanlara eziyet ve kötü muamelenin toplumsal bir sorun hâline geldiğini ve
hayvanların korunması gereken hakları olduğunu tespitte aynı görüşe sahiptir.
Bu uzlaşma takdire değer görünse de aynı zamanda toplumumuzun üzücü derecede
bir yozlaşmayla karşı karşıya kaldığı gerçeğinin farkına varmamız açısından da
önemlidir.
Hayvanlara
eziyet eden insanların daha yoğun ve acımasız şekilde insanlara da eziyet
ettiğini kamuoyuna yansıyan haberlerden hepimiz biliyoruz. Çocuk ve kadınlara
karşı uygulanan şiddet, istismar ve tecavüz vakaları, sağlık çalışanlarının
maruz kaldığı şiddet, trafikte çıkan tartışmanın kavga ve ölümle sonuçlanması
gibi olaylar toplumsal olarak bir sükûnete ihtiyacımız olduğunu göstermektedir;
dolayısıyla, bu cinnetten zarar gören sadece hayvanlar değildir. 
Hayvan
hakları konusuna gelecek olursak, öncelikle, böyle bir sorunumuzun varlığına
millet olarak şaşırmamız gerektiğini ifade etmeliyim. Neden? Çünkü biz toplum
olarak ahırdaki ineğe, ata, karakaçana, kapıdaki karabaşa ve hemen dibimizdeki
kediye adlar veren ve hatta gurbetten yazılan mektuplarda ailenin fertleri gibi
hâl ve hatırlarını soran insanlardık. Türk kültürüne baktığımızda, evcil
hayvanların sadece ekonomik ve fonksiyonel değerleriyle değil, can taşıyan
birer varlık olarak görüldüğüne şahit oluruz; hatta şehirlerde kuşların
bakımına hizmet eden vakıflar kurmuş bir medeniyetin çocuklarıyız. Ağır kış
şartlarında yaban hayvanlarına bile yem vermek için zahmetlere giren
insanlarımızın varlığını da göz ardı edemeyiz. Bu ruhu toplumun geniş
kesimlerinin hâlâ koruduğunun farkındayız ve biz, o kültürün ve değerlerin
sürdürücüsü Türk milletiyiz. Millî kültürümüzün temel motifi hâlini almış olan
İslam inancı da tabiatla uyumlu yaşamayı ve ister evcil olsun ister yabani
olsun bütün hayvanlara şefkat ve ihtimamla davranmayı gerektirmektedir. 
Sayın
milletvekilleri, Kur’an-ı Kerim’e şöyle bir baktığımızda, ekosistemin önemli
üyeleri olan hayvanlara verilen önem hemen fark edilir. Kur’an’ın bazı sureleri
çeşitli hayvan adlarını taşır. Ayrıca, Kur’an’ın çeşitli yerlerinde çeşitli
hayvanlardan da bahsedilir. Bu, Kur’an-ı Kerim’in hayvanlara verdiği değerin
göstergesidir. Kur’an’ın hayvanlarla ilgili dikkat çekici bir yönü de,
hayvanların da bizler gibi “ümmet” olduklarının ifade edilmesidir. İslami
gelenek ve kaynaklarda özel ve önemli bir kavram olan “ümmet”in, Enam suresi
38’inci ayetinde hayvanlar için de kullanılması gerçekten dikkat çekicidir:
“Yeryüzünde yürüyen hiçbir hayvan ve iki kanadıyla uçan hiç bir kuş yoktur ki
onlar da sizin gibi birer ümmet olmasınlar. Biz kitapta hiç bir şeyi eksik
bırakmamışızdır. Sonra onlar Rablerinin huzurlarına toplanacaktır.” Elmalılı
Hamdi Yazır’a göre, sürünen, uçan, koşan bütün hayvanlar, hepsi asli
yaratılışları ve varlık nizamlarıyla ilahi kudretin birer delili ve hikmet
kitabının ayetleridirler. Bütün hayvanların böyle birer ayet olduğunu anlamak
ve benzerliklerden sonuç çıkarmaya çalışmak da insanın vazifesidir. 
Peygamber
Efendimiz’in bildirdiğine göre, hesap gününde boynuzsuz koyunun boynuzlu
koyundan hakkını alacağı bir hakikattir. Peygamber’imiz fiilen çevrecilik
yapmış, çeşitli vesilelerle Müslümanlara bu konuda tavsiye ve öğütler
vermiştir. Hazreti Peygamber kendi devrinde çevreciliği bir siyaset hâline
getirmiştir.
Değerli
milletvekilleri, bizim hayvan hakları meselesine bakışımızı Türk kültürü ve
İslam ahlakının yaklaşımı çerçevelemektedir. Bütün doğa gibi hayvanlar da
yeryüzünde insanın yararlanması içindir ve ona emanettir. Can sahibi her varlık
ayrıca azizdir. Kaldı ki kadim anlayışımızda suyun, dağın, ağacın bile bir canı,
ruhu olduğu kabul edilmiştir. İnsan, hayvan, çevre arasında sıkı bir ilişki söz
konusudur.
Canlılar
kendileri için en uygun çevrede hayatlarını sürdürürler ve ekolojik dengeyi
bozmadan birbirleriyle etkileşimde bulunurlar. Bu dengede meydana gelecek bir
aksaklık o ortamdaki tüm canlıları etkilemektedir. Bu durum sadece karasal
ortamda değil, sucul ortamda da aynı şekilde cereyan eder. 
Doğada
besin zinciri ve enerji piramitleri birbirlerine bağımlı olan canlı
gruplarından oluşturulur. Bu sebeple insan hayatının varlığı ve
sürdürülebilirliği diğer canlı gruplarına bağımlıdır. 
Burada
raporunu değerlendirdiğimiz araştırma komisyonunun kuruluş gerekçesi olan
hayvan hakları denilince konunun magazin boyutunun öne çıkartıldığı ve fayton
atları ile sokak hayvanlarına indirgendiği görülmüştür fakat meselenin bundan
ibaret olmadığı ortaya çıkan raporla ayrıntılı biçimde açıklanmaktadır. Her
şeyin başında, hayvanlara karşı eziyet ve kötü muamele yapılmasının önüne
geçilmelidir. Biraz önce ifade ettiğim gibi, bu canlar bizim can yoldaşımızdır.

Hayvanlara
her türlü fiziksel zarar verenlere karşı yaptırımların caydırıcı düzeye
getirilmesi ve tavizsiz uygulanması gerekmektedir. Hayvanlara karşı işlenen
suçların ceza kapsamına alınması gereklidir. Ancak şehirlerimizin sokaklarının
önce sahiplenilip bakamayınca terk edilmiş hayvanların doğal yaşam alanı hâline
getirilmesinin de hem güvenlik hem de sağlık açısından getirdiği riskler
vardır. Bu anlamıyla dünya uygulamaları da incelenerek hem insan hem de
hayvanlar için sürdürülebilir bir modelin oluşturulması gerekmektedir.
Şehir
parklarının serbest dolaşan tasmasız, tanımsız ve sahipsiz hayvanların barınağı
hâline gelmesi, başta çocuklar olmak üzere o parklarda hoş zaman geçirmek
isteyen halkımız için de sorunlar oluşturmaktadır. Buna çözüm bulmakta yerel
yönetimlerin hem maliyet hem de nitelikli personel yokluğu dolayısıyla yetersiz
kaldığı ortaya çıkmıştır. Dolayısıyla merkezî hükûmetin burada sorumluluk
alması gereklidir. Sokaklarda hayvan popülasyonunun hızla artmasının önüne
geçilmelidir. Bunun gerçekleştirilebilmesi için kısırlaştırma çalışmalarının
bir an önce tamamlanması gerekmektedir. Kısırlaştırmanın tamamlanması uzun
vadede sorunun kesin çözümüdür. Kısırlaştırma işlemlerinin bitirilmesinin
ardından hayvan sahiplendirme işlemlerinin düzenlenmesi ve hayvanlara mikroçip,
etiket ve kimlik uygulamaları, sorunun tamamen çözülmesi anlamına gelmektedir.
Bu işlemler tam anlamıyla gerçekleştirildikten sonra hem belediyeler üzerindeki
hem de merkezî hükûmet üzerindeki maddi yük de ortadan kalkacaktır. 
Hayvanların ömür uzunlukları göz önüne alındığında
problem oluşturan durumlar yaklaşık on yıl gibi bir zaman süreci içerisinde
ortadan kalkacaktır. Tabii ki bunun ortadan kalkabilmesi için az önce
söylediğimiz durumların gerçekleştirilmesi gerekmektedir.
Aynı şekilde, sahipleri tarafından orman gibi yaban
ortamlara terkedilen evcil hayvanlar da hem kendileri tehlike altına girerken
hem de bırakıldıkları ortam için tehdit oluşturmaktadırlar. Belediyeler
tarafından işletilen veya denetlenen barınakların yeterli düzeye getirilmesi
için finansal ve insan kaynağı desteği sağlanmalıdır. Bu kapsamda, gönüllü
kuruluşların da etkin bir şekilde çözüme katkı sağlamaları için gerekli
önlemler alınmalıdır. 
Sayın milletvekilleri, bugün dünyanın her yerinde nesli
tükenme tehlikesi altında olan birçok hayvan ve eziyete uğrayan birçok canlı
mevcuttur. Bunun en son örneği açık ve net olarak Avustralya’da kendini
göstermiştir. Söylemde hayvansever olan dünya Avustralya’daki deve katliamına
sessiz kalmaktadır. Sebep her ne olursa olsun, bu katliamı şiddetle kınıyorum.
Orada öldürülen develer rahatlıkla bölgeden tahliye edilebilirdi. 
Hayvanların
korunması için kanunlar oluşturmanın yanında emniyet birimleri içerisinde bir
birim oluşturulması da gerekmektedir. Ve bu birim sadece koruma amacıyla
oluşturulmamalı, aynı zamanda kurtarma ve acil tıbbi müdahaleyi de yapabilecek
bir birim olmalıdır. Ayrıca hayvan saldırılarına da müdahale edebilecek
yeterlilikte olmalıdır. Bu birim oluşturulurken veteriner hekimlerden ve
biyologlardan istifade edilmeli ve bu meslek gruplarına da istihdam alanı
oluşturulmalıdır. Ayrıca, bu birimin sadece evcil hayvanları değil, vahşi
hayatı da denetim altına alması sağlanmalıdır. 
Tüm bunların yanında, hayvan ve doğa
sevgisinin çocuklarımıza aşılanması gerekmektedir. Bu durumu gerçekleştirecek
olan birim ise Millî Eğitim Bakanlığıdır fakat ders müfredatlarına baktığımızda
biyoloji ders saatlerinin azaltıldığı net olarak görülmektedir. Biyoloji ders
saatlerinin artırılması ve müfredatın yeniden düzenlenmesi gerekmektedir. 
Sadece üniversiteye hazırlık değil, aynı
zamanda yeşil bir geleceğe, hayvan ve bitkileri korumaya hazırlık da
düşünülmeli ve eğitim bu yönde yapılmalıdır. Ülke genelinde yayılış gösteren
hayvanlar gençlerimize tanıtılmalı, insan yaşamı ve ekosistem üzerindeki
etkileri ve değerleri anlatılmalıdır. Bu eğitimler anaokulundan başlatılmalı,
değerler eğitimine önem verilmeli, çevre ve hayvan sevgisi yanında, Türk
milletinin değerleri de çocuklarımıza öğretilmelidir. Aynı zamanda,
çocuklarımıza bu cennet vatanımızda var olan her şeyin korunması ve geleceğe
aktarılması gerektiği benimsetilmelidir. Vatan sevgisinin sadece bir kara
parçasıyla sınırlı olmadığı, tüm değerlerinin korunması ve yaşatılması
gerektiği öğretilmelidir.
Biyolojik
bir varlık olarak dünyaya gelen insan, yaşadığı toplumda ilerleyerek sosyal bir
varlık hâline gelmektedir. Bu süreçte en önemli etkenlerin başında aile ve okul
gibi kurumlar gelmektedir. Aile, çocuk için doğal eğitmendir, okul ise
profesyonel rol oynayan eğitmendir. Bu yüzden, okul, çocuğu hayata hazırlayan,
onun sosyalleşmesinde rol oynayan en önemli kurumdur. Dolayısıyla okullar salt
bilgi vermeyi hedefleyen kurumlar değil, bireyi hayata hazırlayan beceriler de
kazandırmayı amaçlar. Eğitici kol çalışmaları bireyi hayata hazırlayan
çalışmalardan birisidir. Eğitici kol çalışmalarında verilen eğitim, insanın
doğasındaki fiziksel, zihinsel ve ahlaki
yeteneklerin geliştirilmesi süreci olarak tanımlanabilir. 
Hayvanları
koruma kolu eğitsel kol çalışmaları kapsamında aktif hâle getirilerek, özel gün
ve haftalarda okullar, belediyeler ve diğer kuruluşlar arasında etkinlikler,
barınak ziyaretleri düzenlenmeli, okullarda çıkarılan dergi ve gazetelerde
etkinliklere ve hayvan hakları konusuna yer verilerek, okullarda film, belgesel
ve benzeri gösterimler izletilmelidir. Tüm bunların yanında mükemmel bir kanun
yapmak da sorunların çözümünde yeterli değildir. Çıkarılan kanunların
işleyişini incelemek için denetim mekanizması sağlanmalıdır. Denetim doğru düzgün
yapılmadıktan sonra hedeflenen amaca ulaşmak mümkün olmaz. Ayrıca,
oluşturulacak olan yasal düzenleme, suçu önleyici mahiyette ve caydırıcı
nitelikte olmalıdır.
Katkıda
bulunduğumuz Komisyon raporu, hayvan haklarıyla ilgili eksiklikler ve yapılması
gerekenleri kapsamlı şekilde ortaya koymuştur. Fakat önemli bulduğum birkaç
hususu da sizlerle paylaşmak istiyorum.
Hayvanları
Koruma Kanunu’nun adı “Hayvan Hakları Kanunu” olarak değiştirilmelidir.
Popülasyon kontrolü amacıyla öncelikle şehirlerdeki sahipli ve sahipsiz hayvan
sayısının coğrafi olarak dağılımı tespit edilmeli ve buna göre de eylem planı
oluşturulmalıdır. 
Hayvanlara
yönelik yapılan, bir hayvan neslini yok etme, öldürme, acımasızca eylemlerde
bulunma, cinsel istismar ve dövüştürme eylemleri suç kapsamına alınmalı, ev
hayvanlarını terk edenlere idari para cezaları artırılmalı ve hayvan sahibi
olmaları engellenmelidir. Cezalandırılmada “sahipli-sahipsiz
hayvan” ayrımına son verilmelidir. Hayvanlarla ilgili eğitici yayınlar, zorunlu
yayın kapsamında tekrar yayınlanmalıdır. Kaçak avcılıkla etkin mücadele
edilmeli, kaçak avcılık kabahat değil, suç kapsamına alınmalıdır. Yaban
hayatının korunması ve sürdürülebilirliğinin sağlanması gerekmektedir.
Ülkemizde kürk hayvanı üretiminin ve ithalatının yasaklanması gerektiği
değerlendirilmelidir. Faytonların ulaşım amacıyla kullanılmaması, ulaşım
gereksinimi olan bölgelerde ivedilikle elektrikli ulaşım araçlarının
kullanımına geçilmelidir. Faytonlarda kullanılan atların da rehabilitasyon
merkezlerine alınması gereklidir. Eğitimde, deney hayvan kullanımının
azaltılması için üniversitelerde deneylerde alternatif bilimsel yöntemlerin
kullanılması teşvik edilmelidir. Öğrencilerin, profesyonel düzeyde bile olsa
bir canlıya zarar vermeye veya öldürmeye zorlandıklarında insan dışı canlıların
yaşamına duyarlılıklarını kaybetmesi önlenmelidir.
Milliyetçi
Hareket Partisi olarak bizim, hayvanlara karşı işlenen suçların Ceza Kanunu
kapmasına alınması yönünde tavrımız net olup bu durum liderimiz Devlet Bahçeli
Beyefendi tarafından kamuoyuyla paylaşılmıştır. Sayın Genel Başkanımızın
ifadeleriyle, Hayvanları Koruma Kanunu’nda ihtiyaç duyulan iyileştirmeleri de
kesinlikle sağlayacağız, bu konuda desteğimiz tamdır. Yine Sayın Genel
Başkanımızın ifadeleriyle, hem insan hem de hayvan katilleriyle mutlaka
hesaplaşacağız. 
Genel
Kurulu saygıyla selamlıyorum. (MHP ve CHP sıralarından alkışlar) 
BAŞKAN
– Halkların Demokratik Partisi Grubu adına Sayın Rıdvan Turan. 
Buyurun.
(HDP sıralarından alkışlar)
HDP
GRUBU ADINA RIDVAN TURAN (Mersin) - Sayın Başkan, değerli vekiller ve
televizyonları başında bizi izleyen değerli halkımız; hepinizi saygıyla
sevgiyle selamlıyorum. 
Evet,
yasalar önemli ama yasalardan daha önemlisi galiba zihniyetler. Bizim
hayvanları koruma noktasında sağlam ve köklü bir zihniyet değişikliğine
ihtiyacımız var. Aslında temel mesele şu: Biz insan olarak kendimizi bu
ekosistemde, bu dünyada nerede konumlandırıyoruz? Eğer diğer canlıların de en
az bizim kadar eşit yaşama hakkına sahip oldukları kanısında değilsek, eğer insan
merkezli bir dünya tasavvuruna sahipsek, eğer her şeyin bizim için olduğunu ve
her şey üzerinde sonsuz tasarruf hakkına sahip olduğumuzu düşünürsek değerli
vekiller, hayvan hakları ilanihaye karşılanamaz, hayvan haklarına ilişkin yasal
düzenlemeler yapılsa da zihniyet değişikliği söz konusu olmaz ama eğer insan
dışındaki bütün canlıları da bizimle eşit yaşama hakkına sahip canlılar gibi
görürsek yani aslında demokratik bir ilişki tesis edersek işte o zaman hayvan
haklarını tanımak ve hayvan hakları noktasında ivedi adımlar atmak mümkün olur.

Bakın
“egolojik” bir toplum içerisindeyiz. İnsanı her şeyin tepesinde gören;
istediğini asan, istediğini kesen; hayvan üzerinde ve doğa üzerinde her türlü
tasarrufa sahip olan bir toplumsal form içerisinde yaşıyoruz ne yazık ki. Şu
gördüğünüz grafik doğrultusunda düşünüldüğünde buradan hayvan haklarına ilişkin
doğru dürüst bir düzenlemenin çıkması ya da bunun uygulanabilmesi mümkün değil.
İnsanın, erkek formunda aynı zamanda, en tepede olduğu ve hiyerarşik bir biçimde
yukarıdan aşağıya bütün canlıların dizildiği bir “egolojik” toplum. “Egolojik”
toplumdan ekolojik topluma geçmenin zamanı gelmiştir değerli vekiller.
Ekolojik
toplum, insanı diğer canlılar gibi dünyada yaşam hakkına sahip olan, herkesin
hakkını gözeten ve bu anlamda dünya merkezli, insan merkezli bir dünya
tasavvuruna sahip olmayan toplum demektir.
Ekolojik
toplum, aynı zamanda hayvan haklarının iadesi noktasında hayvanlara gereken
değerin gösterilmesi, bir bütün olarak doğanın korunması noktasında dönüşmemiz
gereken zihniyettir. İşte, yasalar değil, esasen zihniyet değişikliğidir önemli
olan derken buradan buraya geçişi kastediyorum. Buraya geçtiğimiz koşullarda
ancak ve ancak hayvan haklarına riayet eden bir toplumsal yaşamı hep beraber
kurabiliriz.
Değerli
arkadaşlar, egolojik toplum, kibirdir, her şeyin üstünde kendini görmektir,
diğerlerinin hak ve hukukunu nazarıitibara almamak demektir. Oysa insan niye bu
kadar kibirli, niye egolarına bu kadar bağlı? Size bir şey söyleyeyim: Yüzde 16
oranında lahanaya benzediğinizi genetik olarak biliyor musunuz? Yüzde 98
oranında da şempanzeye benziyorsunuz arkadaşlar. Hâl böyleyken insanın
kendisini bütün canlıların üzerinde görerek -deyim yerindeyse- onlara işkence
çektirmesi bir defa felsefi olarak kabul etmememiz gereken bir şeydir,
reddetmemiz gereken bir şeydir. 
1500’lü
yıllardan bu yana 780’den fazla hayvan türü dünyadan yok oldu değerli
arkadaşlar ve insanın dünyada arzıendam ettiği zamandan bu zamana kadar da
bütün hayvanların yüzde 83’ü insan sebepli bir biçimde ortadan kalkmış durumda.
İnsanı buradan çekip çıkarsak dünyanın kendisini onarması için biliyor musunuz
5 ila 7 milyon yıl arasında bir zamana ihtiyaç var, en azından bilim insanları
böyle söylüyorlar.
Peki,
niye böyle? Çünkü aslında sermaye düzeni, doğadan sürekli alan, doğaya bir şey
katmayan, sürekli doğayı kirleten bir niteliğe sahip. Bakın, eğer Çinliler, Çin
halkı ABD’li halk gibi tüketmeye kalksa tam 6 tane daha dünyaya ihtiyacımız
var. Fakat buna rağmen bir büyüme merakı burada da çok fazla kullanılıyor; buna
rağmen mülkiyetin sınırsızlığı, daha fazla mülk edinme fikri insanı esir almış
durumda. Değerli arkadaşlar, nereye kadar büyüyebilirsiniz; dünyanın sınırları
belirli, rezervler belirli, doğanın kaldırabileceği yük belirli? İşte, sermaye
düzeninin yani kapitalizmin, bu kadar dizginsiz bir biçimde doğayı insan için
bir hâle getirirken yok ettiği şeylerin başında hayvanlar geliyor ve ne yazık
ki hayvanların hukuku geliyor.
Develerden bahsedildi. E kardeşim,
muhtemelen ormanı yakan develer değildir değil mi? Ekolojik krizin sebebi de
develer değil ama her zaman olduğu gibi, insanın, özellikle kâr hırsına sahip
olan insanın doğayı getirdiği yerin ceremesini ne yazık ki hayvanlar çekiyor.
“Kapitalizm, gölgesini satamadığı ağacı keser.” derler. Gerçekten, sistemin
doğa üzerindeki bu tasallutu hayvanların büyük kitleler hâlinde yok olmasına
sebep oluyor. Kendi ülkemiz üzerine bile konuşsak 60’larda, 70’lerde var olan
pek çok endemik türün neslinin artık ne yazık ki tükendiğini söyleyebiliriz.
Bu
Komisyon raporu başarılı bir rapordur, emeği geçen bütün arkadaşlara teşekkür
etmek istiyorum ancak “Zaten uygulanmayacak buradan neşet edecek yasa, bu
sebeple çok da önemli değil.” fikrine bağlı kalınarak bu kadar ciddi bir
uzlaşmanın olduğunu da düşünmek istemiyorum doğrusunu isterseniz. Evet,
anlaşılan konular önemlidir ve anlamlıdır, evet, bizi bir adım daha ileriye
taşımaktadır ancak –ki birazdan şerhlerimiz de var, onlardan da bahsedeceğim-
bunların mutlaka ve mutlaka uygulanması gerekir. Önce zihniyet değişikliği,
ardından gelen yasal değişiklikle birlikte yapılması gereken şey, esas olarak,
ortak bir yasa olmalıdır. 
Değerli
arkadaşlar, bizim iki açıdan şerhimiz var. Bunlardan bir tanesi, ülkemizde
yaşanan faytonlar meselesi. Özellikle Ada’yla müsemma olan bu konu kanayan yara
niteliğinde. Raporda turistik amaçla, daha doğrusu tarihî değer taşıdığı için
belirli alanlarda, kısa mesafelerde faytonculuğun devam edebileceğine ilişkin
bir ibare var. Biz Halkların Demokratik Partisi olarak, faytonculuğun Ada’da ya
da başka yerlerde tamamen kaldırılmasından yanayız. Hayvanlara işkence
çektirilerek kültür yaşatılmaz değerli arkadaşlar. Ayrıca, atlar çok önemli bir
ruam hastalığı rezervuarı hâlindedir. Ada’nın tümü deyim yerindeyse rezervuar
hâline dönmüş durumdadır. Ruam hastalığı -içimizde hekimler var, bilirler- son
derece tehlikeli bir hastalıktır. Bu nedenle, biz, HDP olarak fayton
taşımacılığının tamamen kaldırılmasını talep ediyoruz. 
İkinci
mesele ise hayvan deneylerine ilişkin sorunlar. Burada, “Bilimsel sebeple
olursa yapılabilir de başka sebeple olursa yapılamaz.” gibi ibarelerin anlamlı
olmadığı kanısındayız. Şundan dolayı: Vallahi, kimse “Ben, keyif için kobayları
doğruyorum, köpeklerin koroner damarlarını bağlayıp nasıl öldüklerine
bakıyorum.” falan demiyor, herkes bilimsel bir sebeple bunu yapıyor ama
dünyanın başka yerlerinde uygun modeller var yani hayvan deneylerini
aratmayacak uygun modeller var. Bu sebeple, biz, HDP olarak aynı zamanda hayvan
deneylerinin de azaltılmasını değil tam anlamıyla ortadan kaldırılmasını
savunuyoruz. 
Değerli
arkadaşlar, burada öneri olarak özellikle şunun altını çizmek isterim:
Hayvanların yaşam hakları mutlaka ve mutlaka Türkiye Cumhuriyeti Anayasası’nın
teminatı altına alınmak zorundadır. Anayasa’da hayvan tanımı yapılmalıdır,
Anayasa’ya “Devlet doğal hayatı ve hayvanların yaşam haklarını korumakla
mükelleftir.” diye bir madde eklenmelidir. Bu çerçevede zaten hayvan hakları
kanunu çıkartılacak, buradaki tartışmalar yasaya dercolacak. Bunun olumlu bir
gidişat olduğunu düşünüyorum. 
Mevzuatta sahipli/sahipsiz hayvan ayrımı
kaldırılmalıdır. Sahipli hayvanlar kadar sahipsiz hayvanların da hakkı hukuku
vardır. Ayrıyeten, çiftlik hayvanı, şehir hayvanı, yaban hayvanı gibi
oluşturulmuş olan kategorik farklılıklara şehirde bizimle birlikte yaşayan
yaban hayvanları kategorisinin de eklenmesi gerekir. Ama şurası çok önemli:
TCK’de mutlaka “hayvanlara karşı işlenen suçlar” bölümü yer almalıdır. Hayvana
yönelik gerçekleşen öldürme, zalimce davranış, cinsel şiddet, işkence, hayvan
dövüştürme, bir hayvanın neslinin yok edilmesi gibi fiillere mutlaka hapis
cezası getirilmelidir ve getirilen hapis cezası da asla ve asla, yok, hükmün
açıklanmasının geri bıraktırılması, yok, mahkemede uygun tavrı görüldüğü için
bilmem ne olması, seçenek yaptırımlara yönelinmesi ya da hapis cezasının
ertelenmesi gibi bir niteliğe sahip olmamalıdır. Hâkim tarafından takdirî
indirim yapılmamalıdır. Bu mesele çok önemli ve çok temel bir meseledir değerli
arkadaşlar. 
Yine, hayvana şiddet eğer Tarım ve Orman
Bakanlığının görevlileri ya da belediyelerin görevlileri tarafından yapılmış
ise -ki bunların vazifesidir hayvanların korunması- burada işlenen cürüm
nitelikli olarak kabul edilerek bu doğrultuda cezalandırılmaları sağlanmalıdır.
Yine, özel koruma alanlarında hayvanlara eğer şiddet uygulanıyorsa bu da
nitelikli bir suç kapsamında değerlendirilmelidir. 
Ayrıca, değerli arkadaşlar, evcil egzotik
hayvanların üretimi, ticareti yasaklanmalıdır. Köpek, kedi, kuş, hamster, ve
sair hayvanların bu hayvan satış merkezlerinden mutlaka ve mutlaka
kurtarılması, “pet shop”lardan kurtarılması bir zorunluluktur. 
Hayvanları
Koruma Kanunu’ndan doğan görevlerini yerine getirmeyen veya eksik yerine
getiren belediye tüzel kişiliklerine idari yaptırımlar uygulanmalı ve ihlali
gerçekleştiren kişiye de bu yaptırımlar rücu edilmelidir. 
Mevcut
yasada bir 6’ncı madde var; bu çok önemlidir, hem hayvan hakları
savunucularının hem de bizim kırmızı çizgimizdir, o da şudur: Bakımevlerinde
rehabilitasyon sürecini tamamlayan ve yuvalandırılamayan hayvanlar alındıkları
yere tekrar geri bırakılmalıdır. Onların toplama kamplarına tıkıştırılmasına ya
da daha önceki yıllarda konuşulduğu gibi, okul, hastane, park, ibadethane gibi
insanların yoğun olduğu yerlere bırakılamayacağına ilişkin ibareyi kabul etmek
mümkün değildir. Hayvanlar nerede yaşıyorlarsa orada yaşamaya devam
etmelidirler. 
Yine apartmanlarda evcil hayvan besleme
engelleri ortadan kaldırılmalıdır. Hayvanlarını terk eden insanlara en az 10
bin lira idari para cezası kesilmelidir. 
Mobil kısırlaştırma merkezleri
yasaklanmalıdır. 
Yine “yasaklı ve tehlikeli ırklar”
söylemi koruma kapsamına aykırıdır ve tümden kaldırılmalıdır. Yasaklı ve
tehlikeli ırk yoktur, yasaklı ve tehlikeli insanlar vardır. İnsanlar,
hayvanları kötü koşullarda yaşatmak suretiyle onlara “yasaklı ve tehlikeli ırk”
yaftasını yapıştırmaktadır. Ruh hastası olan aslında onların sahibidir, bu
sebeple rehabilite edilmesi gereken de onlardır. 
Hobi olarak yaban hayvanı bulundurmak
yasaklanmalıdır. 
Av ve avcılık turizmi yasaklanmalıdır.
Değerli arkadaşlar, buradan kazanacağımız para, para değil gerçekten. Bakın,
endemik türler yok oluyor. Her sene yayımlanan sirkülerde “Şu hayvanın, bu
hayvanın avı serbesttir.” deniyor. Şimdi de trekking yapıyoruz, o hayvanlar
dahi artık görülmemeye başladı. Çok kısa süre sonra çocuklar ancak bunların
resmini görecekler. 
Yine hayvanat bahçeleri yasaklanmalı,
mevcut hayvanat bahçeleri yaban hayatı kurtarma ve rehabilitasyon merkezleri
hâline dönüştürülmelidir. En son ne zaman hayvanat bahçesine gittiniz
bilmiyorum ama hayvanat bahçeleri birer Nazi toplama kampına dönmüş durumda ne
yazık ki. 
Yine
çok önemli bir mesele -bakın, Parlamentoda da ciddi kulis yapıldığını biliyorum
bu konuda- hayvanlı kara ve su sirkleri yani yunus parkları yasaklanmalıdır, mevcut
tesisler en fazla bir yıl içerisinde kapatılmalı, bu tesislerdeki hayvanlar
koruma altına alınmalıdır. Bunların bilimsel, tıbbi hiçbir faydası yoktur.
Kendi doğal ortamlarından zorla taşınarak kafes havuzlara hapsedilen bu
hayvanlar, gerektiğinde şiddet uygulanmak suretiyle, gerektiğinde aç bırakılmak
suretiyle terbiye edilmeye çalışılmaktadır. Bu konuda yapılan kulis konusunda
da lobi konusunda da herkesi uyarmak istiyorum. Çok önemli bir mesele. 
Yine,
hayvan dövüşlerinin yasaklanması, hayvan güreşlerinin yasaklanması gerekli.
Canlı hayvan ticaretinin yasaklanması gerekli değerli arkadaşlar, canlı hayvan
ticaretinin. 
Hayvan
deneylerinden bahsettim. 
Gümrüklerde
el konulan hayvanlar için özel koruma tedbirleri oluşturulmalı. 
Yine,
kürk satışı ve kürk üretimi yasaklanmalı. Kürk giymesin kimse. Hiç kimse bir
diğerinin derisini kendisine elbise olarak giymek zorunda değil; böyle bir
zorunluluğu, böyle bir yükümlülüğü yok. Giymeyin kardeşim! (HPD ve CHP
sıralarından alkışlar)
Çocuklara
doğa ve hayvan sevgisini aşılayacak eğitimler yapılmalıdır. Bir yasa teklifi
verdik; ilk ve ortaöğretime tarım dersinin konulması noktasında zorunlu dersler
eklenmelidir. İl Hayvanları Koruma Kurulları görev ve sorumluluklarını yerine
getirmelidir. Şu havai fişek faciasına artık son verilmeli. Düğünlerde,
kutlamalarda atılan havai fişeklerle binlerce kuş ölüyor arkadaşlar. Bunun
yasaklanması lazım. 
Tarımsal
alanlarda yaşayan hayvanların yaşamını desteklemek için başta zehirli tohum ve
gübre olmak üzere bunların kısıtlanması son derece önemli. 
Ve
gelelim ekolojik yıkım getiren projelere; bu, Hükûmeti çok ilgilendiriyor.
Yaban hayvanlarının yaşam ortamlarının işgal edilmesi, zorunlu göçe tabi
tutulması demektir. Burada çok önemli şeyler var. Bakın, mesela, taslak raporda
Kumburgaz’daki hayvanlar için 500 dekarlık bir gölet oluşturulmasından
bahsediliyor. Arkadaşlar, yaptığınız üçüncü havalimanıyla orada binlerce
dekarlık gölü yok ettiniz, şimdi yeniden “Göl yapalım.” diyorsunuz. On iki bin
yıllık bir gölü ki hayvanların da faydalandığı bir gölü yok ettiniz. Kaz
Dağları’ndaki orman katliamı ortada. Ağaç dikmekle orman yapılmaz; orman
ekolojik bir bütündür, börtüsü böceği, kurbağası tavşanı, kurdu tosbağasıyla
beraber ekolojik bir bütündür. Orman, ağaçların toplamından çok daha fazla bir
şeydir. 
Yine,
kuruyan göller, endüstriyel tarımın hayvanlara verdiği zarar, zehirler, baraj
ve HES yapımları, madencilik, termik santraller… Bu ne perhiz bu ne lahana
turşusu? Rapor güzel ama olağan koşullarda, bu rapora imza atan zihniyetin –iktidar
açısından konuşuyorum- aynı zamanda hayvanların toptan kırımına sebep olacak bu
politikalara yönelmemesi beklenir ama gördüğümüz şey bu değil. 
Yine,
değerli arkadaşlar, 5199 sayılı Hayvanları Koruma Kanunu uygulanmadığı ve
kanunda eksik maddeler olduğu için, bunun tekrar bir düzenlenmesi lazım;
yönetmelikler uygulanmıyor, bunun düzenlenmesi lazım. Bir de tabii, çıkarılan
yönetmeliklerde bir tuhaflık var, bir ciddiyet sorunu var. Dün biz kısmen bunu
tartıştık Tarım Komisyonunda. Şimdi, hayvanların kimliklendirilmesine ilişkin
bir yönetmelik var, yönetmeliğin başlığı şu: “Köpek, Kedi ve Gelinciklerin
Kimliklendirilmesine İlişkin Yönetmelik” Ben hayatımda kimlikli bir gelincik
tanımadım, gelinciğin ne olduğunu biliyorum. Sonradan Bakanlığa sorduk, “Vallahi,
biz de bilmiyoruz. Avrupa’dan bize ne geldiyse, biz onu çevirdik.” dediler.
Arkadaşlar, gelincik vahşi bir hayvan, biliniyor. Acaba, bir çeviri hatası mı
var dedim, İngilizce metne baktım, “ferrets” İngilizcesi. “Ferrets” “dağ
gelinciği” diye çevrilmiş; gelinciğe çok benzeyen bir hayvan olmakla birlikte
kokarca ve porsukla akrabalığı olan bir başka hayvan. Bu hayvanın Türkiye’de
alınması, satılması yasak. Türkiye’de üretilmeyen ve alınması, satılması yasak
olan bir hayvan için, gelinciklerin kimliklendirilmesine ilişkin biz bir
yönetmelik çıkarmışız. Biraz daha ciddiyete ihtiyaç olduğu kanısındayım değerli
arkadaşlar. Bu mesele, gelinciklerin kimliklendirilmesi konusu koskoca
Bakanlıkta, o kadar bürokratın olduğu, mevzuyu bilen o kadar insanın olduğu yerde
hiç kimsenin dikkatini çekmedi mi Allah aşkına ya? Bir kişi çıkıp da “Ya, bu
gelincikleri biz niye kimlik sahibi yapıyoruz? Gelinciklere çip mi takacağız?”
diye hiç kimse sormadı mı? Komik bir durum gerçekten ya! Anlaşılması gerçekten
son derece zor. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
RIDVAN
TURAN (Devamla) – Meseleye şuradan bakalım: Hayvan haklarını korumak, aynı
zamanda, bir bütün olarak ekolojiyi korumakla mümkündür. O nedenle, örneğin,
karbon salınımını düşürmek için ne türden bir projeniz var değerli iktidar? Her
yere açtığınız termik santrallerle sera gazı emisyonunun giderek artmasını
sağlarken, memlekette en fazla karbon geri alınımını sağlayan ormanları tahrip
ederken ne türden bir doğal hayatın daha fazla sürebileceğini düşünüyorsunuz
bilmiyorum. Yani atılan adım ile yaptıklarınızın arasındaki çelişkiyi ben
gözler önüne sermek istiyorum. 
Sözlerimi
bitirirken şunu özellikle vurgulamak isterim: Ana hatlarıyla destek olduğumuz,
desteklediğimiz bu çalışmadan, umut ediyorum ki “Hayvanları Koruma Kanunu”
olarak iyi bir metin çıkar ve umut ediyorum ki yürütme bu işin arkasında olur,
ciddi bir denetim mekanizması oluşturulur ve hep beraber iyi bir Hayvanları
Koruma Kanunu çıkarmış oluruz. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın. 
RIDVAN
TURAN (Devamla) – İnsanları, halkımızı selamladım; sözlerimi, ülkemizdeki bütün
hayvanlara, hayvan dostlarımıza da saygılarımı sunarak bitirmek istiyorum. 
Teşekkür
ederim. (HDP sıralarından alkışlar)
BAŞKAN
– Cumhuriyet Halk Partisi Grubu adına Sayın Gülizar Biçer Karaca. (CHP
sıralarından alkışlar)
Sayın
Karaca, süreniz on dakika. 
CHP
GRUBU ADINA GÜLİZAR BİÇER KARACA (Denizli) – Sayın Başkan, değerli
milletvekilleri; Genel Kurulu saygıyla selamlıyorum. 
Evet,
132 sıra sayılı Meclis Araştırması Komisyonu Raporu’nu görüşmek üzere bugün
buradayız. Gerçekten, ortak akılla ve bir konu üzerinde ayrıntılı bir şekilde
hep birlikte, bir araya gelip konuşabildiğimizde doğruları nasıl ortaya dökebildiğimizi
ve bunu da bu Genel Kurulda bu şekilde konuşabilme olanağına kavuştuğumuzu bu
raporda hep birlikte yaşadık ve tecrübe ettik.
Hayvanları
korumak, hayvan hakları ihlallerinin ve hayvanlara karşı eziyetin araştırılması
amacıyla kurulan bu Komisyon ilk toplantısını 8 Mayısta gerçekleştirdi ve 8
Mayıstan itibaren toplam 12 toplantı ve 4 yerinde inceleme gerçekleştirdik. 12
toplantıda üniversitelerin temsilcileri olan bilim insanlarını çağırdık,
ardından belediyeleri, ardından baroları ve hayvan hakları mücadelesi veren
sivil toplum örgütlerini, federasyonları ve hayvan barınma evlerine sahip
belediyeleri çağırdık, hepsini teker teker dinledik ve gerçekten sabırla, hep
birlikte birbirimizden çok şeyler öğrendik ve elde ettiğimiz sonuçlarda da
gerçekten çok fazla muhalefet şerhinin yer almadığı, aslında çok geniş anlamda
bir hayvan hakları kanununun çıkarılmasını da 50 madde hâlinde madde madde
sıraladık. Çok fazla bir şey yapmamıza gerek yok. Bir kanunu çıkarmak için
yapılabilecek en geniş, sağlanabilecek en geniş konsensüsü Hayvan Hakları
Araştırma Komisyonunda sağladık. Bütün toplumun her bileşenini dinledik ve
birlikte hem siyaseten hem STK’ler olarak hem yurttaşlar hem bilim insanları
olarak bir araya geldik ve artık, 5199 sayılı Kanun’da değişiklik yapılmasına
ilişkin ya da yeni bir kanun ihdası için gereken tüm şartlar oluşmuştur.
24
Haziran seçimleri öncesinde, AK PARTİ Genel Başkanı “27’nci Dönemin ilk kanunu
olacak.” demişti, söz vermişti. Seçime giren tüm siyasi parti liderleri ve
illerimizdeki milletvekili adaylarımızın neredeyse tamamı bu taahhütnameye imza
atmıştı. 27’nci Dönemde bir buçuk yılı aşkın zaman geçti, hâlâ bu konuda bir
kanun teklifi yok elimizde. 
Peki,
5199 sayılı Kanun’da neler değişsin istemiştik? Hayvan hakları mücadelesinde bu
kanunun nasıl düzenlenmesi, bir bakış açısının, zihniyetin nasıl gelişmesi
gerektiğine baktığımız zaman, korumacı bir anlayıştan çıkıp hak temelli bir
yaklaşımı benimsemek zorunda olduğumuzu hep birlikte gördük. İşte bu nedenle,
5199 sayılı “Hayvanları Koruma Kanunu” adının değiştirilmesini, hayvanların da
bir eşya değil, bir canlı olduğunun kabulüyle “hayvan hakları kanunu” olarak
düzenlenmesini hep birlikte talep ettik ve görüş birliğine vardık. Peki,
kanunun ismi bu kadar mı önemli? Elbette kanunun ismi çok çok önemli. Eğer
hayvanların bir canlı olduğunu kabul edersek -onlara karşı işlenen her türlü
suçta- onlar için hayatı kolaylaştırmanın ve birlikte yaşamanın en doğru yolunu
bu şekilde hayata geçirebileceğimizi hep birlikte biliyoruz. Hayvanlar bir eşya
değildir. Bu coğrafyayı ve mekânları birlikte paylaştığımız bizim canlı
dostlarımızdır hayvanlar. Avustralya yangınını hatırlıyorsunuz değil mi?
Oradaki resimlere bakın, bir hayvan ile bir insanın o iklim krizinin sonucu
oluşan yangında nasıl birbirine sarıldığını ve bir kaygıyı, bir paniği, bir
kurtarma ve birlikte olma mücadelesini nasıl birbirine sarılarak ortaya
döktüler? İşte biz diyoruz ki: Hayvanlar, bizim bu yaşamı birlikte
paylaştığımız diğer canlılar gibi bu ekolojik sistemde, bu yaşam alanlarında
birlikte, yan yana olabileceğimiz ve yaşayabileceğimiz canlı varlıklardır. İşte
bu nedenle, bu kanunun adının “hayvan hakları kanunu” olarak değişmesi oldukça
önemli ve bize göre de aslında, bir zihniyetin tamamen ortadan kaldırılması,
bir eşya bağlamından çıkartılıp bir canlı bağlamına girmesiydi. 
Evet,
hayvan dostlarımız başka neler istiyordu? Hayvanseverlerimiz bizlerden başka
neler talep ediyordu? Özellikle, belediye ve il özel idaresine bağlı olarak
çalışan hayvan bakımevleri ve bakım merkezleri yetkililerinin hayvan hakkı
ihlallerinde bir sorumluluk, cezai bir yaptırım uygulanmasını bizden talep
ediyorlardı. Ve biz de bütün Komisyon olarak dedik ki: 5393 sayılı Belediye
Kanunu’nun 14’üncü maddesinde belediyenin görevlerini sayarken işte, hayvan bakımevlerinin
kurulmasını ve hayvan hakları mücadelesinde etkin mücadele anlayışının
benimsenmesini bir görev olarak tanımlayalım. Görev olarak tanımlarsak görevini
yerine getirmeyen yetkililer hakkında da Türk Ceza Kanunu’na göre görevi ihmal
suçunun unsurları oluşacaktır dedik. Peki, başka ne dedik? Sadece büyükşehir
belediyelerimiz bütün il sınırlarından sorumlu ama büyükşehir olmayan
belediyelerimiz kendi ilçelerinden. O zaman, il özel idarelerini de tıpkı
büyükşehirlerdeki gibi bu yaptırım kapsamına, bu düzenleme kapsamına hep
birlikte alalım dedik. 
Peki,
hayvanlarla ilgili bu mücadelede özellikle hayvan popülasyonunun önüne
geçilmesi ve hayvan dostlarımızın yaşam alanlarında bir rahatlama
sağlanabilmesinin yolu neydi? Kısırlaştırma. Tek yöntemin kısırlaştırma olduğu
bilim insanları tarafından bizlere anlatıldı ve biz de Komisyon üyeleri olarak
ve Cumhuriyet Halk Partisi olarak da tek yöntemin bu olduğunu kabul ederek
kısırlaştırma merkezleri açılması noktasında da raporumuzda görüşlerimizi ifade
ettik. Belediyelere genel bütçeden bu iş için -il özel idareleri ve
belediyelere- sadece kısırlaştırma için bir bütçe ayrılmasını özellikle
öngördük. Aslında, en önemli hususlardan birisi de hayvanların bir canlı
olduğunu kabul ederek hayvanlara karşı bir nesli yok etme, hayvan öldürme,
hayvana acımasızca, zalimce eylemlerde bulunma, hayvanların cinsel istismarı ve
hayvan dövüştürme suçlarını Türk Ceza Kanunu’nda düzenleyelim ve özellikle de
paraya çevrilemeyen, ertelenemeyen bir cezai süre koyalım ve bu kapsamda da
caydırıcılık ve hayvan dostlarımızın yaşamlarına ve istismarlarına, şiddetine
artık bir dur diyelim istedik.
Sadece
hayvan dostlarımıza yönelik bu suçları cezalandırmak bir tek onlar için değil,
aynı zamanda bizler için de önemli bir husustu ve kamuoyunda küçük yaştaki
çocuklara cinsel istismarda bulunanların geçmişine bakıldığında genellikle bir
hayvana cinsel istismarda bulunduğu ya da şiddet uygulayanların geçmişine
bakıldığında da yine bir hayvana şiddet uygulandığını gördük.
Evet
değerli milletvekillerimiz, bizler eğer bu kanunu bir an önce yürürlüğe alır,
bir an önce kanun teklifi bu Parlamento çatısı altına gelir ve bu, suç
kapsamında Türk Ceza Kanunu’nda tanımlanırsa aslında, çocuklarımıza cinsel
istismar suçlarının ve bir bireye, bir insana şiddet suçlarının temeline inmiş
olacağız ve bunun önlenmesi için de aslında önemli bir adımı da hayata geçirmiş
olacağız. 
Bugüne
kadar, burada bulunan siyasi partilerimizin tamamının milletvekilleri bu
anlamda değişik yasa teklifleri verdiler. Bu Komisyon Raporu’nda tüm bu yasa
tekliflerinde önerilen her husus aslında yer alıyor. Bu kadar geniş katılımla,
bu kadar konsensüsle, bu kadar ortak kararla çalışmış, emek vermiş bu
Komisyonumuzun -50 madde hâlinde- siz değerli milletvekillerimizin karşısına,
Türkiye Büyük Millet Meclisine sunduğumuz bu raporunun bir an önce kanun
teklifine dönüşmesini ve her birimizin konuşmalarından da anlaşılacağı üzere,
kanunlaşabileceğini görüyoruz ve bunu talep ediyoruz. 
Evet,
faytonlara geldik. Ben, buradan faytonlarla ilgili, özellikle Adalar’daki
faytonlarla ilgili bir müjdeyi de sizlerle paylaşmak isterim. İstanbul
Büyükşehir Belediye Başkanımız Sayın Ekrem İmamoğlu’yla yaptığımız görüşmede,
İstanbul Valiliği ve Büyükşehir Belediye Başkanımız ortaklaşa, Adalar’daki
faytonların tamamen kaldırılması, faytonlara koşulan atların büyükşehir
belediyesi tarafından satın alınması konusunda bir görüş birliğine varılmış ve
bu atların da Tarım ve Orman Bakanlığına ait bir alanda rehabilite edilmesi ve
orada bakılması, gözetilmesi, yaşamlarının kalanına orada devam ettirilmesi
konusunda da çalışmaların mart sonunda tamamlanacağı bize ifade edildi. (CHP
sıralarından alkışlar) Hatta, İstanbul Büyükşehir Belediyesi Plan ve Bütçe
Komisyonunda bu atların Büyükşehir Belediyemizce satın alınmasına ilişkin de
görüşmeler bugün itibarıyla yapılıyor. Oradan çıkacak bir “evet” kararıyla
Adalar’da ve diğer yerlerde faytonlara koşulan atlarımızın da aslında, bu
anlamda sorunları büyük ölçüde veya tamamen çözülmüş olacak. Mart ayı sonu
itibarıyla artık faytonlarla insan taşınmayacak, elektrikli araçların temini
yoluna gidilecek. Faytoncuların da sorunları giderilecek ve onlara da Plan ve
Bütçe Komisyonundan çıkacak bir kabul kararıyla gereken maddi destekler, maddi
ödemeler de hayata geçirilecek. Bugüne kadar insanları taşımak, yük taşımak
için kullanılan ve gerçekten, Komisyon olarak gittiğimizde çok olumsuz
şartlarda gördüğümüz atlarımızın da artık bu eziyetten kurtulmaları sağlanmış
olacak. 
Evet,
son olarak şunu ifade etmek isterim: Un var, şeker var, yağ var…
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
GÜLİZAR
BİÇER KARACA (Devamla) - Gelin, Parlamentoda grubu bulunan tüm siyasi partiler
olarak hayvanlarımızın haklarının teslimi, can dostlarımızın haklarının teslimi
için hayvan haklarını koruma kanununu Meclisimize hemen getirelim -hazır teklif
aslında, Komisyon Raporu bir tekliftir, 50 maddelik bir tekliftir- ve bunun
yasalaşması için her türlü ortak çalışmayı sağlayalım ve bu kanun bu
Parlamentonun yüz akı olarak buradan çıksın diyorum. 
Genel
Kurulu saygıyla selamlıyorum. (CHP sıralarından alkışlar)
SALİHA
SERA KADIGİL SÜTLÜ (İstanbul) - Bravo!
BAŞKAN
– Cumhuriyet Halk Partisi Grubu adına ikinci söz talebi Sayın Deniz
Yavuzyılmaz’ın.
Buyurun.
(CHP sıralarından alkışlar) 
Süreniz
on dakikadır. 
CHP
GRUBU ADINA DENİZ YAVUZYILMAZ (Zonguldak) – Sayın Başkan, değerli
milletvekilleri; Hakkâri Çukurca’da şehit olan, Zonguldak Çaycuma ilçesi
doğumlu Piyade Sözleşmeli Er Sait Miyanyedi’ye ve Adıyaman doğumlu Tolga
Kaplan’a Allah’tan rahmet, ailesine ve milletimize başsağlığı, yaralanan
askerlerimize acil şifalar diliyorum.
Değerli
milletvekilleri, bildiğiniz gibi dünyamız sadece insanlar için değil, tüm
canlılar için bir yaşam alanı. Hayvanların da insanlar gibi doğma, büyüme ve
yaşama hakkı var. Büyük bilge Mahatma Gandi diyor ki: “Doğa, sadece ihtirasları
ve bencillikleri karşılayamaz.” İşte, biz, insanların doğaya karşı olan bu
ihtiras ve bencilliklerini mümkün olduğunca ortadan kaldırmak için Türkiye
Büyük Millet Meclisinde Hayvan Hakları Araştırma Komisyonu olarak görev yaptık.
Mecliste grubu bulunan partilerin 12 üyesiyle toplam 12 toplantı
gerçekleştirdik; Komisyon görevlileri, STK’ler ve konunun tüm paydaşlarıyla
gerek Komisyon toplantılarında gerekse sahada bizzat inceleme yaparak bir araya
geldik. 
Hayvan
hakları ve hayvanlara eziyet nedir? Konuya biraz daha verilerle ve biraz daha
derinine inerek yaklaşmak istiyorum. Hayvana eziyet; hayvana işkence etmek, aç
susuz bırakmaktır. Hayvan dövüştürmek, hayvanı zehirlemek veya zehirlemeye
teşebbüs etmek, hayvanı terk etmek, hayvanı zalimane bir şekilde taşımak,
vicdansızca, zalimce aşırı bir şekilde çalıştırmak, hayvana cinsel saldırı ve
bunun gibi daha nice eziyetler… 
Dünyada hayvan hakları ve hayvanlara
eziyete karşı alınan bazı tedbirler var. Mukayeseli bir değerlendirme yapmak
oldukça önemli. Bu bakımdan, hayvanlara yönelik fiillerin hapis cezasıyla
cezalandırıldığı ülkelerden bazı örnekler vermek istiyorum. İtalya, İngiltere,
İsviçre, Belçika, Amerika Birleşik Devletleri, Avusturya, Fransa ve Hollanda
gibi ülkelerde hayvana eziyete hapis cezası da verilebilmektedir. Ancak yaman
bir çelişkidir ki maalesef, bu ülkeler, buldukları başıboş sahipsiz hayvanları
çok kısa süre, bir hafta, iki hafta gibi sürelerle bakımevlerinde tuttuktan
sonra, eğer sahiplerini bulamazlarsa onlara ötanazi uygulamakta ve onları itlaf
etmektedir. Buradan da anlaşılmaktadır ki bir örnek teşkil edecek bu ülkelerin
çok daha ilerisine geçerek Hayvan Hakları Araştırma Komisyonunun Raporu’nun
maddelerini değiştirmeden, altını boşaltmadan bir hayvan hakları kanununa
dönüştürdüğümüz takdirde bu alanda dünyada bir numara olabiliriz. Kültürümüzle,
coğrafyamızla, her şeyimizle de 1 numara olmayı hak edecek vicdana sahip
Türkiye Cumhuriyeti vatandaşlarıyız. 
2 tane
çok kötü örnek vereceğim 2 ülkeden. Devlet uygulamasıyla hayvanlara karşı
eziyeti bir politika hâline getirmiş 2 ülke; biri Tayvan, biri Hindistan.
Tayvan’da köpeklere uygulanan işkence sıradan bir hâle gelmiş, sokak köpekleri
vahşi bir şekilde bir kafeste, su dolu bir tankta, kafesin içinde boğularak
itlaf edilmektedir. Yine, Hindistan’da, yakalanan başıboş köpekler içi su dolu
bir tankın içinde veya römorkta tutularak elektrik verme yoluyla
öldürülmektedir. 
Peki,
dünyadaki bu örneklerden sonra, şu anda Türkiye'deki durum nedir, neyle karşı
karşıyayız? Doğa Koruma ve Milli Parklar Genel Müdürlüğünün verilerine göre,
bugün itibarıyla Türkiye'de 2 milyon sahipsiz hayvan var, 1 milyonu
kısırlaştırılmamış ve sürekli üreyen hayvanlar; aynı zamanda, sürekli tehdit
altında kaldıkları için hayatta kalma refleksiyle de üreme hızları gittikçe
artıyor. Biz devlet kurumları olarak yılda 200 bin kısırlaştırma yapıyoruz ve
30 milyon TL de para harcıyoruz. Eğer bu hızla gidersek on yılda 300 milyon TL
kısırlaştırmaya para harcamış olacağız ve elimizde de sokaklarda da sahipsiz 3
milyon hayvan olacak. 
Bu
verilerden hareketle, bizim Hayvan Hakları Araştırma Komisyonu olarak
önerilerimiz nelerdir? Önerimiz, öncelikle ülkemizdeki sahipli-sahipsiz
hayvanların sayımının, coğrafi dağılımını da tespit ederek 1 Temmuz 2020
tarihine kadar yapılmasıdır. Ardından, yılda 500 bin sahipsiz hayvanın
kısırlaştırılması ve başlatılacak beş yıllık bir kısırlaştırma seferberliğiyle
birlikte de bu sorunu tümüyle çözmeyi öneriyoruz. Sahipli ve sahipsiz
hayvanların kimliklendirilmesi ve takibinin yapılması çok önemli. Kısırlaştırma
yapacak olan veterinerlerin, görevlilerin eğitim alması, sayılarının
artırılması ve bütçe olarak güçlendirilmeleri ve tıbbi cihazlarla da
desteklenmeleri bu kısırlaştırma seferberliğinin gerçekten hayata geçip sonuç
vermesi için çok önemli çünkü bu beş yıllık programın içinde herhangi bir
sıkıntı ve akamet oluştuğu anda, bir kısır döngü şeklinde harcanan para da boşa
gidecek, kaybedilen zaman da boşa gitmiş olacak. 
Hayvan refahı fonu kurulmasını, hayvan
kolluğu kurulmasını öneriyoruz. 
En önemli maddelerden bir tanesi, hayvana
eziyeti Kabahatler Kanunu’na göre değil, TCK’ye göre hapis cezasıyla
cezalandırmak istiyoruz. Bu hapis cezasının ertelenemez, para cezasına çevrilemez
ve adli sicile işlenecek şekilde kanunun düzenlenmesini istiyoruz.
Belediyelerimizin durumu nasıl?
Belediyelerimizin durumunu size tek bir veriyle anlatacağım. Ülkemizde toplam
1.397 belediye var, bu belediyelerin sadece 254’ünde hayvan bakımevi var yani
yüzde 18’inde.
Evet, bir diğer konu AK PARTİ
politikaları. AK PARTİ politikaları maalesef, doğayı korumaktan ziyade doğayı
tahrip etmek üzerine kurulu. Bir örnek, Kaz Dağları’nda bildiğiniz gibi bir
ağaç kıyımı yapıldı, binlerce ağaç kesildi. Bunun üzerine AK PARTİ
yöneticilerinin de milletvekillerinin de “Evet, ağaçlar kesildi ama onların
yerine fidan diktik.” şeklinde açıklamaları oldu. Unutmayın ki değerli
milletvekilleri, doğa bir bütündür. Fidan dikeceğiz, tabii ki dikmeliyiz ve bu
kısmını destekliyoruz, daha da fazla dikmeliyiz ama unutmayın ki siz tilki,
ayı, tavşan dikemezsiniz. O nedenle, sadece yapay bir yaklaşımla doğacı
görüntüsüne kavuşmak maalesef, inandırıcı olmamaktadır.
Kaçak avcılık konusunda maalesef, çok
sıkıntılıyız; ruhsatlı avcı sayımız 150 bin, ruhsatsız avcı sayısı 250 bin. 
Dünyadaki 5 önemli kuş göç yolunun 2’si
İstanbul Havaalanı’nın üzerinden geçiyor, hem de on binlerce yıldır geçiyor. 
Hayvanlı
kara sirklerinin yasaklanmasını istiyoruz. 
Bu
kibirli havai fişek kullanım alışkanlığına sınırlandırma getirilmesini
istiyoruz. 
Kürk
hayvanı üretimi ve ithalatının Komisyonca yasaklanmasını istiyoruz. 
Deniz memelileri ve hayvanları gösteri ve
terapi merkezlerinin biz, Komisyon olarak iki yıllık bir sürecin içinde
kapatılmasını talep etmiştik, ben ek görüş bildirmiştim; bunun en geç 2020
yılının 11’nci ayında kapatılmasını talep ediyoruz.
(Mikrofon otomatik cihaz tarafından
kapatıldı)
BAŞKAN – Tamamlayın sözlerinizi lütfen.
DENİZ YAVUZYILMAZ (Devamla) – Teşekkür
ediyorum.
Bu yunus ve deniz memelilerinin bulunduğu
gösteri amaçlı parklarda 75 yunus, 51 fok var, 9 tane böyle park var. Bu 9 park
da belirli bir siyasi görüşe sahip olan tek bir kişiye ait olan şirketler
grubuna aittir.
Birkaç tane çok pozitif ilave yapmak
istiyorum. Doğa Koruma ve Millî Parklar Genel Müdürlüğünün daire başkanlığına
dönüştürülmesi konusunda bir girişim vardı sarayda. Bundan haberdar olduk ve
Hayvan Hakları Araştırma Komisyonu olarak oy birliğiyle, daire başkanlığına
dönüştürülmemesi, Genel Müdürlük olarak kalması gerektiği konusunda görüş
bildirdik. Bu görüş hayata geçmiş, Genel Müdürlük olarak faaliyetine devam
etmektedir.
BOTAŞ kurumu da Tuz Gölü’ndeki flamingo
popülasyonunun artırılması konusunda dünyada ödül almış. Bir KİT Komisyonu
üyesi olarak oraya yaptığımız gezide de kendi Komisyonumuzla bağ kurdurarak bu
doğrultuda da onlara bir teşekkür yazısı gönderdik Komisyon olarak. 
(Mikrofon otomatik cihaz tarafından
kapatıldı)
BAŞKAN – Son cümlelerinizi alayım,
buyurun.
DENİZ YAVUZYILMAZ (Devamla) – Onlar da bu
teşekkür yazısını çerçeveleterek astılar.
Evet,
9 Kasım 2019’da kısacık ömrünü, tüm canlıların iyiliğine adamış Sevgili Burak
Özgüner’i kaybettik. Hayvan Hakları Yasası’nın çıkarılması konusunda uzun
yıllar mücadele veren, Komisyonumuzun çalışmalarına ve bu raporun
hazırlanmasına destek olan hayvan hakları savunucusu, iyi kalpli, sevgi dolu,
örnek insan Burak Özgüner’i sevgiyle ve dostlukla anıyorum.
Milletvekillerimize
de sesleniyorum, diyorum ki: Değerli milletvekilleri, gelin, hayvan hakları
kanununu Hayvan Haklarını Araştırma Komisyonunun raporu doğrultusunda çıkaralım; içini, altını boşaltmayalım, bir hayvan
dostumuz daha eziyet çekmeden hep birlikte dünyanın bir numaralı devleti olalım
diyorum, saygılar sunuyorum. (CHP sıralarından alkışlar) 
BAŞKAN
– Adalet ve Kalkınma Partisi Grubu adına Sayın Mustafa Yel.
Buyurun.
(AK PARTİ sıralarından alkışlar) 
AK
PARTİ GRUBU ADINA MUSTAFA YEL (Tekirdağ) – Sayın Başkan, çok saygıdeğer
milletvekillerimiz ve ekranları başında bizleri izleyen aziz milletim; hepinizi
saygı ve sevgiyle selamlıyorum. 
Konuşmama
başlamadan önce, Hakkâri Çukurca’da bir eğitim çalışması sırasında şehadete
yürüyen 2 kahraman askerimiz Tolga Kaplan kardeşim ve Sait Miyanyedi kardeşime
Allah’tan rahmet ve diğer 2 gazimize de sağlıklı, şifalı günler diliyorum.
Allah, inşallah, bundan sonra bizlere, bu aziz millete şehit haberleri
aldırmasın diyorum. 
Özellikle
de Hayvanların Haklarının Korunması ile Hayvanlara Eziyet ve Kötü Muamelelerin
Önlenmesi İçin Alınması Gereken Tedbirlerin Belirlenmesi Amacıyla Kurulan
Meclis Araştırması Komisyonumuzun genel görüşmesinin de hayırlı ve uğurlu
olmasını dileyerek sözlerime başlamak istiyorum. 
Değerli
arkadaşlar, geçtiğimiz 8 Mayıs tarihinde, Mecliste grubu bulunan tüm
partilerin, tüm grupların ayrı ayrı vermiş oldukları önergelerin
birleştirilerek geçtiğimiz şubat ayı içerisinde kurulmasına karar verilen bu
Komisyon, 8 Mayıs tarihinde ilk toplantısını yapmasıyla çalışmalarına başladı.
Ben de bu Komisyonun Başkanı olarak, özellikle tüm partilerden bu Komisyona çok
değerli katkılar veren, birbirinden çok değerli 11 milletvekilimize ayrı ayrı
huzurlarınızda teşekkür etmek istiyorum. 
Yine,
bu Komisyon çalışmalarına destek veren Meclis çalışanlarımıza, uzman
arkadaşlarımıza ve yine Meclise gelip de sunumlarını hazırlayan 5
Bakanlığımızın değerli bürokratlarına, 13 belediye
başkanlığı yetkililerimize ve yine STK’lerimize; 21 tane doğasever ve
hayvansever STK’lerimizi dinledik, onların gerçekten hepimizi ayrı ayrı
bilgilendirdikleri çok önemli görüşleri vardı; hepimize ilham veren bu
görüşlerinden dolayı hepsine ayrı ayrı teşekkür ediyorum. Yine, baro
başkanlıklarımız ve konuyla ilgili, muhatap olabileceğini düşündüğümüz farklı
farklı gruplardan toplamda 81 kişi ve onlarla birlikte gelen yüzlerce kişinin
de yine görüşlerini aldık. 4 tane ayrı gezi düzenledik. Bu gezilerde de
sahadaki durumu yakından görme şansımız oldu. 
Benden
önceki konuşmacılar birçok konuda tabii ki kapsamlı bilgiler verdiler. Tabii,
en önemlisi de bir merhamet kültürünün temsilcisi olarak bizlerin,
dedelerimizin, atalarımızın aslında dünyaya örneklik teşkil etmiş olan pek çok
çalışması, pek çok ahlaki duruşundan sonra acaba ne oldu da günümüzde
geldiğimiz dönemde hayvanlara eziyet eder olduk, birbirimizi kırar olduk,
gönüllerimizi kırar olduk? Esas mesele buydu, işin ruhuna böyle başlamamız
gerekiyordu. Sadece kanunlarla bizim yapabileceklerimizin dışında da aslında
bütün toplumumuzu uzlaştırmak, toplumumuzu birleştirmek ve birbirimizin
gönüllerini kazanabilmek, aynı zamanda, birlikte nefes alıp verdiğimiz
canlarımızı, yakın dostlarımız olan hayvanları da düşünerek “bu dünyada hep
beraber yaşamalıyız, mutlu yaşamalıyız, biz beraber de mutlu olabiliriz”i, bu
mantığı oturtmamız gereken bir çalışma içerisinde olduk. İleride çocuklarıma,
torunlarıma bırakabileceğim en iyi miraslardan bir tanesinin bu Komisyon
çalışmasında bulunmak olduğunu düşünüyorum. Bu Komisyonda bulunmak gerçekten
benim için ayrı bir onur ve kıvanç meselesi. Çünkü, kimsesizlerin kimsesi
olmak, o canların, bize emanet olunan o canların kimsesi olabilmek için yapmış
olduğumuz mücadele, bu konuda karınca kararınca da olsa düşüncemizin olması ve
bundan sonra yapılacak olan -inşallah- mevzuat çalışmalarına da iyi bir altlık
oluşturduğunu düşündüğümüz bu raporun da ben vatanımıza, milletimize ve bu can
dostlarımıza hayırlı olmasını diliyorum. Türkiye Cumhuriyeti, bugüne kadar
yapmış olduğu çok önemli atılımlarla, temel hak ve özgürlükler alanındaki
gelişmelerle birlikte hayvan hakları konusunda da yapmış olduğu çalışmaları bir
kat daha artırarak, vites büyüterek dünyaya atalarımızın örnek olduğu gibi yine
örnek olacaktır diye düşünüyorum. Bizim, aslında bu anlamda Batı’dan alacağımız
bir şey yok. Tarihimize baktığımız zaman, atalarımıza döndüğümüz zaman, hem
dinî düşüncelerimizi hem gelenek ve göreneklerimizi incelediğimiz zaman pek çok
iyi örneği görüyoruz. İşte, Peygamber Efendimiz Hazreti Muhammed’in, kedisi
Müezza’yı, ayakları dibinde, fistanının üzerinde uyuduğu zaman uyandırmamak
için eteğini kestiğini biliyoruz. Yine, ordusuyla bir yerden hareket ettiği
zaman, yavrularını emziren bir köpeği rahatsız etmemek için ordusunun yönünü
değiştirdiğini biliyoruz. Yine, bizim Osmanlı ve Selçuklu ecdadımızın kuş
evleri yaptığını; göçmen kuşların, yolda düşkün kalan hayvanların bakımını
yapabilecekleri, Bursa’da “Gurabahane-i Laklakan” ismiyle oluşturdukları o
yapıları, hastaneleri, şifahaneleri, pek çok vakfı biliyoruz. İşte, bizler
böyle bir medeniyetin bekçileriyiz. Atalarımızdan aldığımız bu asil ruhla
evelallah başaramayacağımız hiçbir şey yoktur. Bu anlamda, bütün milletimiz de
bizimle aynı hususta hemfikirdir. Bu çalışmalar sırasında da gördük ki tüm
siyasi parti gruplarından temsilcilerimiz de aynı şeyi düşünmektedirler ve
bizler üç aylık araştırma komisyonu süresi içerisinde bu çalışmamızı hiç de
zorlanmadan arkadaşlarımızın büyük bir desteği, emek ve gayretiyle bitirdik,
tamamladık; 21 Ekim tarihinde bitirdiğimiz raporumuzu 22 Ekim tarihinde Sayın
Meclis Başkanlığımıza da sunduk. İşte, şimdi, bundan sonra, bugüne kadar
yapılmış olan veya olmayan, çeşitli nedenlerle eksik kalan hususların
tamamlanması süreci başlıyor diye düşünüyorum. 
Aslında,
baktığımız zaman, 2004 yılında çıkarılmış olan 5199 sayılı Yasa’nın çağdaş bir
yasa olduğunu, amma velakin uygulamadan kaynaklanan sıkıntılardan dolayı da
zaman zaman problemler yaşandığını görüyoruz. 
Tabii,
özellikle doğasever ve hayvansever STK’lerimizin üzerinde özellikle durdukları
birkaç bazı konudan ben bahsetmek istiyorum.
Öncelikle,
5199 sayılı Hayvanları Koruma Kanunu’nun isminin “hayvan hakları kanunu” olarak
değiştirilmesini talep ediyorlar ve biz de bunu Komisyon olarak gayet uygun
gördüğümüzü ve raporumuza da bunu aldığımızı, bundan sonra yapılacak olan
yasanın isminin de mutlaka “hayvan hakları kanunu” olarak değiştirilmesini ve
hayvanların refahını gerçekten insanlar gibi canlı, duygusal varlıklar olduğunu
düşünerek, 5199 sayılı Kanun’da bir “mal” ve “eşya” olarak tanımlanmasından
uzaklaşarak bunun günümüze uygun hâlde, onların da duygusal birer varlık
olduğunu gözeterek ve artık hukukun bir öznesi hâline gelmesinin mutlaka
zorunlu olduğunu düşünerek yolumuza devam etmek gerektiğini düşünüyoruz.
Yine,
özellikle bu “mal” ve “eşya” olarak sayılmasından dolayı, Kabahatler Kanunu’na
göre, bir canlıya, bir hayvana zarar verildiği zaman hiç de caydırıcı olmayan
idari yaptırımların, idari cezaların bugüne kadar sonuç alıcı olmadığını gördük
ve o nedenle, hem sosyal medyada, görsel ve yazılı medyada hem de günlük
hayatımızda rastladığımız, vicdanlarımızı sızlatan, zaman zaman gerçekten
ağladığımız veya gözyaşımızı içimize akıttığımız görüntülerin artık bundan
sonra olmaması için elimizden gelen gayreti göstermek zorundayız. İşte, bu
nedenle bunun kurumsal olması lazım. Sadece üzülmek yetmiyor, aynı zamanda
bunun karşılığının da mutlaka cezai yaptırımlarla sağlanmasının zorunlu
olduğunu düşünüyoruz. Bu nedenle de Türk Ceza Kanunu’na göre bu fiillere karşı
ertelenmesi mümkün olmayan, paraya çevrilmesi mümkün olmayan şekilde en az iki
yıl bir ay olmak üzere cezalandırılmasının, bu hayvanlara yapılan işkence ve
kötü muamelenin bertaraf edilebilmesi, bundan sonra bu görüntülerle
karşılaşılmaması için de çok anlamlı ve elzem olduğunu düşünüyoruz.
Bunları
yaparken bu işte görevli olan kurum ve kuruluşlara da tabii ki göz attık. Bu
konuda, merkezî olarak Tarım ve Orman Bakanlığımız Doğa Koruma ve Milli Parklar
Genel Müdürlüğünün yapmış olduğu işlere baktık. Bu konudaki eksiklik,
aksaklıklar nedir, ne değildir, yapılması gerekenler nedir; personel araç gereç
ve ödenek konusunda daha çok takviye edilmesi gerektiğini raporumuzda
belirttik. Bununla ilgili, yine, Doğa Koruma ve Milli Parklar Genel Müdürlüğü
uhdesinde bir “hayvan refahı” veya “hayvan hakları fonu”nun oluşturulmasının
elzem olduğunun altını çizdik. Bu yapıldıktan sonra da özellikle belediyelere
verilen görevlere göz attığımızda, Türkiye’deki 1.800’ün üzerindeki belediyeden
ne yazık ki sadece ve sadece 234’ünde ancak barınaklar olduğunu, amma velakin
bunların da çok önemli bir kısmının yeterli olmadığını, bir kısmında hatta
hayvanlara işkence edilir hâlde uygulamaların olduğunu gördük.
Peki,
buna sebep olan nedir? Buna kurumsal olarak, kanuni olarak baktığımız zaman, bu
kanunlardan mülhem, herhangi bir şekilde ihmalî olarak kimsenin
cezalandırılmadığı hususuna göz attık ve özellikle 5393 sayılı Kanun’un 14’üncü
maddesinin, bu konuda asıl olarak önümüze bir şekilde çözüm önerisi
getirebilecek madde olduğunu gördük. Çünkü belediyeler, asli görevleri olarak
5393 sayılı Kanun’da sayılan görevleri yapmakla kendilerini mükellef
görmekteler. Çoğu zaman ya belediye başkanı ve ekibinin duyarsız kalmasıyla
veya bu konularda ödenek yetersizliği bahane edilerek diğer tali konuların
üzerine gidilmediğini gördük. O hâlde biz, bunu, hayvan sevgisi olsun olmasın,
mutlaka bir belediye başkanının bu sorunu çözmek zorunda olduğu “Burada bir
sorun alanı var, bu sorun alanını biz çözmek zorundayız.” diyebileceği bir hâle
getirmek zorundayız. O hâlde 5393 sayılı Kanun’un 14’üncü maddesinde asli
görevlerine bunu saydıktan sonra, bu konuda ihmali olanlarla ilgili de 4483
sayılı Kamu Görevlilerinin Yargılanması Hakkında Kanun’a göre haklarında görevi
ihmal veya görevi kötüye kullanmadan dolayı soruşturma ve kovuşturma
yapılmasının da zorunlu olduğunu, bunun da mutlaka yeni yasada
gerçekleştirilmesi gerektiğini önemsediğimizi hatırlatmak istiyorum. 
Tabii, özellikle, barınaklarda bir de
personelle ilgili sıkıntılar var. Barınaklardaki personelin nasıl istihdam
edileceği, hangi yeti ve yetkiyle donatılacağı konusu eksik. Bu konuda,
barınakların, belediye başkanının kafasına göre kızdığı personelin sürgün yeri
olarak gözetilen bir yer olmaması lazım. Barınaklarda, mutlaka, başta gönüllü
personel olmak üzere, bu konuda eğitim almış, eğitim sertifikalı personelin
çalıştırılabileceği ve bunun dışında hiçbir personelin çalıştırılamayacağının zorunlu
hâle getirilmesi lazım. Barınakların mutlaka yirmi dört saat kameralarla
gözetim altına alınmasının ve belediyelerin “web” sitelerinden de
vatandaşlarımızın, bizlerin 7/24 izleyebileceği hâle getirilmesinin zorunlu
olması gerektiğini düşünüyoruz. 
Yine,
mevcut 5199 sayılı Kanun’un 6’ncı maddesinde bahsedilen kısırlaştırma ve
rehabilitasyonla ilgili bazı problemler olduğunu görüyoruz ve özellikle bizim
önerimiz, yasa çıktıktan sonraki ilk altı ay içerisinde sokak köpeği ve sokak
kedilerinin sayılarının mutlaka resmî olarak tespit edilebilmesi. 
Şu
anda tam ne olduğunu bilmediğimiz ve sorunu çözmek konusunda yüzde 100 bir
strateji geliştiremediğimiz bir hususla karşı karşıyayız. Bu anlamda,
stratejimizi doğru belirleyebilmek adına da altı ay içerisinde belediyelerimiz
başta olmak üzere, valiliklere, özel idarelere, muhtarlıklarımıza vereceğimiz
görevlerle de sokak hayvanlarının gerçek sayısını tespit edip hemen akabinde,
dört yıllık bir süre zarfında da kısırlaştırma seferberliği yapma
zorunluluğumuz var. Bunu yapmadığımız takdirde… Mevcut kanunun 6’ncı maddesinde
“Sokak hayvanları rehabilitasyon merkezinden sonra bulundukları alana
bırakılırlar.” ifadesi var. Özellikle hayvansever toplum kuruluşları, STK’lerin
de bu hususu önemsediğini biliyoruz; “Bizim kırmızı çizgimizdir, biz mutlaka bu
hayvanların buraya bırakılmasını istiyoruz.” diyorlar. Toplumda da huzursuzluk
noktası burada başlıyor. Bu sefer, hayvandan korkan, hayvanların bir şekilde
kendilerine saldırdıklarıyla ilgili çeşitli hikâyeleri olan ve bu konuda
gerçekten saldırıya uğrayan vatandaşlarımız var. Bizim de bu konuda bu
hayvanların sayısal olarak denetlenmesi, orta vadede bu işin çözümlenebilmesi
ve popülasyonun kontrol altına alınabilmesi için önemsediğimiz bir konu
kısırlaştırma seferberliği. İnanıyorum ki, Batı dünyasının yaptığı gibi uyutmak
yani öldürmek bir çözüm değil; bizler vicdanlı bir milletiz, bu konuda da
Batı’ya örnek olmamız lazım. Bizler birbirimize tahammül ederek, hayvanseverler
hayvanlardan korkanları anlayarak, hayvanlardan korkanlar hayvanseverleri
anlayarak, toplumsal konsensüsümüzü, huzurumuzu bir arada gözeterek bu sorunun
da üstesinden geleceğimizi düşünüyorum. 
Bu
hayvanların takip edilmesi için de hem sahipli hayvanlara hem sahipsiz
hayvanlara mutlaka çip takılması… Birbirlerine transfer yapılan yani bir köyden
kente, bir kentten diğer kente transfer yapılarak bu işin takip edilemez hâlde
olduğu günümüzden, bütün hayvanlara çip takılarak bu hayvanların denetlenmesi,
takibi, sağlık kontrollerinin yapılması, zoonotik hastalıklara müdahale
edilebilmesi ve her türlü tedbiri alabilmek için de, kontrol altına
alınabilmesi için de çip uygulamasıyla birlikte, özellikle bir hayvanı
sahiplendikten sonra sokağa bırakan vatandaşlarımıza da en az 10 bin lira olmak
üzere bir idari yaptırım cezası getirilmesinin de zorunlu olmasını öneriyoruz,
ki bu şekilde bir hevesle alınan hayvanlar kolay kolay sokağa bırakılmasın,
herkes sorumlu bir şekilde davransın. Onların da bir can olduğunu unutmadan,
onları da mutlaka gerekli çalışmaların yapılabileceği konusunda, bu anlamda,
tüm toplum olarak bilinçlenmemiz için zorunlu olduğunu düşündüğümüz bir husus
olarak değerlendiriyoruz.
Bunun yanı sıra, tabii, değerli
arkadaşlarımız hep dile getirdiler, bizler aslında sadece sokak hayvanlarıyla
ilgili hususlarda görüşlerimizi bildirmedik; bu konuda, canlı olan, bizimle
birlikte nefes alıp verebilen, bu toprakları beraber paylaştığımız, suyunu
beraber içtiğimiz güzel ülkemizin diğer güzel canlılarıyla beraber yaşama
zorunluluğumuzdan dolayı, yaban hayatımızda karşılaştığımız sorunların
giderilebilmesi için de önerilerimiz oldu. 
Göçmen kuşlar konusunda da Türkiye
gerçekten çok önemli bir yerde. Dünyada 5 tane çok önemli kuş göç yolunun 2
tanesi Türkiye’de. Bu anlamda, göçmen kuşların kollanması ve gelecek nesillere
bunların da bir emanet olarak bırakılması için bizim üzerimize düşen pek çok
görev var, bunların da raporda kapsamlı bir şekilde ele alınmasını sağladık. 
Bunun
yanı sıra, kamuoyunu çok yakından ilgilendiren faytonlarla ilgili, özellikle
adalardaki fayton sorunlarıyla ilgili olarak da gidip yerinde incelemelerde
bulunduk; gerçekten vicdanlarımızı sızlatan görüntülerdi. Dünyada metrekare
başına en fazla atın düştüğü yerin adalar olduğunu öğrendik. Yaklaşık 1.800
tane at orada, adalarda sıkıştırılmış vaziyette, 277 tane fayton engebeli ada
arazisinde büyük sıkıntılar içerisinde çalıştırılmakta. Ne yazık ki hem hayvan
hakları ihlalleriyle ilgili hem de insan haklarıyla ilgili çok çarpıcı
görüntülere sahne olan yerleri gördük. İşte, bunun giderilebilmesi için de
gerekli tedbirlerin alınmasını raporumuzda ifade etmiştik. Bunlarla ilgili
olarak, tabii, özellikle sadece adalara matuf olarak bu sorunun da ele
alınmaması lazım. Türkiye’de at ve çeşitli benzer hayvanların da çektiği
kızaklar, Doğu Anadolu’da kış şartlarında zorunlu olarak kullanılan, bu konuda
bazı zorunluluklardan kullandığımız durumlar var. Bunu da gözeterek yeni
yapacağımız yasada da il hayvan hakları kurullarının güçlü bir yapıya
kavuşturulmasını ve her il için o ilde tedbirler alınmasını, hayvanlarla ilgili
bu tarz hak ihlallerinin olmaması için de hem faytonlar hem de diğer konularda
il hayvan hakları kurullarının güçlendirilmesini istiyoruz. Bu kurullar
hâlihazırda var ama bunun daha da güçlü bir yapıya sahip olması için doğasever
ve hayvansever STK’lerin daha çok bu kurullarda yer almasının, barolardan
buralarda temsilciler bulundurulmasının, bu konunun üzerinde hassasiyetle
durulmasının da bir zorunluluk olduğunu görüyoruz.
Bu
konularla ilgili bizler adım atmaya hazırız. Biraz önce de bahsettiğimiz gibi,
tarihten aldığımız bir gücümüz var, bunu da gelecek nesillere taşımak konusunda
kararlıyız. Özellikle eğitim alanında yapılması gereken bazı çalışmalar var.
Ana sınıfı öğrencilerimizden, okul öncesi öğrencilerimizden başlamak üzere de bu
konuda atılması gereken adımları Millî Eğitim Bakanlığımızla paylaşıyoruz ve
özellikle ilkokul 4’üncü sınıflarda hayvan hakları dersinin okutularak tüm
gençlerimizin de bu konuda hem geçmişteki iyi örneklerimizi öğrenmesi hem de
yapılması gerekenleri bir şekilde profesyonelce daha iyi öğrenebilmesi için
bunun müfredatımıza girmesinin bir zorunluluk olduğunu görüyoruz.
Tabii,
yine, bunun yanı sıra -İçişleri Bakanımız Sayın Süleyman Soylu’yla da görüştüm-
hayvan kolluğunu önemsiyoruz. Biraz önce bahsetmiş olduğumuz, Türk Ceza
Kanunu’na göre fiillere uygulanacak işlemlerin bir şekilde hem önleyici kolluk
gücü hem de bir olay, bir fiil işlendikten sonra bunların soruşturma ve
kovuşturmasının da yapılabilmesi için polis, jandarma ve belediye zabıtasında
bir kolluk gücünün de olmasının zorunlu olduğunu, bunun da bir farkındalık
yaratacağını, artık her önüne gelenin hayvanlara eziyet etmek konusunda rahat
davranamayacağını ve izlenebileceğini, bu konuda ceza alabileceğinin
caydırıcılığının fazla olacağı bir kolluk gücünün de elzem olduğunu bir kez
daha hatırlatmak istiyorum. 
Tabii,
değerli arkadaşlar, konuşmamızda Hayvan Hakları Komisyonumuzla ilgili,
gerçekten, arkadaşlarımızın bize değerli katkılarından bahsettim. Bizim de
iktidarımız döneminde, 2002 yılından bu yana baktığımız zaman başta Sayın
Cumhurbaşkanımız Recep Tayyip Erdoğan’ın göstermiş olduğu yolda, her alanda
olduğu gibi çevreye duyarlılık alanında da önemli gelişmeler görüyoruz. Biz
2002’de geldiğimiz zaman Türkiye Cumhuriyeti’nde orman alanı 20 milyon 900 bin
hektarı kaplarken şu anda, Allah’a şükürler olsun ki 23 milyon hektara yakın
orman alanımız var. Son dönemde ülkelere baktığımız zaman, orman varlığını
fiilî olarak, gerçek anlamda artıran ülkelerden bir tanesiyiz. Gelişebilmek
için koruma, kullanma dengesini gözeten, bu anlamda, mutlaka, kullanırken
korumayı da aklımızdan eksik etmeyen bir hükûmetiz Allah’a şükürler olsun ve
yapmış olduğumuz çeşitli uygulamalarla da bunu hep gösterdik, milletimizin
gönlünde bu anlamda taht kurduk.
(Mikrofon
otomatik cihaz tarafından kapatıldı) 
BAŞKAN – Sayın
Yel, sözlerinizi tamamlayın lütfen. 
MUSTAFA
YEL (Devamla) – Bundan sonra da inşallah, milletimizin hizmetkârı olarak her
alanda olduğu gibi çevre alanında da, hayvan hakları konusunda da, mazlum
coğrafyalarda da olmak kaydıyla bizlerden hizmet bekleyen kim varsa herkese
hizmetkâr olmak konusunda, inşallah, Sayın Cumhurbaşkanımızın önderliğinde
yolumuza devam edeceğimizi bir kez daha buradan aziz milletimize duyurmak ve bu
Komisyonun çalışmalarının inşallah, gelecek dönemde, önümüzdeki günlerde
Meclisimize geleceğini düşündüğümüz hayvan hakları yasasının bir altlığı
olacağını belirterek konuşmama son vermek istiyorum. 
Hepinizi
sevgi ve saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum. 
Şahıslar
adına ilk söz Sayın Sera Kadıgil’in. 
Buyurun.
(CHP sıralarından alkışlar)
SALİHA
SERA KADIGİL SÜTLÜ (İstanbul) – Sayın Başkan, sayın üyeler, raporun görüşülmesi
için bugün burada bizimle olan değerli uzmanlarımız, görüş aldığımız kıymetli
Bakanlık mensupları; hepinizi saygıyla selamlıyorum. 
Ne
yaptığımızı anlatmak istiyorum önce size, bence bayağı önemli bir şey yaptık.
Bu, elimde gördüğünüz rapor; belki de bu Mecliste, biz buraya geldiğimizden
beri ilk defa AKP, CHP, HDP, MHP, İYİ PARTİ, biz bir konuda mutabık kaldık, biz
bunu başardık. Hayvan Hakları Araştırma Komisyonu olarak ben bundan gerçekten
gurur duyuyorum. (CHP, HDP ve İYİ PARTİ sıralarından alkışlar) Biz, burada
grubu olan 5 siyasi parti insan konusunda mutabık kalamıyoruz, ülke konusunda
mutabık kalamıyoruz ama bir konuda, hayvan canı konusunda mutabık kalmayı
başardık. 
Ben
-her şeyden önce doğruya “doğru” demek lazım- buraya genelde her çıktığımda
sesim de yükseliyor, heyecanlanıyorum, haklı olarak bağırıp çağırıyorum size; bu
sefer öyle yapmayacağım, ben bu sefer teşekkür edeceğim. Başta Komisyon
Başkanımıza teşekkür edeceğim, Komisyon üyelerimize teşekkür edeceğim. Çünkü
şunu gördük: İşin içinde insan çıkarı olmadığı zaman, sanıyorum, insanlar da
biraz daha vicdanlı yaklaşabiliyorlar her konuya ve gerçekten, güzel yaptık biz
bunu. 
Nasıl
yaptığımıza gelelim: İyi niyetle yaptık sevgili arkadaşlar, birbirimizi
dinleyerek yaptık, birbirimizi duyarak yaptık; partizanlık yapmadık mesela. Biz
bu raporu hazırlarken çok çeşitli yerlerden bize şikâyetler geldi. Ne CHP’li
belediyeleri şikâyet ettiklerinde biz zıpladık “Bizde öyle şey olmaz.” diye ne
AKP’li bir belediyeden şikâyet geldiğinde AKP’li arkadaşlarımız ne MHP’li
arkadaşlarımız ne HDP’li ne İYİ PARTİ’li arkadaşlarımız. Bu şekilde, grubu olan
partileri sayıyorum çünkü bu Komisyonda grubu olan partilerimiz vardı bizim ama
bu Meclis çatısı altında 5 siyasi parti daha temsil ediliyor, onlar da o
Komisyonda bizimle birlikte olsaydı, eminim ki onlar da bu Komisyon raporuna
büyük bir gönül rahatlığıyla “evet” diyeceklerdi çünkü burada bizim tek bir
amacımız vardı; bizlere emanet hayvanların canını insandan koruyabilmek. 
Biz
bunu neden yaptık? Biraz da bunu konuşalım. Çıkan arkadaşlarım içeriğini
anlattı ama neden yaptığımızı da anlatmak lazım belki. Çünkü hayvan hakları
konusunda ben on yıldan fazla süredir çalışıyorum ve bu konuda çalışan tüm
hayvan hakları savunucuları gibi sık sık şunu duyuyorum: “Yahu, ülkenin bu
kadar derdi var, siz uğraşa uğraşa hayvanlarla mı uğraşıyorsunuz?” Emin olun,
bu görüşmeleri şimdi bütün partilerden bütün arkadaşlarımız yayınlayacaklar
akşam kendi sosyal medyalarında, altına gelen 10 yorumdan belki 6’sında, belki
7’sinde “Ülkede bu kadar dert var, siz oturup bunlarla mı uğraştınız 12
milletvekili?” diye, yine, herkese akıl vermeye çok meraklı ama nedense kendisi
evinde oturup topluma hiçbir katkı sunmayan insanlar tarafından çeşitli
eleştirilere uğrayacağız. O yüzden, bunu neden yaptığımızı anlatacağım,
göstereceğim hatta ben bunu neden yaptığımızı. Böyle şeyler yaşıyoruz biz bu
ülkede: Bu bir köpek yavrusu, 4 bacağını kesmişler, sokağa atmışlar; böyle
delilerle -sapıklarla diyeceğim arkadaşlar- böyle sapıklarla yaşıyoruz bu
toplumda biz. Başka bir sapığı göstereceğim size: Bir gariban canı arabanın
arkasına bağlamış, sürükleyerek öldürüyor ve bunlar hani, böyle, çok ajite,
sizin dikkatinizi çekmek için kullandığım örnekler değil. Emin olun, biz burada
şu anda konuşurken bu hayvancıkların yaşadığını binlerce hayvan Türkiye'nin
dört köşesinde yaşamaya devam ediyor. Biz bunu, bunun için yaptık. Öncelikle
“İnsan türünün diğer türler üzerindeki tahakkümünü bu seviyeye artık
getirmeyelim, buna bir ‘Dur!’ diyelim.” diye yaptık. Buna eleştiri getirecek
tüm insanlara söylemek istiyorum, ben 3 gruba ayırmak istiyorum insanları:
İnançlı olan insanlar için çok basit zaten bunu neden yaptığımızın cevabı.
Çeşitli konuşmacılar da değindi, hangi inanç sistemine, hangi kutsal kitaba
bakarsanız bakın, hayvanların canının insana emanet olduğunu, korunması
kollanması gerektiğini, vicdanlı yaklaşılması gerektiğini görürsünüz. İslam
“Onlar benim sessiz kullarımdır.” diye refere eder ve korunması gerektiğinin
altını ısrarla çizer. O yüzden “Hayvanlarla neden uğraşıyorsunuz?” diye inançlı
bir insanın sorma lüksü yoktur, olamaz. İkinci gruba geliyorum: Hiçbir insan
inançlı olmak zorunda değildir ama her insan, “Ben insanım.” diyen herkes
vicdanlı olmak zorundadır ve vicdanlı olan bir birey de bilmelidir ki insan
egosunun, türün türe eziyetinin kabulü mümkün değildir. Yani biz vicdanlı
olmakla, düşünebilmekle, analitik bir yapı kurmakla övünüp duruyoruz ya, eğer
bir parça insanlık vicdanımız varsa işte bu vahşeti, insan eliyle hayvanlara
yaşatılan bu zulmü önlemek bizim boynumuzun borcudur. Üçüncü gruba geliyorum:
Ne inançlısınız ne vicdanlısınız diyelim. Allah hepimizi sizden korusun öyle
iseniz ama en azından akılcı ve faydacı olmanız gerekir, değil mi? Akılcı ve
faydacı bir bakış açısıyla baktığınızda da –az önce Gülizar Başkanım da
değindi- mesela, hayvana şiddet olayları sadece hayvanlardan ibaret değil,
yapılmış çok sayıda araştırma var, Amerikan hapishanelerinde özellikle seri
katiller üzerinde yapılan araştırmalar var, bizim hapishanelerimizde de bilim
insanları tarafından yapılan araştırmalar var. Bu araştırmalar şunu gösteriyor bize
sevgili arkadaşlar: İnsanlara bu şekilde eziyet edebilen, vahşice tecavüz eden,
vahşi yollarla öldüren katillerin geçmişine dönüp baktığınızda yüzde 90’a
yakınının geçmişinde hayvana şiddet olduğunu görüyorsunuz. Hayvanlar, hayvan
canı, türün türe tahakkümü umurunuzda olmayabilir ama kendi türünüzü
düşünüyorsanız bile biliniz ki bu köpeğe bunu yapabilen bir canlı yarın öbür
gün sizin çocuğunuza da bunu yapabilir ve biliniz ki bir çocuğa, bir insana
zarar veren, onu katleden insanın geçmişinde muhakkak ama muhakkak hayvana
yönelik de bir eziyet ve şiddet vardır. O yüzden, binlerce yıl önce biz
evcilleştirmişiz bu hayvanları ve yanımıza almışız bizi korusunlar, bizimle
ilgilensinler diye. Şimdi, biz şehirlere taşındık… Var ya öyle: “Köpekler var,
şunu yapamıyoruz, yahu bu kedilerden bize gına geldi.” Böyle bir nankörlük
insanlığa yakışmaz diye düşünüyorum ben. Hele hele bizim ülkemiz -yani bu
konuda ne mutlu ki Avrupa’yı falan örnek almamıza gerek yok- geçmişten beri bu
konuda bizim kültürümüz bize yeter. Bizim hayvanlarla birlikte yaşama
pratiğimiz diğer tüm kültürlerden çok daha önemli bir noktadadır ve bunu biz
hayata geçirmekle mükellefiz Türk Parlamentosu olarak diye düşünüyorum. 
Peki,
biz bu raporda -kısaca şuna değineyim, zamanım da azalıyor ama- hangi konularda
mutabık kaldık? Yani bu 5 parti, hiçbir ulusal mevzuda dahi mutabık kalamayan
bu 5 siyasi parti, bu raporda hangi konularda mutabık kaldı? Bir: “Hayvanlar
duygulu varlıktır.” dedik arkadaşlar. Hayvanlar eşya değildir, hayvanlar bu
şekilde alınıp satılamaz, bu şekilde yok edilemez; hayvanlar duygulu
varlıklardır, hayvanların da canı vardır. Bu sebeple, Hayvanları Koruma Kanunu
değil -yani biz, bu kadar da değil, hani bu kadar bencilce yaklaşmayalım-
hayvan hakları kanunu olması lazım çünkü nasıl insanın insan olmaktan kaynaklı
hakları varsa hayvanın da canlı olmaktan kaynaklı hakları vardır. Bunu buradaki
tüm partiler kabul etmiştir. İki: Hayvana eziyet suç olmalıdır. Bu konuda 5
parti bu Mecliste mutabıktır. Sayın Grup Başkan Vekili, önümüzdeki hafta
getirirseniz bunu, oy birliğiyle kanunu geçirebilecek durumdayız şu anda,
hepimiz mutabıkız bu konuda. Hayvanı öldüren, hayvana eziyet eden, hayvana
tecavüz eden ahlaksızların, biz, Türk Ceza Kanunu kapsamında cezalandırılmasını
istiyoruz. Cezalandırılmakla kalınmamasını, en az iki yıl bir ay olarak bunun
Türk Ceza Kanunu’muza getirilmesini istiyoruz. (CHP sıralarından alkışlar)
“Biz”den kastım -dediğim gibi- Cumhuriyet Halk Partisinden ibaret değil; bunu
AKP de istiyor, bunu HDP de istiyor, bunu ne mutlu MHP de istiyor, ne mutlu İYİ
PARTİ de istiyor. Biz hepimiz bunu istiyoruz ve ilk defa hep birlikte bir şey
yapabilme lüksümüz var, gerçekten bundan da mutluluk duyuyorum. Bir kırmızı
çizgimiz var, altını çizmem gerekiyor: 5199 sayılı Kanun’un 6’ncı maddesi;
hayvanlar, özellikle Türkiye’deki sokak hayvanları sokaklara aittir. Sokaklarda
bizim kültürümüzün bir parçasıdır bu hayvanlar. 5199’un 6’ncı maddesine
dokunmayacağız, dokundurtmayacağız diyoruz biz Hayvan Hakları Komisyonu olarak.

Belediyeler
bütçe ayırmak zorunda diyoruz. Ya belediyelere yüklemişiz bütün yükü,
bakacaksın, edeceksin diyoruz; bütçe ayıran yok, bununla ilgilenen yok, topu o
ona atıyor, o ona atıyor, o ona atıyor, ortada yine sahipsiz bir hayvan
popülasyonuyla biz karşı karşıya olduğumuzu görüyoruz. Belediyelere buna bütçe
koyacaksın kardeşim diyoruz. Kendi belediyelerimiz dâhil, bütün belediyelere de
bunu diyelim diyoruz. Tarım Bakanlığı desteklerini artırsın, bu işin sahibinin
adı artık bir belli olsun diyoruz, hep birlikte diyoruz bunu.
Bir
hayvan fonu kuralım diyoruz bu güzel işleri yapabilmek için. Ayrıca bir hayvan
kolluğu kuralım diyoruz. Bunun örnekleri Avrupa’da var. Evet, hiçbir insan
hayvanlarla bire bir yakın ilişkiye girmek zorunda olmayabilir ama çok hayvan
hakları savunucusu, çok hayvansever polisimiz var, jandarmamız var. Hayvanlarla
ilgili bir sorun olduğunda bu insanlar severek, isteyerek, gönülden yapsınlar
bu işleri diyoruz. Az önce Sayın Başkan da ifade etti, ya sürgün yeri, o
bakımevlerinin hâlini Allah aşkına bir gidin görün. Her partide bu böyle yani
beğenmediği personeli alıyor, hayvanların başına sürgün ediyor, ondan sonra o
hayvanların başına gelmeyen kalmıyor; insan bu, kendi kariyerindeki sıkıntıyı
ne yazık ki götürüyor, oradaki gariban hayvanlardan çıkartıyor, bunun değişmesi
lazım. Sadece bunun mu değişmesi lazım? Hayır. İnsafsızca insanlar tarafından
yapılan hayvan sömürüsünün tamamının ortadan kalkması lazım.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın.
SALİHA
SERA KADIGİL SÜTLÜ (Devamla) – Teşekkürler Sayın Başkan.
Bunun
başında kürk geliyor. Az önce Rıdvan Bey söyledi, kürk moda değildir, kürk bir
giysi değildir, kürk cinayettir. Türkiye Büyük Millet Meclisi kürkün ve kürk
hayvanı üretiminin yasaklanması gerektiğini düşünmektedir, bunu bu raporda da
ifade etmektedir.
Hayvanat
bahçeleri denen o eziyet yuvalarının, derhâl ve derhâl yenilerinin açılmasının
önlenmesi gerekmektedir, mevcutlarının hâlinin düzeltilmesi gerekmektedir.
“Yunus parkı” dediğimiz o yunus işkence haneleri var ya, geliyorlar burada lobi
yapıyorlar, onları biz kaldıracağız; biz bu karara vardık, 5 parti olarak bu
karara vardık, en geç iki sene içerisinde bunu kaldıracağız. Buradan da tüm
vatandaşlardan rica ediyorum, çocuklarınızı hayvanlara eziyet edilen, işkence
edilen bu yerlere götürmeyin, bunların değirmenlerine su taşımayın diyorum.
(CHP sıralarından alkışlar) 
On
dakika konuşmak uzunmuş biraz.
BAŞKAN
– On bir dakika…
SALİHA
SERA KADIGİL SÜTLÜ (Devamla) – On bir dakika… Toparlıyorum Sayın Başkan. Lütfen
kusura bakmayın. Yapıcı konuşuyorum. 
BAŞKAN
– Ben size söz veririm. 
Buyurun.

SALİHA
SERA KADIGİL SÜTLÜ (Devamla) – Kısaca, toparlamam gerekirse “Sirkleri ortadan
kaldıralım.” dedik, “Yunus parklarını kapatalım.” dedik, “’Petshop’larda canlı
hayvan satışını yasaklayalım.” dedik. 
Hayvan
dövüşlerine karşıyız arkadaşlar, böyle bir Orta Çağ anlayışının 2020
Türkiyesinde yeri yok; bunu kaldıralım. Kaçakçılığı önleyelim, kaçak avcılığın
önüne geçelim. Şu havai fişek görgüsüzlüğünü Allah aşkına artık bir sona
erdirelim. Kısırlaştırma seferberliği ilan edelim. Bunların hepsini bir an önce
yapalım. Bu raporu burada kabul edip ondan sonra lütfen lafta bırakmayalım.
Eğer öyle bir şey yapmaya kalkarsanız peşinen söylüyorum, bu Komisyonun tüm
üyeleri adına söylüyorum, iki cihanda iki elimiz yakanızda olur. 
BAŞKAN
– Söz verdin “Eylem yapmayacağım, aktivistlik yok.” diye ama gene de…
SALİHA
SERA KADIGİL SÜTLÜ (Devamla) – Söz verdim eylem yapmayacağım. Gerçekten, biz bu
yasa tasarısını bekliyoruz, çok hazırız, çok güzel çalıştık. Gelin, bu yasa
tasarısını geçirelim. Deniz de bahsetti, bize çok yardım eden bir arkadaşımız
var, Burak. Burak’ı 32 yaşında kaybettik, bu raporun her köşesinde emeği vardır
Oytun Hoca’yla Emrah’la birlikte. Ben bu raporu da izniniz olursa 32 yaşındaki
kardeşimiz, arkadaşımız Burak’a adamak istiyorum. 
Beni
dinlediğiniz için teşekkür ederim. (CHP sıralarından alkışlar) 
BAŞKAN
– Teşekkür ederim. 
Şahsı
adına ikinci söz, Sayın Yunus Kılıç’ın. 
Buyurun
Sayın Kılıç. 
YUNUS
KILIÇ (Kars) – Sayın Başkan, çok saygıdeğer milletvekilleri; öncelikle,
Hakkâri’de şehit olan kardeşlerimize Allah’tan rahmet diliyorum, yaralılara
acil şifalar diliyorum. Ailesi ve milletimizin başı sağ olsun. 
Sayın
Başkan, bütün konuşmacılar konuşmalarını yaptıktan sonra gözlediğimiz çok güzel
bir şey var. Öncelikle, hayvan haklarını hayvanlara teslim etmek noktasında bir
fikir birliğimiz var. Zaten öyle olması lazım. Kars’ta çok güzel bir atasözü
vardır, badaksız işimizi badağa salma diye yani işi zorlaştırmak sonra onun çözümünü
aramak. Hayvanlarla olan münasebetlerimizde biz, onların yaşamlarını
zorlaştıran tarafız. Yani, hayvanların, kendi ekosisteminde, Mevla’mın onlara
bahşetmiş olduğu alanlarda yaşamalarına müsaade etmiş olsaydık zaten bugün ne
onların bizden bir sıkıntısı ne de bizim onlarla alakalı bir sıkıntımız
olacaktı. Dolayısıyla, bunun müsebbibi olarak bu noktada, birçok sözleşmede,
kutsal kitaplarda, öğretilerde, inançlarda zaten üzerimize vazife olan
sorumluluklarımızı da yerine getirme noktasında, evet, hayvanlara karşı,
birlikte yaşadığımız diğer canlılara karşı yapmamız gereken daha fazla şeyin
olduğu açık. 
Ayrıca,
Türkiye’nin imza koymuş olduğu uluslararası sözleşmeler var. Hayvan Hakları
Evrensel Bildirgesi bize bu noktada birtakım sorumluluklar yüklüyor. Ve burada,
insanların insanlara saygı göstermesinin, onların haklarını teslim etmesinin ve
onların haklarına saygı göstermesinin hayvanlara saygı göstermesinden bir
farkının olmadığı; hayvanların insanlar üzerinde haklarının olduğu ve
hayvanların bir birey olmadığı için bu haklarını talep edemediklerinden
kaynaklı, insanların bunların haklarını teslim etmek ve korumak gibi birtakım
zorunluluklarının, sorumluluklarının olduğunu da ifade ediyor ki bizim de ülke
olarak bunun altında imzamız var. Aynı zamanda, yine, Bern Sözleşmesi’nde,
yaban hayatın ve buraların korunmasıyla alakalı sözleşmeler altında da ülke
olarak imzamız var. 
Biz,
bu Komisyon çalışmaları sırasında bu, hayvan haklarıyla alakalı işlenen suçlar,
fiiller ve bunların karşısında verilen cezaların caydırıcı olmadığını,
Kabahatler Kanunu’nda değerlendirildiğini, dolayısıyla beklenen sonuçları elde
edemediğimizi gördük. İstenilen en önemli ve toplumumuzun da beklentiler
içerisinde olan kısmı burası: Kabahatler Kanunu’ndan çıkarılması, ceza yasasında
karşılığının olması. Bizim de Komisyon üyeleri olarak çok iyi bir çalışma
ortamı yürüttüğümüzü arkadaşlarımız ifade etti; e doğrusu da bu. İnsanlar
olarak kendi aramızda o hukuku, anlaşmayı yapamazsak hayvanların haklarına
nasıl saygı göstereceğiz? O yüzden Komisyon üyelerinin çok güzel bir çalışma
ortamıyla toplumun her kesimini dinleyerek… Burada bilim insanlarımız var,
benim de arkadaşlarım akademisyenler var, Tarım Bakanlığının teşkilatından
üyelerimiz var. Hepsi katıldı, vatandaş boyutunun, hayvan hakları
koruyucularının, doğa koruyucularının hepsinin dinlendiği ve dört başı mamur
bir kanun yapılmasına zemin hazırlayacak bir metnin ortaya çıkmasıyla alakalı
ciddi ve iyi niyetli bir çalışma yapıldı ve 50 maddeden ibaret çok güzel de
sonuçlar deklare edildi. 
Şimdi bu süreçte, arkadaşlar
hatırlayacaklar, Komisyonumuza katkı yapmaya gelen ve uzun yıllardır bunun
içerisinde bulunan, fikir bildiren insanların en önemli tereddütlerinden bir
tanesi neydi arkadaşlar? “Gene bizi dinleyeceksiniz ama gereğini yapmayacaksınız.”
Ama biz inanıyoruz ki AK PARTİ’nin de içerisinde olduğu bütün partilerin
topluma deklare etmiş oldukları süreçler bunlar ve hep birlikte takipçisi
olacağız. Ben aynı zamanda biliyorsunuz Tarım, Orman ve Köyişleri Komisyonu
Başkanı da olduğum için bu yasanın bir an önce bizim de içerisinde katkımız
olacak şekilde çıkmasını en fazla arzu edenlerden birisiyim. Gün geldiği zaman
böyle hayırlı bir iş içerisinde bulunmuş olmayı gönülden isteriz. 
Arkadaşlar, tabii, içerisinde
bulunduğumuz sıkıntıların en önemli başlığını sokaklarda başıboş dolaşan,
sahipsiz, korumaya muhtaç ve çeşitli eziyetlere, işkencelere maruz kalan,
kayıtlarda yaklaşık 2 milyon ama bana göre daha fazla… Çünkü dünya
gerçekleriyle uyumlu baktığımız zaman, dünyada şöyle bir kural var: İnsan
sayısının onda 1’i kadar köpek varlığı vardır. Dolayısıyla Türkiye’de
sahiplileri de içerisine koyacak olursanız yaklaşık 8 milyon civarında köpek,
bunun üçte 1’i kadar, bazen yarısı kadar kedinin olduğunu kabul etmemiz lazım. 
Kısırlaştırma
faaliyetleri var. Yani bu popülasyonun öncelikle kontrol altına alınması lazım
ki toplumun bunlardan şikâyetleri azalsın ve hayvanların bu işkence ve eziyete
maruz kalmalarının önüne geçilebilsin. Biz bununla alakalı en pratik yöntemin,
en uygulanabilir şeyin kısırlaştırma olduğuna karar verdik, bütün dünya
gerçekleri de böyle ama arkadaşlar, şu anda Türkiye'de biliyorsunuz, yılda
yaklaşık 100 bin civarında kısırlaştırma yapılabiliyor. Oysa popülasyonun
büyüme hızını hesapladığınız takdirde bunun en az 300-400 bin civarında, hiç
olmazsa ilk beş yılda bu kadar olması lazım. Bunun bütün yerel yönetimlerin
üzerine düşen vazifeleri eksiksiz yerine getirmesiyle mümkün olabileceğine
inanıyoruz. Oysa -arkadaşlar ifade ettiler- Türkiye'deki 1.389 belediye
içerisinde bu tür faaliyetleri yürüten sadece 230-240 civarında belediye var ve
bunların da birçoğu kendi mücavir alanlarındaki hizmetleri bile yerine
getiremeyecek kadar küçük ve geniş bir alana sahip değiller. Dolayısıyla bizim
bu manada iyi bir aktivasyon almamız lazım, tabii bunu fonlamamız lazım, bunu
bütçelendirmemiz lazım, denetlememiz lazım her yılın sonunda, bu fonların
nerelere kullanıldığını takip etmemiz lazım. Elbette -arkadaşların ifade
ettikleri gibi- bunun bir kolluğa ihtiyacı var, denetlenmesine ihtiyaç var,
korunmasına ihtiyacı var ve hatta adliyelerde ihtisas mahkemelerinin
oluşturulması süreçleriyle tamamlanması lazım. 
Şimdi,
bir şeyi de buradan paylaşayım: Yakın zamanda inşallah Tarım Bakanlığının
katkısıyla köpeklerin, kedilerin, gelinciklerin kimliklendirme süreci başlıyor;
çip takılacak, kimliklendirilecek, takip edilecek. Yalnız burada bir şeyi daha
ilave etmek lazım buna: Buna sahipsiz hayvanların da dâhil edilmesi ve hızlı
bir şekilde yapılması lazım. Biz buradaki popülasyonu tam olarak bilebilmeliyiz
ki ona göre projeksiyonlar yapmalıyız. 
Ben
Komisyonun çalışmalarından kanun yapma sürecinde son derece, büyük ölçüde
yararlanacağımıza inanıyorum ve kanun yapma sürecinde ciddi bir çalışma
olduğuna, bir emek olduğuna ve tamamlanmasına da yakın olduğuna, bu raporun da
büyük oranda buraya yansıtılacağına inanıyorum. Üzerimize düşeni bir an önce
hep beraber yapmamız gerektiğini ifade ediyor, görüş bildiren, başta bilim
insanlarımız olmak üzere veteriner hekimlerimiz, kardeşlerimiz olmak üzere
katkı sunan herkese teşekkür ediyor, yüce heyetinizi saygılarımla selamlıyorum.
(AK PARTİ sıralarından alkışlar) 
BAŞKAN - Hayvanların Haklarının Korunması ile
Hayvanlara Eziyet ve Kötü Muamelelerin Önlenmesi İçin Alınması Gereken
Tedbirlerin Belirlenmesi Amacıyla Anayasa’nın 98’inci, İç Tüzük’ün 104 ve
105’inci maddeleri uyarınca kurulmuş bulunan Meclis Araştırması Komisyonu
Raporu üzerindeki genel görüşme tamamlanmıştır.
Gündemin “Seçim” kısmına geçiyoruz.
IX.- SEÇİMLER
A) Komisyonlarda Açık Bulunan Üyeliklere Seçim
1.- Millî Savunma Komisyonunda boş bulunan üyeliğe seçim
BAŞKAN - Sayın milletvekilleri, Millî Savunma
Komisyonunda boş bulunan ve Adalet ve Kalkınma Partisi Grubuna düşen 1 üyelik
için Niğde Milletvekili Yavuz Ergun aday gösterilmiştir.
Oylarınıza sunuyorum: Kabul edenler... Kabul
etmeyenler... Kabul edilmiştir. 
2.- İnsan Haklarını İnceleme Komisyonunda boş bulunan üyeliğe seçim
BAŞKAN - Sayın milletvekilleri, İnsan Haklarını
İnceleme Komisyonunda boş bulunan ve Adalet ve Kalkınma Partisi Grubuna düşen 1
üyelik için Şanlıurfa Milletvekili Zemzem Gülender Açanal aday gösterilmiştir.
Oylarınıza sunuyorum: Kabul edenler... Kabul
etmeyenler... Kabul edilmiştir.
Alınan karar gereğince gündemin “Kanun Teklifleri ile
Komisyonlardan Gelen Diğer İşler kısmına geçiyoruz.
Bu kısmın 1’inci sırasına alınan Tekirdağ Milletvekili
Mustafa Şentop'un Türkiye Cumhuriyeti Hükümeti ve İslam Ticaret, Sanayi ve
Tarım Odası Arasında İslam İşbirliği Teşkilatı Tahkim Merkezi'nin Türkiye'de
Kurulması Hakkında Anlaşmanın Onaylanmasının Uygun Bulunduğuna İlişkin Kanun
Teklifi ve Dışişleri Komisyonu Raporu’nun görüşmelerine başlayacağız.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
B) Kanun Teklifleri
1-
Tekirdağ Milletvekili Mustafa Şentop'un Türkiye Cumhuriyeti Hükümeti ve İslam
Ticaret, Sanayi ve Tarım Odası Arasında İslam İşbirliği Teşkilatı Tahkim
Merkezi'nin Türkiye'de Kurulması Hakkında Anlaşmanın Onaylanmasının Uygun
Bulunduğuna İlişkin Kanun Teklifi (2/2503) ve Dışişleri Komisyonu Raporu
(S.Sayı 160) (x) 
BAŞKAN - Komisyon? Yerinde.
Komisyon Raporu 160 sıra sayısıyla bastırılıp
dağıtılmıştır.
Teklifin tümü üzerinde söz ve soru talebi yoktur.
Maddelere geçilmesini oylarınıza sunuyorum: Kabul
edenler... Etmeyenler... Kabul edilmiştir.
1’inci maddeyi okutuyorum:
TÜRKİYE
CUMHURİYETİ HÜKÜMETİ VE İSLAM TİCARET, SANAYİ VE TARIM ODASI ARASINDA İSLAM
İŞBİRLİĞİ TEŞKİLATI TAHKİM MERKEZİ’NİN TÜRKİYE’DE KURULMASI HAKKINDA ANLAŞMANIN
ONAYLANMASININ UYGUN BULUNDUĞUNA İLİŞKİN KANUN TEKLİFİ
MADDE 1- (1) 27 Kasım
2019 tarihinde İstanbul’da imzalanan “Türkiye Cumhuriyeti Hükümeti ve İslam
Ticaret, Sanayi ve Tarım Odası Arasında İslam İşbirliği Teşkilatı Tahkim
Merkezi’nin Türkiye’de Kurulması Hakkında Anlaşma”nın onaylanması uygun
bulunmuştur.
BAŞKAN
– Madde üzerinde söz ve soru talebi? Yok.
Görüşmeler
tamamlanmıştır.
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
2’nci
maddeyi okutuyorum:
MADDE 2- (1)
Bu Kanun yayımı tarihinde yürürlüğe girer.
BAŞKAN – Madde
üzerinde söz ve soru talebi yok. 
Görüşmeler
tamamlanmıştır. 
Maddeyi
oylarınıza sunuyorum: Kabul edenler... Etmeyenler... Kabul edilmiştir. 
3’üncü maddeyi
okutuyorum: 
MADDE 3- (1) Bu Kanun hükümlerini
Cumhurbaşkanı yürütür.
BAŞKAN – 3’üncü
madde üzerinde de söz ve soru talebi yok. 
Madde üzerindeki
görüşmeler tamamlanmıştır. 
Maddeyi
oylarınıza sunuyorum: Kabul edenler... Etmeyenler... Kabul edilmiştir. 
Değerli
milletvekilleri, teklifin tümü açık oylamaya tabidir.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler...
Etmeyenler... Kabul edilmiştir.
Oylama için üç
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığına ulaştırmalarını rica ediyorum.
Oylama işlemini
başlatıyorum.
(Elektronik
cihazla oylama yapıldı)
BAŞKAN
- Tekirdağ Milletvekili Mustafa Şentop’un
Türkiye Cumhuriyeti Hükümeti ve İslam Ticaret, Sanayi ve Tarım Odası Arasında
İslam İşbirliği Teşkilatı Tahkim Merkezi’nin Türkiye’de Kurulması Hakkında
Anlaşmanın Onaylanmasının Uygun Bulunduğuna İlişkin Kanun Teklifi açık oylama
sonucu: 
“Kullanılan
oy sayısı : 243
Kabul :
242
Ret :
1 (x)




Kâtip Üye
Nurhayat Altaca Kayışoğlu
Bursa


Kâtip Üye
Emine Sare Aydın Yılmaz
İstanbul”



Teklif
kabul edilmiş ve kanunlaşmıştır. 
Gündemimizde
başka bir iş bulunmadığından, denetim konuları ve kanun teklifleri ile
komisyonlardan gelen diğer işleri sırasıyla görüşmek için 21 Ocak 2020 Salı
günü saat 15.00’te toplanmak üzere birleşimi kapatıyorum. 
Kapanma Saati: 19.51




(x) Bu bölümde hatip tarafından Türkçe
olmayan bir kelime ifade edildi. 


(×) 132 S.Sayılı Basmayazı tutanağa eklidir.


(´´) (10/102, 461, 682, 977,981, 982)
esas numaralı Meclis Araştırması Önergesi’nin ön görüşmeleri 20/2/2019 tarihli
55’inci Birleşimde yapılmıştır.


(x) 160 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir. 




