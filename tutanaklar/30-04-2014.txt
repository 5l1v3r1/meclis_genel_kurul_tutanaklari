



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 83’üncü
Birleşim
 30
Nisan 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Özcan Yeniçeri’nin, tutuklu
milletvekili Engin Alan’a ilişkin gündem dışı konuşması
2.- Mardin Milletvekili Erol Dora’nın, Mayın Yasağı
Anlaşması ve Türkiye’deki duruma ilişkin gündem dışı konuşması
3.- Ankara Milletvekili Bülent Kuşoğlu’nun, 2014 yerel
seçimlerindeki usulsüzlük iddiaları ve bu iddiaların bundan sonra yapılacak
olan seçimleri de şaibeli hâle getirmesine ilişkin gündem dışı konuşması
V.- AÇIKLAMALAR
1.- Mersin Milletvekili Aytuğ Atıcı’nın, 1 Mayıs Emek
ve Dayanışma Günü’nü kutladığına ilişkin açıklaması
2.- Bursa Milletvekili İlhan Demiröz’ün, Bursa
Karacabey’in İkizce köyünde KOTİYAK’ın kurmak istediği sanayi sitesine ilişkin
açıklaması
3.- Kütahya Milletvekili Alim Işık’ın, borçlarına
ilişkin taahhütlerini yerine getiremeyen vatandaşların sorunlarına çözüm bulmak
için Hükûmeti göreve davet ettiğine ilişkin açıklaması
4.- Erzincan Milletvekili Muharrem Işık’ın, CHP Genel
Başkanına yapılan saldırının açığa çıkarılmamasının ve CHP Genel Başkanının
ifade vermeye çağırılmasının hadsizlik ve densizlik olduğuna ilişkin açıklaması
5.- İstanbul Milletvekili Kadir Gökmen Öğüt’ün, 19’uncu
şampiyonluğuna ulaşan Fenerbahçe’yi tebrik ettiğine ve “Adalete Fener Yak”
kampanyasına imza atan 600 bin kişinin yeniden yargılama taleplerinin ciddiye
alınmasını dilediğine ilişkin açıklaması
6.- Balıkesir Milletvekili Namık Havutça’nın, 1 Mayıs
Emek ve Dayanışma Günü’nü kutladığına ve üniversiteli öğrencilerin 2011 sonrası
için de Meclisten af yasası çıkarılmasını beklediklerine ilişkin açıklaması
7.- Giresun Milletvekili Selahattin Karaahmetoğlu’nun,
çocuk ve kadınlara dönük istismar ve cinayetler ile çocuk gelinler vakalarındaki
artışı Başbakanın nasıl yorumlayacağını merak ettiğine ilişkin açıklaması
8.- Tunceli Milletvekili Kamer Genç’in, Deniz Feneri
davasının savcılarının neden görevden alındığını ve Halk Bankası Genel
Müdürlüğünde 575 milyon dolar krediyi batıran bir kişinin neden Ziraat Bankası
Yönetim Kurulu üyeliğine atandığını öğrenmek istediğine ilişkin açıklaması
9.- Manisa Milletvekili Sakine Öz’ün, 1 Mayıs Emek ve
Dayanışma Günü’nü kutladığına ilişkin açıklaması
10.- Malatya Milletvekili Veli Ağbaba’nın, altı aylık
ikiz bebekler Özgür ve Lorin’in engelli anneleriyle birlikte hapse girmemeleri
için Meclisin derhâl harekete geçmesi gerektiğine ilişkin açıklaması
11.- Tokat Milletvekili Reşat Doğru’nun, Fenerbahçe’nin
şampiyonluğunu kutladığına ve kimyasal kullanımı ile GDO’lu ürünlerin insan
sağlığına etkilerinin araştırılması için merkezler kurulması gerektiğine
ilişkin açıklaması
12.- İstanbul Milletvekili Mehmet Akif Hamzaçebi’nin,
CHP Genel Başkanının savcı tarafından ifade vermeye çağırılmasının Anayasa’ya
aykırı olduğuna ve Hâkimler ve Savcılar Yüksek Kurulunu bu savcı hakkında işlem
yapmaya devat ettiğine ilişkin açıklaması
13.- Trabzon Milletvekili Mehmet Volkan Canalioğlu’nun,
Türk ve İslam âleminin üç aylarını ve Regaip Kandili’ni tebrik ettiğine ilişkin
açıklaması
14.- Ankara Milletvekili Bülent Kuşoğlu’nun,
Diyarbakır-Bingöl kara yolunda kaçırılan 2 uzman çavuşla ilgili olarak BDP ve
HDP’nin çalışmalarını takdirle karşıladığına, Hükûmetin sessizliğini ve
çaresizliğini de kınadığına ilişkin açıklaması
15.- İstanbul Milletvekili Haluk Eyidoğan’ın, 23 Nisan
Ulusal Egemenlik ve Çocuk Bayramı’nın anlamını içselleştiremeyen AKP iktidarının,
giderek artan çocuk cinayetlerinin nedenlerini anlayamadığını ve önleyemediğine
ilişkin açıklaması
16.- İstanbul Milletvekili Mihrimah Belma Satır’ın, AK
PARTİ Grubu olarak, 1 Mayıs Emek ve Dayanışma Günü’nü kutladığına ilişkin
açıklaması
17.- Adana Milletvekili Seyfettin Yılmaz’ın, mübarek üç
ayların Türk ve İslam âlemine hayırlara vesile olmasını, 1 Mayıs Emek ve
Dayanışma Günü’nün tüm işçilere barış ve huzur getirmesini temenni ettiğine,
Adana’da ölü bulunan Gizem ve Umut’a Allah’tan rahmet dilediğine ve çocuk ve
kadın cinayetleriyle ilgili tedbirlerin süratle alınması gerektiğine ilişkin
açıklaması
18.- Antalya Milletvekili Gürkut Acar’ın, yaş sebze
fiyatlarının düşmesi ve ihracatının azalması konusunda Hükûmetin ne gibi
çalışmalar yaptığını öğrenmek istediğine ve CHP Genel Başkanının ifade vermeye
çağırılmasını kınadığına ilişkin açıklaması
19.- Ankara Milletvekili Levent Gök’ün, CHP Genel
Başkanını ifade vermeye çağıran savcı hakkında Hâkimler ve Savcılar Yüksek
Kurulunun işlem yapması gerektiğine ilişkin açıklaması
20.- Isparta Milletvekili S. Nevzat Korkmaz’ın,
Gaziantep Islahiye Belediyesi tarafından 30 Mart yerel seçimlerinden önce memur
kadrosuna atanan 51 uzman erbaşın seçimlerden sonra işten çıkarılmasının
hukuksuzluk olduğuna ve bu konunun bir önce çözümlenmesi için Hükûmeti ve Gaziantep
milletvekillerini göreve ettiğine ilişkin açıklaması
21.- Gaziantep Milletvekili Halil Mazıcıoğlu’nun,
Isparta Milletvekili S. Nevzat Korkmaz’ın yaptığı açıklamasındaki bazı
ifadelerine ilişkin açıklaması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Celal Dinçer ve 25
milletvekilinin, hayvancılığın sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/919)
2.- İstanbul Milletvekili Celal Dinçer ve 25
milletvekilinin, çiftçilerin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/920)
3.- Bartın Milletvekili Muhammet Rıza Yalçınkaya ve 25
milletvekilinin, Bartın Irmağı’ndaki kirliliğin nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/921)
VII.- SEÇİMLER
A) Başkanlık Divanında Açık Bulunan Üyeliklere Seçim
1.- Başkanlık Divanında açık bulunan Türkiye Büyük
Millet Meclisi İdare Amirliğine seçim
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Toprak Koruma ve Arazi Kullanımı Kanunu ve Türk
Medeni Kanununda Değişiklik Yapılması Hakkında Kanun Tasarısı ile Trabzon
Milletvekili Mehmet Volkan Canalioğlu'nun; 5578 Sayılı Toprak Koruma ve Arazi
Kullanımı Kanununda Değişiklik Yapılmasına Dair Kanun Teklifi ve Adalet
Komisyonu ile Tarım, Orman ve Köyişleri Komisyonu Raporları (1/788, 2/1599) (S.
Sayısı: 564) 
4.- Türkiye Cumhuriyeti Hükümeti ile Somali Federal
Cumhuriyeti Hükümeti Arasında Sağlık ve Tıp Bilimleri Alanlarında İşbirliğine
Dair Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/862) (S. Sayısı: 531)
IX.- OYLAMALAR
1.- (S. Sayısı: 564) Toprak Koruma ve Arazi Kullanımı
Kanunu ve Türk Medeni Kanununda Değişiklik Yapılması Hakkında Kanun
Tasarısı’nın oylaması

X.- YAZILI SORULAR VE CEVAPLARI
1.- Samsun Milletvekili Haluk Koç'un, enerji
sistemleri mühendisliğinde öğrenim görenlere ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/40312)
2.- İstanbul Milletvekili Mustafa Sezgin Tanrıkulu'nun,
Sudan ile ekonomik ilişkilere ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/40473)
3.- İstanbul Milletvekili Mahmut Tanal'ın, Şanlıurfa
ilinde düzenlenen elektrik faturalarına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/40677)
4.-Ankara Milletvekili Aylin Nazlıaka'nın, 2011-2014
yılları arasında gerçekleşen atama, nakil ve görevden almalara ilişkin sorusu
ve Enerji ve Tabii Kaynaklar Bakanı Taner Yıldız’ın cevabı (7/40678)
5.-Ankara Milletvekili Aylin Nazlıaka'nın, bağlı,
ilgili ya da ilişkili kuruluşlara karşı vatandaşlar tarafından açılan davalara
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/40679)
6- Ankara Milletvekili Levent Gök'ün, Başkent Gaz
AŞ.'nin özelleştirilmesine ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/40680)
7.- İstanbul Milletvekili Mustafa Sezgin Tanrıkulu'nun,
İstanbul'da Bakanlığa ait olan gayrimenkul, arsa ve araziler ile bunların satış
ve kiralama işlemlerine ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/40681)
8.- Yozgat Milletvekili Sadir Durmaz'ın, Yozgat ilinin
madencilik sorunlarına ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/40682)
9.- Ankara Milletvekili Özcan Yeniçeri'nin, mali
disiplini güçlendirmek adına yürütülen çalışma ve projelere ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/40683)
10.- Ankara Milletvekili Özcan Yeniçeri'nin, Bakanlığın
stratejik yönetim etkinliğinin arttırılması adına yürütülen çalışma ve
projelere ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/40684)
11.- Ankara Milletvekili Özcan Yeniçeri'nin, Bakanlık,
bağlı, ilgili ya da ilişkili kuruluşlar arasındaki koordinasyon eksikliklerinin
giderilmesi adına yürütülen çalışma ve projelere ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/40685)
12.- Sinop Milletvekili Engin Altay'ın, 17’nci Yasama
Döneminden itibaren TBMM'nin bilgisine sunulan ortak bildirilere ilişkin sorusu
ve Türkiye Büyük Millet Meclisi Başkan Vekili Sadık Yakut’un cevabı (7/41525)
30 Nisan 2014 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 83’üncü Birleşimini açıyorum. 
III.- YOKLAMA
BAŞKAN – Elektronik cihazla yoklama
yapacağız. 
Yoklama için üç dakika süre veriyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, tutuklu
Milletvekili Engin Alan hakkında söz isteyen Ankara Milletvekili Özcan
Yeniçeri’ye aittir.
Buyurunuz Sayın Yeniçeri. (MHP
sıralarından alkışlar)
(Ankara Milletvekili Özcan Yeniçeri,
üzerinde tutuklu İstanbul Milletvekili Engin Alan’ın fotoğrafının bulunduğu
önlükle kürsüye çıktı)
IV.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- Ankara Milletvekili Özcan
Yeniçeri’nin, tutuklu milletvekili Engin Alan’a ilişkin gündem dışı konuşması
ÖZCAN YENİÇERİ (Ankara) – Sayın Başkan, değerli milletvekilleri; Engin
Alan içinizden birisidir, bu Meclisin şerefli bir üyesidir. O, milletvekilliği
yapsın diye millet tarafından seçilmiştir ve o, üç yılı aşkın süredir tutukludur.
Onun özgürlüğü için önce Türkiye Büyük Millet Meclisi Başkanlığının, sonra da
Türkiye Büyük Millet Meclisinin ve her milletvekilinin yapması gereken bir
şeyler olmalıdır. 
Giydiğim bu kıyafetle bir
milletvekilinin Meclis yerine hapishanede tutulmasını protesto ediyorum.
Türkiye Büyük Millet Meclisi doğrudan kendisini ilgilendiren ve çözmesi gereken
tutuklu milletvekili sorununu yasal bir düzenlemeyle çözmemiştir. Bazı
milletvekilleri için tutukluluk sorunu Anayasa Mahkemesine taşınmış ve Anayasa
Mahkemesi verdiği kararla bu sorunu belli ölçüde çözmüştür. 
Anayasa Mahkemesi Başkanı, bir süre
önce, siyaset kurumunun, daha doğrusu iktidarın üzerine düşen görevi
yapmadığını, Türkiye Büyük Millet Meclisinin yasal düzenlemelerle çözmesi
gereken tutuklu milletvekillerinin Anayasa Mahkemesinin verdiği kararla ancak
tahliye olabildiğini söylemiştir. Anayasa Mahkemesi Engin Alan’ın başvurusunu
ise henüz sonuçlandırmamıştır. 
Türkiye Büyük Millet Meclisi
Başkanlığı, hükümlü olduğu iddiasıyla Engin Alan’ın Türkiye Büyük Millet
Meclisine gelmesi için adım atmamıştır ancak hükümlü olan başka bir
milletvekili yasama faaliyetine devam etmektedir. Bunun adına “çifte standart”
denir. Anayasa Mahkemesi başvuruya cevap vermeyerek, Türkiye Büyük Millet
Meclisi Başkanlığı ise çifte standart uygulayarak Engin Alan’ın hapishanede
kalmasına göz yummuştur. Yapılması gereken yapılmalı, atılması gereken adımlar
atılmalı, Engin Alan’ın Türkiye Büyük Millet Meclisine gelmesi sağlanmalıdır.
Ona temsil yetkisi veren millet bu Meclisten bunu beklemektedir.
Değerli milletvekilleri, AKP, MİT
Müsteşarı için üç gün içinde Türkiye Büyük Millet Meclisinden şahsa özgü yasa
çıkartmıştır; buna karşın yıllarca içeride yatan millî iradenin temsilcisi
milletvekilleri için iktidar kılını dahi kıpırdatmamıştır. Erdoğan iktidarının
bürokrat için gösterdiği hassasiyeti millî iradenin temsilcileri olan
milletvekilleri için de göstermesini beklerdik. Bugün, hâlen, MHP Milletvekili
Engin Alan, iktidarın sorumsuzluğu ve intikam hissiyle hareket etmesi yüzünden
cezaevindedir. 
Millî irade hapishanede tutulurken
olanı biteni avuçlarını ovuşturarak seyreden AKP iktidarının yetkilileri aynı
zamanda şu açıklamayı yapıyorlar: AKP’li Akdoğan’a göre, yargıdaki paralel yapı
kendi ülkesinin millî ordusuna kumpas kurmuştur. Başbakan Erdoğan ise “Sahte ihbar
mektuplarıyla, yasa dışı dinlemelerle, sahte delillerle tasarlanmış ve
ayarlanmış bir kısım yargı mensuplarıyla insanların nasıl mahkûm edildiklerini
bugün çok daha belirgin şekilde görebiliyoruz.” demiştir. Ey AKP, ey Erdoğan;
eğer bu sözler size aitse bu durumda, siz, bile bile, ayarlanmış yargı
mensupları ve sahte delillerle mahkûm edilmiş insanların zulüm görmesine rıza
göstermiş durumdasınız. Bu durum zulme rızadır. Zulme rıza zulümdür. 
Buradan kumpastan söz edip kumpası
bozmak için hiçbir adım atmayan AKP yetkililerine sesleniyorum: Engin Alan’ı
yargılayan mahkeme nasıl bir mahkemedir; acaba bu mahkeme paralel yargının
mahkemesi midir yoksa Türkiye Cumhuriyeti’nin mahkemesi midir, bunun cevabını
sizden istiyorum. 
Anayasa Mahkemesi, yapılan başvuru
sonucunda Engin Alan hariç bütün milletvekillerini “Yasama faaliyetini
yapamıyor.” gerekçesiyle tahliye etmişti. Bu bağlamda, hapishaneden KCK’lılar
çıktı, PKK’lılar çıktı, mafya çıktı, rüşvetçiler çıktı, yolsuzlar çıktı,
milletvekili Engin Alan ise hâlâ hapishanededir. 
Ey AYM, Engin Alan’ı tahliye kararı
vermek için daha ne bekliyorsun? 
Ey Türkiye Büyük Millet Meclisi
Başkanı, Engin Alan’ın tahliye edilmesi için atman gereken adımı neden
atmıyorsun? 
Ey milletvekilleri, sizden birinin
hapishanede tutulmasını görmezlikten nasıl geliyorsunuz? Bunun neresinde
adalet, bunun neresinde hukuk, bunun neresinde vicdan vardır? 
Kıbrıs’ta Erenköy savunmasının kahraman
komutanı Engin Alan, bebek katilini terör yapamaz hâle getiren Engin Alan,
Hocalı katliamları yeniden yaşanmasın diye Azerbaycan ordusunu örgütleyen Engin
Alan, milletin iradesiyle seçilmiş olan Engin Alan. 
Ey Engin Alan, eğmediğin ve eğilmeyen
başını dik tut! Milletin iradesi zulmü ve karanlığı yenecektir. Türk milleti
seni selamlamaktadır. Ben de seni buradan selamlıyorum. (MHP sıralarından
alkışlar) 
BAŞKAN – Teşekkür ederiz Sayın
Yeniçeri. 
Gümden dışı ikinci söz, Mayın Yasağı
Anlaşması ve Türkiye konusunda söz isteyen Mardin Milletvekili Erol Dora’ya
aittir.
Buyurunuz Sayın Dora. (HDP sıralarından
alkışlar)
2.- Mardin Milletvekili Erol Dora’nın, Mayın Yasağı
Anlaşması ve Türkiye’deki duruma ilişkin gündem dışı konuşması
EROL DORA (Mardin) – Sayın Başkan,
değerli milletvekilleri; mayın yasaklarını düzenleyen Ottawa Sözleşmesi ve
Türkiye konusunda gündem dışı konuşma yapmak üzere Halkların Demokratik Partisi
adına söz almış bulunuyorum. Genel Kurulu saygıyla selamlıyorum.
2014 yılı, mayınsız bir dünya ve
mayınsız bir Türkiye hedeflerinin gerçekleştirilmesinde özel bir önem
taşımaktadır. 2014, mayın yasaklarını düzenleyen Ottawa Sözleşmesi’nin 15’inci
yılı, Türkiye'nin de anlaşmaya taraf olmasının 10’uncu yılıdır. Ayrıca, Mayın
Yasağı Anlaşması 3’üncü Gözden Geçirme Konferansı bu yılın haziran ayında
Mozambik’te gerçekleştirilecektir.
Değerli milletvekilleri, mayınlar
1950’li yıllarda Suriye, Ermenistan, İran, Irak’la olan sınırlara, 1990’lı
yıllarda da askerî tesislerin etrafına döşenmiştir. Verilere göre, Türkiye'nin
sadece Yunanistan ve Bulgaristan ile olan batı sınırları ve Gürcistan’la olan
sınırında mayın bulunmamaktadır. Mayınlar Ağrı, Ardahan, Batman, Bingöl,
Bitlis, Diyarbakır, Gaziantep, Hakkâri, Hatay, Iğdır, Kars, Mardin, Siirt,
Şanlıurfa, Şırnak, Tunceli ve Van illerinde olmak üzere toplam 3.174 alanda
bulunmaktadır. Türkiye’deki mayınlı arazilerin toplamı yaklaşık 215 milyon
metrekaredir. Sınır bölgelerin haricinde iç bölgelerde özellikle geçici
karakolların etrafına döşenen mayınlar karakollar taşındıktan sonra
temizlenmemiş, uluslararası standartlarda işaretleme de yapılmamıştır. 
Sayın Başkan, değerli milletvekilleri;
2010 yılında İçişleri Bakanlığının açıkladığı bilançoya göre 1984-2009 yılları
arasında 1.269 kişi mayınlar nedeniyle hayatını kaybetmiş, 5.091 kişi ise mayınlar
nedeniyle yaralanmıştır.
Ottawa Sözleşmesi’ni imzalayan Türkiye,
taraf devletlere 1 Mart 2008’e kadar stoklarındaki mayınları imha edip 2014
yılına kadar da toprağa döşeli mayınları temizlemeyi taahhüt etti. Stoklardaki
mayınlar imha edilmiş ancak toprağa gömülü olanlarla ilgili henüz ciddi bir yol
alınmamıştır. Türkiye’deki savaş artığı patlayıcı maddelerin sayısı ise
bilinmemektedir. 
Değerli milletvekilleri, 1998 ile 2012
yılları arasında toprağa gömülü bulunan 1 milyonu aşkın mayından sadece 26 bin
mayın imha edilmiştir. Türkiye, bundan sonra, sekiz yıllık ek süre talebinde
bulunarak 2022’ye kadar tüm mayınlarını temizleyeceği sözünü verdi. Türkiye’nin
süre uzatım talebi raporunda mayın temizliği çalışmalarının 2015’te
başlatılacağı belirtilmektedir. Bu açıklamalar, özellikle mayın temizliğine
başlamanın mücbir sebeplere bağlanması ve tarihin değişebileceği,
ertelenebileceği ifadeleri mayın temizliği konusundaki taahhütlere ilişkin
ciddi kaygılar yaratmaktadır. 
Değerli milletvekilleri, Türkiye’de
mayınlar insanların yaşamına kastetmenin yanı sıra, altyapının geliştirilmesi,
tarımsal kullanım ve diğer amaçlarla bu arazilerin kullanımını engellemiştir.
Ayrıca, bu mayınlar Türkiye’nin sınırlarında arkeolojik çalışmalar gibi
akademik araştırmaların yapılmasını da engellemektedir. Mayınlı sınır bölgeleri
hem yerel halk hem de mülteciler için tehlike yaratmaya devam etmektedir. 
Değerli milletvekilleri, Türkiye’de ne
kadar mayın kurbanının bulunduğu ve bunların tedavi sorunlarının boyutu, tekrar
topluma entegre etme programları ve bu yurttaşlarımızın ekonomik sorunlarıyla
ilgili bir çalışma şimdiye kadar herhangi bir kurum tarafından maalesef
yapılmamıştır. Bu kapsamda, mayın kurbanları ve mağdurlarına ilişkin veri
toplama, rehabilitasyon, intibak ve ekonomik destek programlarına dönük ciddi
çalışmalar acilen başlatılmalıdır. Dünyada yüzlerce sivil insanın ve askerin
ölmesine, binlercesinin ömür boyu izlerini taşıyacak biçimde sakatlanmasına yol
açan dünyanın en sinsi silahlarından biri olarak kabul edilen kara mayınları ve
serbest patlayıcıların üretilmemesi, kullanılmaması ve temizlenmesi mücadelesi
güncel bir mesele olarak karşımızda durmaktadır. Mayın tarlalarının varlığına,
buralara ayak basanların ölüm hikâyelerine; yersiz yurtsuz, kolsuz bacaksız,
hatta bakışsız kalmalarına artık “Dur.” denilmelidir.
Bu kapsamda Türkiye taraf olduğu Ottowa
Sözleşmesi’nin şartlarını acilen uygulamalıdır diyor, bu duygu ve düşüncelerle
tekrar Genel Kurulu saygıyla selamlıyorum. (HDP sıralarından alkışlar) 
BAŞKAN – Teşekkür ederiz Sayın Dora. 
Gündem dışı üçüncü söz, 2014 yerel seçimlerindeki
usulsüzlük iddiaları ile bundan sonra yapılacak olan seçimleri de şaibeli hâle
getirmesi hakkında söz isteyen Ankara Milletvekilli Bülent Kuşoğlu’na aittir. 
Buyurunuz Sayın Kuşoğlu. (CHP
sıralarından alkışlar) 
3.- Ankara Milletvekili Bülent Kuşoğlu’nun, 2014 yerel
seçimlerindeki usulsüzlük iddiaları ve bu iddiaların bundan sonra yapılacak
olan seçimleri de şaibeli hâle getirmesine ilişkin gündem dışı konuşması
BÜLENT KUŞOĞLU (Ankara) – Sayın Başkan,
değerli milletvekilleri; hepinizi saygıyla selamlıyorum. 
Biliyorsunuz, 30 Mart yerel seçimleri
gerçekleşeli bir ay dolmak üzere. Seçim sonuçlarını siyaseten tartışıyoruz,
siyasi sonuçlarını ayrıntılı olarak tartışıyoruz ama “Nasıl bir seçim yaptık,
seçim adaleti yerine geldi mi, hızlı bir seçim yapabildik mi?” konusunda bir
tartışma yapmadık. Aşağı yukarı bir ay da oldu seçim sonuçlanalı. Birbirine
yakın olan yerlerde özellikle çok büyük şaibeler var. Birçok yerde birbirine
yakın seçim sonuçları ya açıklanmadı ya da çok kısa bir zaman önce açıklanabildi
ancak. Hâlbuki bir ay çok uzun zaman. Cep telefonlarımızdan televizyon
izlediğimiz, İnternet’e girdiğimiz bir dönemde, teknolojinin bu kadar yoğun
olduğu bir dönemde seçim sonuçlarının bir ay sonra hâlâ kesin olarak
açıklanamaması büyük bir skandaldır aslında bu zamanda. Bunları aslında
konuşmamız gerekiyor diye düşünüyorum. Onun için gündem dışı olarak söz aldım,
bu konuyu gündeme taşımak istedim.
Değerli arkadaşlarım, ben, aynı zamanda
Ankara Büyükşehir Belediyesi Seçim Koordinatörüydüm, partim adına bu
çalışmaları yaptım ve Ankara Büyükşehir seçimleriyle ilgili olarak hâlâ kesin
sonuçlar açıklanmış değil. YSK kayıtlarına bakarsanız Ankara seçim sonuçlarının
kesin olarak açıklanmadığını görürsünüz. Ankara seçim sonuçları da birbirine
çok yakındı iktidar partisi ile bizim aramızda; bir şaibe, bir sıkıntı muhakkak
ki var. YSK’ya başvuruda bulunmuştuk; 43 dosyayla, klasörle başvuruda bulunduk.
En az 10 madde ve bu 10 maddenin alt bentleri vardı. Bu 43 klasörlük
müracaatımız bir iki saat içerisinde değerlendirildi ve itirazımız reddedildi
mesela. Bütün bunlar bu seçimlerin yeniden değerlendirilmesini, nasıl seçim
yaptığımızı ele almamızı gerektiriyor. 
Biliyorsunuz seçimlerde üç taraf
vardır: Bir, seçmen ve halk vardır. İkincisi, adaylar ve siyasi partiler
vardır. Üçüncüsü de yargı, YSK yani devlet vardır. Bu üç taraf seçimlere taraf
olur, seçimi yaparlar. Seçmen bu seçimlere yüzde 90 oranında katılarak görevini
yapmıştır. Siyasi partiler de, adaylar da kendilerine göre, işte, elektrik
kesintilerine rağmen ya da özellikle yaşatılan, birçok yerde kamu gücü elinde
bulundurulanlar tarafından yaşatılan kent terörüne rağmen, haksızlıklara rağmen
bir anlamda onlar da görevini yapmıştır ama asıl, yargı yani devlet yani YSK
görevini tam olarak yapamamıştır, bence sınıfta kalmıştır. Bu konu üzerinde
özellikle durmak istiyorum.
Şimdi, Yüksek Seçim Kurulunun, yargının
yapması gereken görevler; seçim öncesi görevler, seçim sırasında, seçim günü,
seçim sandığında yapması gereken görevler ve seçim sonrasında yapması gereken
görevler olarak üçe ayrılabilir, böyle bakabiliriz. YSK seçim öncesinde de
görevini yapmamıştır. Mesela, propaganda afişleri: Bunlar belediyeleri elinde
bulunduranlar tarafından haksız olarak, yasalara aykırı bir şekilde
yerleştirildiği hâlde, bunlarla ilgili yapılan itirazlar zamanında
değerlendirilemiyor ve önlem alınamıyor yani kaldırılmasını zamanında talep
edemiyor, isteyemiyor, kaldırtamıyor; böyle bir yargı gücü, bir YSK gücü yok
maalesef. İş işten geçtikten sonra belki ancak kaldırılabiliyor. Bu büyük bir
haksızlık oluyor ya da birisi çıkıyor diyor ki: “Ben en beyaz TV’yim.” Çıkıyor,
herkesle ilgili, bütün rakiplerini kötülüyor, her şeyi söylüyor. Ondan sonra da
onunla ilgili gereken yine yapılamıyor ya da RTÜK kararları zamanında
uygulanamıyor. Böyle adaletsizlikler var seçimler öncesi. 
Hatta bir şey daha söyleyeyim: Mesela
bu seçimlere giren 27 parti vardı ama girmesi gereken parti sayısı çok daha
azdı. Birçok parti Seçim Kanunu’na göre genel kurullarını yapmadıkları hâlde
-genel kurullarını ya da birçok ilde genel kurul yapmadıkları hâlde- seçime
katıldılar yasa dışı olarak. Bu tespiti bile yargı yeterince yapamamış
vaziyettedir. Yani, bakın, arada 100’e yakın, en fazla 100 üye sayısı olan
partiler var seçime iştirak etmiş. Bunların iştirak etmemesi gerekirdi, bu
kadar kalabalık bir ortam oluşmaması gerekirdi. 
Ben Ankara seçimleriyle ilgili olarak
da 2.908 mühürsüz tutanağın bulunduğunu ve YSK’nın bununla ilgili olarak
gereken incelemeyi yapmadığını belirterek sözlerime son veriyorum. Hepinize saygılar
sunuyorum. (CHP sıralarından alkışlar)
BAŞKAN – Teşekkür ederiz Sayın Kuşoğlu.

Gündeme geçmeden önce, İç Tüzük 60’a
göre sisteme girmiş milletvekillerine söz vereceğim.
Sayın Atıcı…
V.- AÇIKLAMALAR
1.- Mersin Milletvekili Aytuğ Atıcı’nın, 1 Mayıs Emek
ve Dayanışma Günü’nü kutladığına ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Sayın Başkan, 1 Mayıs birlik, mücadele
ve dayanışmanın sembolü hâline gelmiş olan emek ve dayanışma günüdür; kutlu
olsun. 
Sigortasız işçiye göz yuman, işçi
cinayetlerini görmeyen, işçiyi sermayeye kurban eden, çocukları çalışmak
zorunda bırakan AKP 1 Mayıs Bayramı’nın ruhunu asla anlayamaz; yasakçıdır,
kincidir, ayrımcıdır, emekçi polis ile diğer emekçileri karşı karşıya getirir. 
1 Mayısı bugüne getiren ve emeğe saygı
duyulmasını öğreten arkadaşlarımızı anmak bizim için şeref ve namus borcudur.
Taksim’e izin vermeyenleri tarih asla affetmeyecektir. Türkiye’nin her yerinde
tıpkı Taksim’de olduğu gibi şanlı direnişin sembolünü yaşatacağız, yaşatmaya devam
edeceğiz.
Teşekkür ederim. 
BAŞKAN – Teşekkür ederiz Sayın Atıcı.
Sayın Demiröz…
2.- Bursa Milletvekili İlhan Demiröz’ün, Bursa
Karacabey’in İkizce köyünde KOTİYAK’ın kurmak istediği sanayi sitesine ilişkin
açıklaması
İLHAN DEMİRÖZ (Bursa) – Teşekkür
ediyorum.
Sayın Başkanım, Bursa Karacabey İkizce
köyümüzde 2.230 dönüm birinci sınıf tarım arazileri üzerinde KOTİYAK küçük
ölçekli bir kooperatif kurmuş ve burada küçük ölçekli bir sanayi geliştirmek
için çaba sarf etmiştir. Ancak sivil toplum örgütleri, meslek odalarının
direnişi neticesinde KOTİYAK bu defa TOKİ’yi devreye sokmuş ve TOKİ kamu yararı
alarak kamulaştırmak üzere bir büro açmıştır. 
Sayın bakanlara sormak istiyorum: Acaba TOKİ –görevi- emlak büroluğuna
da başladı mı? Bu konuda bilgi verirlerse teşekkür ederim.
Sağ olun Başkanım.
BAŞKAN – Teşekkür ederiz Sayın Demiröz.
Sayın Işık…
3.- Kütahya Milletvekili Alim Işık’ın, borçlarına
ilişkin taahhütlerini yerine getiremeyen vatandaşların sorunlarına çözüm bulmak
için Hükûmeti göreve davet ettiğine ilişkin açıklaması
ALİM IŞIK (Kütahya) – Teşekkür ediyorum Sayın Başkan.
İcra ve İflas Kanunu hükümleri gereğince borçlarına ilişkin
taahhütlerini yerine getiremedikleri için üçer aylık tazyik hapsine çarptırılan
vatandaşlarımızın sayısı hapse girenler açısından 100 bini, kaçak durumda
olanlar için de 300 bini bulmuştur. Bu vatandaşlarımızın mağduriyeti her geçen
gün giderek artmaktadır. Bu durumdaki vatandaşlarımızın sorununun çözümü
konusunda Hükûmeti göreve davet ediyor, bu amaçla Milliyetçi Hareket Partisi
adına vermiş olduğumuz kanun teklifinin bir an önce Meclis gündemine alınarak
yasalaştırılması gerektiğini ifade ederek size de teşekkür ediyorum.
BAŞKAN – Teşekkür ederiz Sayın Işık.
Sayın Işık…
4.- Erzincan Milletvekili Muharrem Işık’ın, CHP Genel Başkanına
yapılan saldırının açığa çıkarılmamasının ve CHP Genel Başkanının ifade vermeye
çağırılmasının hadsizlik ve densizlik olduğuna ilişkin açıklaması
MUHARREM IŞIK (Erzincan) – Teşekkür ediyorum Sayın Başkanım.
Sayın Başkanım, Genel Başkanıma yapılan saldırı ve İstanbul Savcılığında
çalışan Hükûmetin bir savcısının Genel Başkanımı ifadeye çağırması diktatörlük
hevesleridir. Saldırıyı yaptıranların açığa çıkarılmaması ve bu yandaş savcının
“Yanlışlıkla ifadeye çağırdık, çağrıyı geri alıyoruz, kendisi öğrendi; işte
daha ne istiyorsunuz?” şeklinde ukalaca açıklaması en hafif tabiriyle Hükûmetin
askerlerinin, maşalarının, uşaklarının yaptığı hadsizlik ve densizliktir. 
AKP’nin kapatmaya çalıştığı dünya tarihinin en büyük yolsuzlukları,
yargı eliyle yok etmek istediği yolsuzluklara ilişkin belgeler ve kanıtlar…
Erdoğan ailesi, bakanlar ve AKP yanlısı iş adamları büyük yolsuzluk
iddialarından, bu baskılardan kurtulacaklarını sanıyorlar. Yandaş hâkim, savcı,
polislerle ve MİT Yasası’yla bu ülkede adaleti, hukuku yok edenler şunu iyi
bilsinler ki asla yetimin hakkını yiyenlerin peşini bırakmayacağız. Mücadelemiz
daha güzel, daha özgür, ayrımcılığın ve hırsızlığın olmadığı, hiçbir çocuğun
yatağa aç girmediği bir Türkiye içindir. Hiçbir baskı, tehdit bizi mücadelemizden
vazgeçiremeyecektir.
Teşekkür ediyorum Sayın Başkanım.
BAŞKAN – Teşekkür ederiz Sayın Işık. 
Sayın Öğüt…
5.- İstanbul Milletvekili Kadir Gökmen Öğüt’ün, 19’uncu
şampiyonluğuna ulaşan Fenerbahçe’yi tebrik ettiğine ve “Adalete Fener Yak”
kampanyasına imza atan 600 bin kişinin yeniden yargılama taleplerinin ciddiye
alınmasını dilediğine ilişkin açıklaması
KADİR GÖKMEN ÖĞÜT (İstanbul) – Teşekkür
ederim Sayın Başkanım. 
Ligin bitimine üç hafta kala 19’uncu
şampiyonluğuna ulaşan Fenerbahçe’yi tebrik ediyor, bölge milletvekili olarak
Fenerbahçe camiasıyla -tüm mensuplarıyla- gurur duyduğumu belirtmek istiyorum. 
3 Temmuz tarihinden bu yana ağır
darbeler atlatan, siyaseten ele geçirme planlarına karşı her koşulda dik duran
ve direnen Fenerbahçe’nin şampiyonluğu, şüphesiz bugüne kadar olanların en
anlamlısıdır. 
Buradan, 19 yaşındayken öldürülen ve
tuttuğu takımın 19’uncu şampiyonluğunu göremeyen Ali İsmail Korkmaz için “Ali
İsmail Korkmaz, Fenerbahçe yıkılmaz.” diyerek şarkı besteleyen taraftara da
şükranlarımı sunuyorum. 
Fenerbahçe’nin bu şampiyonluğu, bir kez
daha, gaz yiyen taraftarlarına, her koşulda dik duran Başkan Aziz Yıldırım’a,
yönetime, futbolculara ve Ali İsmail Korkmaz’a armağan olsun. 
“Adalete Fener Yak” kampanyasına imza
atan 600 bin kişinin yeniden yargılama taleplerinin ciddiye alınmasını
diliyorum. 
Buradan tekrar Fenerbahçe’yi
kutluyorum. 
BAŞKAN – Teşekkür ederiz Sayın Öğüt. 
Sayın Havutça…
6.- Balıkesir Milletvekili Namık Havutça’nın, 1 Mayıs
Emek ve Dayanışma Günü’nü kutladığına ve üniversiteli öğrencilerin 2011 sonrası
için de Meclisten af yasası çıkarılmasını beklediklerine ilişkin açıklaması
NAMIK HAVUTÇA (Balıkesir) – Teşekkür
ederim Sayın Başkan. 
Yarın 1 Mayıs İşçi ve Emekçiler
Bayramı. Ben, yarın 1 Mayıs emek bayramında Türkiye’nin özgürlük ve demokrasi
meydanı hâline gelen Taksim Meydanı’nda bu günlerini kutlayacak olan emekçi
dostlarımı buradan selamlıyorum. 
Sayın Başkan, kamuoyunda üniversiteli
gençlere af yasası olarak bilenen torba yasayla 2011 öncesi öğrencilere af
getirildi. Ancak, o tarihle sınırlandığı için o tarihten sonra üniversiteden
eğitim hakkını kullanamayan, bir şekilde üniversiteye gidemeyen -devamsızlık,
ailevi sorunlar, maddi imkânsızlıklar gibi- şu anda sayıları 200 bini aşan
üniversite affı bekleyen gençlerimiz var. Bunların, Anayasa’nın eğitim hakkı
çerçevesinde eğitim haklarının yeniden alınması için gözleri Türkiye Büyük
Millet Meclisinde, bir umutla, büyük bir umutla bizim verdiğimiz af yasasının
Meclisten çıkmasını bekliyorlar. 
Ben, buradan, Hükûmet yetkililerine
sesleniyorum: Bu gençlerimizin geleceğini karartmayalım, umutlarını
karartmayalım ve bir an önce bu öğrenci af yasasını Meclisten geçirerek
öğrencilerimizin, gençlerimizin Türkiye’ye ve geleceğe olan umutlarını yeniden
yeşertelim diyorum. 
Teşekkür ediyorum. 
BAŞKAN – Teşekkür ederiz Sayın Havutça.

Sayın Karaahmetoğlu…
7.- Giresun Milletvekili Selahattin Karaahmetoğlu’nun,
çocuk ve kadınlara dönük istismar ve cinayetler ile çocuk gelinler vakalarındaki
artışı Başbakanın nasıl yorumlayacağını merak ettiğine ilişkin açıklaması
SELAHATTİN
KARAAHMETOĞLU (Giresun) – Sayın Başkan, AKP iktidarları döneminde her yıl artan
çocuk ve kadınlara dönük istismar ve cinayetler ile çocuk gelinler
vakalarındaki artışlara karşılık muhafazakârlaşmayı çözüm olarak gören anlayışı
ve özellikle Başbakanın mevcut tabloyu nasıl yorumlayacağını bizler gibi tüm
vatandaşlarımız da merak etmektedir. 
Teşekkür ederim. 
BAŞKAN – Teşekkür ederiz Sayın
Karaahmetoğlu. 
Sayın Genç… 
8.- Tunceli Milletvekili Kamer Genç’in, Deniz Feneri davasının
savcılarının neden görevden alındığını ve Halk Bankası Genel Müdürlüğünde 575
milyon dolar krediyi batıran bir kişinin neden Ziraat Bankası Yönetim Kurulu
üyeliğine atandığını öğrenmek istediğine ilişkin açıklaması
KAMER GENÇ (Tunceli) – Teşekkür ederim
Sayın Başkan. 
“Deniz Feneri savcılarını niye görevden
aldın?” diye 2011 yılında Adalet Bakanına soruyorum, Bekir cevap vermiyor, Ali
Babacan’a havale ediyor. Ali Babacan da diyor ki: “Soruşturmayı yürüten
cumhuriyet savcılarının spekülatif değerlendirmelere maruz kalarak
yıpratılmamaları, yürütülen soruşturmada olumsuz ve haksız ithamlara maruz
kalmamaları, soruşturma üzerine adalet ve yargıya olan güven duygusunun
sarsılmaması için bu savcıları görevden aldık.” Bundan daha yalan, bundan daha
zavallıca bir cevap olur mu? Ayrıca, Tayyip Erdoğan ve ailesine… Deniz Feneri
davasında var olan iddiaları örtbas etmek için ve yandaşlarının mal varlıkları
üzerine konulan tedbiri ortadan kaldırmak için bu savcıları görevden aldılar. 
Yine Ali Babacan’a bir soru soruyorum:
Halk Bankası Genel Müdürlüğünden alıp da Ziraat Bankası Yönetim Kuruluna
atadığınız Genel Müdür bir kişiye 575 milyon dolar kredi vermiş ve kredi
batmış.
(Mikrofon otomatik cihaz tarafından
kapatıldı) 
KAMER GENÇ (Tunceli) - 575 milyon
dolar krediyi batıran bir kişiyi siz hangi hakla alıp getirip de Ziraat Bankası
Yönetim Kuruluna katıyorsunuz? Sizde hiç vicdan denen bir şey yok mu?
BAŞKAN – Teşekkür ederiz Sayın Genç. 
Sayın Öz…
9.- Manisa Milletvekili Sakine Öz’ün, 1 Mayıs Emek ve
Dayanışma Günü’nü kutladığına ilişkin açıklaması
SAKİNE ÖZ (Manisa) – Sayın Başkan, 1
Mayıs öncesi Hükûmete çağrım var: Emekçilerin nerede toplanacağına karışmayı
bırakıp iş cinayetlerinin çözümüne; sendikasız, güvencesiz çalışanların
haklarına; kadro için kapıda bekleyen işçilerin sorunlarına; kadın emekçilerin
emeklerinin gerçek karşılığını almalarına; çocuk işçilerin yönetmeliklerle yaş
sınırının neden düşürüldüğüne; atanamayan öğretmenlerin, iş bekleyen üniversite
mezunlarının gelecek kaygılarına çözüm aramasını öneriyorum.
Emekçilerin 1 Mayıs Emek ve Dayanışma
Günü’nü kutluyorum. 
Teşekkürler. 
BAŞKAN – Teşekkür ederiz Sayın Öz. 
Sayın Ağbaba…
10.- Malatya Milletvekili Veli Ağbaba’nın, altı aylık
ikiz bebekler Özgür ve Lorin’in engelli anneleriyle birlikte hapse girmemeleri
için Meclisin derhâl harekete geçmesi gerektiğine ilişkin açıklaması
VELİ AĞBABA (Malatya) – Teşekkür
ederim. 
Bir hafta önce 23 Nisanı kutladık.
Ancak, çocuklara bayram armağan eden tek ülke olmamıza rağmen dün 6 yaşındaki
Gizem’in ve 9 yaşındaki Umut’un vahşice öldürüldüğünü, onların hayatlarını dahi
koruyamadığımızı gördük. Herkesi yasa boğan bu olaylar için sadece vicdan azabı
çekmek acizliğin göstergesidir. 
Umut’u, Gizem’i koruyamadık ama Özgür
ve Lorin’i korumak hâlâ elimizde. Özgür ve Lorin daha beş aylık ve Meclis
harekete geçmez ise 19 Mayıs günü altı aylık olacak ikiz bebekler cezaevine
girecek. Yüzde 43 engelli olan anne Mülkiye Demir Kılınç’ın ikizlerine cezaevi
koşullarında nasıl bakacağını düşündükçe devletin çocuklarına karşı ne kadar
acımasız olduğunu görmekten utanç duyuyorum. 
Buradan vicdanı olan herkese ve Meclise
sesleniyorum: Özgür ve Lorin’in cezaevine girmemesi için Meclis derhâl harekete
geçmelidir. 
Teşekkür ederim. 
BAŞKAN – Teşekkür ederiz Sayın Ağbaba.
Sayın Doğru…
11.- Tokat Milletvekili Reşat Doğru’nun, Fenerbahçe’nin
şampiyonluğunu kutladığına ve kimyasal kullanımı ile GDO’lu ürünlerin insan
sağlığına etkilerinin araştırılması için merkezler kurulması gerektiğine
ilişkin açıklaması
REŞAT DOĞRU (Tokat) – Teşekkür ederim
Sayın Başkanım.
Ben de Fenerbahçe Spor Kulübü’nün
şampiyonluğunu kutluyorum. 
Tarımda üretimin artması için kimyasal
maddeler kullanılmaktadır. Ayrıca GDO’lu dediğimiz genetiği değiştirilmiş
ürünler de her geçen gün ülkemizde yetiştirilmekte ve kullanılmaktadır.
Kimyasalların birikmesinin ve GDO’lu ürünlerin yoğun şekilde kullanılmasının,
başta çocuklarımız olmak üzere insanlarda alerjik deri hastalıkları, kanser ve
böbrek hastalıklarına sebep olmakta olduğu yapılan araştırmalarla tespit
edilmiştir. Bundan dolayı acilen Sağlık ve Tarım Bakanlığının kimyasal
kullanımı ve GDO’lu ürünlerin insan sağlığına etkilerinin araştırılması için
araştırma merkezleri kurması gerekmektedir. 
Bu konuda Meclisten hassasiyet
bekliyor, bakanlıkları göreve davet ediyorum.
Teşekkür ederim Sayın Başkanım.
BAŞKAN – Teşekkür ederiz Sayın Doğru. 
Sayın Hamzaçebi…
12.- İstanbul Milletvekili Mehmet Akif Hamzaçebi’nin,
CHP Genel Başkanının savcı tarafından ifade vermeye çağırılmasının Anayasa’ya
aykırı olduğuna ve Hâkimler ve Savcılar Yüksek Kurulunu bu savcı hakkında işlem
yapmaya devat ettiğine ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
İstanbul’da görev yapmakta olan bir
cumhuriyet savcısı yürütmekte olduğu bir soruşturma nedeniyle Genel Başkanımız
İstanbul Milletvekili Sayın Kemal Kılıçdaroğlu’nu ifade vermek üzere adliyeye
davet etmiştir. Sayın Kılıçdaroğlu milletvekili olması nedeniyle yasama
dokunulmazlığına sahiptir. Yasama dokunulmazlığına sahip olan bir kişinin bir
savcı tarafından ifade vermek üzere adliyeye davet edilmesi düşünülemez. Bu,
doğrudan doğruya Anayasa’ya aykırı, Anayasa’ya tecavüz eden bir tutumdur. 
İstanbul Cumhuriyet Başsavcısı dün
yapmış olduğu bir açıklamayla, bu davetin sehven yapıldığını ifade ederek
durumu kurtarmaya çalışmışsa da bu açıklamayla durum kurtarılamayacak kadar
vahimdir. Savcının yürütmekte olduğu soruşturma dikkate alındığında Başbakanın
yakınlarının bu soruşturmanın konusu olması ve onların şikâyeti üzerine Sayın
Kılıçdaroğlu’nun ifade vermek üzere adliyeye davet edildiği düşünüldüğünde,
savcının cumhuriyetin, hukukun değil ama birilerinin emrinde olduğunu gösteren
bir hareketle karşı karşıya olduğumuz ortaya çıkmaktadır. Bu, doğrudan doğruya
demokrasiye, Anayasa’ya yapılmış olan bir saldırıdır. Bu, “sehven” denilerek
geçiştirilebilecek bir olay değildir. Hâkimler ve Savcılar Yüksek Kurulunu
Anayasa’yı çiğneyen bu savcı hakkında herhangi bir talebi, şikâyeti
beklemeksizin işlem yapmaya davet ediyorum. Cumhuriyet savcıları cumhuriyetin
emrinde olmalıdır, başkalarının değil.
Teşekkür ederim.
BAŞKAN – Teşekkür ederiz Sayın
Hamzaçebi.
Sayın Canalioğlu…
13.- Trabzon Milletvekili Mehmet Volkan Canalioğlu’nun,
Türk ve İslam âleminin üç aylarını ve Regaip Kandili’ni tebrik ettiğine ilişkin
açıklaması
MEHMET VOLKAN CANALİOĞLU (Trabzon) –
Teşekkürler Sayın Başkan.
Manevi hayatımıza huzur katan üç
ayların ilki olan recep ayına başladığımız bugünde, aynı zamanda perşembeyi
cumaya bağlayan gece de mübarek Regaip Kandili’ni idrak edeceğiz. Bu aylarda ve
her ayda, her zaman ve her yerde birbirimize sevgi ve saygıyla yaklaşarak
dargınlıklar, küskünlükler kaldırılmalı, birlik ve beraberliğimiz
pekiştirilmelidir. Doğruluk ve dürüstlüğün, paylaşma ve dayanışmanın, hak ve
hukuka riayetin, barış ve kardeşlik içinde, bir arada yaşamanın, yetime, öksüze
ve kimsesizlere kol kanat germenin, acı ve kederleri, sevinçleri paylaşmanın,
düşeni kaldırmanın en üstün değerler olduğunu hissettiğimiz ve
davranışlarımızla da bu çerçeveye yön verme kararlılığının içinde olmalıyız. 
Bu duygularla ülkemizin, İslam
âleminin, tüm insanlığın mübarek üç aylarını ve Regaip Kandili’ni tebrik eder,
barışa, huzura ve sevgiye vesile olmasını yüce Rabbimden temenni ederim.
Teşekkürler.
BAŞKAN – Teşekkürler Sayın Canalioğlu.
Sayın Kuşoğlu…
14.- Ankara Milletvekili Bülent Kuşoğlu’nun,
Diyarbakır-Bingöl kara yolunda kaçırılan 2 uzman çavuşla ilgili olarak BDP ve
HDP’nin çalışmalarını takdirle karşıladığına, Hükûmetin sessizliğini ve
çaresizliğini de kınadığına ilişkin açıklaması
BÜLENT KUŞOĞLU (Ankara) – Teşekkür
ederim Sayın Başkan.
Biliyorsunuz birkaç gün önce
Diyarbakır-Bingöl kara yolunda 2 uzman çavuş kaçırılmıştı. Bu 2 uzman çavuşla
ilgili olarak BDP ve HDP’nin yaptığı çalışmaları takdirle karşılıyoruz fakat
Hükûmetin sessizliğini ve çaresizliğini de kınıyorum. Yani bu konuyla ilgili
olarak daha aktif bir çalışma yürütülmesi gerekirdi, gerekir.
Teşekkür ediyorum Sayın Başkan.
BAŞKAN – Teşekkür ederiz Sayın Kuşoğlu.
Sayın Eyidoğan…
15.- İstanbul Milletvekili Haluk Eyidoğan’ın, 23 Nisan
Ulusal Egemenlik ve Çocuk Bayramı’nın anlamını içselleştiremeyen AKP
iktidarının, giderek artan çocuk cinayetlerinin nedenlerini anlayamadığını ve
önleyemediğine ilişkin açıklaması
HALUK EYİDOĞAN (İstanbul) – Teşekkür
ederim Başkan.
 Türkiye 1990’da Çocuk Hakları
Sözleşmesi’ni imzalamış bir ülkedir. Çocuk gelinler, ihmal, cinsel saldırı,
dayak, kaybolma ve cinayet… Çocuklar arka arkaya cinayetlere kurban gidiyor,
öldürülüyor. Gizem, Umut, Pamir, Halil, İbrahim, Mert, Yiğit, Kemal ve daha
niceleri… Son olmasını diliyoruz. Bitsin bu cinayetler. 23 Nisan Ulusal
Egemenlik ve Çocuk Bayramı’nın anlamını içselleştiremeyen AKP iktidarı giderek
artan çocuk cinayetlerinin nedenlerini anlayamıyor ve önleyemiyor. 
BAŞKAN – Teşekkür ederiz Sayın
Eyidoğan.
Sayın Satır…
16.- İstanbul Milletvekili Mihrimah Belma Satır’ın, AK
PARTİ Grubu olarak, 1 Mayıs Emek ve Dayanışma Günü’nü kutladığına ilişkin
açıklaması
MİHRİMAH BELMA SATIR (İstanbul) –
Teşekkür ederim Sayın Başkan. 
Yarın kutlayacağımız 1 Mayıs İşçi
Bayramı için söz almış bulunuyorum. 
İnsan öğrenmek, öğretmek, araştırmak,
hayatını kazanmak ve topluma katkı sunmak için emek sarf eder. Bu emek
kutsaldır ve önemli bir sermayedir. Biz işçinin hakkını alın teri kurumadan
vermenin, toplumda emeğe saygıyı, böyle bir hassasiyetle korumanın en güzel
huylarımızdan biri olduğunu ifade eden bir medeniyetin temsilcileriyiz. AK
PARTİ olarak çalışma hayatında emek ve alın terinin ehemmiyetini bilerek
Hükûmet olduğumuzdan bu yana kadın-erkek tüm işçi, memur, emekçi
vatandaşlarımızın sorunlarını çözme gayretindeyiz ve bundan sonra da bu konuda
gerekli adımları atmaya devam edeceğiz. Yeter ki 1 Mayıs Emek ve Dayanışma Günü
adına yakışır bir şekilde toplumu kucaklayıcı, dayanışmayı kuvvetlendirici,
hakların yüceltildiği, dostluk, kardeşlik ve beraberliği pekiştirici rol
oynasın. 
Bu vesileyle 1 Mayısın geçmişin acı
hatıralarının geride bırakılarak yüzlerin güldüğü, geleceğe umutla baktığımız
bir gün olarak toplum hayatındaki yerini almasını temenni ediyor, tüm işçi,
memur ve emekçi kardeşlerimizin Emek ve Dayanışma Günü’nü Adalet ve Kalkınma
Partisi Grubu adına kutluyor, saygılar sunuyorum. 
Teşekkür ederim Sayın Başkan. 
BAŞKAN – Teşekkür ederiz Sayın Satır. 
Sayın Yılmaz…
17.- Adana Milletvekili Seyfettin Yılmaz’ın, mübarek üç
ayların Türk ve İslam âlemine hayırlara vesile olmasını, 1 Mayıs Emek ve
Dayanışma Günü’nün tüm işçilere barış ve huzur getirmesini temenni ettiğine,
Adana’da ölü bulunan Gizem ve Umut’a Allah’tan rahmet dilediğine ve çocuk ve
kadın cinayetleriyle ilgili tedbirlerin süratle alınması gerektiğine ilişkin
açıklaması
SEYFETTİN YILMAZ (Adana) – Teşekkür
ediyorum Sayın Başkan. 
Ben de içine girmiş bulunduğumuz
mübarek üç aylarımızın tüm Türk İslam âlemine hayırlara vesile olmasını
diliyorum. Yine, 1 Mayısın tüm işçi kardeşlerimize barış ve huzur getirmesini
temenni ediyorum. 
Yine, bu vesileyle altı gün önce Adana
ilimizde kaçırılan Gizem kızımızın hunharca öldürüldüğünü gördük. Ben Allah’tan
rahmet diliyorum, yakınlarına sabır ve başsağlığı diliyorum. Yine, dokuz
yaşındaki Umut’a da Allah’tan rahmet diliyorum.
Şunu ifade etmek istiyorum: Toplumsal
yozlaşmanın ve ahlaki zafiyetin had safhaya ulaştığı bir ortamda muhafazakâr
bir Hükûmetin iktidarda bulunduğu bu on iki yıllık sürecin çok iyi
değerlendirilmesi gerekiyor. Hükûmetin üyeleri de buradayken, son zamanlarda bu
çocuk kaçırmaların, çocuk cinayetlerinin, kadın cinayetlerinin arttığı bir
dönemde bununla ilgili tedbirlerin süratle alınması gerekiyor. Bakın,
Amerika’da Amber Alarmı diye bir sistem ortaya getirilmiş ve uygulamaya
konduktan sonra 30’a yakın çocuğun hayatı bu şekilde kurtarılmış. 
(Mikrofon otomatik cihaz tarafından
kapatıldı)
BAŞKAN – Teşekkür ederiz Sayın Yılmaz.
Sayın Acar, buyurun.
18.- Antalya Milletvekili Gürkut Acar’ın, yaş sebze
fiyatlarının düşmesi ve ihracatının azalması konusunda Hükûmetin ne gibi
çalışmalar yaptığını öğrenmek istediğine ve CHP Genel Başkanının ifade vermeye
çağırılmasını kınadığına ilişkin açıklaması
GÜRKUT ACAR (Antalya) – Teşekkür ederim
Sayın Başkan. 
Antalya’da yaş sebze fiyatları dibe
vurmuştur. İhracat azalmakta, fiyatlar düşmektedir. Dış satımın açılmasını
sağlamak için Hükûmet ne gibi çalışmalar yapmaktadır? Bunları öğrenmek
istiyorum. 
Bazı yerlerde ilaç nedeniyle bazı
ihracatın geri döndüğü söylenmektedir. Bu ne kadar doğrudur? Bunun tedbirleri
neden alınmamıştır? 
Genel Başkanımızı cumhuriyet
savcılığına, çağrı kâğıdı çıkartarak davet eden savcı, savcılık nereden güç
almaktadır? Böyle bir olay tüm Cumhuriyet Halk Partililere yönelik bir
tehdittir. Bunu da burada kınadığımı söylemek istiyorum. 
Teşekkür ediyorum Sayın Başkanım.
BAŞKAN – Teşekkür ederiz Sayın Acar.
Son olarak Sayın Gök, buyurun.
19.- Ankara Milletvekili Levent Gök’ün, CHP Genel
Başkanını ifade vermeye çağıran savcı hakkında Hâkimler ve Savcılar Yüksek
Kurulunun işlem yapması gerektiğine ilişkin açıklaması
LEVENT GÖK
(Ankara) – Sayın Başkan, Genel Başkanımıza davet gönderen bir savcının yaptığı,
siyasi açıdan, ahlaki açıdan ve anayasal açıdan bir skandal olduğu gibi, bu
savcının daha sonra söylediği sözler de ayrıca bir skandaldır. Bu daveti, davet
kâğıdını geri çektiğini ifade ettikten sonra “Biz bunu geri çektik, daha ne
istiyor?” gibi bir tekil ifadeyle Genel Başkanımıza, sanki çok üstünde bir
makammış gibi böylesine sıradan ve üzüntü verici bir konuşmayı yapan bu savcı
gerçekten cumhuriyet savcılarının yüz karasıdır. HSYK’nın bu savcı hakkında
işlem yapması, sadece Cumhuriyet Halk Partililer açısından değil hukuk
devletine olan güvencemiz açısından da bir zarurettir. 
Bunu belirtir,
saygılar sunarım.
BAŞKAN –
Teşekkür ederiz Sayın Gök.
Gündeme
geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Celal Dinçer ve 25 milletvekilinin,
hayvancılığın sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/919)
Türkiye Büyük Millet Meclisi Başkanlığına
Hayvancılığımızı
geliştirmek için alınması gereken tedbirleri tespit etmek amacıyla Anayasa’nın
98’inci, TBMM İçtüzüğü’nün 104 ve 105’inci maddeleri uyarınca Meclis
araştırması açılmasını arz ve teklif ederiz.
1) Celal Dinçer  (İstanbul)
2) Durdu Özbolat
 (Kahramanmaraş)
3) Mustafa
Sezgin Tanrıkulu  (İstanbul)
4) Hülya Güven  (İzmir)
5) Malik Ecder
Özdemir  (Sivas)
6) Veli Ağbaba  (Malatya)
7) Tolga Çandar  (Muğla)
8) Ali Demirçalı
 (Adana)
9) Hurşit Güneş  (Kocaeli)
10) Dilek Akagün
Yılmaz  (Uşak)
11) Muharrem
Işık  (Erzincan)
12) İhsan Özkes  (İstanbul)
13) Ramazan
Kerim Özkan  (Burdur)
14) Mehmet Şeker
 (Gaziantep)
15) Ahmet İhsan
Kalkavan  (Samsun)
16) Osman Aydın  (Aydın)
17) Kadir Gökmen
Öğüt  (İstanbul)
18) Mahmut Tanal
 (İstanbul)
19) Haydar Akar  (Kocaeli)
20) Ramis Topal  (Amasya)
21) Selahattin
Karaahmetoğlu  (Giresun)
22) Ali Sarıbaş  (Çanakkale)
23) Gürkut Acar  (Antalya)
24) Özgür Özel  (Manisa)
25) Ali İhsan
Köktürk  (Zonguldak)
26) Bülent
Tezcan  (Aydın)
Gerekçe:
1990'lı yıllarda
Süt Endüstrisi Kurumu ile Et ve Balık Kurumunun yerlerini alacak herhangi bir
kurum veya yapı oluşturulmadan özelleştirilmesi, ülkemiz hayvancılığı açısından
son derece olumsuz gelişmelere sebep olmuştur. Bu gelişmeler, uluslararası
kuruluşların bizlere dikte ettiği her politikanın ülkemize hayır
getirmeyeceğinin anlaşılması açısından da önemlidir. Süt hayvancılığımızın
krize girdiği yıllarda süt hayvanlarımız kesime gönderilmiştir.
Hayvancılığımızın
en önemli sorunlarından olan yem/süt paritesinin en az 1,5 seviyesinde oluşması
için destekleme yapılması gerekiyor. İnek başına 2.638 kilogram olan ortalama
süt veriminin en az 2 katına yükseltilmesi ve üretilen sütün çok büyük
bölümünün modern tesislerde işlenmesi ve kalite standartlarının iyileştirilmesi
gerekmektedir.
Üreticilerimiz
yem fiyatlarının yüksekliğinden şikâyet ediyorlar. Yem maliyetlerini düşürücü
tedbirlerle birlikte, çiftçilerimizin üretimlerini sürdürmeleri sağlanmalıdır.
Bu ülkede kasaplık hayvan ve et ithalatına son vermek istiyorsak,
üreticilerimizi daha çok desteklemeliyiz.
Bu nedenle,
hayvancılığımızın geliştirilmesi için alınacak tedbirleri belirlemek için bir
Meclis araştırması açılması gerekmektedir.
2.- İstanbul Milletvekili Celal Dinçer ve 25
milletvekilinin, çiftçilerin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/920)
Türkiye Büyük
Millet Meclisi Başkanlığına
Avrupa Birliği müktesebatına uyum
çerçevesinde çıkarılan mevzuat ve bu çerçevede yapılan uygulamalara rağmen,
bitki ve hayvan sağlığı standartları ile özellikle hayvan hastalıklarında
sıkıntı yaşamamız kaçınılmaz görülmektedir. Komşu ülkelerden kaçak hayvan
girişlerinin önlenememesi, hayvan hastalıklarıyla mücadeleyi ve gıda
güvenliğinin sağlanmasını güçleştirmektedir. Hayvan sağlığıyla ilgili
sorunlarımızın giderilebilmesi ve önemli bazı hastalıkların ortadan
kaldırılabilmesi için, acilen köklü tedbirlerin alınması ve kararlılıkla
uygulanması gerekmektedir. 
Yapısal sorunlarımızın yanı sıra,
gübre, mazot, tohum, elektrik gibi girdi fiyatlarının yüksekliği Türk
çiftçisini zorlamaktadır. Türk tarımı, Avrupa Birliği Ortak Tarım Politikasına
dâhil olduğunda, yaş meyve sebze, kayısı, üzüm, incir gibi kurutulmuş meyveler
ile fındık, Antep fıstığı, zeytin-zeytinyağı ve baklagiller olumsuz yönde etkilenecektir.
Yağlı tohumlar ve mısır ile et ve süt ürünlerinin, bazı endüstri bitkileri ile
hububatta ise özellikle pirinçte de sorunların yaşandığı ve önümüzdeki günlerde
de daha çok sorunların ortaya çıkacağı görülmektedir.
Bu nedenle, çiftçilerimizin sorunlarını
tespit edilmesi ve incelenmesi amacıyla, Anayasa’nın 98’inci, Türkiye Büyük
Millet Meclisi İçtüzüğü’nün 104 ve 105’inci maddeleri uyarınca Meclis
araştırması açılmasını arz ve teklif ederiz.
1)  Celal Dinçer  (İstanbul)
2)  Durdu Özbolat  (Kahramanmaraş)
3)  Hülya Güven  (İzmir)
4)  Mustafa Sezgin Tanrıkulu  (İstanbul)
5)  Muharrem Işık  (Erzincan)
6)  Malik Ecder Özdemir  (Sivas)
7)  Veli Ağbaba  (Malatya)
8)  Ali Demirçalı  (Adana)
9)  Dilek Akagün Yılmaz (Uşak)
10)  Tolga Çandar  (Muğla)
11)  Ramazan Kerim Özkan (Burdur)
12)  Hurşit Güneş  (Kocaeli)
13)  Mehmet Şeker  (Gaziantep)
14)  Ahmet İhsan Kalkavan  (Samsun)
15)  Osman Aydın  (Aydın)
16)  Kadir Gökmen Öğüt  (İstanbul)
17)  Mahmut Tanal  (İstanbul)
18)  İhsan Özkes   (İstanbul)
19)  Haydar Akar  (Kocaeli)
20)  Ramis Topal  (Amasya)
21)  Selahattin Karaahmetoğlu (Giresun)
22)  Ali Sarıbaş  (Çanakkale)
23)  Gürkut Acar  (Antalya)
24)  Özgür Özel  (Manisa)
25)  Ali İhsan Köktürk  (Zonguldak)
26)  Bülent Tezcan  (Aydın)
Gerekçe:
Son on beş yılda dünyada açlık ve
yetersiz beslenmeden etkilenen insan sayısı, azalma bir yana, 850 milyondan 925
milyona yükselmiştir. Dünyada 1 milyara yakın insanın açlık sorununu çözmek
için uluslararası stratejiler geliştirilmeli ve etkin bir iş birliği
yapılmalıdır. Dünyada artan gıda fiyatlarından, hâlihazırda, çiftçilerin değil,
pazara hâkim olan uluslararası büyük şirketlerin kazançlı çıktığı bir
gerçektir. Gelişmiş ülkelerin tarımıyla kıyasladığımızda, bir yerlerde bazı
yanlışlarımız olduğunu ve Hükûmet politikalarının yetersiz kaldığını da
görüyoruz. Yetersizlikleri aşmak için de tarımımıza stratejik bir önem
atfetmeli, bulunduğumuz coğrafyadan da kaynaklanan avantajlarımızı ve
çevremizdeki ülkelerin gıda üretimi konusunda bizim kadar şanslı olmadıkları
hususunu çok iyi değerlendirmeliyiz. Bu çerçevede, dünya tarım ürünleri
piyasasında hedeflerimizi büyütmemiz ve buna uygun politikalarla tarımımızı
desteklememiz gerekir. Bu bakımdan su kaynaklarımız, tarım alanlarımız, meralarımız
başta olmak üzere, doğal kaynaklarımızın korunması, geliştirilmesi ve
sürdürülebilir kullanımı büyük önem taşımaktadır. Bütün bunları
gerçekleştirebildiğimiz takdirde küresel sermayeyi değil, kendi çiftçimizi,
ülkemizi kalkındırmak mümkün olacaktır.
Türkiye bu bölgede daha güçlü bir ülke olmak, daha etkili bir dış
politika yürütmek istiyorsa güçlü bir tarım sektörüne sahip olmalıdır. Orta
Doğu, Rusya, Türk cumhuriyetleri, Kafkasya ve Kuzey Afrika'da son yıllarda gıda
fiyatlarının çok yükseldiğini görüyoruz. Ülkemizin tarım potansiyeli altyapı,
verim, lojistik ve pazarlama konularında gerekli yatırımları yapması hâlinde bu
bölgelerin ihtiyaç duyduğu gıdayı karşılayabilecek, bu ülkelerin gıda güvencesi
olabilecek büyüklüktedir. Fakat Hükûmetin politikaları yüzünden tarım günden
güne kan kaybetmektedir.
Bilindiği üzere, ülkemiz hem Dünya Ticaret Örgütü üyesi hem de Avrupa
Birliğine aday bir ülkedir. Dolayısıyla Dünya Ticaret Örgütüne karşı
yükümlülüklerimiz ile AB ortak tarım politikasına uyum sağlama mecburiyetimiz,
ülkemiz tarımı açısından birtakım yönlendirici ve kısıtlayıcı mekanizmalar
getiriyor. Bu doğrultuda, tarımsal destekler kalktığında ve gümrük duvarları
aşağı çekildiğinde serbest rekabetin her zaman olacağını söylemek de mümkün
değildir. Zira, eşit olmayanların mücadelesinde serbestlikten ve adaletten söz
edilebilir mi? Bu nedenlerle sorunların tespiti ve çözüm yollarının bulunması
için bir Meclis araştırması açılması zorunlu gözükmektedir. 
3.- Bartın Milletvekili Muhammet Rıza Yalçınkaya ve 25
milletvekilinin, Bartın Irmağı’ndaki kirliliğin nedenlerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/921)
Türkiye Büyük Millet Meclisi Başkanlığına
Bartın'ın en önemli akarsuyu, MÖ'ki yıllarda Parthenios adıyla anılan ve
kente adını veren Bartın Irmağı'dır. Şehir merkezinde Gazhane Burnu'nda
birleşen Kocaçay ve Kocanaz Çayı’nın oluşturduğu ırmak, 15 km akarak Boğaz
mevkisinde Karadeniz'e ulaşır. Kocanaz Çayı güneyden doğup Kozcağız'dan kuzeye
doğru akarken, Kocaçay Kastamonu'dan gelip Ulus'tan geçen Göksu ve Eldeş
Çayları (Ulus Çayı) ile bunlara katılan derelerden oluşur. Arıt ve Mevren
Derelerinden oluşan Kozlu Çayı’yla birleşen Kışla Deresi, Akpınar ve Karaçay
Dereleri Kocaçay'ı besleyen akarsulardır. Diğer önemli akarsuları Kurucaşile
topraklarında doğan ve Karadeniz'e ulaşan Kapısuyu ve Tekkeönü Dereleri ile
Ulus-Uluyayla'yı sulayan Ova Çayı ve İnönü Dereleridir.
Bartın Irmağı, üzerinde 500 tonluk gemilerle Karadeniz'den kente kadar
ulaşım yapılabilen en düzenli akarsudur. Akış hızı saatte 720 m olup denize her
yıl 1 milyar m3 su akıtmaktadır. Irmağın geçtiği tüm güzergâh
boyunca çevresi birinci derece doğal sit alanı olup, koruma altına alınmıştır.
Yemyeşil bitki örtüsünün oluşturduğu doğal peyzaj görünümüyle bölge
turizmine katkı sağlayan ırmak, sanayi bölgelerindeki bazı fabrikalardan
bırakılan kimyasal içerikli sıvı atıklar nedeniyle kirlenmektedir. Kirlilik
nedeniyle siyah bir renge bürünen ırmak, çevre ve halk sağlığını tehdit etmekte,
doğal yaşamı yok etmekte, ırmakta zaman zaman sayıyla ifade edilemeyecek
miktarda balık ölümleri gerçekleşmektedir.
Bartın Irmağı’nda sık sık yaşanmakta olan kirliliğe karşı artık kesin
önlemlerin alınması, ırmağın hak etmediği kirlilikten kurtarılması
gerekmektedir.
30/6/2004 tarih ve 5212 sayılı "Karadeniz'in Kirliliğe Karşı
Korunması Sözleşmesinin Karadeniz’de Biyolojik Çeşitliliğin ve Peyzajın
Korunması Protokolünün Onaylanmasının Uygun Bulunduğuna Dair Kanun”la onaylanan
protokolde amaç Karadeniz'in ekosistemini iyi bir ekolojik hâlde ve peyzajını
uygun şartlarda muhafaza etmek ve biyolojik kaynakları zenginleştirmek için
Karadeniz'in biyolojik ve peyzaj çeşitliliğini korumak, muhafaza etmek ve
sürdürülebilir şekilde yönetmek olarak belirtilmiş; ek 3’üncü maddesinde ise
akit tarafların kendi ulusal yasal sistemleri doğrultusunda korunan alanların
bütünlüğünü, sürdürülebilirliğini ve geliştirilmesini sağlamak için gerekli tüm
tedbirleri alacağı hüküm altına alınmıştır.
Ayrıca "Bartın 2023 Stratejik Amaçlar ve İl Gelişme Planı”nda
Bartın'ın ekolojik, tarihsel ve kültürel olarak çok zengin olmasına rağmen
istenilen düzeyde turizm girdisi alamadığına vurgu yapılarak, turizmin
çeşitlendirilmesi ve turizmin tüm yıla yaygınlaşması, değerlendirilebilir kaynakların
turizme kazandırılmasını sağlamak için projeler geliştirilmesi amaçlanmıştır.
Bu amaçlar doğrultusunda 14 kilometrelik uzunluğu boyunca, 500 tonluk gemilerin
gidip geldiği bir iç su yolu olan Bartın Irmağı’ndan başlayıp, 59 kilometrelik
sahil şeridinde sürecek olan Altınırmak-Gümüşdeniz turlarının (motor, sandal,
su bisikleti vb.) gerçekleştirilmesi için yalı rıhtımı ile İnkumu,
Güzelcehisar, Amasra, Çakraz, Kurucaşile ve Tekkeönü gibi turistik merkezlerde
rıhtımlar yapılması gerekliliği kararlaştırılmıştır.
Sonuç olarak, ülkemiz doğal kaynakları
ve ulusal peyzaj envanterinin en önemli doğal alanlarından olan Bartın Irmağı,
taşıdığı su kapasitesi, florası, faunası, tarihsel geçmişi ve kültürel
yapısıyla önemli bir peyzaj alanıdır.
Bartın Irmağı, ekolojik potansiyelinin
değerlendirilmesi ve kentin önemli turizm merkezi olması açısından ele alınması
gerekirken, maalesef, kirliliği nedeniyle pis kokuların oluşmasına neden
olmakta, Bartın halkı da bu durumdan büyük rahatsızlık duymaktadır. Bartın Çevre
ve Şehircilik İl Müdürlüğü tarafından da ırmakta çeşitli tarihlerde incelemeler
yapılmış ve bu incelemeler sonucunda Organize Sanayi Bölgesinde faaliyet
gösteren fabrikalardan atık bırakıldığı tespit edilerek bu fabrikalara ilgili
kanunlar çerçevesinde cezalar kesilmiş fakat bu cezalar da caydırıcı
olmamıştır. Bartın halkı için önem arz eden ırmağın kirlenmesinin nedenlerinin
kapsamlı bir şekilde araştırılması ve uluslararası imzalanan protokoller
gereğince önlemlerin alınarak ırmağın turizme katkısının bir an önce sağlanması
gerekmektedir.
Bu nedenlerle Bartın Irmağı’nda sık sık
yaşanmakta olan kirliliğin nedenlerinin ciddi boyutlarda araştırılarak gerekli
önlemlerin alınması amacıyla TBMM İçtüzüğü’nün 104’üncü ve 105’inci maddeleri
ile Anayasa’nın 98’inci maddesi gereğince Meclis araştırması açılmasını arz
ederim.
1) Muhammet Rıza Yalçınkaya 
(Bartın)
2) Mustafa Sezgin Tanrıkulu 
(İstanbul)
3) Hülya Güven 
(İzmir)
4) Veli Ağbaba 
(Malatya)
5) Kadir Gökmen Öğüt 
(İstanbul)
6) Malik Ecder Özdemir 
(Sivas)
7) Tolga Çandar 
(Muğla)
8) Ali Demirçalı 
(Adana)
9) Dilek Akagün Yılmaz 
(Uşak)
10) Ramazan Kerim Özkan 
(Burdur)
11) Celal Dinçer 
(İstanbul)
12) Hurşit Güneş 
(Kocaeli)
13) Muharrem Işık 
(Erzincan)
14) Osman Aydın 
(Aydın)
15) Mehmet Şeker  
(Gaziantep)
16) Ahmet İhsan Kalkavan 
(Samsun)
17) Mahmut Tanal 
(İstanbul)
18) İhsan Özkes 
(İstanbul)
19) Haydar Akar 
(Kocaeli)
20) Ramis Topal 
(Amasya)
21) Selahattin Karaahmetoğlu 
(Giresun)
22) Ali Sarıbaş 
(Çanakkale)
23) Gürkut Acar 
(Antalya)
24) Özgür Özel 
(Manisa)
25) Ali İhsan Köktürk 
(Zonguldak)
26) Bülent Tezcan 
(Aydın)
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.
Şimdi gündemin “Seçim” kısmına
geçiyoruz.
VII.- SEÇİMLER
A) Başkanlık Divanında Açık Bulunan Üyeliklere Seçim
1.- Başkanlık Divanında açık bulunan Türkiye Büyük
Millet Meclisi İdare Amirliğine seçim
BAŞKAN - Başkanlık Divanında boşalan
Halkların Demokratik Partisi Grubuna düşen Türkiye Büyük Millet Meclisi idare
amirliği için İstanbul Milletvekili Sırrı Süreyya Önder aday gösterilmiştir.
Oylarınıza sunuyorum… 
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Arayacağım efendim.
Kabul edenler… Kabul etmeyenler… Karar
yeter sayısı yoktur.
Birleşime on dakika ara veriyorum.
Kapanma Saati:
14.53
İKİNCİ OTURUM
Açılma Saati: 15.05
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 83’üncü Birleşiminin İkinci Oturumunu açıyorum.
Başkanlık Divanından boşalan üyelik
için önerilen İstanbul Milletvekili Sırrı Süreyya Önder için yapılan oylamada
karar yeter sayısı bulunamamıştı. Şimdi oylama işlemini tekrarlayacağım ve
karar yeter sayısı arayacağım.
Kabul edenler… Kabul etmeyenler… Karar
yeter sayısı vardır, kabul edilmiştir.
Sayın Belen sisteme girmişsiniz,
buyurunuz.
Sayın Belen çıkmış. 
Şimdi, alınan karar gereğince sözlü
soru önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN – Komisyon? Yok. 
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz. 
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok. 
Ertelenmiştir.
3’üncü sırada yer alan, Toprak Koruma
ve Arazi Kullanımı Kanunu ve Türk Medeni Kanununda Değişiklik Yapılması
Hakkında Kanun Tasarısı ile Trabzon Milletvekili Mehmet Volkan Canalioğlu’nun;
5578 Sayılı Toprak Koruma ve Arazi Kullanımı Kanununda Değişiklik Yapılmasına
Dair Kanun Teklifi ve Adalet Komisyonu ile Tarım, Orman ve Köyişleri Komisyonu
Raporlarının görüşmelerine kaldığımız yerden devam edeceğiz. 
3.- Toprak Koruma ve Arazi Kullanımı Kanunu ve Türk Medeni
Kanununda Değişiklik Yapılması Hakkında Kanun Tasarısı ile Trabzon Milletvekili
Mehmet Volkan Canalioğlu'nun; 5578 Sayılı Toprak Koruma ve Arazi Kullanımı
Kanununda Değişiklik Yapılmasına Dair Kanun Teklifi ve Adalet Komisyonu ile
Tarım, Orman ve Köyişleri Komisyonu Raporları (1/788, 2/1599) (S. Sayısı: 564)(x)
BAŞKAN – Komisyon ve Hükûmet yerinde.
Dünkü birleşimde tasarının tümü
üzerinde gruplar adına yapılan konuşmalar tamamlanmıştı. 
Şimdi, şahıslar adına ilk söz Bursa
Milletvekili İlhan Demiröz’e ait.
Buyurunuz Sayın Demiröz. (CHP
sıralarından alkışlar) 
İLHAN DEMİRÖZ (Bursa) – Teşekkür
ediyorum Sayın Başkanım. 
Sayın Başkan, değerli milletvekilleri;
564 sıra sayılı Toprak Koruma ve Arazi Kullanımı Kanunu’nda Değişiklik
Yapılması Hakkında Kanun Tasarısı’nda görüşlerimi belirtmek üzere söz almış
bulunuyorum. Televizyonları başında bizleri izleyen, inadına üretim yapan,
karşılığını alamayan çiftçilerimizi, köylülerimizi ve sizleri sevgi ve saygıyla
selamlıyorum.
Değerli milletvekilleri, sözlerime
Bursalı çiftçilerin telefonlarına gelen çiftçi borçlarının ertelenmesiyle
ilgili mesajla başlamak istiyorum. Sayın Bakan mart ayı sonunda yaşanan don
nedeniyle ürünleri zarar gören 60 ildeki çiftçilerin borçlarının ertelenmesiyle
ilgili çalışma başlatıldığını ifade ediyor. Bakanın bu haberi bir şirket
tarafından çiftçilere SMS’le gönderiliyor. Çiftçiler bizi arayarak, Bakandan
böyle bir mesaj geldi algısıyla, umutla neticelendirmelerini bekliyorlar.
Ancak, çiftçilerimiz bilmiyorlar ki 2004 yılında Karadeniz’de meydana gelen don
olayı nedeniyle çiftçilerin 153 milyon TL alacakları henüz ödenmemiştir.
Çiftçilerimiz, köylülerimiz bu yıl kuraklıkla mücadeleye hazırlanırken, son
günlerde don ve dolu olaylarıyla karşı karşıya geldiler. Ülkemizin her
tarafından don ve dolu haberleri alıyor ve üzülüyoruz. Malatya’da,
Karadeniz’de, son olarak İzmir Kemalpaşa’da, Kayseri’de, bütün Türkiye’nin her
tarafından bu afetlerle ilgili haberler alıyoruz. Bu don olaylarının bir bölümü
de 29, 30, 31 Mart tarihlerinde yaşanan; Giresun, Trabzon, Ordu, Samsun’daki
belli aralıklarla yani rakımlardaki oranlara göre yüzde 30 ile yüzde 100
arasındaki don zararlarıdır. Bunu şunun için anlatmak istiyoruz: Biliyorum,
Sayın Bakan TARSİM’le ilgili sigortadan bahsedecek, afet bölgesi ilan etse bu alanlardaki
çiftçilerin yüzde 40’ından fazla veya yüzde 40’tan az olmak üzere mal
mülklerinin olmasından bahsedecek. Daha doğrusu, çiftçilerin bu sıkıntılarına
çözüm bulmayacak ama biz buradan görevimizi yaparak değerli çiftçi
kardeşlerimizin, köylü kardeşlerimizin, Hükûmete veya Gıda, Tarım ve
Hayvancılık Bakanlığına umut bağlamamasını ve bu bakımdan onları uyarmak
anlamında ifade ettiğimizi belirtmek istiyorum. 
Değerli
milletvekilleri, çiftçilerin bu talepleri Tarım Bakanlığı tarafından Ziraat
Bankası borçlarının ertelenmesi veya tarım kredi borçlarının ertelenmesi,
yeniden yapılandırılması şeklinde değil; özel bankalara da borcu var, ilaççıya
borcu var, sulama birliklerine borcu var. O zaman, bir masa etrafında
oturularak bugün çiftçilerin sahibi olarak gözüken Gıda, Tarım ve Hayvancılık
Bakanının nezdinde bunlara çözüm bulunması gerektiğini ifade etmek istiyorum
çünkü çiftçilerimiz bununla uğraşırken bir bakıma da kendilerini zor durumda
bırakan son zamanlarda alınan ithalat kararları… Bu konuda da Sayın Tarım
Bakanından açıklama bekliyorlar çünkü Bursa’da mısırla ilgili hasat mevsimi
geldiği zaman değerli arkadaşlar, Adana’da önce hasat biter, Karacabey’e
geldiği zaman bir bakarsınız ki Karacabey’de mısırla ilgili hasat yapılırken
Bandırma’da da bir gemi yüklü mısırın olduğunu ifade etmek istiyorum. 
Başka, çiftçi kardeşlerimizi uyarmak
anlamında şunu da ifade etmek isterim: 12 Nisan 2014 tarihinde Resmî Gazete’de
yayımlanarak 2014’te uygulanacak tarım destekleri belli oldu ancak karar
incelendiğinde, destekleme miktarlarında artışa gidilmediğini, çiftçilerimizin
yine kaderleriyle baş başa bırakıldığını belirtmek isterim.
Değerli milletvekilleri, dekar bazlı
olarak mazotta bir artış var, 70 mililitre. Yani değişik bir ifadeyle daha da
iyi anlatabilmek için, bu bardağın şu kısmı kadar bir, dekara mazot artışının
yapıldığını ifade etmek istiyorum yani Tarım Bakanlığının çiftçilere bakışının,
desteklemelerinin ne olduğunun bilinmesi anlamında.
Ayrıca bölgem olarak da Güney Marmara
havzasında kütlü pamuğa ve zeytinyağına bir miktar artış yapılırken bizim 11
bin imzayla talep ettiğimiz sofralık zeytin maalesef Bakanlık tarafından hiç
dikkate alınmamış, bölgemizde mısır, buğday, arpa, çeltik, kuru fasulye ve
nohutta ise artış yaşanmamıştır. 
Değerli milletvekilleri, toprakla
ilgili bu çalışmanın olumlu olabilmesi için çiftçilerin, üreticilerin
desteklenmesi ve küçük çiftçilerin korunması gerekir. Aksi hâlde yeni yoksul
kitleler yaratılarak hizmet sektöründe, sanayi sektöründe işsiz bırakılarak
varoşlara yerleştirilecektir. Bu yasanın gerektirdiği yapılanma yapılabilir
ancak Toprak Koruma ve Arazi Kullanımı Yasası gereği büyük ovaların
belirlenmesi, tarımsal arazi varlığımızın belirlenmesi, diğer bir ifadeyle
detaylı toprak etüt çalışmalarının yapılması gerekir ancak bu Hükûmetin, bunu
yapacak kurumları, Büyükşehir Yasası’yla oradaki teknik elemanları dağıtarak
nasıl yapacağı konusunda soru işaretlerinin olduğunu ifade etmek isterim.
Değerli milletvekilleri, bu yasayla
ilgili bir yorumu, Dünya gazetesi köşe yazarı Ali Ekber Yıldırım’ın görüşlerini
sizinle paylaşmak istiyorum: “Tasarının genel olarak tarım arazilerinin ve
işletmelerinin bölünmesini önleyerek daha verimli bir tarımsal üretimi
hedeflediği söylenebilir. Ancak satır aralarına bakıldığında, bu yasa tasarısı,
giderek yok olan küçük çiftçiliği, aile işletmeciliğini kaldırarak yerine
şirketlerin, toprak sahibi büyük işletmelerin ve yatırım yapan veya yapacak
olan yerli ve yabancı sermayeye toprak kazandırma yasası olarak tanımlanabilir.
Birleşmiş Milletler 2014 yılını Aile Çiftçiliği Yılı ilan etmişken Türkiye’de
böyle bir düzenlemeyle aile çiftçiliğini yok etme girişimi size de anlamlı
gelmiyor mu?” diyor değerli köşe yazarımız.
Köşe yazarımızın bu yorumlarına bir de
telefonlarla çiftçilerimizden aldığımız yorumları da eklemek istiyor ve
sizlerle paylaşmak istiyorum. Ankara’ya 17 kilometre mesafedeki bir çiftçi
kardeşimiz şöyle sesleniyor, diyor ki: “Ben bu yasayı çok iyi inceledim,
okudum. Bu yasayla siz, kardeşleri birbirine düşüreceksiniz, kardeşler arasında
ilişkilerin en asgari düzeye inmesini sağlayacaksınız, kardeşlerden bir tanesi
bu arazilerden birisini aldığı takdirde hepsinin ona yanlış bakmasına sebep
olacaksınız. Siz, bu yasayla yeni toprak ağaları yaratacaksınız ve bizim
alamadığımız bu arazileri, zengin kişiler, sermaye grupları köylere kadar
gelerek bunları toplayacaklar ve yeni toprak ağaları yaratılacak.” Sonra bir
şey daha söylüyor, diyor ki: “Arazinin değeri düşecek çünkü biz satamayacağız.
Biz suluda, kuruda, dikili ve örtülüdeki oranların altında satamayacağımız için
maalesef arazimizin değeri düşecek.” Son olarak da şunu diyor değerli
milletvekilleri: “Kızlar için yani kadınlarımız için cinsiyet ayrımı olacak,
onlar hiçbir zaman, hiçbir şekilde topraklarından pay alamayacaklardır.” 
Hepinizi saygıyla ve sevgiyle
selamlıyorum; sağ olun, var olun. (CHP sıralarından alışlar)
BAŞKAN - Teşekkür ederiz Sayın Demiröz.
Şahsı adına Antalya Milletvekili
Hüseyin Samani. 
Buyurunuz Sayın Samani. (AK PARTİ
sıralarından alkışlar)
HÜSEYİN SAMANİ (Antalya) – Sayın
Başkan, değerli milletvekilleri; 564 sıra sayılı kanunla ilgili şahsım adına
söz almış bulunmaktayım. Hepinizi saygıyla selamlıyorum.
Tarımla alakalı hemen hemen herkesin
kabul ettiği bir husus var; o da: Tarımda verimlilik ve ekonomiklilikle ilgili
birinci neden olarak tarım arazilerinin yani tarım işletmelerinin küçüklüğü
zikredilmektedir. Bu kanun, genel manada baktığımız zaman, toprak koruma ve
arazi kullanımı... “Toprak koruma” dediğimiz zaman genelde algıladığımız husus,
bugüne kadar, zihinlerimizde şöyle olabilir: Topraklarımızın kayıplarını tarım
dışı amaçlarla kullanımı, erozyonla kaybı, işte, sel felaketi, benzeri
hususlarla kayıpları, çoraklaşmayla toprak kayıpları gibi olayları genel manada
zikredebiliriz. 
Bunlar için bugüne kadar ülkemizde birçok
tedbirler aldık. İşte, barajlar yaptırdık, drenaj kanalları yaptırdık,
derelerimizi ıslah ettirdik, çoraklaşmanın önüne geçmek için drenaj
kanallarının yanı sıra sulama sistemlerini değiştirmeye özen gösterdik,
yağmurlama ve damlama sistemlerine geçtik ve böylelikle belki, verimsiz
araziler oluşmasının önüne geçmeye çalıştık, önemli ölçüde de geçtiğimiz
alanlar oldu ama toprak kaybının nedenlerinden bir tanesinin de atıl vaziyette
kalan topraklar olduğunu belki unuttuk. “Atıl vaziyette kalan toprak” demek,
“üreticiler tarafından işletilemeyen toprak” demek. Bunun temel nedeni olarak,
işletme büyüklüğünün ekonomik limitin altına inmesi yani arazi büyüklüğünün,
parsel büyüklüklerinin ekonomik parsellerinin altına inmesi sayılabilir. Yani
genel manada baktığımız zaman, bugün, ülkemizde işletme büyüklüğümüzün 5,9
hektar olduğunu düşünürsek ve ülkemizde 3 milyon işletmenin olduğunu ve her
işletmenin yaklaşık 10 parsele sahip olduğunu düşünürsek yani 30 milyon parsel
olduğunu düşünürsek parsel başına 5-6 dekarlık bir alana tekabül ediyor bu.
Eğer tedbir alınmazsa bundan sonraki süreçte bu parsel büyüklükleri daha da
küçülecek ve genel manada, bu, ülke ortalamasıdır. Buna ülkemizdeki bazı
şehirlere inerek baktığımız zaman 2 dekarlık, hatta 1.000 metrekarelik, 500
metrekarelik, 200 metrekarelik vasıf itibarıyla tarım arazisi olan ama
işletilemeyen alanlar olduğunu görebiliriz. Bugün, hepimiz şunu zikrediyoruz:
Birçok alanda köylüler arazilerini işletmekten vazgeçiyor. Vazgeçme
nedenlerinin bir tanesi işletmelerdeki parsel küçüklüğüdür. 2 dekarlık bir
parseli, 1 dekarlık, 500 metrekarelik bir parseli ekonomik olarak
işletebilmemiz mümkün değildir. Eğer bu konuda tedbir alınmazsa bu olay bundan
sonraki süreçte de artarak devam edecektir. 
Şimdi, şöyle düşünelim: Şu anda
ülkemizde 5,9 hektar işletme büyüklüğü olduğunu düşünürsek ve içlerinden bunun
1 tane 50 dekarlık bir parsel olduğunu düşünürsek ve bu babanın 5 tane çocuğu
olsa, birinci kuşakta 10’ar dekar kalacak, ikinci kuşakta 2’şer dekar kalacak
onun da 5 çocuğu olduğunu düşürürsek yani iki kuşak sonra kendiliğinden bu
araziler işletilemez hâle gelecek, ekonomik anlamda kullanılamaz hâle gelecek.
Üretici, 2 dekarlık bir arazi için de traktörüyle gidecek, mekanizasyon alet ve
ekipmanlarıyla gidecek oraya, ilaçlama makineleriyle, gübreleme makineleriyle
gidecek, 50 dekarlık, 100 dekarlık arazi için de böyle gidecek.
İşte bunun için, bugün, ülkemizde bu
konuda kafa yoran hemen hemen herkesin, tarım ekonomisiyle ilgilenen herkesin,
tarımla uğraşan herkesin altını çizdiği bir husus vardır: Bizim ülkemizde
tarımsal işletmeler ekonomik limitin altındadır genel manada, onun için
verimlilik düşmüştür, ekonomiklik git gide düşmektedir. Oysa, dünyada tedbir
alan ülkelerde, Avrupa Birliği ülkelerinde tarımsal işletme büyüklüğünün 50
hektarın üzerinde olduğunu -yani İngiltere, Fransa gibi ülkelerde 50 hektarın
üzerinde, Almanya’da 45 küsur hektar, Amerika’da çok daha üstünde bunun- ama
bizim ülkemize geldiğinde 5,9 hektar.
Bugün, bu
yasayla ülkemizin çok önemli bir sorununa, tarım sorununa hep beraber çözüm
bulmaya çalışıyoruz burada Türkiye Büyük Millet Meclisi olarak. Ben inanıyorum
ki, bütün grupların desteğiyle bu önemli sorunun ortadan kalkacağını
düşünüyorum.
Bugüne kadar
Tarım Bakanlığımızla ve Meclisten çıkan yasalarla birtakım tedbirler almaya
çalıştık. 2007 Şubatta Resmî Gazete’de yayımlanan bir kanunla, kullanımına göre
tarım arazilerinin büyüklüğünü belirledik yani sulu susuz araziler, dikili
araziler, sera arazilerinde belirledik. Tarım Bakanlığımız cumhuriyet tarihinde
görülmemiş bir toplulaştırma yaptı. Buna, ülke tarımı adına emek verenler
olarak hep beraber şükran borçlu olduğumuzu ifade etmek istiyorum. Ama bütün
bunların bundan sonraki süreçte de yürüyebilmesi için… Bir taraftan Tarım
Bakanlığı toplulaştırma yapıyor, arkasından, miras yoluyla tarım arazileri
sürekli bölünüyor.
Dünyada gelişmiş
ülkeler bunun tedbirini çok önceden almışlar. Bu konuda söylenebilecek yegâne
hususun şu olduğunu düşünüyorum: Bu kanun mutlaka çıkarmamız gereken bir
kanundur ama bugüne kadar çıkarmadığımız, geç kaldığımız bir kanundur şeklinde
bir değerlendirme yapmamız gerektiğini düşünüyorum.
Kanunun
içeriğiyle ilgili maddelerine gelindiğinde, bu işin aileler arasında nasıl
organize edileceği maddelerinde açıklanacaktır, onun için maddelerine
girmiyorum. Meclisteki tüm siyasi parti temsilcilerimizin destekleriyle bu
kanunun çıkacağına inanıyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN -
Teşekkür ederiz Sayın Samani. 
Şimdi soru-cevap
bölümüne geçiyoruz.
Süremiz yirmi
dakika, on dakikasını sorulara, on dakikasını cevaplara ayıracağım. 
Sayın Alim Işık…
ALİM IŞIK
(Kütahya) – Teşekkür ediyorum Sayın Başkan.
Sayın Bakana
birkaç sorum olacak:
Birincisi, son
dönemde tarımsal girdi fiyatlarının artışı nedeniyle kârlı olmaktan çıkan
bitkisel ve hayvansal üretimin desteklenmesi için, özellikle mazot, ilaç, gübre
ve tarım makinelerinde ÖTV veKDV’nin indirilmesi ya da tamamen
kaldırılması konusunda bir çalışmanız var mı? Varsa, bu çalışma ne aşamadadır?
İkincisi; ziraat mühendisi, veteriner
hekim, balıkçılık teknolojisi ve su ürünleri mühendislerinin atamaları
konusunda geçen yıl kamuoyuna açıkladığınız ve sözünü verdiğiniz kadroların ne
kadarını doldurabildiniz? Bugün feryat eden bu işsiz mühendislerin bu sorununa 2014
yılında nasıl bir çözüm bulmayı düşünüyorsunuz?
Son sorum: Dondan etkilenen fındık
üreticilerinin sorunlarının çözümü konusunda bir çalışmanız var mı varsa ne
zaman uygulamaya koymayı düşünüyorsunuz?
Teşekkür ederim.
BAŞKAN – Teşekkür ederim Sayın Işık.
Sayın Öz, buyurunuz.
ALİ ÖZ (Mersin) – Teşekkür ediyorum
Sayın Başkanım.
Sayın Bakan, hâlen işsiz ziraat
mühendisi ve ziraat teknisyenlerinin Türkiye’deki toplam sayısı ne kadardır?
Bunların istihdam sorunlarının çözülmesi için Bakanlığınız tarafından 2014 ve
2015 yılı için yapılmış olan bir program var mıdır? Çok sayıda işsiz ziraat
mühendisi ve ziraat teknikeri varken üniversitelerin bu bölümlerine alınan
ziraat mühendis ve tekniker sayısında yeni bir düzenleme yapmak gibi bir
düşünceniz veya Bakanlıkla koordineli bir çalışmanız bulunmakta mıdır?
Bir diğer sorum da, özellikle bu doğal
afetlerden Türk çiftçisinin son derece mağdur olduğunu, bu yıl, özellikle
yaşanan don felaketinden büyük rahatsızlık duyulduğunu ve mağdur olduklarını
biliyoruz. Bununla ilgili, Hükûmet olarak acil bir önlem almayı, kredi
borçlarının ertelenmesini veya faizlerinin kaldırılmasını öngören bir
çalışmanız var mı? Çiftçiler bunu merakla beklemekte.
Teşekkür ediyorum.
BAŞKAN – Teşekkür ederiz Sayın Öz.
Sayın Yılmaz…
SEYFETTİN YILMAZ (Adana) – Teşekkür
ederim Sayın Başkan.
Sayın Bakan, özellikle Adana’da kışın
yaşadığımız kuraklık nedeniyle buğday yeteri kadar gelişim sağlayamadı, 20-25
Mayısta hasat edilmesi gerekirken şu anda buğday hasadı başladı, zaten ciddi
manada ürün kayıpları var. Bunların taban fiyatları ne zaman açıklanacak? Geç
açıklandığı zaman bu çiftçilerimiz mağdur oluyor ve tüccarlara boğduruyoruz,
bununla ilgili önlem almayı düşünüyor musunuz?
Yine, Adana ilimizde, özellikle 29 Mart
gecesi yaşanan don nedeniyle karpuzda ve büyük seralarda ciddi sıkıntılar
ortaya çıktı, narenciyede -ki özellikle greyfurtta- çok ciddi manada zararlar
oluştu. Çiftçi perişan bir vaziyettedir. Bununla ilgili, bu don zararlarından
dolayı Adana’yla ilgili herhangi bir önlem almayı düşünüyor musunuz, bu
zararların telafi edilmesi noktasında Adana ilimize yönelik çalışmalar
nelerdir? Onları öğrenmek istiyorum.
Teşekkür ediyorum.
BAŞKAN – Teşekkür ederiz Sayın Yılmaz.
Sayın Erdoğan…
MEHMET ERDOĞAN (Muğla) – Teşekkür
ediyorum Sayın Başkan.
Sayın Bakan, Muğla ilimizin Seydikemer
ilçesine bağlı Kumluova ve Karadere Mahalleleri başta olmak üzere, birçok
mahallesinde 28 Nisan günü etkili olan dolu yağışı seralarda ve meyve
bahçelerinde ciddi zararlara sebep olmuştur. Bu zararların karşılanmasıyla ilgili
herhangi bir çalışmanız var mıdır?
Yine, özellikle şu anda domateste hasat
dönemi devam etmektedir serada, fiyatlar çok düşüktür, bununla ilgili ihracatta
herhangi bir teşvik uygulaması düşünüyor musunuz?
Ayrıca, şu anda görüşmekte olduğumuz
kanun tasarısının Meclise sevk tarihi 2013’ün Mayıs ayı, ancak 2012’nin 6
Aralığında yayınlanan Büyükşehir Kanunu’ndaki yeni ihdas edilen ilçeler şu anda
görüşmekte olduğumuz kanun tasarısında yer almamaktadır. Bu, hem Tarım
Bakanlığının hem Başbakanlığın hem ilgili komisyonun, maalesef, gözünden
kaçarak buraya kadar gelmiştir, vakit varken bunun düzeltilmesi hususunda
herhangi bir tedbir almayı düşünüyor musunuz, merak ediyoruz. 
Teşekkür ederim.
BAŞKAN – Teşekkür ederiz Sayın Erdoğan.
Sayın Varlı…
MUHARREM VARLI (Adana) – Teşekkür
ederim Sayın Başkan.
Sayın Bakan, bu 2/B Yasası’yla birlikte
hazine arazilerinin satışı da gündeme gelmişti. Yalnız Bütünşehir Yasası
çıktıktan sonra, yani Büyükşehir Yasası çıktıktan sonra, bu 2/B Hazine
arazilerinin satışıyla alakalı mücavir alan içerisinde kaldığı için problem
var. Bu konuda yeni bir yasal düzenleme getirmeyi düşünüyor musunuz? Çünkü,
çiftçi mağdur. Bu araziyi satın alabilecek mi, alamayacak mı, kiralayacak mı,
kiralayamayacak mı, bununla alakalı bir sıkıntı var. Bunun bir an önce
düzeltilmesi lazım. Bu konuda Hükûmetinizin bir tedbiri ve bir yasal çalışması
olacak mı?
Teşekkür ederim.
BAŞKAN – Teşekkür ederiz Sayın Varlı.
Sayın Halaman…
ALİ HALAMAN (Adana) – Başkanım,
teşekkür ederim.
Şimdi, bizim bu Adana tarafında, özellikle
Ceyhan, Kozan, İmamoğlu’nda hazine arazisi gibi gözüken fakat uzun yıllar
ecrimisil ödeyerek çiftçilik yapan çiftçiler var. Yasa çıkmasına rağmen
bunların durumları netleşmedi. Sayın Bakanımız bu işle ilgili net bir şey
söyleyebilir mi?
İki: Bundan bir ay önce yine o bölgede,
özellikle İmamoğlu bölgesinde müthiş bir dolu yağdı. Tarım il müdürlükleri,
ilçe müdürlükleri tespit yaptı mı, bunlara yardımcı olunacak mı?
Teşekkür ederim.
BAŞKAN – Teşekkür ederiz Sayın Halaman.
Sayın Ağbaba…
VELİ AĞBABA (Malatya) – Teşekkür
ederim.
Sayın Bakan, Malatya’da meraların
birçoğu büyük iş adamlarına köylülerin itiraz etmesine rağmen verildi;
Akçadağ’da, Doğanşehir’de, şimdi Yazıhan’da meraların tamamına yakını kiraya
verildi. Şimdi, mera kiraya verilmesinin amacı, tarafınızca hayvancılığı teşvik
etmek. Ancak, Malatya’da yaylada hayvancılık çok önemli bir yer tutmakta.
Maalesef, şimdi, yaylalar o yoksul, küçük hayvan üreticilerine kiraya verilmeye
çalışılmakta. Bir tarafta büyük meralar büyük iş adamlarına verilirken aslında
Malatya için çok önemli olan, üretimin gelişmesi anlamında çok hayati önemi
bulunan yaylaların küçük hayvan üreticilerine kiraya verilmesini nasıl
karşılıyorsunuz?
Ayrıca, yaylada hayvancılık yapanları
desteklemeyle ilgili ne tür şeyler düşünüyorsunuz? Örneğin, onlar çok zor
koşullarda üretim yapıyor, suları yok, yolları yok, büyük bir mağduriyet
yaşıyorlar. Bu konuda, yaylada hayvancılık yapanlarla ilgili bir çalışmanız var
mı?
Teşekkür ederim.
BAŞKAN – Teşekkür ederiz Sayın Ağbaba.
Sayın Işık…
MUHARREM IŞIK (Erzincan) – Teşekkür
ederim Sayın Başkanım.
Sayın Bakanım, özellikle atanamayan
mühendislerle ilgili olarak 5 bin kişiye söz verdiğiniz söyleniyor; bu konuda
bir açıklama yapmanızı istiyorum. 
Bir de değişik bir konuda bir şey
soracağım. Sayın Başbakan bu haftaki grup konuşmasında “Ateist Aleviler” diye
bir şey söyledi. Daha sonra, Bolu’nun AKP’li Belediye Başkanı, Almanya ve
Fransa’da geçmişte PKK’lılara destek verenlerin şimdi de Alevilere destek
verdiğini ve Alevileri örgütlediğini söylüyor. Bu konudaki görüşlerinizi
istiyorum. Ayrıca, Komisyon Başkanımızdan da bu konuda bir açıklama yapmasını
bekliyoruz. 
BAŞKAN – Teşekkür ederiz Sayın Işık.
Sayın Canalioğlu…
MEHMET VOLKAN CANALİOĞLU (Trabzon) –
Teşekkürler Sayın Başkan.
Sayın Bakanım, bu fındık stratejinizde
ruhsatlı alanlarda üretim yapan fındık yetiştiricilerine alan bazlı gelir
desteği vermeyi düşünüyor musunuz?
Teşekkürler.
BAŞKAN – Teşekkür ediyoruz Sayın
Canalioğlu.
Sayın Genç…
KAMER GENÇ (Tunceli) – Teşekkür ederim
Sayın Başkan.
Sayın Başkan, geçen sene, biz,
Diyarbakır’ın Bismil ilçesinin Türkmenbaşı köyüne gitmiştik. Orada bir vatandaş
ölmüş, 2.600 dönüm arazisi var. Başka bir köyün adamları gelmişler -Sayın
Bakana da yakın olduğu söylenen kişiler- sahte bir veraset ilamı çıkarmışlar.
Sahte bir veraset ilamı çıkardıktan sonra o arazileri başkalarına satmışlar ve
dokuz on senedir de orada -Tarım Bakanlığının da bilgisi dahilinde- bu arazi
sahipleri 10 trilyon liraya yakın da tarım desteklemeden para çekmişler. Bunu
kendisi de biliyor. Şimdi, sonradan o sahte veraset ilamı iptal edilmiş ama
tapu iptal davası daha devam ediyor ve buna rağmen, bu kişilere
-kendisinin de yakını olduğunu söylüyorlar, doğru mu, yanlış mı bilmiyorum-
Tarım Bakanlığı her sene 1 trilyona yakın destekleme fiyatı veriyor. Şimdi,
böyle bir sahtekârlık olayı bilindiği hâlde…
(Mikrofon otomatik cihaz tarafından
kapatıldı)
BAŞKAN – Teşekkür ederiz Sayın Genç.
Buyurunuz Sayın Bakan.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Teşekkür ediyorum.
 Sayın Başkan, değerli milletvekilleri;
tabii, Sayın Işık’ın ve diğer birçok arkadaşımızın özellikle mart ayı sonunda,
nisan başında vuku bulan, Türkiye genelinde, maalesef don hadisesiyle ilgili ve
akabinde yine başka bazı bölgelerimizde zaman zaman dolu afetiyle -ki en son
birkaç gün önce Muğla bölgesinde oldu, İzmir Kemalpaşa’da oldu- bunlarla
ilgili, arkadaşlarımızın… Karadeniz’de fındık tabii, Malatya bölgesinde kayısı,
Türkiye’nin yaklaşık 60 vilayeti, yine, 600 bin hektar civarındaki toplam alan
itibarıyla, bir şekilde etkilendi. Çok sayıda çiftçimizin de çeşitli dallarda
üretim yapan üreticilerimizin etkilendiği doğal afetler oldu mart ayında.
Şimdi, bunlarla ilgili… Çünkü milletvekillerimizin birçoğu aslında bu konuyu
sordu. Hazine Bakanlığımıza, Hazineden sorumlu Başbakan Yardımcılığına… Biz
konuyu zaten Bakanlar Kuruluna da götürdük Bakanlık olarak ve üreticilerimizin
Tarım Kredi ve Ziraat Bankasına olan borçlarının ertelenmesiyle ilgili bir
karar alındı ve onunla ilgili şu anda işlem devam ediyor. Biz tabii, ayrıntılı
kesin hasar raporlarını beklemeden bu kararı aldık ve bu şekilde bu yapılıyor.
Tabii, şunu ifade etmem gerekiyor: İfade edilen bütün doğal afetler yani don
da, dolu da -özellikle bu son bir ayda vuku bulanlar bunlar- bunların hepsi
sigorta kapsamında ve hasar görenler de daha çok meyveler ve en çok da don
hasarı maalesef, bir de dolu. İkisi de sigorta kapsamında ve biz sigorta
bedelinin de en az yüzde 50’sini veriyoruz. En az yüzde 50 diyorum çünkü mesela
kayısıda çiçeklenme dönemi de… Çiçekle ilgili sigorta yaptırıldığı zaman yüzde
66-67’ye kadar bu hibe destek çıkıyor. Yani 100 liranın üçte 2’sini biz hibe
olarak ödüyoruz sigorta masrafının ama maalesef, buna rağmen, tabii bütün
üreticilerimiz sigorta yaptırmıyor. Bunun da, tabii, kamuoyu tarafından
bilinmesinde fayda var yani biz iki türlü destek veriyoruz: Sigortayı teşvik
ediyoruz, sigorta uygulamasını teşvik ediyoruz, destek veriyoruz, hibe destek
veriyoruz. Diğer hususlarla ilgili de, çiftçilerimizin, tabii, değişik kanunlarda,
örneğin 2090 sayılı Kanun kapsamına giriyorsa onunla ilgili yardımcı
olunabilir.
Borç ertelemeyle ilgili işlem sürüyor.
Bunun dışında, şu anda hasar tespit sonuçlarının neticesini bekliyoruz.
Sayın Başkan, “İşsiz ziraat mühendisi,
veteriner hekimlerle ilgili yeni bir düzenleme var mı ve bunların sayıları ne
kadar?” Bir, önce şunu arkadaşlarımız sordu: Benim 5 bin kişi alınacak diye bir
sözüm olmadı, onu düzelteyim, daha önce de söylemiştim, öyle bir şey olmadı
çünkü bunun yetkisi bende değildi. 
ALİM IŞIK (Kütahya) – Televizyonda var
Sayın Bakanım.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) - Yetkisi bende olsa ben söylerim onu ama
Maliyeden, biz Maliyeden talepte bulunuruz, Maliyenin bize…
HAYDAR AKAR (Kocaeli) – Maliye Bakanı
öyle bir talebin olmadığını söylüyor.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) - Neyse, boşuna uğraşmayın, Maliye Bakanıyla
aramı açamazsınız.
HAYDAR AKAR (Kocaeli) – Hayır,
getirteyim mi soru önergelerini sizin verdiğiniz, Maliye Bakanının verdiğini?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) - Maliye Bakanıyla aramı açma niyetinde değilim;
öyle bir şey yok.
2013 yılı itibarıyla on yıl içerisinde
atanan toplam 22.584; bunun 18.096’sı ziraat mühendisi ve veteriner hekim.
Devraldığımız noktadaki ziraat mühendisi, veteriner hekim sayısı 9.240. Biz 18
bin kişi almak suretiyle bu sayıları artırdık. 2014 yılında toplam 25.755’e
ulaştı. Mühendis sayısı da 17.950. Bu, tabii, mühendisliğin ziraat
mühendisliği, gıda mühendisliği, balıkçılık ve su ürünleri mühendisliğini
kapsıyor. Bizim bu sene içerisinde de Maliye Bakanlığının vereceği kadro… Kadro
talebimiz karşılandığı ölçüde biz yine 2014…
KEMALETTİN YILMAZ (Afyonkarahisar) – Ne
kadar talebiniz oldu Sayın Bakan? 
ALİM IŞIK (Kütahya) – Talebiniz ne
kadardı? 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Şimdi, biz norm kadro ihtiyacımıza göre
talepte bulunuyoruz.
KEMALETTİN YILMAZ (Afyonkarahisar) –
Onu biliyoruz Sayın Bakan. Yani ne kadar talep ettiniz? 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – İşte, onu söylüyorum zaten. 
KEMALETTİN YILMAZ (Afyonkarahisar) –
Onları biliyoruz Sayın Bakan.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Bak, onu siz, ondan sonra, arkasından,
arkadaşlar bunu sanki verilmiş bir söz gibi ifade ediyorlar. Öyle bir şey
söylemedik.
KEMALETTİN YILMAZ (Afyonkarahisar) –
Hayır, işte, ne kadar talebiniz var? Hizmetleriniz aksıyor, hizmetleriniz;
ihtiyacınız var. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Bizim 5 binin üzerinde ihtiyacımız var. Bu
taleplerimizi bildiriyoruz fakat kadro imkânları, bütçe imkânları neyse o kadar
alınıyor ve o kadar alabiliyoruz. 
Türkmenhacı köyüyle ilgili bir şey
söylendi. Türkmenbaşı değil, Türkmenhacı köyü. 
KAMER GENÇ (Tunceli) – Türkmenhacı, ben
yanlış söyledim.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – O konu mahkemede. Biz orada toplulaştırmayı…
KAMER GENÇ (Tunceli) – Ama kaç senedir,
on senedir sürüyor. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Ama yani o mahkemeyi, takdir edersiniz ki…
KAMER GENÇ (Tunceli) – Peki, siz niye
destekleme parası ödüyorsunuz bile bile?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Sayın Genç, toplulaştırmayı durdurduk. 
KAMER GENÇ (Tunceli) – Yani 10 trilyon
para vermişsiniz. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Hayır, hayır, doğru değil o bilgi. 
KAMER GENÇ (Tunceli) – Ben geçen sene
gittim.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Sayın Genç, o bilgi, söylediğiniz şey doğru
değil. Biz hukuk dışına… Bakın, böyle zamanlarda şikâyet konusu olduğunda biz
zaten… Toplulaştırma yapılmıştı orada, o toplulaştırma şikâyet üzerine durduruldu,
konu mahkemede. Böyle zamanlarda da ne hukuk dışı ne kanun dışı da herhangi bir
şey olması söz konusu değil. 
Yine bir arkadaşımızın “Bazı ilçeler
listede yer almıyor. Dolayısıyla, kanun 2013 yılında geldi. İlçelerin bir kısmı
yer almıyor…” Bunlarla ilgili bir ifadede bulundu. Tabii, biz kanun tasarısını
hazırladığımızda TÜİK listesindeki ilçe sayısına göre bunları hazırladık.
Bölünen ilçeler var ise -ki yeni ilçeler oluştu- bu oluşan ilçe, listede var
olan bir ilçeden ayrılmıştır. Dolayısıyla, onun değeri kullanılacak. Yeni ilçe
sınırları içerisinde düzenleme buna göre yapılacak.
Malatya’da meraların büyük şirketlere
verildiği… “Küçük çiftçilere ve yoksul ailelere yönelik bir tedbiriniz var mı?”
diye Sayın Ağbaba sordu. Burada önce şunu söyleyeyim: Malatya’da büyükbaş
hayvancılıkta da küçükbaş hayvancılıkta da çok ciddi bir gelişme var. Onu
öncelikle vurgulamak istiyorum. Mesela, 110 binden 130 bine, küçükbaşta da 236
binden 290 bine çıktı. Yeni projelerle ifade ediliyor. Burada ifade edildiği gibi
Malatya’nın meralarının çok büyük bir kısmının kiraya verildiği bilgisi de
yanlış bir bilgi. Verilen, mevsimlik olarak kiralama yapılan, Malatya’da 4.200
hektar yani bunun toplamdaki karşılığı da gerçekte çok yüksek değil.
İLHAN DEMİRÖZ (Bursa) – Az bir rakam
değil efendim 42 bin dönüm.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Adana’da…
(Mikrofon otomatik cihaz tarafından
kapatıldı)
SEYFETTİN YILMAZ (Adana) – Ne oldu
Adana’da?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Vakti gelince açıklanır Sayın Yılmaz. Yani
zamanı gelmedi, zamanı gelince açıklanır. 
BAŞKAN – Sayın Bakan, süreniz bitti.
Gerisini yazılı olarak cevaplarsınız herhâlde.
Teşekkür
ediyoruz. 
III.- YOKLAMA
(CHP sıralarından bir grup milletvekili
ayağa kalktı)
HAYDAR AKAR (Kocaeli) – Yoklama
istiyoruz efendim. 
BAŞKAN – Yoklama istiyorsunuz. Peki. 
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunmadan önce yoklama talebini yerine getireceğim. 
Sayın Akar, Sayın Gök, Sayın Demiröz,
Sayın Ağbaba, Sayın Genç, Sayın Canalioğlu, Sayın Hamzaçebi, Sayın Şafak, Sayın
Acar, Sayın Işık, Sayın Öz, Sayın Oyan, Sayın Sarı, Sayın Türmen, Sayın Özel,
Sayın Demirçalı, Sayın Çıray, Sayın Korutürk, Sayın Aldan, Sayın Acar.
Yoklama için iki dakika süre veriyorum.

(Elektronik cihazla yoklama yapıldı)
BAŞKAN – Toplantı yeter sayısı yoktur. 
Birleşime on dakika ara veriyorum. 
Kapanma Saati:
15.48
ÜÇÜNCÜ OTURUM
Açılma Saati: 16.07
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 83’üncü Birleşiminin Üçüncü Oturumunu açıyorum. 
III.- YOKLAMA
BAŞKAN – Tasarının maddelerine
geçilmesinin oylamasından önce istem üzerine yapılan yoklamada toplantı yeter
sayısı bulunamamıştı.
Şimdi yoklama işlemini tekrarlayacağım.

Yoklama için iki dakika süre veriyorum.
(Elektronik cihazla yoklama yapıldı)
BAŞKAN - Toplantı yeter sayısı vardır.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Toprak Koruma ve Arazi Kullanımı Kanunu ve Türk
Medeni Kanununda Değişiklik Yapılması Hakkında Kanun Tasarısı ile Trabzon
Milletvekili Mehmet Volkan Canalioğlu'nun; 5578 Sayılı Toprak Koruma ve Arazi
Kullanımı Kanununda Değişiklik Yapılmasına Dair Kanun Teklifi ve Adalet
Komisyonu ile Tarım, Orman ve Köyişleri Komisyonu Raporları (1/788, 2/1599) (S.
Sayısı: 564) (Devam)
BAŞKAN – Maddelerine geçilmesini
oylarınıza sunuyorum: Kabul edenler... Kabul etmeyenler... Kabul edilmiştir. 
564 sıra sayılı Kanun Tasarısı’nın
görüşmelerine devam ediyoruz.
Komisyon ve Hükûmet yerinde.
Şimdi birinci bölümün görüşmelerine
başlıyoruz.
Birinci bölüm çerçeve 1’inci madde ile
çerçeve 5’inci maddeyle ihdas olunan 8/Ğ maddesi arasını kapsamaktadır. 
Birinci bölüm üzerinde Cumhuriyet Halk
Partisi Grubu adına Malatya Milletvekili Veli Ağbaba konuşacaktır.
Buyurunuz Sayın Ağbaba. (CHP
sıralarından alkışlar)
CHP GRUBU ADINA VELİ AĞBABA (Malatya) –
Sayın Başkan, değerli milletvekilleri; hepinizi saygıyla selamlıyorum.
Konuşmama başlamadan önce 1 Mayısla ilgili düşüncelerimi de sizlerle paylaşmak
istiyorum. 
Değerli arkadaşlar, 1 Mayıs, başta
işçiler, emekçiler olmak üzere, tüm ezilenlerin birlik, mücadele ve dayanışma
günüdür. 1 Mayıs, ezilenlerin ayağa kalkma günüdür. 1 Mayıs, sömürülenlerin
sömüren egemenlere karşı direniş günüdür. 1 Mayıs, kısa çöpün uzun çöpten
hakkını alma günüdür. 1 Mayıs, daha güzel, daha yaşanılır, daha adaletli bir düzen
özleminin haykırıldığı gündür. 
Her sene olduğu gibi, yaklaşık yüz elli
yıldan beri emekçiler dünyanın her yerinde, ülkelerinin en büyük meydanlarında
1 Mayısı kutluyor. Taksim Meydanı ülkemizde 1 Mayısın sembolüdür. Bu ülkenin
işçileri, emekçileri için 1 Mayıs alanı Taksim Meydanı’dır çünkü orada onlarca
sendikacının, devrimcinin kanı akıtılmış, yakın tarihimizin en acı ve en
kitlesel katliamlarından biri yaşanmıştır. Taksim Meydanı yıllar sonra
emekçilerin kararlı direnişi ve mücadelesiyle yeniden kazanılmıştır. Emekçiler
otuz üç yıl sonra, 1 Mayıs 2010’da yeniden Taksim Meydanı’na çıktığında
kendilerine yakışan disiplinli duruşlarıyla barış içinde bir bayram havasını, 1
Mayısı kutlamış, taleplerini haykırmışlardır. Artık AKP Hükûmeti ve Başbakan
anlamalıdır; Taksim İstanbul’un 1 Mayıs alanıdır. AKP iktidarda olsa da olmasa
da bu ülkenin emekçileri Taksim Meydanı’ndan ve bu taleplerinden
vazgeçmeyeceklerdir. 1976’dan bu yana Taksim’e çıkan, 1977’de onlarca
arkadaşını kaybedenler için Taksim vazgeçilmezdir. İktidarlar değişir, gelir
geçer ama bu tarihsel ve sosyal gerçek değişmez. Bugün Taksim’de olmak aynı
zamanda katliamcılara ve darbecilere bir cevaptır, “Başaramadınız,
bitiremediniz, başaramayacaksınız.” demektir.
AKP’nin 1 Mayıs afişi, değerli milletvekilleri,
burada. Ne yazıyor burada? “Artık 1 Mayıs hem bayram hem Taksim’de.” Demek ki
neymiş? Gerçekler devrimcidir, AKP her konuda olduğu gibi bu konuda da
samimiyetsizdir.
Değerli arkadaşlar, ben, hepinizin
bildiği gibi -Tarım Bakanı da biliyordur, geçtiğimiz günlerde Malatya’ya gitti-
söylemekten de gurur duyuyorum, sadece Türkiye'nin değil…
MEHMET AKİF HAMZAÇEBİ (İstanbul) –
Sayın Başkan, Tarım Bakanı dinleyebilecek durumda değil efendim.
VELİ AĞBABA (Devamla) – Evet, onlar
muhabbette.
BAŞKAN – Sayın milletvekilleri, lütfen…
VELİ AĞBABA (Devamla) – Mahzuru yok,
duysa da bir şey anlamıyorlar zaten. Ben kendi konuşmama devam edeyim.
Ben, sadece Türkiye'nin değil dünyanın
en güzel kayısılarının üretildiği kentin milletvekiliyim. Bugüne kadar
yılmadan, usanmadan defalarca anlattım; Malatya için kayısı önemli dedim,
Malatyalı için kayısı demek yaşam demektir dedim. 
Diğer yandan, hepinizin bildiği gibi,
Malatya çok çeşitli tarım ürünlerinin en kaliteli üretildiği bir kenttir.
Türkiye'nin en meşhur dalbastı kirazı Yeşilyurt’ta, en güzel cevizi
Hekimhan’da, en güzel elması, çileği Doğanşehir’de, en güzel üzümü Arapgir’de,
Konak’ta, Banazı’da üretilmektedir. Tabii, bütün dünyada herkesin bildiği gibi,
dünyanın en güzel kayısıları da Malatya’da üretilmekte. Malatya’da 10 milyon
kayısı ağacından yaklaşık 350 bin ton yaş, 110 bin ton kuru kayısı elde
edilmektedir. Hem Türkiye'nin hem dünyanın kuru kayısı üretiminin tamamına
yakınını Malatya karşılamaktadır. Yani Malatya kayısı üretiminde hem Türkiye
hem de dünya için çok önemli bir yere sahiptir. 
Bu kadar önemli bir ürünü üreten
çiftçilerimiz maalesef emeklerinin karşılığını almamaktadırlar. Ben iki buçuk
yıldan beri kayısının sorunlarını, çözüm önerilerini her fırsatta dile
getiriyorum. Kulağının üzerine yatanlar duysun, kıllarını kıpırdatmayanların
yüzü kızarsın diye bıkmadan, usanmadan Malatyalının kayısısını anlatıyorum,
Malatya’nın ekmeğini anlatıyorum. Ama maalesef, Hükûmet kayısının sorunlarını
bugüne kadar hep duymazdan geldi, körleri, sağırları oynadı. 
Bugün konuşacağım konu, bütün
Türkiye'nin etkilendiği doğal afet. Malatya Malatya olalı böyle bir afet
görmedi. 29-30-31 Mart tarihlerinde Malatya dondu, kayısı dondu, kiraz dondu,
ceviz dondu, elma dondu, üzüm dondu yani Malatyalıların hayatı dondu, umutları
dondu. Bu don felaketi Malatyalıların geleceğini dondurdu çünkü donan sadece
üretici olmadı; esnaf dondu, şoför dondu, öğrenci dondu. Değerli
milletvekilleri, gençler dondu, çocuklarımız dondu. 
Malatyalı don ve dolu afetiyle ilk kez
karşılaşmıyor. Daha önce de bu afetler bazen bölgesel olurdu, bazen sadece
ürünün bir kısmını vururdu; bazen sadece kayısı etkilenirdi, bazen sadece başka
meyveler etkilenirdi. Ama bu yılki afet, maalesef, bütün ürünlerimizi, domura
gelen bütün ürünlerimizi yok etti, yandı hepsi. Bu olayı dikkatinizi çekmek
için size şöyle anlatmak isterim: Belki bu yıl Malatyalılar size hediyelik
kayısı bile ikram edemeyecek. 
Değerli arkadaşlar, Malatya’da tarım
ürünleri yandı, hayvancılık zaten AKP’nin uyguladığı politikalar neticesinde
yok edildi, yok oldu. Artık küçük üretici hayvancılık yapamaz durumda. 
Peki, Malatyalı ne yapacak, nasıl
yaşayacak? Maalesef, üreticinin herkese borcu var, borcu olmayan üretici yok.
Kimisi eşinden, kimisi dostundan, kimisi bankadan aldığı krediyle yaşıyor, ayakta
kalmaya çalışıyor. Bu nedenle üreticilerin birçoğu TARSİM’e ürünlerini sigorta
yaptırmakta zorlanıyor. Banka borcuna boğulmuş, eşine dostuna borçlanmış
üreticiler şartlar zor olduğu, primler pahalı ve geri ödemesi sıkıntılı olduğu
için TARSİM’den uzak duruyor. Bu yüzden, Malatya’daki üreticilerin yüzde 45’ine
yakını TARSİM’e başvurdu, diğeri TARSİM’e başvurmadı.
Değerli arkadaşlar, tekrar belirtmek
isterim ki don olayı sadece kayısı üreticilerini etkilemedi, don olayı domura
gelen bütün ürünleri vurdu. Bu nedenle, devlet Malatyalının düştüğü çaresizliği
görmek zorundadır, devlet Malatyalının düştüğü bu duruma çare bulmalıdır. Her
şeyden önce, derhâl afet kapsamına alınmalıdır. Tabii, afet kapsamına alınırken
de bu Afet Kanunu değiştirilmelidir. TARSİM’e sigorta yapılıp yapılmadığına
bakılmadan dönüm başına ödeme yapılmalıdır. ÇKS’ye kayıtlı herkese dönüm başına
ödeme yapılmalıdır. Devletten yeni bir şey istemiyoruz. Bunun Türkiye’de örneği
var, bu Malatya’ya mahsus bir şey değil. Daha seçimden önce, daha bir ay önce
fındıkta gördük; afet olmadığı hâlde, AKP seçim öncesi fındığa 170 TL ödeme
yaptı. Aynısını kayısı için de istiyoruz. Malatyalının dertlerine çözüm bulması
için devletten bunu istiyoruz çünkü yüz yıldan beri, yüzyıllardan beri
Malatyalı hep üretti, devletin kesesine, kasasına her yıl 300 milyon doların
üzerinde para koydu. Bu sefer başımıza bir felâket geldi, bu felâkette devletin
Malatyalı üreticiye sahip çıkmasını bekliyoruz. 
Değerli arkadaşlar, geçtiğimiz günlerde
Tarım Bakanı burada borçların ertelenebileceğini söyledi. Bu yetmez değerli
milletvekilleri, borçların ertelenmesi yetmez çünkü sadece o yılın borçları
erteleniyor. Malatyalı zaten yıllardan beri borçlu, yıllardan beri Malatyalı
birçok çiftçinin devletle ilişkisi icra kâğıtlarıyla. O nedenle, Malatyalının
uykusuz kalmasını engellemez borçlarını ertelemek. Bunun için ne yapmak lazım?
Bir: Geçmiş yıllara ait borçlar silinebilirse silinsin ki bu Malatyalı için çok
büyük bir para değil, geçtiğimiz 17 Aralık sonrasında yaşanan olayları
gördüğümüzde bu borçların silinmesinin ne kadar küçük bir miktar olduğunu
görebiliriz. 
Biz her zaman övünüyoruz Malatya’nın
kayısısının güzelliğiyle, kayısının önemiyle. Bu nedenle zaman geçirmeden,
Malatyalıları daha fazla uykusuz bırakmadan -burada rica ediyorum, Meclisten de
rica ediyorum- Malatyalı kayısı üreticisinin ve diğer üreticilerin dertlerine
çözüm bulmanızı sizden rica ediyorum.
Değerli arkadaşlar, tabii, bir de
elektrik meselesi var. Malatyalının hiç memnun olmadığı, yel estikçe kesilen,
buzdolabının, televizyonunun yandığı bir elektrik meselesi var. Elektriğin tek
ciddi olduğu konu borç toplama konusu. Elektrikte herkesin önüne, özellikle
tarımsal üretim yapan herkesin evine icra gidiyor, mutlaka bu elektrik borçları
da ertelenmelidir.
Değerli arkadaşlar, övünüyoruz,
anlatıyoruz, kayısı Malatya demek diyoruz ama hâlâ, maalesef, on iki yıldan
beri AKP iktidarda olmasına rağmen Malatyalının kayısıda ve diğer tarım
ürünlerinde sulama problemi çözülebilmiş değil. Bakın, çarpıcı bir örnek vermek
istiyorum: Malatyalı bostan eker, domatesini, salatalığını, biberini bostandan
elde eder ama Malatyalı üretici birçok bölgede, maalesef, üzülerek söylüyorum,
artık domatesini, salatalığını Malatyalı, manavdan alıyor, Malatyalı kendi
üretemiyor. Bunun iki nedeni var: Sulama konusunda, hem kayısı sulama konusunda
hem de sebze sulama konusunda maalesef hiçbir yatırım yapılmıyor.
Değerli
arkadaşlar, Malatyalıyı, üreten Malatyalıyı manava muhtaç edenleri yüce Meclise
havale ediyorum ve Malatyalıyı bu duruma düşürenler utansın diyorum.
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ederiz Sayın Ağbaba.
Milliyetçi
Hareket Partisi Grubu adına Adana Milletvekili Muharrem Varlı.
Buyurunuz Sayın
Varlı. (MHP sıralarından alkışlar)
MHP GRUBU ADINA
MUHARREM VARLI (Adana) – Teşekkür ederim Sayın Başkan.
Sayın Başkan,
değerli milletvekilleri; hepinizi saygıyla selamlıyorum. Bugün, Bakanlar Kurulu
tasarısı, Toprak Kanunu, Toprağı Koruma Kanunu’yla alakalı, birinci bölüm
üzerinde söz aldım. Hepinizi saygıyla selamlıyorum.
Değerli
milletvekilleri, bu yasaya karşı değiliz, bu yasa olumlu bir yasa, doğru da bir
yasa; yapılması gereken, toprağın bölünmesini önlemek açısından, miras yoluyla
küçülen toprakları birleştirmek veya onların bölünmesini engellemek açısından
olumlu bir yasa, doğru bir yasa. Yalnız, burada dikkat edilmesi gereken bir
şey: “Bu topraklar bölünmesin, aile içerisinden birisi alsın.” deniliyor. Aile
içerisinden birisi alamazsa bu toprakların para babalarının eline geçmesini de
engellemek lazım. Bunun için de Ziraat Bankası kredileriyle veya başka türlü
desteklerle çiftçiyi destekleyerek… O bölünen arazilerin birleştirilmesi
açısından, bir kişide toplanması için böyle bir korumayı… O çiftçilerin
elindeki toprakların başka insanlara geçmesini engellemek lazım. Bu konuda da
bir düzenleme yapılacağına inanıyorum.
Burada, aile
şirketi kurulmasıyla alakalı bir madde var, o da olumlu bir madde, bunu
destekleyen bir madde ama tam yeterli değil benim söylediğim konuda. Ziraat
Bankası mutlaka bu konuda destek vermeli. Çiftçi kendi tarlasını, eğer aile
arasında anlaşma sağlanamıyorsa, kardeşler arasında anlaşma sağlanamıyorsa bir
kardeş Ziraat Bankasından kredi alarak bu toprakları kendi üzerine alabilmeli.
Bu konuda da mutlaka bir çalışma düzenlenmeli.
Sayın Bakan,
hatırlarsanız 21 Martta Adana’nın Ceyhan ilçesine geldiniz. Orada Ziraat
Odasını ziyaret ettiğinizde bu ÇKS, yeni dille Tarımsal Bilgi Sistemi, bununla
alakalı problemler size aktarıldığında bu konunun çözüleceğiyle ilgili söz
vermişsiniz, oradaki arkadaşlarımızın bize anlattıkları bu. Dünden beridir, bu
yasa görüşüleceği için Ceyhan’dan beni birçok insan aradı, birçok çiftçimiz
aradı. Bu konuda çok büyük bir sıkıntı var, kimse ÇKS’sini yaptıramıyor. 30
Nisan son tarihti, bir ay uzatıldı, 30 Mayısa ertelenmesine rağmen şu ana kadar
kimse ÇKS’yle ilgili yani eski tabirle Tarımsal Bilgi Sistemi’yle ilgili
işlemlerini yaptıramıyor. Neden yaptıramıyor? Çünkü ada/parsel Türkiye’nin
birçok yerinde istenmemesine rağmen, Adana’nın birçok yerinde istenmemesine
rağmen Ceyhan’da böyle bir uygulama var. Ada/parsel sistemine göre Tarımsal
Bilgi Sistemi’nin yapılması isteniyor. Bu konuda da çiftçiler… Biliyorsunuz,
siz de bilirsiniz, buradaki birçok milletvekilimiz de bilir, aileler arasında
anlaşılarak bölünür araziler. İşte, amcasından amcaoğluna, efendim, ondan
babasına, babasından kendisine düşen arazilerde herkesin birbirinin içerisinde
hissesi vardır. Bunu ayrıt etmek, bunu çözmek mümkün değil. Onun için, bunun
eskisi gibi köy bazlı, çiftçinin beyanı, muhtarın onayı ve uydu tespitiyle…
Zaten uydu tespitinde o tarlaya gerçekten pamuk ekilmiş mi, mısır ekilmiş mi
veya soya fasulyesi ekilmiş mi bu belli oluyor, uydudan tespitler
yapılabiliyor. Bunun bir an önce çözülmesi lazım. 30 Mayıs son tarih. Yoksa çiftçilerimiz
bu Tarımsal Bilgi Sistemi’ni elde edemeyecekler ve dolayısıyla prim desteği
alamayacaklar. Eğer böyle bir uygulama gerçekleşmezse Ceyhan ilçesinde
çiftçilerin yüzde 50’si bu desteklerden faydalanamayacak. Hani siz hep bununla
övünüyorsunuz ya Sayın Bakan, geliyorsunuz burada işte “Şu kadar destek
veriyoruz.” filan diye. Bu desteklerin ne yazık ki yüzde 50’sinden
faydalanamayacak çiftçilerimiz. Onun için, bunun bir an önce çözülmesi, köy
bazlı sisteme, eski sisteme dönülerek devam etmesi lazım. Biz devletimizin asla
zarara uğratılmasını istemeyiz, asla. Eğer bu konuda bir tespit varsa bunun
üzerine de en şiddetli şekilde gidilmesini arzu ederiz. Zaten uydudan görünüyor
bu, uydudan belli. Köydeki muhtar ve çiftçinin beyanına göre uydudan da tespit yapılıyor.
Dolayısıyla, devletin zarara uğratılması mümkün değil. Onun için bu konuda
çiftçilerimizin yanında olmamız lazım. 
Zaten, hepinizin malumu, birçok
arkadaşımız da gündeme getirdi, işte, bir tarımsal kuraklık var ve 29 Mart
tarihinde bir don hadisesi yaşandı. Şu anda o dondan dolayı buğdayda aşırı bir
zarar var. Kuraklıktan dolayı da buğdayda aşırı bir zarar var. Ayçiçeği
büyümüyor. Ayçiçeği, biliyorsunuz, bahar yağmurlarıyla büyüyüp kendisini
geliştiren ve ürün veren bir bitkidir. Şu anda ayçiçeği yağmur alamadığı için
yerinde sayıyor. Pamuk ekenler… Ben de bir çiftçiyim, pamuk ektik, kuraklıktan
dolayı pamuk olmadı, tekrar söktük, yeniden ekiyoruz. Bunların hepsi artı mazot
girdisi, artı gübre girdisi demektir ve çiftçiye ek maliyet getiriyor. Bu tarımsal
kuraklıkla alakalı, donla alakalı mutlaka Adana bölgesinde, Karataş’ta,
Yumurtalık’ta, Ceyhan’da, sulu tarımın yapıldığı bütün o bölgede en kısa
zamanda bir tespit yaptırmanız lazım. Çünkü buğday hasadı, normalde, bir ay
sonra yapılması gerekirken, 25 Mayısta başlaması gerekirken, şu anda buğday
hasadı başlamış durumda Adana bölgesinde ama buğday yok, dane yok yani buğday
var, dane yok ve birçoğu silaj yapıyor bunu, hayvanlarına yem yapıyor. Onun
için hem buğday üretiminde müthiş bir düşüş yaşanacak bu sene hem de
çiftçilerimiz mağdur olacak. Bu mağduriyeti gidermenin yolu da devletimizin
çiftçimize sahip çıkmasıdır. 
Unutmayınız ki yakın tarihin en önemli
şeyi hububat olacaktır, gıda olacaktır. Yani petrol elbette ki önemli, enerji
elbette ki önemli ama yakın gelecekte -insan sayısı gün geçtikçe artıyor- tarım
alanlarının ne kadar önemli olacağı, hububatın, tahılın ne kadar önemli
olacağı, suyun ne kadar önemli olacağı herhâlde sizin de dikkatinizden
kaçmamıştır. Dolayısıyla, buğday üreticilerini, bu manada, ayçiçeği
üreticilerini, bir an önce zarar ziyanını tespit edip desteklememiz lazım.
Yine, bu, Ziraat Bankasına olan
borçları ertelemek yetmiyor -bunu daha önceki arkadaşlarım da söyledi- bu
konuda kesin bir çözüm bulmak lazım. Yani çiftçinin bu yıl Ziraat Bankasına
borçları, tarım krediye olan borçlarını ödemesi çok zor gözüküyor çünkü ürün
yok elinde. Dolayısıyla, bu konuda tarım krediyle, Ziraat Bankasıyla çiftçiye
bir çözüm bulunmalı, borcu olanların borcuna bir çözüm bulunmalı, borcu olmayanlara
da çok düşük faizli krediler tahsis edilmeli. Bunların mutlaka
gerçekleştirilmesi lazım. 
Bu, hazine arazilerinin satışıyla
ilgili 2/B Yasası’nı çıkardınız. Orman arazileri satıldı ama şimdi hazine
arazilerinin ne olacağı belli değil. Özellikle bütünşehirle alakalı, Bütünşehir
Yasası’nı çıkardıktan sonra -Büyükşehir Yasası’nı çıkardıktan sonra-
bütünşehir içerisinde kalan hazine arazilerinin ne olacağı belli değil. Bunu az
evvel soru olarak da size yönelttim. Bu konuda Hükûmetinizin bir an önce çözüm
üretmesi lazım. Bu toprakları çiftçilerin alması lazım; bu toprakları para
babalarının, faiz lobilerinin, dolar zenginlerinin, ayakkabı kutularında para
biriktirenlerin değil, çiftçilerin alması lazım. Onun için, bunu Hükûmetin
mutlaka sahiplenip bir an önce bu konuda çiftçilerin lehine bir karar çıkarması
lazım, bir kanun çıkarması lazım yoksa Allah esirgesin, bu topraklar
çiftçilerin elinden çıkacak. 
Yine, tarım arazilerinin imara
açılmasıyla ilgili… Belki biraz sonra bir önergemiz de gelecek Sayın Bakan bu
konuda. Çok önemli yani tarım arazileri. Az önce de söyledim, dünyanın belki de
yakın gelecekte en önemli şeyi tarım olacak, tahıl olacak, gıda olacak, su
olacak. Bu arazileri bizim korumamız lazım. Yani belediyeler kafalarına göre
imar yasası yapıyorlar, kafalarına göre en verimli arazilerin üzerine gidip
binaları dikiyorlar, beton yığını hâline getiriyorlar. Hâlbuki 1 kilometre
ötede veya 500 metre ötede daha verimsiz, kullanılabilecek, bina yapılacak
arazi varken, gidip en verimli arazilerin üzerine bina yapıyorlar. Bunu mutlaka
önlemek lazım, bununla da alakalı bir çalışma yapmak lazım, kanunlaştırmak
lazım. Topraklarımızı korumamız lazım, çiftçimizi korumamız lazım çünkü toprak,
çiftçiye ürün veren, çiftçinin üretim yapmasını sağlayan bir madde. Eğer bunu
koruyamazsak, çiftçiyi koruyamazsak nasıl üretim yapacağız, nasıl, kendi
gıdamızı, kendi yeterliliğimizi sağlayacağız? 
Dolayısıyla, bakınız, mısır ithal
ediliyor, mısır üreticisi perişan; pamuk ithal ediliyor, pamuk üreticisi
perişan. Şimdi, bu sene “Buğdayı mecburiyetten edeceğiz.” diyeceksiniz, buğday
ithal edeceksiniz, buğday üreticisi perişan. 
Ya, bu çiftçi nasıl para kazanacak,
nasıl doyacak, nasıl çoluğunun çocuğunun rızkını çıkartacak, onların eğitim
masraflarını karşılayacak? Dolayısıyla, çiftçimizi korumalıyız ki çiftçimiz
üretsin, toplumumuzu doyursun. Bugün evimizde güzel güzel meyveleri yiyorsak,
bugün evimizde güzel güzel sebzelerle yemek pişiriyorsak, bugün evimizde
ekmeğimiz sıcak sıcak olup soframıza geliyorsa bunun hepsinin üreticisi
çiftçilerdir. Çiftçiler sabahın beşinde tarlaya gider, akşamın bilmem kaçına
kadar yağmur demeden, çamur demeden, soğuk demeden çalışır, üretir, insanlara
gıda temin eder. 
Onun için, çiftçilerimizi korumamız
lazım, bu bizim en önemli görevimiz diyor, hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ederiz Sayın Varlı. 
Halkların Demokratik Partisi Grubu
adına Diyarbakır Milletvekili Altan Tan. 
Buyurunuz Sayın Tan. (HDP sıralarından
alkışlar)
HDP GRUBU ADINA ALTAN TAN (Diyarbakır)
– Sayın Başkan, sayın milletvekilleri; Tarım Bakanlığının politikalarıyla
ilgili birkaç sefer daha huzurlarınızda söz almıştım, bugün de gündeme gelen
kanun değişiklikleriyle ilgili partimizin görüşlerini sizlerle paylaşmak
istiyorum. 
Değerli arkadaşlar, Türkiye’nin en
önemli zenginliklerinin başında tarım ve hayvancılık geliyor ve biz yıllarca
dünyaya şöyle övündük, dedik ki: “Biz, dünyada gıda ithalatı yapmayan ender
ülkelerden biriyiz.” Bazen bunu “5 ülke” rakamı ile telaffuz ettik, bazen “7
ülke” rakamı ile telaffuz ettik. Ama, maalesef, bugün gelinen noktada bunları
söyleyemiyoruz. Çok geniş topraklarımız var, büyük bir kısmı henüz, hâlâ
istenilen ölçüde sulanamıyor ve maalesef, rakamlarla ne kadar oynarsak
oynayalım, ne kadar Sayın Bakan, Sayın Başbakan bu konularda bizlere bir başarı
hikâyesi anlatırlarsa anlatsınlar, şu an hâlâ saman ithal eden, canlı hayvan
ithal eden, pirinç ithal eden bir ülke durumundayız. Yine aynı şekilde,
rakamlarla ne kadar oynarsak oynayalım, bizim dışarıya sattığımız tarımsal
ürünlerin miktarı belli, aldığımız miktar belli, ürettiğimiz rakam belli, bu
ürettiğimiz rakamın bu konuda dünyanın gelişmiş ülkeleriyle olan mukayesesi
belli. Mesela, birkaç ülkeyi örnek olarak göstermek gerekirse: Bugün, bir
Fransa, Almanya, Hollanda, Kanada ve en önemlisi de Amerika Birleşik Devletleri
sanayide, teknolojide, ticaretin diğer kalemlerinde, üretimde ne kadar ileri
olursa olsunlar, aynı iddiayı tarım ve hayvancılıkta da sürdürüyorlar. İşte, defalarca
yazıldı çizildi, söylendi, sadece Hollanda’nın tarımsal ve hayvansal ürünlerle
ilgili, bitkisel ürünlerle ilgili yıllık ihracatı 85 milyar doları buluyor.
Dolayısıyla, siz burada rakamlarla istediğiniz kadar oynayın, işte “Ben sana
hayran, sen bana kurban.”, kendi kendinizi methedin ama neticede, dünya
ölçeğinde üretim rakamları var, Türkiye'nin kendi üretim rakamları var,
Türkiye'nin bu konuyla ilgili ithalatı var, bu konuyla ilgili ihracat rakamları
var. Yani, bir polemikle, laf oyunuyla veya makyajla bu gerçeği değiştiremeyiz.
Değerli arkadaşlar, şimdi toprak
reformu, özellikle Bülent Ecevit hükûmetleri döneminden itibaren ve Türkiye
solunun ilk yıllarından itibaren Türkiye’de yıllarca tartışıldı ama bugün
geldiğimiz noktada, artık, küçük toprakların yani 5, 10, 20, 50 dönümlük toprakların
üretim açısından da, onu işleyen açısından da verimli olmadığını bütün dünya
kabul ediyor. Bu anlamıyla, toprakların birleştirilmesi yani toplulaştırma
işlemi olumlu bir mantık. Yani, olumlu olan mantıklara da biz burada ters bir
cevap verecek veya eski dünyanın eski argümanlarıyla konuşacak değiliz ama
bugün, bu toplulaştırmayı nasıl yapıyorsunuz, “toplulaştırma” adı altında neler
yapıyorsunuz, bunun eksikleri ne, yanlışlıkları ne bunları da konuşmak
mecburiyetindeyiz.
Şimdi, ben söz almadan önce yeter
gelirli tarımsal arazi miktarlarına bir baktım. Yani Rize’den Muğla’ya,
Edirne’den Diyarbakır, Urfa’ya kadar ne yapılmış, ne edilmiş incelediğimiz
zaman, bir bakıyoruz ki Şanlıurfa’daki Diyarbakır’daki arazi miktarları ile
Rize’deki rakamlar aynı. Yani, 10 dönümlük bir çay bahçesi ile 100 dönümlük
Şanlıurfa’daki bir tarım arazisi neredeyse, sulu ve susuz kategorisinde, aynı
klasmanın içine konulmuş, arkasından da bir madde eklenmiş, “Bu rakamlar
Bakanlar Kurulunun uygun görüşüyle değiştirilebilir.” denilmiş. Peki, siz,
neden bunu tekrar Bakanlar Kurulunun yetkisine bırakıyorsunuz, neden yolu bu
kadar uzatıyorsunuz? Yani, Rize’de kimin 100 dönüm, 200 dönüm, 500 dönüm çay
bahçesi veya fındık bahçesi var? Var mı? Yani, burada Karadenizli milletvekili
arkadaşlar var…
İLHAN DEMİRÖZ (Bursa) – Yok. 
MEHMET VOLKAN CANALİOĞLU (Trabzon) –
Yok. 
ALTAN TAN (Devamla) – Siz, oradaki 60
dönüm ve 70 dönüm İle Şanlıurfa’daki bir 60, 70 dönümü hangi mantıkla aynı
kategoriye koyuyorsunuz? Yani, birinci yanlış. Klasik bir halk tabiri var:
Dakika bir, gol bir. Sonra da “Biz bunu gördük ama bunu şöyle düzeltebiliriz.”
diye bir ek madde koyuyorsunuz, Bakanlar Kurulunu devreye sokuyorsunuz,
Bakanlığın iznini devreye sokuyorsunuz. Değerli arkadaşlar, yolu bu kadar
uzatmaya gerek yok. 
İkinci bir mesele; bugün, tarım
arazilerinin büyüklüğüyle ilgili: Yine, bu rakamlar Almanya’da 45,7 hektar yani
457 dönüm, bizim halkımızın anlayacağı rakamlarla, 457 dönüm, Fransa’da 521
dönüm, İngiltere’de 538 dönüm. Sizin Türkiye için düşündüğünüz bu rakamlar da
yine ihtiyacı cevaplamıyor, yine ihtiyacı karşılamıyor. 
Aile içi sorunları, ihtilafları çözecek
daha pratik önerileriniz ve hazırlığınız da yok. Yani, ortak satım, aile
şirketi oluşturma, bir kardeşin veya bir vârisin diğer vârislerin hakkını alma
gibi seçenekler ortaya koyuyorsunuz ama bu konularda ihtilaf olduğu vakit, bu
nasıl çözülebilecek; o konuda da net ve sonuç alıcı bir çözüm yok maalesef. 
Değerli arkadaşlar, yine, bu konuda
toprak reformunu, toplulaştırmayı, daha iyi bir üretimi, bunları tartışırken
şunu sürekli olarak göz ardı ediyoruz: Bugün, Türkiye’de en büyük ağa, devlet
ağa! Hazine, bugün Türkiye’nin en büyük ağası. Hâlen kadastro gören
topraklarımızın yarısı devletin adına kayıtlı ve ben Sayın Bakana da buradan
sesleniyorum hemşehrimiz olması hasebiyle: Bugün, Mazıdağı’dan başlayarak,
Diyarbakır’ın Çınar ilçesinin Mardin hududundan başlayarak Şırnak hududuna
kadar meşelik ve genellikle üzüm üretilen küçük bağlardan oluşmuş bir arazi,
coğrafyamız var. Buralarda mükemmel fıstık üretimi var, badem üretimi var,
olabiliyor, çok cüzi olarak, belli yerlerde yapılıyor ama yine bu coğrafyanın
–bugün, gidin, çıplak gözle bakın yani ölçüme mölçüme gerek yok- yüzde 70’i,
80’i kıraç dediğimiz araziler, hazine adına kayıtlı veya mera statüsünde,
bunların tamamı boş. Yani, bademle ilgili, fıstıkçılıkla ilgili, üzümle ilgili
Midyat, Dargeçit (Kerboran), İdil, Gercüş, Savur, Ömerli, Mardin ve
Diyarbakır’ın Eğil, Piran, Hani üçgeni arasındaki arazi yapısında -çünkü bunlar
birbirine benziyor- oluşturulabilecek büyük çiftlikler yani en az bin dönümlük,
2 bin dönümlük çiftlikler halka, köylüye, kooperatiflere, şirketlere –bunun
şekli sonradan konuşulabilir- verilirse bütün dünyaya hitap edilecek kadar bir
üretim elde edilmesi mümkün. Ama, söylediğim coğrafyada bu hazine arazilerinin
neredeyse tamamına yakını boş bir şekilde, sadece mera olarak, otlak olarak
değerlendiriliyor diyeceğim; tam mera olarak da değerlendirilmiyor, öyle
duruyor yani meşe, maki örtüsü içerisinde, bodur meşelikler çerçevesinde, böyle
kaderine terk edilmiş durumda. 
Yine, değerli arkadaşlar, bir
mayınların temizlenmesi hikâyesi vardı bizim bölgede. 900 kilometreye yakın bir
Suriye sınırı var. Senelerdir “Bu mayınlı arazi temizlenecek.” deniliyordu.
Milyonlarca dönüm arazi var burada. Hükûmet, bu konuyla da ilgili bugüne kadar
niye bu işi yapmıyor, gelip söylemiyor? Ya, gelin bunun gerçeğini söyleyin,
deyin ki: “Oradaki Kürtler ile buradaki Kürtlerin birleşmesini istemiyoruz. Bu
iki halk kaynaşıp, birleşip, entegre olacağına bu kadar arazi orada atıl
kalsın.” Bunu da itiraf etmiyorlar, edemiyorlar değerli arkadaşlar. 
Diyarbakır şehir içi olmak üzere –biraz
evvel bir arkadaşımız da söyledi- şehir merkezlerinde kalan hazine arazileri
var, meralar var. Örnek: Diyarbakır Dicle Üniversitesi 26 bin küsur, 27 bin
dönüm arazi; bunun içinde hâlâ mera statüsünde yerler var. Ya, üniversitenin
içinde mera olur mu? Bunların bir kısmı çıkarıldı, bir kısmı çıkarılmadı, bende
listesi var. Sayın Bakanın bilmiyorum bu konuda bilgisi var mı? Bu çıkarılmayanlar
niye çıkarılmadı, onu bilen de yok. Yani, örnek olarak diyorum, 10 tane ada
varsa, parsel varsa bunlar, bu parseller -300 dönüm, 400 dönüm, 500 dönüm- mera
vasfından çıkarıldı, hazine adına tescil edildi fakat bir kısmı çıkarılmadı,
aynı şekilde duruyor. Soruyorsunuz, niye böyle yaptınız diye Diyarbakır’daki
müdürlüğe. O konuda da tatminkâr bir cevap yok ve bu hazine adına tescil
edilenler de Dicle Üniversitesine verildi. Diyarbakır’da yurt yapacaksınız,
hazineye ait elde stok yok, arazi yok; okul yapacaksınız, arazi yok. Dicle
Üniversitesinin yüzde 90’ı da şu an boş duruyor.
Evet, değerli arkadaşlar, anlatacak çok
şey var, zaman doldu. 
Saygılar sunuyorum. (HDP sıralarından
alkışlar)
BAŞKAN – Teşekkür ederiz Sayın Tan.
Adalet ve Kalkınma Partisi Grubu adına
Balıkesir Milletvekili Tülay Babuşcu.
Buyurunuz Sayın Babuşcu. (AK PARTİ
sıralarından alkışlar)
AK PARTİ GRUBU ADINA TÜLAY BABUŞCU
(Balıkesir) – Sayın Başkan, değerli milletvekilleri; Toprak Koruma ve Arazi
Kullanımı Kanunu ve Türk Medeni Kanununda Değişiklik Yapılması Hakkında Kanun
Tasarısı’nın birinci bölümü üzerinde grubum adına söz almış bulunmaktayım. Bu
vesileyle yüce heyetinizi saygıyla selamlıyorum.
Ülkemizdeki tarım işletmelerinin
sayısal olarak çokluğu ve işletmelerin küçüklüğü tarım sektörünün en önemli
sorunlarının başında yer almaktadır. Ülkemizde ortalama işletme büyüklüklerimiz
tarım arazilerimizin miras yoluyla bölünmesinden dolayı gitgide küçülmüştür.
Ülkemizde, yaklaşık 30 milyon parselden oluşan 3 milyon tarım işletmesi bulunmaktadır.
Bu işletmelerin yüzde 83’ü 100 dekarın altında, yüzde 65’i 50 dekarın altında
araziye sahiptir. Ortalama işletme büyüklüğümüz 59 dekardır. Gelişmiş ülkelerde
ise ortalama işletme büyüklüğü bu rakamın 5 ila 10 katıdır. Tarım
arazilerindeki parçalanmışlıktan dolayı tarımsal mekanizasyonun verimli
kullanılmamasından doğan kayıplar, çok küçük olduğu için işletilemeyen
parseller, mülkiyet probleminden dolayı ortaya çıkan üretim kayıplarıyla
birlikte yıllık toplam ekonomik kaybımız 17 milyar TL’dir. 
Tarım arazilerinin miras yoluyla
bölünmesinin önüne geçmek amacıyla başlatılan ve Türk Medeni Kanunu’muzda kabul
edilen işletmeye ait tarım arazilerinin mirasçılara özgülenmesi sistemi yerine,
işletmeye ait tarım arazilerinin mülkiyetinin mirasçılara devredilmesi
sisteminin daha uygun olacağı düşünülerek hazırlanan kanun tasarısının
getirdikleri şunlardır: 
Tarımsal arazilerin mirasa konu olması
durumunda 5403 sayılı Kanun hükümlerinin uygulanması düzenlenmiştir. 
Tarımsal arazilerin bölge farklılıkları
göz önünde bulundurularak Bakanlık tarafından belirlenen yeter gelirli tarımsal
arazi büyüklüklerinin altına bölünemeyeceği düzenlenmiştir. 
Tarımsal arazilerin mülkiyetinin devri
konusunda, mirasçıların mirasın açılmasından sonra bir yıl içerisinde anlaşabilmeleri
düzenlenmiştir. 
Mirasçıların, tarımsal arazilerin
mülkiyetiyle ilgili olarak, üzerinde anlaşma sağlanan mirasçıya devri aile
malları veya limitet şirket kurulması ile ortak kullanım veya tarım
arazilerinin 3’üncü şahıslara satılması şeklinde anlaşabilmeleri
düzenlenmiştir.
Mirasın devir işlemlerinin mirasın
açılmasından itibaren bir yıl içinde tamamlanmaması durumunda tarafların sulh
hukuk mahkemesinde dava açabilmesi veya dava açmaması durumunda Bakanlığın
taraflara üç ay süre vermesi sonrasında dava açılabileceği düzenlenmiştir.
Mirasçılar arasında anlaşma sağlanamaması durumunda taşınmazın hangi
mirasçıya devredileceğinin sulh hâkimi tarafından belirlenmesi düzenlenmiştir.
Bu durumda, işletmenin sulh hâkimi tarafından belirlenen ehil mirasçıya tarımsal
değeri üzerinden devri, ehil mirasçı bulunmaması hâlinde en yüksek teklifi
veren istekli mirasçıya devri, mirasçının istekli olmaması durumunda ise
satışın sağlanması düzenlenmiştir. 
Hâlâ mevcut uygulamadaki mutlak, marjinal ve özel ürün arazilerinde 20
dekar, dikili tarım arazilerinde 5 dekar ve örtü altı tarım yapılan arazilerde
3 dekar olarak belirlenen parsel büyüklüklerinin korunması ve bu büyüklüklerin
altında yeni parsel ve pay oluşturulamayacağı düzenlenmiştir. 
Tarımsal arazileri alan mirasçının diğer mirasçılara miras paylarının
bedelini sulh hâkiminin kararından itibaren en geç bir yıl içerisinde ödemesi
düzenlenmiştir. 
Ayırt etme gücüne sahip olmayan mirasçı olması hâlinde, arazilerin
kullanım hakkı sulh hâkimi tarafından mirasçılardan birisine veya üçüncü bir
kişiye tedbiren verilmesi düzenlenmiştir. 
Kendisine tarımsal arazilerin mülkiyeti devredilen mirasçılardan eğer
mirasçıların payları karşılığını öz kaynakları ile ödeyemeyecek durumda olanlar
var ise bunlar için kredi imkânı sağlanması düzenlenmiştir. 
Miras bırakanın borcu olması hâlinde, kendisine arazi mülkiyeti
devredilen mirasçının diğer mirasçılara payları karşılığı ödemesi gereken bedel
ile miras bırakanın borcunun birbiriyle denkleştirilmesi düzenlenmiştir. 
Amacı toprağın korunması, geliştirilmesi, tarım arazilerinin
sınıflandırılması, asgari tarımsal arazi ve yeter gelirli tarımsal arazi
büyüklüklerinin belirlenmesi ve bölünmelerinin önlenmesi tarımsal arazi ve
yeter gelirli tarımsal arazilerin çevre öncelikli sürdürülebilir kalkınma
ilkesine uygun olarak planlı kullanımını sağlayacak usul ve esasları belirlemek
olan kanun tasarımızın ülkemizin çiftçisine, ülkemizin ekonomisine katkı
sağlayacağını ümit ediyor, hayırlı olması dileklerimle yüce heyetinizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Babuşcu.

Şahsı adına, Adana Milletvekili
Seyfettin Yılmaz. (MHP sıralarından alkışlar) 
Buyurunuz Sayın Yılmaz. 
SEYFETTİN YILMAZ (Adana) – Sayın
Başkan, değerli milletvekilleri; 564 sıra sayılı Toprak Koruma ve Arazi
Kullanımı Kanunu Tasarısı hakkında şahsım adına söz almış bulunuyorum. Yüce
heyetinizi saygıyla selamlıyorum. 
Biz, komisyonlarda söylediğimiz gibi,
bu meseleye gerçekten bir millî mesele olarak bakıyoruz. Bu, Türkiye’nin yıllardır
süren, kanayan yarası çünkü arazilerimizin küçüle küçüle bölünmesi neticesinde,
ne yazık ki dünya çiftçisiyle rekabet edebilecek bütün ortamlar, bütün şartlar
ortadan kalkmış vaziyettedir. Şimdi, baktığımız zaman, Türkiye’de, bundan
dolayı, -küçük olduğundan dolayı- 2 milyon hektara yakın arazi
kullanılamamakta, bu da birçok verim kaybına neden olmaktadır. 
Dünyayla kıyasladığımızda, bugün 5,9
hektara konu olan arazilerde çalışma yapılıyor. İşte Avrupa’ya baktığımızda,
İngiltere’de 538 dönüm, Fransa’da 521 dönüm, Almanya’da 457 dönüm gibi rakamlar
ortaya çıkıyor. 
Şimdi, şundan bahsetmek istiyorum:
Tabii, bunlar, Türkiye’nin içerisinde bulunduğu durumun vahametini ortaya
koyuyor. Bakan komisyonda yaptığı sunumda da bunlardan dolayı -hem
kullanılamayan arazilerden dolayı hem rantabl olmamaktan dolayı- yıllık 17
milyar dolar gibi bir kayıptan bahsediyor, her yıl. Şimdi, her yıl 17 milyar
dolar kayıpsa… On iki yıldır bu ülkeyi ne yazık ki Adalet ve Kalkınma Partisi
iktidarı yönetiyor, son yedi buçuk, sekiz yıldır da Sayın Tarım Bakanımız bu
ülkenin Tarım Bakanı; ben gene de teşekkür ediyorum bu yasayı getirdiği için
ama bu yasa eksik bir yasa. 
2/B’de “Türkiye’nin kanayan yarasıdır.”
dedik, “Bununla ilgili doğru çalışmaları yapmazsanız hem vatandaşımız mağdur
olur hem bu kanunun uygulanmasında sıkıntı yaşarız.” dedik. Burada da aynı
sıkıntılarla karşılaşacağız. Ama, bu sadece Sayın Bakanın suçu değil. Çünkü,
Türkiye’de tarımın sorunları çözülmeden bunları çözmeniz mümkün değil Sayın
Bakan. Türkiye’de, şu anda, tarım can çekişmekte, çiftçi kan ağlıyor. Biz
bunları düzeltmediğimiz müddetçe bunları uygulamakta, yarın göreceğiz, ciddi
sıkıntılarla karşı karşıya kalacağız. Bugün, gelişmiş ülkelerle kıyaslayarak bu
şartları oluşturacağız diyoruz ama bugün çiftçimiz bu şartlar altında bu
yerleri nasıl alacak? 
Şimdi ben size
soruyorum: Çiftçi borç batağı içerisinde, tarım krediye borçlanmış, Ziraat
Bankasına borçlanmış, yetinmemiş özel bankalara arazilerini ipotek ettirmiş.
Şimdi, burada, bazen, Sayın Bakan çıkıyor, 2002 yılı ve öncesi yapılan
destekler ve bugün yapılan destekleri kıyaslayarak rakamlar ve istatistikler
üzerinden bir değerlendirme yapıyor. Ben size sahayı söyleyeyim. Rakamları
konuşturabilirsiniz, rakamlara takla da attırabilirsiniz ama saha ne yazık ki
ne Sayın Bakanın ne Bakanlığın ne de Adalet ve Kalkınma Partisinin düşündüğü
gibi değil, saha tamamen farklı bir tablo ortaya çıkarıyor. Şu anda, Türk
çiftçisi, Türk tarımı cumhuriyet tarihinin, emin olun, en kötü dönemini
yaşıyor. Binlerce, milyonlarca çiftçi tarlasını ekmekten vazgeçmiş, herkes borç
batağının içerisinde, bir borç yığınının içerisine girmiş. Bunlar uygulanan
yanlış politikalarla ilgili. Bugün, ben size soruyorum: Şimdi, tarımın temel
girdileri olan ilaç, gübre, mazot, bunlardaki artışlara bir bakın. “Türkiye’de
enflasyon yüzde 7,6.” dedi bugün Merkez Bankası, bir düzenleme yaptı “Yıl sonu
itibarıyla 7,6.” dedi ama tarımdaki enflasyon yüzde 35-40’ları bulmuş. Bugün,
gübre fiyatlarına bakın, ilaç fiyatlarına bir bakın, yüzde 35-40’lara vuran bir
ortamda. Zaten, gelecek ürünlerinin, üç-dört yıllık ürününün borçlarının
sıkıntısı içerisinde yaşayan bir çiftçide, Sayın Bakan, siz bunları nasıl
uygulayacaksınız, uygulama şansına sahip misiniz?
Şimdi, burada bir tablo
yayınlamışsınız. Bu tabloda, alelacele bu kanunları görüşüyoruz, mutlaka
bütünşehir yasası geçmeden önce yapılan bir tablo ki burada birçok ilçe eksik,
yeni kurulan büyükşehirlerdeki ilçeler var, onlar yok. Ondan sonra, şimdi
burada örnek olsun diye söylüyorum, Adana’yı iyi bildiğim için söylüyorum:
Aladağ’da, sulu arazide 80 dönümden, kuru arazide 175 dönümden bahsediyor,
Çukurova’da aynısını yapıyor, Tufanbeyli’de aynısını yapıyor. Ya Tufanbeyli’nin
tamamında 70 dönüm sulu araziyi bulmak mümkün değil. Eğer, Aladağ’da siz 150
dönüm kuru araziyi buluyorsanız öpün de başınıza koyun. 
Şimdi, bunların olduğu bir ortamda,
gerçekten hak eden bir kanunu getiriyorsunuz, doğru bir kanunu getiriyorsunuz
ama uygulamada ciddi manada eksiklikler var. Yarın bu uygulamalarda ciddi
sorunlarla karşı karşıya kalacağınızın bilinmesini istiyorum. 
Hepinize teşekkür ediyorum. (MHP
sıralarından alkışlar)
BAŞKAN – Teşekkür ederiz Sayın Yılmaz. 
Hükûmet adına Gıda, Tarım ve
Hayvancılık Bakanı Mehdi Eker.
Buyurunuz Sayın Eker. (AK PARTİ
sıralarından alkışlar) 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Teşekkür ediyorum. 
Sayın Başkan, değerli milletvekilleri;
hepinizi saygıyla selamlıyorum. 
Önümüzdeki tasarı, Türkiye’nin
geleceğiyle ilgili, Türk tarımının geleceğiyle ilgili ve gerçekten son derece
de önemli ve çok uzun yıllar boyunca birikerek gelişen bir sorunu çözmeyi
hedefleyen çok temel bir tasarı. Bu, politik mülahazaların da dışında, siyasi
partilerin kendi politikalarının da dışında ulusal bir mesele, hepimizin
geleceği bu. Çünkü, değerli arkadaşlar, dünyanın hiçbir gelişmiş ülkesinde
bizdeki gibi bir toprak rejimi yok. Bakın, İngiltere’de en büyük kardeşe
devrediyorlar, arazi bölünmüyor, ortalama işletme büyüklüğü 53,8 hektar,
Fransa’da 52,1 hektar; kardeşlerden biri diğerlerine piyasa değerinden bedelini
ödüyor. Ben şeylerini de söylüyorum yani gelişmiş ülkelerdeki rejimi nedir bu
işin, onlar nasıl çözüyorlar, tarih içerisinde nasıl çözmüşler. Almanya’da 45,7
hektar, kardeşlerden biri diğerine az bir tazminat ödüyor. İspanya’da 23,8
hektar, ehil olan mirasçıya devrediliyor. İtalya’da ehil olan mirasçıya
devrediliyor. ABD’de 181,8 hektar ortalama işletme, ortalama çiftlik yani ve
bedeli karşılığı satılıyor. Türkiye’de ise 5,9 hektar. 5,9 hektar benim
ülkemdeki ortalama işletme büyüklüğü yani 59 dönüm. Avrupa’daki biraz önce
saydığım ülkeler içerisinde bize en yakın olanı, bize 4 kat fark atıyor. Şimdi,
biz onlarla rekabet edeceğiz. 
Birinci şartı bunun verimliliktir.
Verimliliği etkileyen en önemli faktör ölçek ekonomisidir. Eğer bizim arazimiz
paramparçaysa, eğer bölük pörçükse ne teknoloji kullanabiliriz burada ne makine
kullanabiliriz ne yatırım yapabiliriz. Bakın, 3 milyon tarım işletmesi 30
milyon parsele bölünmüş durumda. Bizdeki o 5,9 hektar işletme de yekpare değil,
tek parsel değil, 10 parsel. 30 milyon parsele bölünmüş durumda ve 40 milyon da
vârisi var bunun, 40 milyon bunun sahibi, hissedarı. Böyle bir facia, böyle bir
durum. Keşke otuz sene önce, kırk sene önce, on sene önce bu yasa çıksaydı ama
bugün, hiç değilse bunu yüce Meclisin huzuruna getirdik ve şu ana kadarki
görüşmelerden de görüyorum ki genel anlamda, bu tasarının ruhuyla, bu tasarının
gerekçesiyle ilgili, muhalefet olsun, iktidar olsun bütün partilerimizin burada
bir mutabakatı var; bu da sevindirici, bunu da ifade edeyim. 
Şimdi, değerli arkadaşlar, Türkiye'de
biz, arazisini kaydeden çiftçiye para veriyoruz; çiftçi Kayıt Sistemi’ne
geliyor, dâhil oluyor ve buna para veriyoruz. Bakın, Türkiye’de 23 milyon 800
bin hektar tarım arazisi var, yaklaşık 24 milyon hektar. Bugüne kadar bunun
Çiftçi Kayıt Sistemi’ne kaydolan kısmı yaklaşık 15 milyon hektar. Nerede bunun
9 milyon hektarı? 9 milyon hektarı kayıt altında değil. Niye? Sebebi şu: 6,3
milyonu şahıs veya tüzel kişilere ait olup intikal yapılmaması, hissedarlar arasındaki
sorunlar veyahut çok küçük olması sebebiyle –artık, iş halı büyüklüğüne kadar
düşmüş- işletilemiyor, kullanılamıyor. Milletvekili arkadaşlarım geliyor buraya
diyor ki: “Türkiye'de, işte 2 milyon hektar arazi işletilmiyor.” falan. Doğru,
hepsi doğru ama bunun sebebi, işte bu yasanın eksikliği, bu yasanın olmaması.
Türkiye'de bölünme serbest olduğu için, bugüne kadar bu, bu şekilde geldi. 
Şimdi, 2,7 milyon hektar da kaçak veya
ecrimisil ödenerek kullanılan, hazineye ait tarım arazisi. Dolayısıyla, 9
milyon hektar bu kanun yürürlüğe girip rehabilite edilirse, sonuçlarıyla
birlikte toplulaştırma sağlanırsa bunlardan istifade edilebilir ama en
önemlisi, biz hiç değilse kalan araziyi teminat altına, emniyet altında almış
olacağız. Çünkü, Türkiye’de 3 milyon işletmenin yüzde 65’i 50 dekarın altında
araziye sahip, yüzde 83’ü 100 dekarın altında araziye sahip. Dolayısıyla, biz
muhakkak surette, bir an önce bunu yasalaştırmalı ve bunun çözümünü birlikte
geliştirmeliyiz. Bunun elbette ki çok sayıda verdiği zarar var. Benim
Komisyonda arz ettiğim husus, kabaca 17 milyar lira sadece, bu arazilerin
arasında -aşırı derecede küçülmeden dolayı- gerek traktörün dolaşırken
harcadığı ilave mazot gerekse bunların verimli kullanılamaması sebebiyle
uğranılan gelir eksikliği. Yoksa gerçek bir ekonomik değer üzerinden
hesaplandığında bunun çok daha ileri bir noktada, hasarın çok daha büyük
olduğunu söyleyebiliriz.
Peki, biz bugüne kadar toplulaştırma
yapmadık mı? Değerli arkadaşlar, Türkiye 1961 yılından 2003 yılına kadar 450
bin hektar arazisini toplulaştırabilmiş. Yılda yaklaşık 10 bin hektar. Biz
2003’ten bu yana 4 milyon hektar tarım arazisinin toplulaştırılmasını
tamamladık. 2 milyon hektar da şu anda yapılıyor, bu yıl sonunda teslim
edilecek, eder sana 6 milyon hektar ancak bu yetmiyor çünkü bir yandan bölünme
devam ettiği sürece, öbür tarafta toplulaştırmanın takdir edersiniz ki bir, çok
anlamı yok. Burada biz şunu önemsiyoruz, şunu öneriyoruz, diyoruz ki: Arazi
ilçelere göre sulu, kuru, dikili, yani bağ, bahçe ve örtü altı kategorilerine
göre bir ailenin karnını doyurabilecek büyüklükte olsun, bunun altına düşmesin.
Bizim ölçümüz şu: Çok basit bir ölçü. Tarımsal kişi başına millî gelir 3.650
dolar, geçen yılın rakamı. Bunun 4 katı en az bir gelir temin etmeli bize bir işletme,
bir tarım arazisi. Bunun 4 katı ederse bugünkü işte cari kurla yaklaşık 31 bin
Türk lirası. 31 bin Türk lirası bir gelir bize temin etmeli ki 4 kişilik bir
ailenin karnını köyde çiftçilik yaparken asgari…
KEMALETTİN YILMAZ (Afyonkarahisar) –
Biraz az olmuş ama.
GIDA, TARIM VE HAYVANCILIK BAKANI
MEHMET MEHDİ EKER (Devamla) – Ama ona bile itiraz ediliyor. 
KEMALETTİN YILMAZ (Afyonkarahisar) –
Çay-simit hesabına dönmüş bu iş!
GIDA, TARIM VE HAYVANCILIK BAKANI
MEHMET MEHDİ EKER (Devamla) – Türkiye’nin gerçeklerini bileceğiz am. Yani onu
da çok daha fazla yaptığımızda, bu defa, mesela biraz önce arkadaşlarım
geldiler onu bile tenkit ettiler, işte bu çok büyük, vesaire. Dolayısıyla
“Böyle bir arazi yok.” diyen arkadaşlarımız oldu. Şimdi, dolayısıyla…
KEMALETTİN YILMAZ (Afyonkarahisar) –
Arazinin durumuna göre değerlendirmek lazım. 
GIDA, TARIM VE HAYVANCILIK BAKANI
MEHMET MEHDİ EKER (Devamla) – Müsaade edin.
Dolayısıyla burada asgari ölçü bu. Ama
gelişen rakam, artan ihtiyaçlar doğrultusunda Bakanlar Kurulu bu oranları
indirip kaldırabilecek. 
Biz 2 tane temel
konu getiriyoruz, diyoruz ki: Önce mirasçılar kendi aralarında anlaşsınlar,
üzerinde anlaşma sağlanan mirasçıya devredebilirler, aile malları ortaklığı
kurabilirler -Medeni Kanunu’muzda olan bir uygulama- limitet şirket kurarak
ortak kullanım yapsınlar veyahut kendi aralarında anlaştıkları birine, üçüncü
şahıslara satışını yapabilsinler. Bunların hiçbirisini yapamıyorlarsa, yani bu
4 seçenekten birini de yapmıyorlarsa o zaman bir sulh hukuk mahkemesinde dava
açılabilecek veya dava açmamaları durumunda bakanlık taraflara üç ay süre verip
sonrasında dava açabilecek. Burada da sulh hukuk hâkimi, ehil mirasçı veya
istekli mirasçı… Ehil mirasçının şartları yönetmelikte belirlenecek.
Kadınlarla
ilgili bir endişe dile getirildi. O konuda hiç endişe etmeyin. Yönetmelikte
ayrıntılı bir şekilde, kadınların da hakkını koruyacak ve onlara ilave imkânlar
tanıyacak şekilde biz düzenlemeyi getireceğiz.
Ehil mirasçıyla
istekli mirasçı farklı şeylerdir. Ehil mirasçı, sadece parası olan mirasçı
değildir. Onu da özellikle vurgulayalım. Mesleği, sanatı, iştigali, köyde
yaşaması…
(Mikrofon
otomatik cihaz tarafından kapatıldı)
GIDA, TARIM VE
HAYVANCILIK BAKANI MEHMET MEHDİ EKER (Devamla) – Sayın Başkanım, bir cümlemi
bitireyim.
BAŞKAN – İki
dakika süre veriyorum.
Buyurunuz.
GIDA, TARIM VE
HAYVANCILIK BAKANI MEHMET MEHDİ EKER (Devamla) – Dolayısıyla, burada ehil
mirasçı sadece parası olan çiftçi veya mirasçı değildir. Bu, tamamen o
çiftçiliği liyakatle yapabilecek, o arazinin bakımını sürdürebilecek ve o
işletmeyi yapabilecek kişidir. Elbette ki o da diğer kardeşlerine yani diğer
mirasçılara paylarını ödeyecek.
Burada bir
endişe dile getirildi. Biz onun hesabını yaptık. Ehil mirasçı, seçilen ehil
mirasçının ödeme problemi olduğu takdirde buna kredi imkânı getirecek bir
düzenlemeyi de öngörüyoruz. Yani onun satın alabileceği bir düzenlemeyi de
birlikte getiriyoruz. Bu da yine önemli bir konu. Çünkü bu tür düzenlemelere
ihtiyaç olacak.
Amacımız burada şu: Belirli bir ölçeğin
altına tarım arazileri düşmesin. Böylece aşırı derecedeki göçün önüne de biz bu
şekilde geçebiliriz. Çünkü, aksi takdirde araziler çok küçülüp de karın
doyuramayacak hâle geldiğinde de insanlar kontrolsüz bir şekilde şehirlere
gider. Dolayısıyla burada karnını doyurabilecek kadar bir işletme oluşsun ve
hiç değilse o karnını doyurabilecek kişiyi orada, o tarım sektörünün içerisinde
biz muhafaza edebilelim. 
Bizim özü itibarıyla getirdiğimiz kanun
bu. Destekleyici tedbirler var, ayrıntılı düzenlemeler yönetmelikte zaten
yapılacak ve bu Türkiye'nin gerçekten ihtiyacı olan bir düzenleme. 
Ben, şimdiden herkese, bütün
milletvekillerimize, değerli görüşleri ve katkıları için çok teşekkür ediyorum.
Milletimiz için hayırlı olmasını temenni ediyorum. Hepinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederiz Sayın Eker.
Şahsı adına Trabzon Milletvekili Mehmet
Volkan Canalioğlu.
Buyurunuz Sayın Canalioğlu. (CHP
sıralarından alkışlar)
MEHMET VOLKAN CANALİOĞLU (Trabzon) –
Teşekkür ediyorum Sayın Başkan.
Değerli milletvekilleri, görüşülmekte
olan 564 sıra sayılı Toprak Koruma ve Arazi Kullanımı Kanunu ve Türk Medeni
Kanununda Değişiklik Yapılması Hakkında Kanun Tasarısı’yla ilgili görüşlerimi
belirtmek üzere söz aldım. Şahsım adına hepinizi saygıyla selamlıyorum.
Şimdi, tabii ki Sayın Bakan da biraz
önce izah etti, anlattı. Toprak çok önemli, geçmişten günümüze toprak çok
önemli ve kullanım hakkı da çok önemli ve bu toprak yüzünden aileler
birbirleriyle hasım olmakta, aileler birbirine girmekte ve zorunlu da göç
edilmektedir. O nedenle, toprağı korumamız lazım. Ama toprağı korurken değerli
milletvekillerimiz, bölgesel faktörleri de göz önünde bulundurmamız lazım.
Şimdi, bakınız, Karadeniz Bölgesi’nde 5
dönüm arazisi olan şahıs, üretici Harran Ovası’nın sahibidir ya da Konya
Ovası’nın sahibidir veya Ergene Ovası’nın sahibidir. Çünkü Karadeniz
Bölgesi’ndeki arazi dar ve kıttır ve gelişmeye müsait değildir ve bilhassa
Bütünşehir Yasası’ndan sonra, planlı ve plansız olmak üzere, buralarda yeniden
elden geçirilme noktasında gayret sarf edilmesi lazımdır ama yapılan
çalışmalardan anlaşılıyor ki Büyükşehir Yasası’ndan önce yapılan çalışmalardır.
O nedenle, Karadeniz Bölgesi’nde yapılacak olan çalışmalarda mutlaka ada
bazında, kent içinde kalan planlı yapılaşma ve kent dışında kalan plansız
alanları da ona göre değerlendirmek gerekmektedir.
Şimdi, Sayın Bakan çok güzel şeyler söyledi. Elbette ki Avrupa’da toprak
korunuyor ama toprağa bakan, üreten insan da korunuyor, teşvik alıyor. Onlar da
bir yerde göç etmek değil, elde ettiği ürünlerle ekonomisine katkı sağlıyor ama
Karadeniz Bölgesi’nde veya Trabzon’da böyle değil değerli arkadaşlar. Bakınız,
giderek daralan arazi… Üretici ürününün hak ettiği karşılığını alamayınca göç
etmek durumunda olmasının yanı sıra, aynı zamanda kentsel dönüşümde rant elde
etmek için arazisini kat karşılığı veriyor çünkü elde ettiği ürün onun karnını
doyurmuyor. Doyurmayınca ne yapıyor? “Arsam kıymetlensin, kentsel alan içinde
kalan bu arsayı müteahhide vereyim kat karşılığı, elde edeyim 4-5 daire ve ben
oradan alacağım kiralarla veya sattığım dairenin karşılığıyla hayatımı devam
ettireyim bir müddet.” diye düşünüyor. Bunu bu şekilde değerlendirmek lazım.
Yani bölgesel olarak bunu ele aldığımız zaman böyle değerlendirmek lazım.
Şimdi, zaten Karadeniz Bölgesi’nde tütün -çok şükür- kota mota o gitti,
kapandı gitti. Bir fındığımız var. Değerli Malatya Milletvekili arkadaşım
“kayısı, kayısı” dedi ama o bizden şöyle şanslı: Uçaklarda kayısı veriliyor,
uçaklarda fındık verilmiyor. 
VELİ AĞBABA (Malatya) – O da benim emeğimle. 
MEHMET VOLKAN CANALİOĞLU (Devamla) – Uçaklarda artık fındık da verilmesi
lazım. Kayısıyla fındık kardeştir. (CHP sıralarından alkışlar) Çünkü bunlar her
şekilde insan sağlığına faydalı olduğu gibi, aynı zamanda ekonomiye de önemli
katkıları var.
VELİ AĞBABA (Malatya) – Para etmediği için parasız veriyoruz. Kayısı
para etmiyor, bedava alıyorlar.
MEHMET VOLKAN CANALİOĞLU (Devamla) – Sayın Bakanımız, şimdi, siz de
biliyorsunuz ki Türkiye’de, ülkemizde 322 bin üretici fındık üretimi
yapmaktadır ve 2 milyon insan fındıktan gelir elde etmektedir ve yine, ülkemiz
2 milyar dolar gelir elde etmektedir. Ama bizim düşüncemiz, yani Hükûmetin
düşüncesi: “Üretici üretmesin, biz ona alan bazlı desteğimizi verelim, üretim bazlı
desteğimizi kenara koyalım.” Oysa alan bazlı desteği yürütürken aynı zamanda
üretim bazlı da destek vermeliyiz ki insanları hazırcılıktan kurtaralım ve
onları üretime yönlendirelim. 
Şimdi, çayın durumuna girmiyorum.
OSMAN AŞKIN BAK (İstanbul) – Ağabey, uçaklarda fındık verilsin, doğru
söylüyor.
MEHMET VOLKAN CANALİOĞLU (Devamla) – Osmancığım, onu sonra söylerim.
OSMAN AŞKIN BAK (İstanbul) – Volkan Ağabey, katılıyorum sana,
destekliyorum.
MEHMET VOLKAN CANALİOĞLU (Devamla) – Teşekkür ediyorum Osman, sporcu
anlayışıyla beraber.
HAYDAR AKAR (Kocaeli) – Niye, fındık spora iyi mi geliyor?
MEHMET VOLKAN CANALİOĞLU (Devamla) – Şimdi, bakınız, 29-30-31 Martta her
yerde olduğu gibi fındıkta da don oldu ve eksperler hâlâ çalışmalarını
tamamlayamadılar. Sayın Bakanım, bir an önce eksperlerin bu çalışmaları
tamamlamaları lazım. Şimdi, siz güzel dediniz: “Biz TARSİM’i çıkardık yani
tarımla ilgili Tarım Sigortaları Havuzu yaptık ve buradan yüzde 50’sini biz
üreticiye veriyoruz.” Çok doğru. Peki, çeşitli nedenlerle ya da ekonomik
nedenlerle tarım sigortası yapmayanların durumu ne olacak Sayın Bakanım? O
zaman bunların durumunu da düzeltmek lazım çünkü devlet bugünler için vardır. 
Don nedeniyle yanan fındık için de
insanların geleceği kararmasın, yanmasın çünkü fındık her şeyden önce bir
gelenektir, görenektir ve fındığı insanlar tarlada bırakmazlar ve onu
toplarlar. Toplarlar ama üzerine de toplama parası verirler. O nedenle,
fındığın hak ettiği payı alması lazım ve çeşitli nedenlerle sigorta yapmayan
insanların sigortalarının karşılıksız ödenmesi gerekiyor ve onların Ziraat
Bankasına, özel bankalara, tarım kredi kooperatiflerine olan borçları, elektrik
borçları ve sigorta primleri askıya alınmalı ve onların uzun vadeli faizsiz
kredilerle desteklenmesi gerekiyor. 
Bunları yaptığımız takdirde fındık
üreticisi toprağına da sahip çıkar ve insanlar o toprağa sahip çıkar diyor,
hepinizi sevgiyle selamlarken yarın 1 Mayıs, Emekçi Bayramı’nı da kutluyorum.
Teşekkür ediyorum. (CHP sıralarından
alkışlar)
BAŞKAN – Teşekkür ederiz Sayın
Canalioğlu.
Sayın milletvekilleri, şimdi soru-cevap
bölümüne geçiyoruz. Birinci bölümde soru-cevap on beş dakika; yedi dakikasını
sorulara, sekiz dakikasını cevaplara ayıracağım.
Efendim, ilk önce Sayın Erdoğan…
MEHMET ERDOĞAN (Muğla) – Teşekkür
ediyorum Sayın Başkan.
Sayın Bakan, devri iktidarınızda
köylünün borcu sürekli artmaktadır. Köylünün girdi maliyetlerini düşürme
konusunda bir çalışmanız var mı? Yine, ürün fiyatları çok düşük. Özellikle
narenciye, sera ürünleri ve yaş sebze meyve ihracatında destekleme yapmayı
düşünüyor musunuz? Ayrıca, bu getirdiğiniz kanunla iki yıl önce çıkardığınız
Büyükşehir Kanunu arasında çok ciddi bir çelişki vardır. Şimdi, bu kanunun
yürürlüğe girmesiyle birlikte özellikle büyükşehirlerde bütün vatandaşlar kendi
arazisinin de imar içerisine alınması konusunda belediyeleri sıkıştıracaktır.
Bu bakımdan bu kanunun Türkiye’nin önemli bir kesiminde, 30 büyükşehirde
uygulanması imkânsızdır. Bunu düzenleyecek herhangi bir çalışma da bu kanunun
içerisinde yapmayı düşünüyor musunuz? 
Teşekkür ediyorum.
BAŞKAN - Teşekkür ederiz Sayın Erdoğan.
Sayın Çınar…
EMİN ÇINAR (Kastamonu) – Teşekkür
ederim Sayın Başkan.
Sayın Bakanım, seçim bölgem olan
Kastamonu’da özellikle hasat dönemi geldiğinde biz bütün altyapı çalışmalarını
yapmamıza rağmen Ofise alım yaptıramadık geçen yıl. Bu sene de bundan dolayı
çiftçimiz ciddi manada bir mağduriyet yaşadı. Biz sizden şimdiden bunun sözünü
alıp seçim bölgem olan Kastamonu’da Ofisin alım yapmasını talep ediyoruz.
Bir diğer konu da TARGEL personelleri kapsamında.
Bunlar kırsal alanda tarımı geliştirmek adına görev yapması gereken
personeller. Yine, seçim bölgemde bu personellerin tamamı ya ilçe merkezlerinde
veya il merkezlerinde görev yapmakta. Acaba bu uygulamadan vaz mı geçildi yoksa
bunlar kendi alanlarında tekrar çalışmaya tekrar edecekler mi?
Teşekkür ederim.
BAŞKAN – Teşekkür ederiz Sayın Çınar.
Sayın Işık…
ALİM IŞIK (Kütahya) – Teşekkür ediyorum
Sayın Başkan.
Sayın Bakan, mevcut durumda, bölünmüş
arazilere yönelik bir tedbir geliştirildi mi? Şu anda küçülmüş arazilerin
birleştirilmesiyle ilgili nasıl bir uygulama vardır kanun tasarısı içerisinde?
Baktığım kadarıyla bir şey görünmüyor.
İkincisi: Şimdiye kadar yapılan arazi
toplulaştırma çalışmalarının ve bu yolla yapılan harcamaların bölgelere göre
dağılımı nasıl olmuştur? Yani Bakanlık olarak siz görevdeyken en azından ne
kadar araziyi toplulaştırabildiniz, bunu nerelerde yapabildiniz?
Bir de son üç yılda ekilmeyen arazi
büyüklüğü nasıl değişti? Ciddi anlamda ekilmeyen arazi artışının olduğu bilinmektedir.
Bunun sebepleri arasında en önemli gördüğünüz sebepler nelerdir? Nasıl bir
çözüm düşünüyorsunuz?
BAŞKAN – Teşekkür ederiz Sayın Işık?
Sayın Yılmaz… Yok.
Sayın Halaman…
ALİ HALAMAN (Adana) – Başkanım teşekkür
ederim.
Şimdi Sayın Bakanıma şöyle bir soru
sormak istiyorum: Bu kanun birleştirme, toplulaştırma kanunu ama Türkiye’de o
kadar çok büyük araziler -yani Hükûmetin olsun, belli ailelerin olsun-
ekilmeyen, biçilmeyen, çokluktan dolayı traktör bile sürülmeyen araziler,
tarlalar var, çok olduğu için ekemiyor, baş edemiyor. 
“Bu tarlaların üzerinde, arazilerin
üzerinde birleştirme yapıyoruz.” derken bu çok olan araziler üzerinde bir
reform, bir ayrıştırmayı düşünüyor musunuz?
Teşekkür ederim.
BAŞKAN – Teşekkür ediyoruz Sayın
Halaman.
Sayın Öz…
SAKİNE ÖZ (Manisa) – Teşekkürler Sayın
Başkan.
Sayın Bakan, kiraz üretiminde önemli
pay sahibi olan İzmir ve Manisa’da geçtiğimiz günlerde yaşanan dolu felaketi
hasat zamanında gelmiş ve binlerce dekar alana yayılmış, kirazımız yüzde 80’e
varan oranda zarar görmüştür. 
Özellikle Manisa’mızın Şehzadeler
ilçesinde Sancaklıbozköy, Sancaklıiğdecik, Karaoğlanlı, Çeşmebaşı, Çobanisa
mahallelerinde yaşanan dolu felaketi nedeniyle yaşanan kayıpların karşılanması,
borçların ertelenmesi ve desteklenmeler adına gerekli tespit çalışmalarının
acilen tamamlanmasını talep ediyorum. Bakanlığı göreve davet ediyorum. 
Manisa’da geçen yıl da Alaşehir ve
Sarıgöl’de bağlarımızda dolu afetleri yaşamıştık. Sayın Bakanımız, siz de gelip
yerinde tespit etmiş, afet yaşamış köylerimizi gezmiştiniz ve afet bölgesi ilan
edilmesinin gerektiğini söylemiştiniz. Bu konuyla ilgili geçen yıl ne yapıldı?
Bu yıl afet gören bu bölgelerimizde ne yapmayı düşünüyorsunuz?
BAŞKAN – Teşekkür ederiz Sayın Öz.
Sayın Genç…
KAMER GENÇ (Tunceli) – Teşekkür ederim.
Demin sorduğum soruyu yine soruyorum:
Şimdi, Diyarbakır Bismil’in Türkmenhacı köyü var, burası Alevi köyü. Bu köyde
bir vatandaş ölüyor. 2.600 dönüm arazisi var. Bunun çocukları var. Yandaki bir
köyden bazıları gidiyorlar, hâkimlerin, avukatların da desteğiyle diyorlar ki:
“Bu adamın vârisi biziz.” Sahte vâris tespit ediyorlar kendilerini ve bu
arazileri satıyorlar. Bu on senelik bir mesele. Burada hâkimler var, avukatlar
var, politikacılar var ve tarım desteklemeden de on senede 10 trilyona yakın
para alıyorlar. Şimdi bu vatandaşlar on senedir uğraşıyorlar. Sayın Bakanın da
köylüleri bunlar, yakın köylüleri o sahte tapuyu alanlar. Acaba Sayın Bakan bu
davaların hızlandırılması konusunda niye herhangi bir gayret sarf etmiyor? 
Yine “Getirilen bu toplulaştırmayla
acaba bizim bu arazilerimizi alıp da yine başka köylülerle toplulaştırıp da
elimizden alacaklar mıdır?” diyorlar.
Gerçekten çok tuhaf bir durum.
BAŞKAN – Teşekkür ederiz Sayın Genç. 
Sayın Ali Öz… Yok. 
Sayın Akar…
HAYDAR AKAR (Kocaeli) – Sayın Bakan,
biraz evvelki konuşmanızda buna “ulusal bir mesele” dediniz, gerçekten de
ulusal bir mesele. Bizdeki toprak rejimiyle gelişmiş ülkelerdeki toprak
rejimini karşılaştırıyorsunuz, buna da tamam, doğru, bizim 4 katımız minimum
seviyede. Ama, maalesef, on iki yıldır siz iktidarsınız. Bu alışkanlık
herhâlde, genelde bir şikâyet etme alışkanlığı, sanki başka bir hükûmet varmış
gibi siz de aynı tavrı sürdürüyorsunuz. Niye bunları on iki yıldır yapmadınız,
aşağı yukarı yedi yıldır da siz Bakansınız? “Keşke on sene önce çıksaydı.”
diyorsunuz ki, evet, keşke otuz sene önce çıksaydı ama on iki yılın sorumluluğu
da size ait. Bunu da başta sizinle paylaşmak istedim. 
Yine, “Tapulaştırma ve bölünmeyle
minimum rakamları tespit ettik.” diyorsunuz ve bu minimum rakamlarla o ailenin
geçinebileceği bir miktar olduğunu ifade ediyorsunuz ama geçim endeksine
baktığınızda, Hakkâri’deki geçim endeksiyle Kocaeli’deki geçim endeksi,
Rize’deki tarımla uğraşan insanların geçim endekslerinin farklı olduğunu
görüyoruz. Bunu aynı kategoride nasıl değerlendiriyorsunuz? 
BAŞKAN – Teşekkür ederiz Sayın Akar. 
Buyurunuz Sayın Bakan. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Teşekkür ediyorum Sayın Başkan. 
Şimdi, Sayın Erdoğan’ın girdi
destekleriyle ilgili söylediği bir husus var. Biz, tabii, gerek mazot gerek
gübre gerek kredi gerek sertifikalı tohum konusunda üreticilere destek
veriyoruz alan bazlı olarak yaptıkları faaliyetlere uygun. Örneğin, gübrede
bizim ödediğimiz ve mazota ödediğimiz tutar -sadece bu yıl için söylüyorum-
2014 yılı içerisinde yaklaşık 1,5 milyar Türk lirası. Yani, ödediğimiz toplam
tarım desteğinin, hibe desteğinin 1,5 milyara yakın kısmını bu kalemler
oluşturuyor, mazot ve gübre. Sertifikalı tohum aynı şekilde kullanılıyor,
destek veriliyor; hem kullanana hem de üretene biz sertifikalı tohum desteği de
veriyoruz. 
Bir şey daha:
Mesela gübre fiyatlarından bahsedildi. Burada, tabii, örneğin gübre desteği
2014 yılında yüzde 10 oranında artırıldı ve gübrenin ortalama maliyetinin
yaklaşık yüzde 15’i geçen zaman içerisinde karşılandı. Takdir edersiniz ki
üretimde tek bir girdi yok yani üretimde çok sayıda… Evet, büyük kalemler
mazot, gübre, tohum, vesaire ama başka faktörler de var, başka girdi kalemleri
de var, bunlar da kullanılıyor. Kredi keza bir girdidir, sonuçta para alınıyor.
2003-2013 arasında toplamda 93,1 milyar lira Türk çiftçisine tarımsal kredi
kullandırıldı ve bunun faizleri de 0 ila 8,25 aralığında bir faiz haddiyle
veriliyor. Aradaki fark da Bakanlık tarafından, Hükûmet tarafından bankaya ve
Ziraat Bankasına ve Tarım Krediye ödeniyor. 
Büyükşehirde bu
yasanın problem çıkaracağıyla ilgili bir endişeden bahsetti Sayın Erdoğan.
Aslında, biz, tabii bütün bu faktörlerin hepsini dikkate aldık. 2005 yılında
çıkarılan 5403 sayılı Kanun’a bir fıkra eklendi ve bu eklenen fıkrayla tarım
arazilerinin Toprak Koruma ve Arazi Kullanımı Kanunu’nda belirtilen izinler
alınmadan tarımsal amaç dışında kullanılmak üzere planlanamayacağı İmar
Kanunu’nda da açıkça hüküm altına altında. Dolayısıyla, keyfî imar planlarıyla
tarımsal arazilerin imara açılması söz konusu değildir. Bunu bazı
arkadaşlarımız dile getiriyorlar; büyüme, şehirlerin yeni statüsüyle,
büyükşehir olmasıyla… Biz zaten eklediğimiz hükümle daha önceden bunu garanti
altına aldık ve bütün bu durumlar da mevcut tarım arazileri Toprak Koruma ve
Arazi Kullanımı Kanunu hükümlerine tabidir. Bunu da ifade etmek istiyorum.
Kastamonu’da Toprak Mahsulleri Ofisi:
Eğer ihtiyaç varsa sayın vekilim, biz onu açarız. 
EMİN ÇINAR (Kastamonu) – Geçen sene…
GIDA TARIM VE HAYVANCILIK BAKANI MEHMET
MEHDİ EKER (Diyarbakır) – Şöyle efendim: Şimdi 2010 yılında 94 ton alım
yapıldı. 2011 yılında, 2012’de alım yok. 2013’te açılmadı çünkü talep yok. Yani
takdir edersiniz ki oraya siz alım için tesis kuruyorsunuz, eleman görevlendiriyorsunuz,
yer kiralıyorsunuz, masraf yapıyorsunuz eğer size mal gelmezse belirli bir
miktarda -yani o masrafı kurtaracak kadar- o zaman o, hazineye ilave bir
yüktür, millete ilave bir yüktür, ilave bir para yüküdür; o da doğru bir şey
değildir.
Nedeni, yeterli ürün gelmemesi. Bir
geçici alım merkezinin açılma maliyeti -sadece geçici alım merkezinin bile-
asgari 216 bin Türk lirasıdır. Dolayısıyla, hani bunu kurtaracak bir şey olması
lazım ki yapılsın. İhtiyaç olduğunda biz geçici alım yapıyoruz yani yer
açıyoruz. O konuda bir endişeniz olmasın. Gerekirse kalıcı tesis de
yapabiliriz.
TARGEL personeli; 37 tane veteriner
hekim, 82 tane mühendisten oluşan 119 tane TARGEL personeli var. Bunlar eğer
yanlış yerde, köy dışında, geçici çok özel ihtiyaçlar dışında kullanılıyorsa bu
yanlış bir şeydir. Biz asla onların başka bir yerde görevlendirilmesine rıza
göstermeyiz, onu söyleyeyim.
EMİN ÇINAR (Kastamonu) – Merkezlerde
kullanılıyor.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) - Onları inceleyeceğiz. Eğer öyle bir durum
tespit edersek onlarla ilgili de gerekli işlemi yaparız. Bunu da ifade etmek
istiyorum.
Sayın Kutluata demin aslında burada
dile getirdi fakat bizim cevap verme imkânımız olmadı.
Şimdi, mevcut yapıda bizim bölünmüş
yapı eğer mevcut normların üzerinde ise zaten bu yeni kanuna bundan sonra tabi
olacak. Ama bunun altında, küçük ise o zaman biz bunları da hem toplulaştırma
yoluyla, bunu üstelik yeni mekanizmalar geliştirmek suretiyle yapacağız ki
Bakanlığın ilgili genel müdürlüğü bu manada aslında bir yeni arazi edindirme
bürosu gibi faaliyet yapacak yani yol gösterecek, yardımcı olacak. Kredi
mekanizmalarıyla bunların, hani bir araya… 
ALİM IŞIK (Kütahya) – Bu işi
özendirmemiz lazım, özendirmezsek yapamayız. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – İşte, özendirme o şekilde olacak. Yani, kredi
imkânlarıyla ve toplulaştırma imkânlarıyla mevcut durumda kurtarılmış olacak.
Şimdi, kiraz üretiminde Manisa’yla
ilgili ve diğer Ege Bölgesi’ndeki Kemalpaşa’da vesaire bazı yerlerde oldu.
Buralarda da bir borç ertelenmesi söz konusu. Malum, kirazda oluşan dolu ve
diğer ürünler de tarım sigortası kapsamında ve o sigortanın da yarısını biz
zaten ödüyoruz. Geçen sene de orada vuku bulan felaketten ötürü borç ertelemesi
yapıldı bağ için. 3.835 kişinin borcu ertelendi Manisa’da 2013 yılındaki
bağlardaki donda. TARSİM’den de ayrıca 91 milyon lira tazminat ödendi.
(Mikrofon otomatik cihaz tarafından
kapatıldı)
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – 91 milyon lira da TARSİM’den hasat ödemesi
yapıldı. Bundan sonraki şeyde onlarda borç ertelemesi de yapılacak. 
Gerisine de devam ederiz. (AK
PARTİ sıralarından alkışlar)
BAŞKAN – Peki, yazılı cevap
vereceksiniz.
Teşekkür ediyoruz Sayın Bakan.
Birinci bölüm üzerindeki görüşmeler
tamamlanmıştır.
Şimdi birinci bölümde yer alan
maddeleri, varsa o maddeler üzerindeki önerge işlemlerini yaptıktan sonra ayrı
ayrı oylarınıza sunacağım. 
1’inci madde üzerinde iki önerge
vardır, okutuyorum: 
Türkiye Büyük Millet Meclisi Başkanlığına
564 sıra sayılı kanunun 1. Maddesindeki
tarımsal arazi ifadesinin tarım arazisi olarak değiştirilmesini arz ederiz. 
Ali
Rıza Öztürk  İlhan Demiröz  Muharrem Işık

Mersin  Bursa  Erzincan

Veli
Ağbaba  Kamer Genç  Levent
Gök

Malatya  Tunceli
 Ankara 
Türkiye Büyük Millet Meclisi Başkanlığına
Görüşülmekte olan 564 sıra sayılı
“Toprak Koruma ve Arazi Kullanımı Kanunu ve Türk Medeni Kanununda Değişiklik
Yapılması Hakkında Kanun Tasarısının” 1 inci maddesinin aşağıdaki şekilde
değiştirilmesini arz ve teklif ederiz. 
Ali
Öz  Emin Çınar Oktay
Öztürk 
Mersin Kastamonu Erzurum
Erkan
Akçay  Kemalettin Yılmaz  Ali
Halaman 

Manisa  Afyonkarahisar Adana
 Seyfettin
Yılmaz 

 Adana

Madde 1- 3/7/2005 tarihli ve 5403
sayılı Toprak Koruma ve Arazi Kullanımı Kanununun 1 inci Maddesi aşağıdaki
şekilde değiştirilmiştir. 
“Bu kanunu amacı; toprağın korunması,
geliştirilmesi, tarım arazilerinin sınıflandırılması, asgari tarımsal arazi ve
yeter gelirli tarımsal arazi büyüklüklerinin belirlenmesi ve bölünmelerin
önlenmesi, tarımda verimliliğin arttırılması tarımsal arazi ve yeter gelirli
tarımsal arazilerin çevre öncelikli sürdürülebilir kalkınma ilkesine uygun
olarak planlı kullanımı sağlayacak usul ve esasları belirlemektir.” 
BAŞKAN – Komisyon önergeye katılıyor
mu?
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) – Katılamıyoruz Sayın Başkan. 
BAŞKAN – Hükûmet?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Katılmıyoruz Sayın Başkan. 
BAŞKAN – Sayın Halaman, buyurunuz
efendim. (MHP sıralarından alkışlar)
ALİ HALAMAN (Adana) – Başkanım,
teşekkür ederim. 
564 sıra sayılı Kanun Tasarısı’nın
1’inci maddesi hakkında yani vermiş olduğumuz önerge hakkında söz aldım.
Hepinizi saygı, sevgiyle selamlarım. 
Bu kanun temel kanun, 25 madde, 2
bölüm. Biz genelde 1’inci madde üzerinde önerge verdik. Önergenin gerekçesi,
maddeye karşı… İşte, toprağın korunması, geliştirilmesi, tarım arazilerinin
sınıflandırılması, yeter gelirli tarımsal arazilerin kalkınma ilkesine uygun
esasları belirlemeyi amaçlıyor bu 1’inci madde. Yani araziyi birleştirme,
toplulaştırma kanunu.
Şimdi, kanunun genel muhtevası, sulu
tarım arazilerine veya cazip arazilere, yeniden, kamu adına tanzim yapmayı… Bu
tanzimi yaparken de genelde Amerika, İngiltere, Fransa, Almanya gibi ülkeleri
misal vererek bu kanunu iyi yaptığını söylüyor Bakanlık; “Batı’da, gelişmiş
ülkelerde şöyle.” diyor: “O ülkelerde çiftçi sayısı az, bizde çok. Batı’da
köyde yaşayan insan az, bizde çok.” deyip köyde yaşayanların ektiğini,
biçtiğini, bunların değerini düşürtme noktasında zorlayıcı sebepler ortaya
koyarak köylünün şehre göçmesini sağlıyor. Dolayısıyla –köyün tüzel
kişiliklerini zaten ortadan kaldırdılar- işsizliğin artmasını, işsiz güçsüz
insanların çoğalmasını, asgari ücretle çalışmayı öneriyor bu kanun. Sonra da
“Sen tarlana takımına iyi bakmadın, iyi biçmedin, sürekli zarar ediyorsun,
dolayısıyla korunmak istiyorsun Bakanlık tarafından; biz bunları Bakanlık
olarak yapamayız. Siz bu tarlaları, iyi yapacak olan firmalar var, şirketler
var, yapmak isteyenler var, bunlara satın.” diyor bu kanun. “Eğer çalışmak
isterseniz de bunların yanında -yapamadığınız için- asgari ücretle çalışın,
onlar size iş imkânı verecek.” diyor yani kanunun mevzusu bu. 
Şimdi, bu kanun, bundan önce çıkan
kentsel dönüşüm kanunlarına benziyor biraz. Kentsel dönüşüm akabinde çıkan AVM
merkezleri var. Biraz, bu AVM merkezlerinin kurulmasını amaçlayan bir kanuna
benziyor. Bu toplumda, kentsel dönüşümden, AVM merkezlerinin kurulmasından
sonra esnafların ortadan kalkmasından bu toplum memnun mu da bu kanundan memnun
olacak? 
Şimdi, küresel sermayenin, kapitalist
piyasa anlayışının tesirinde kalarak çiftçinin elindeki geliri yeter arazilere
göz dikmek bu kanunun gereği değil mi? Şimdi, AKP iktidarı olarak, on iki
senedir, ya, bu çiftçinin, tarımla uğraşanın, cazibeli çiftçilik yapanların
gübre işini mi hallettiniz, gübre işini mi çözdünüz? Çiftçinin kullandığı zirai
ilacın alım satımını doğru düzgün yaptırdınız mı? Tohum işini hallettiniz mi?
Misal, son zamanlarda özel kanun çıkardınız, Bursa’da Cargill firmasına,
Pioneer firmasına özel yer verdiniz, Türkiye'nin tohum ihtiyaçlarını mı
karşıladı? Ziraat Bankasının, tarım ve kredi kooperatiflerinin veya ara
faizcilerin faizlerinin altında inleyen çiftçinin meselesini çözdünüz de bu
kanun mu kaldı? Çiftçinin traktörüne mi baktınız, pulluğuna mı baktınız?
Çiftçilik yapanların sorunlarını çözüp, bu memlekette ıslah çalışması yapıp
ekilmeyen tarlaları ekilir hâle mi getirdiniz? “Tarımda gelir arttı.” deniyor.
Eğer gelir arttıysa çiftçiler tarlasını ekemez hâle niye geliyor? Niye o zaman,
sen çiftçilere “Tarlanı sat.” diyorsun? Narenciyede ihracat mı arttı? Son
zamanlarda, nisan ayında, şubat ayında bizim Adana bölgesinde -Valencia cinsi
var, Trablus cinsi var- bu portakallar satılmadığı için ağaç başında kaldı,
dibine döküldü ya. İhracat nereden arttı? Kim portakal alıyor, satıyor? 
Dolayısıyla, bu kanun -dünün ağalık
sistemi- bugün kravatlı ağalar yaratmak için önümüze getirilen bir kanun. 
Ben, her şeye rağmen Türk milletine
hayırlı uğurlu olmasını diliyor, saygılarımı sunuyorum. (MHP sıralarından
alkışlar) 
BAŞKAN – Teşekkür ederiz Sayın Halaman.

Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
564 sıra sayılı kanunun 1. Maddesindeki
tarımsal arazi ifadesinin tarım arazisi olarak değiştirilmesini arz ederiz. 
Ali Rıza Öztürk
(Mersin) ve arkadaşları
BAŞKAN – Komisyon önergeye katılıyor
mu?
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) – Katılamıyoruz Sayın Başkan. 
BAŞKAN – Hükûmet? 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Katılmıyoruz Sayın Başkan. 
BAŞKAN – Buyurunuz Sayın Öztürk.
ALİ RIZA ÖZTÜRK (Mersin) – Sayın
Başkan, değerli milletvekilleri; görüşülmekte olan kanun tasarısının 1’inci
maddesindeki önerge üzerinde söz aldım. Hepinizi saygıyla selamlıyorum.
Sayın Bakanım,
özellikle, ben bu konuyu dikkatinize sunmak için söz aldım, Silifke’nin
Kurtuluş köyü dünyadaki 5 tane lagünden biri, çok özelliği olan bir yer, burada
hazine arazileri ve şahıs arazileri var. Burada, 2007 yılında Tarım Bakanlığı
Toprak Reformu Genel Müdürlüğü -toprakların toplulaştırılması projesi
başlatıyor- 2 proje başlatıyor: Birincisi, arazilerin toplulaştırılması, bir
de, bu hazine arazilerinin topraksız köylülere dağıtılması projesi başlatıyor
–sosyal bir proje- fakat orası aynı zamanda özel çevre koruma alanı ilan
edilmiş ve Ramsar Sözleşmesi’yle korunan özellikli bir yer. Özel çevre koruma
alanı ilan ediliyor, ancak şerh veriyorlar ve hiçbir işlem yapmıyorlar ve orada
15-20 ev var, bir de ahırları var köylülerin. Aslında, Tarım Bakanlığınızın
Tarım Reformu Genel Müdürünün bu projenin bir an önce hayata geçirilmesini
savunduğunu biliyorum, yani çok yakından ilgilendiğini biliyorum. Burada,
aslında, bu özel çevre koruma alanı ilan edilince bu şerh verilen arazilere ya
trampa suretiyle başka bir yerde hazine arazisi verilmesi lazım ya da
kamulaştırılması lazımdı. Bu iki konu da yerine getirilmiyor.
Şimdi, orada
15-20 evin ve ahırların da yıkılarak başka yere taşınması söz konusu, sırf bu
nedenle bu projeler yürütülemiyor. Çünkü Tarım Bakanlığı bu arazilerin
üzerindeki evler için harcama yapamıyormuş öğrendiğimiz kadarıyla, ancak bu
ödeneğin Çevre ve Şehircilik Bakanlığına verildiği zaman bunun sağlanması
mümkünmüş.
Şimdi, burada,
gerçekten bu insanların mağduriyetlerinin giderilmesi ve bu arazilerin
toplulaştırılması oradaki topraksız köylülerin lehine olan bir durumdu. O köyde
gerçekten büyük hazine arazileri var; o arazileri, gücü olan zenginler
ecrimisil ödeyerek kullanıyorlar, güçsüzler kullanamıyor. Bu sosyal projenin
bir an önce yaşama geçirilmesi gerektiği tüm köylülerin ortak talebidir. Orada,
gerçekten bu özel çevre koruma alanının ilan edilmesi… Yıllardan beri, yani
Antalya-Mersin asfaltının sol tarafı toptan özel çevre koruma alanı ilan
edilmiş. Koruyalım, ben bir şey demiyorum tabii ki. Orada tarım arazileri var,
doğru dürüst ekip biçemiyor bile köylüler, mağdur oluyorlar. Bu sosyal proje
Bakanlığınız tarafından dikkatle izlenirse ve ele alınırsa Sayın Bakanım, sizde
bununla özel olarak ilgilenirseniz, böylesine sosyal bir projeden tüm köylüler
yararlanmış olur. Ben bu nedenle söz aldım.
Saygılar sunuyorum. 
BAŞKAN – Teşekkür ederiz Sayın Öztürk.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
1’inci maddeyi oylarınıza sunuyorum:
Kabul edenler… Kabul etmeyenler… 1’inci madde kabul edilmiştir.
2’nci madde üzerinde iki önerge vardır,
okutuyorum:
Türkiye Büyük
Millet Meclisi Başkanlığına
564 sayılı Kanun Tasarısının 2 nci
maddesinde “tarımsal arazi” ifadesi yerine “tarım arazisi” ifadesinin
kullanılmasını arz ederiz.
 İlhan Demiröz Oğuz
Oyan Levent Gök
 Bursa İzmir Ankara
 Mehmet Volkan Canalioğlu  Kamer
Genç
  Trabzon  Tunceli
Türkiye Büyük
Millet Meclisi Başkanlığına
Görüşülmekte olan 564 sıra sayılı
“Toprak Koruma ve Arazi Kullanımı Kanunu ve Türk Medeni Kanununda Değişiklik
Yapılması hakkında Kanun Tasarısının” 2 inci maddesine “arazi ve toprak
kaynaklarının bilimsel” ibaresinden sonra gelmek üzere “ve teknolojik”
ibaresinin eklenmesini arz ve teklif ederiz. 29.04.2014
 Ali Öz Emin
Çınar Oktay Öztürk
 Mersin Kastamonu Erzurum
 Seyfettin Yılmaz Erkan
Akçay Alim Işık
 Adana Manisa Kütahya
 Kemalettin Yılmaz Münir
Kutluata 
 Afyonkarahisar Sakarya 
BAŞKAN –
Komisyon, bu son okuttuğum önergeye katılıyor mu?
TARIM, ORMAN VE
KÖYİŞLERİ KOMİSYONU BAŞKANI İBRAHİM YİĞİT (İstanbul) – Katılamıyoruz Sayın
Başkan.
BAŞKAN –
Hükûmet?
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) – Katılmıyoruz Sayın Başkan.
BAŞKAN – Sayın
Kutluata, buyurunuz efendim.
MÜNİR KUTLUATA (Sakarya) – Sayın
Başkan, saygıdeğer milletvekilleri; hepinizi saygıyla selamlıyorum.
Sayın Bakan, şunun için söz alma
ihtiyacı duydum: Bu tarımla ilgili düzenlemeler… Düzenleme geneli itibarıyla
her zaman çok önemli, Türkiye'nin de en büyük meselesi malumunuz olduğu üzere
ölçek ekonomisi, ölçek meselesi ve tarım işletmelerimize küçük işletme bile
diyemiyor olmamız, bunların cüce işletmeler hâline gelmesi. Burası çok doğru.
Böyle bir düzenlemeye ihtiyaç vardı ancak bu düzenlemenin kamuoyuna mal
edilerek, herkes tarafından tartışılarak, esas olması gerekenin özünün
anlaşılarak getirilmesinde büyük yarar vardı. Ben daha önce Bakanlıktan “Her
köy bir şirket, her alan bir şirket.” gibi birtakım açıklamalar da duymuştum. O
bakımdan, bu konuda sizin ağzınızdan Hükûmet adına bir açıklama yapılmasında,
bir garanti verilmesinde fayda olduğunu düşünüyorum.
Bir de optimal büyüklüğe ulaşmış olacak
tarım işletmelerimizin mülkiyetinin muhafazası konusunda bir tedbiriniz var mı?
Yani daha önce 300 dönüm, 600 dönüm gibi artırılmış miktarların yabancı
sermayeye kolayca satılmasının önü açıldıktan sonra, Türk tarımının büyük
borçlar içine girdiği bir ortamda, köylünün arazisini satmaktan başka borcunu
ödeme yolunun kalmadığı bir ortamda, bunu belirli kişilerin üzerinde toplayıp
kardeşlerin ve fertlerin bir kısmını tarım dışına alırken yeni istihdam
alanları gösterememek gibi bir problem bir yana, diğer taraftan bu elinde kalan
kardeşin işletmesini muhafaza etmesi konusunda bir tedbirimiz var mı? Yani
“bölünemez”i kanun hükmü hâline getirirken, “Bir araya toplanır.” meselesini
kanun hükmü hâline getirirken, “Bunlar yabancılara satılamaz.” meselesini de
bir kanun hükmü hâline getirmemenin anlamı nedir? Bunu anlamak gerekir veya
sizin bunu açıklamanız gerekiyor. 
Dolayısıyla, bu yasanın yararlı olup
olmayacağı, Türk tarımındaki dağınıklığı gidermeye yarayıp yaramayacağı
meselesini, nihayeti itibarıyla Türkiye’de bütün işletmelerin ve varlıkların
yabancılara satılabilir hâle geldiği bir ortamda tarım topraklarının
yabancıların eline geçmemesini yani ileride Türk tarımını Türk çiftçilerinin
veya Türk işletme sahiplerinin yapacağına dair bir garantiyi bu topluluğun
önüne koymamız gerekiyor.
Bir başka nokta: “Fert başına tarımda
millî gelir 3.650 dolar, bunu 4 katına çıkarmak gibi bir hedefimiz var.”
dediniz, bu da güzel. 4 katına çıkarırsanız, demek ki 14 bin doların üzerinde
bir rakam ediyor. 5 kişilik bir aile düşünürsek… Öyle alacağız değil mi
efendim? Köylü olduğu için 5 kişilik bir aile alalım, 70 bin doların üzerinde
bir rakam. Bu, güzel bir rakam ama 4 kardeşten birine bu rakamı toplayıp diğer
3’ünün eksik de olsa 3.650 dolar kişi başı gelir elde ederken, tarım da bizim
gizli işsizlik alanımız, merkezimiz iken yani fakiri fukarayı barındıran yer
tarım olduğuna göre diğer kişilerin gelirlerinin ne olacağına dair, bunların
hangi alanlara kaydırılması düşünülerek bu devirlerin kolaylaştırılacağına dair
çalışmalarınız var mı?
Dolayısıyla, bunların ortada olmaması
sebebiyle diyorum ki böyle ciddi bir düzenlemenin kamuoyuna önceden duyurulup,
mal edilip hem çiftçiler tarafından hem tarım örgütleri tarafından hem
üniversiteler tarafından, iktisatçılar tarafından, tarım uzmanları tarafından
bunların tartışılması ve kamuoyunda belirli bir noktaya ulaşılması gerekirdi ki
biz burada verimli bir kanunu çıkarabilelim. Siz “Böyle düşündük, böyle arzu
ettik.” dediniz getirdiniz. Haklı olarak da arkadaşlarımız diyorlar ki: “On iki
sene geçti, tekrar…” Hiç değilse on iki senede bu tartıştırılmış olsaydı bugün
daha etkili bir sonuca ulaşılırdı diye düşünüyorum.
Bu noktalara dikkatinizi çekmek
istedim. 
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederiz Sayın
Kutluata. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Sayın Bakan, bir açıklama talebiniz
var, buyurunuz.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Sayın Başkan, çok teşekkür ediyorum. 
Sayın Kutluata’nın ifade ettiği… Esasen
Sayın Akar da benzeri bir şey söylemişti. Önce şunu söyleyeyim: Ben göreve 2
Haziran 2005’te atandım, 2005 yılından beri biz bunun üzerinde çalışıyoruz. Bu,
üç gün önce, beş gün önce hazırlayıp getirdiğimiz bir şey değil. Biz ne
yaptığımızı, Türkiye’nin hangi sorunla karşı karşıya bulunduğunu ve bu sorunun
muhtemel komplikasyonlarını ölçerek, bilerek, tartarak ve çok geniş bir
platformda tartışarak buraya getirdik. 
Önce şunu söyleyeyim: En son 50 bin
kişiyle yüz yüze, Türkiye’deki en büyük anketlerden birini yaptık. Çok sayıda
çalıştay, ortak akıl toplantıları yaptık. Üniversitelerin, Ankara Üniversitesi
Hukuk Fakültesinin toprakla ilgili hocaları dâhil olmak üzere, ziraat
mühendislerinin, ziraat odalarının, bütün meslek kuruluşlarının katıldığı,
muhtarların, çiftçilerin, üretici birliklerinin katıldığı çok sayıda çalıştay,
çok sayıda toplantı, çok sayıda ortak akıl toplantısı, bütün bunlar yapıldıktan
sonra buraya süzülerek geldi. Bu da takdir edersiniz ki çok kısa zaman
içerisinde çözülebilecek, halledilebilecek bir iş değil.
Şimdi, endişelerle ilgili hemen şunu
söyleyeyim: Aslında 7’nci maddeyi… Çerçeve 6’ncı madde içerisinde 7’nci maddede
şöyle bir hüküm var, ben onun ilgili kısmını okuyorum, diyor ki: “Fıkralar
aşağıdaki şekilde değiştirilmiştir: Toplulaştırma uygulamalarında tahsisli
araziler asgari tarımsal arazi büyüklüğünün altındaki araziler ile
birleştirilerek asgari büyüklükte yeni tarımsal araziler oluşturulabilir. Bu
suretle oluşturulan araziler, öncelikle toplulaştırma veya kamulaştırma konusu
olan arazi maliklerine -maliklerine yani hissedarlara yani mirasçılara- bu
kişiler satın almadığı takdirde yeter gelirli tarımsal arazi büyüklüğünde tarım
arazisi bulunmayan yöre çiftçilerine yani rayiç bedeli üzerinden Bakanlığın
talebi üzerine Maliye Bakanlığınca ilgili mevzuatına göre doğrudan satılır.”
Yani, biz bölge çiftçisini ki öncelikle tabii ki hissedarları ve mirasçıları
önceliyoruz ve rayiç bedel üzerinden. Dolayısıyla, zatıalinizin bu konuda
endişesine gerek yok. Yani, bunun alınıp, hazırlanıp işte yabancılara satılacak
hâle getirilmesi gibi bir şey söz konusu değil. Bütün bunlar konuşuldu,
düşünüldü. Bunun da tedbiri alındı.
Çok teşekkür ediyorum.
BAŞKAN – Teşekkür ederiz Sayın Bakan.
Diğer önergeyi okutuyorum:
Türkiye Büyük
Millet Meclisi Başkanlığına
564 sayılı Kanun Tasarısının 2 nci
maddesinde “tarımsal arazi” ifadesi yerine “tarım arazisi” ifadesinin
kullanılmasını arz ederiz.
Oğuz Oyan
(İzmir) ve arkadaşları
BAŞKAN – Komisyon önergeye katılıyor
mu?
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) – Katılamıyoruz Sayın Başkan.
BAŞKAN – Hükûmet?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Katılmıyoruz Sayın Başkan.
BAŞKAN – Sayın Oyan, buyurunuz. (CHP
sıralarından alkışlar)
OĞUZ OYAN (İzmir) – Sayın Başkan,
değerli milletvekilleri; bu Toprak Koruma ve Arazi Kullanımı Kanunu
Tasarısı’yla ilgili, grubumuz destek kararı aldı. Bu amacın yani böyle bir
birleştirme, toplulaştırma, bölünmeyi önleme amacının doğru olduğunu
düşünüyoruz. Kuşkusuz, 59 dönüm ortalama bir arazi büyüklüğü ve üstelik çok
parselli arazi büyüklükleri, verimli bir tarım için yeterli olmayabilir, tabii,
bölgesine göre değişmek üzere. Biraz önce Karadeniz için başka örnekler de
verildi.
Şimdi, bizim birinci dikkat çekmek
istediğimiz konu: Acaba bu amaca ulaşmak için uygun ve yeterli araçlara sahip
mi Bakanlık? 
Şimdi, arazi yetenek sınıflandırmasını
yapabilecek teknik elemanlar ne ölçüde var ve bunlar ne ölçüde bir kurumsal
çatı altında? Bilindiği gibi, aslında bu kurumsal çatı Köy Hizmetleri Genel
Müdürlüğüydü; bu Müdürlük, bu Genel Müdürlük Hükûmetiniz tarafından tasfiye
edildi ve kadroları il özel idarelerine dağıtıldı. 
Şimdi, bu il özel idareleri 51 ilde
olmaya devam ediyor ama Türkiye'nin nüfusunun yüzde 70’ini, 75’ini temsil eden
30 büyükşehir belediyesi bunlarda yok. Dolayısıyla, soru şudur: Yani, siz bu
kadroları yeniden bir araya getirecek bir idare ve kurumsal tasarruf yapma
durumunda mısınız, böyle bir hazırlığınız var mı? Yoksa işimiz zor. Öte yandan,
bir başka hazırlık gerekmez miydi? Yani, Medeni Kanun’da, miras hukukunda bir
düzenleme yapılmaksızın acaba -böyle bir araç olmaksızın yani- bu hukuken
çetrefilli konuyu çözebilir miyiz? 
Dolayısıyla, bir başka konu, tabii
bununla ilgili olan: Yargıya inanılmaz bir iş yükü getirecek bir düzenleme
yapıyorsunuz, bunun herhâlde farkındasınız. Buna bağlı olarak aile içi,
kardeşler arası, mirasçılar arası çekişmeler, huzursuzluklar, hukuki ihtilaflar
bir büyük toplumsal huzursuzluğun da kaynağını oluşturacak. Bu konuda bir
hazırlığınız var mı yani yargıya havale etmek dışında? Ya da, biraz önce burada
dile getirdiniz, işte, tarımsal arazi edindirme iş ve işlemleri, madde 8/K’da
göreceğiz -5’inci maddenin altında- orada da “…tarımsal arazi ve işletmeleri
asgari büyüklüklere çıkarmak veya mülkiyetten kaynaklanan ihtilafları gidermek
amacıyla kamulaştırma alım ile satım işlemlerinin Gıda, Tarım ve Hayvancılık
Bakanlığının talebi üzerine Maliye Bakanlığı tarafından…” Yeniden bir hukuki
sorun yaratacak, yeni bir sorun alanı da açıyorsunuz bu vesileyle.
Şimdi, bir başka konu: Türkiye’de 2000
sonrası uygulanan bir IMF- Dünya Bankası modeli var. Bu hâlen Hükûmetiniz
tarafından da esas itibarıyla uygulanıyor ve bu politikalar Türkiye tarımında
büyük tahribatlara yol açtı. Bir kere, Türkiye tarımı dış ticaret açığı veren
bir sektör hâline geldi. Türkiye’de tarım bizim ihracat sektörümüzdü bir
zamanlar, şimdi kendi yağıyla bile kavrulamaz durumda. Yani kurbanlık hayvan
ithalatından saman ithalatına kadar bilinen örneklerini tekrarlamayayım. 
Tarımda 3 milyon hektardan fazla alan
kullanım dışına çıkarıldı. Bunun önemlice bir bölümü doğrudan gelir desteği
uygulamaları sırasında ortaya çıktı. İnsanlar bu doğrudan gelir desteğini
aldıkları dönemde üretimden koparıldılar, amaçlardan biri buydu zaten. Bir
bölümü, tarım dışı amaçlar, sanayi, turizm vesaire kopuyor, gidiyor. Ama önemli
bölümü bunların işlenmiyor, ekilmiyor, biçilmiyor. 
Dolayısıyla, bir kere, bu sorunları
çözememiş bir iktidar, bu sorunları büyütmüş bir iktidarla karşı karşıyayız.
Öte yandan, tarımsal istihdamın, sizin döneminizde, toplam istihdamdaki payı
yüzde 35’ten yüzde 25’e geriledi. Bunu siz tabii çok iyi bir gelişme diye
herhâlde algılıyorsunuz. Çiftçiye dönük destekler, millî gelirin ortalama yüzde
yarımı düzeyinde kaldı, bazen binde 6’sına çıkabiliyor. Yüksek girdi fiyatları
ve yetersiz fiyatlar ve prim ödemeleri dolayısıyla birçok üründe ciddi
gerilemeler var, pamuk örneği burada hatırlatıldı. Yani, şimdi, aile tarımı
Türkiye’de böylesine… Bu girdi fiyatlarıyla sadece aile tarımı tarımda
tutunabiliyor. Aile tarımını Türkiye’de korumak gerekiyor. Tabii, öbür taraftan
da ölçek ekonomisini de yaratabilmek… İkisini birden nasıl yapacaksınız, bunu
merak ediyorum. Bu askerî arazi, tarımsal arazi meselesi tarım arazilerinin
fiyatlarının düşmesine yol açabilir ve bu haksız toprak temerküzlerine de yol
açabilir. Tabii, yabancılara toprak satışı da bir başka alan olarak önümüzde
duruyor. Umarım bu sorunlara çözüm getirirsiniz. 
Teşekkür ederim. (CHP sıralarından
alkışlar) 
BAŞKAN - Teşekkür ederiz Sayın Oyan. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
2’nci maddeyi oylarınıza sunuyorum:
Kabul edenler… Kabul etmeyenler… 2’nci madde kabul edilmiştir. 
3’üncü madde üzerinde iki önerge
vardır, okutuyorum: 
TBMM Başkanlığına
564 sıra sayılı Toprak Koruma ve Arazi
Kullanımı Kanununda Değişiklik Yapılması Hakkında Kanun Tasarısının 3.
Maddesinde ifade edilen “Tarımsal arazi ifadesinin ‘tarım arazisi’” şeklinde
değiştirilmesini arz ederiz. 
Tufan
Köse İlhan Demiröz  Müslim
Sarı

Çorum Bursa  İstanbul

Ramazan
Kerim Özkan Oğuz Oyan Haydar
Akar

Burdur İzmir Kocaeli

Türkiye Büyük Millet Meclisi Başkanlığına
Görüşülmekte olan 564 sıra sayılı
“Toprak Koruma ve Arazi Kullanımı Kanunu ve Türk Medeni Kanununda Değişiklik
Yapılması Hakkında Kanun Tasarısının 3 üncü maddesinin h bendinin “rasyonel”
ibaresinden sonra gelmek üzere “amacına uygun” ibaresinin eklenerek
değiştirilmesini arz ve teklif ederiz.  29/04/2014
Alim
Işık Emin Çınar Seyfettin
Yılmaz 
Kütahya Kastamonu Adana
Ali
Öz Kemalettin
Yılmaz Mesut Dedeoğlu 
Mersin Afyonkarahisar Kahramanmaraş
Mehmet Şandır
Mersin
BAŞKAN
– Komisyon önergeye katılıyor mu?
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) – Katılamıyoruz Sayın Başkan. 
BAŞKAN – Hükûmet?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Katılmıyoruz Sayın Başkan. 
BAŞKAN – Sayın Şandır, buyurunuz
efendim. (MHP sıralarından alkışlar)
MEHMET ŞANDIR
(Mersin) – Sayın Başkan, değerli milletvekilleri; öncelikle yüce heyetinizi
saygıyla selamlıyorum. 
Verimli tarım
işletmelerinin oluşmasını sağlamak için tarım arazilerinin parçalanmasını
önlemeyi amaçlayan bir kanun tasarısını müzakere ediyoruz. Gerçekten,
Türkiye’nin çok önemli bir konusunda çok önemli bir hukuk düzenlemesi
yapmaktayız. Ancak, mevcut durumu bir “facia” olarak niteleyen Sayın Bakan, on
yıldan bu yana Bakan, on iki yıllık da bir iktidar; “facia” olarak nitelendirilen
ve Türkiye için çok değerli olan tarım konusunu bu kadar geciktirmiş olmanın
bir vicdan muhasebesini yapmaları gerekiyor. 
Tabii ki “4
milyon hektar toplulaştırdık.” demeniz önemli ama sonucu bir “facia” olarak
nitelendirdiğinize göre demek ki daha yapılması gereken çok şey var ve
yapmadıklarınızdan dolayı da bu topluma, Türkiye’ye çok şey kaybettirdiğinizin
bir muhasebesini yapmanız lazım.
Değerli
arkadaşlar, getirilen kanunla verimli işletmelerin oluşmasını sağlamak için
yeni bir sistem getiriyorsunuz, diyorsunuz ki: “Tarımsal işletmeye ait tarım
arazilerinin mülkiyetinin tek bir mirasçıya devredilmesi hususu bir yöntem
olarak kullanılacak.” Doğru; grubum olarak, partim olarak, program olarak biz
de bunu destekliyoruz, katkı da veriyoruz. Ancak, bir sorunu çözerken yeni
sorunların çıkmasına da tedbir geliştirmek, önlemek gerektiği kanaatindeyiz.
Anayasa’mızın 35’inci maddesi mülkiyet hakkının kutsallığını söyler ve bunun
ancak kamu yararı olması hâlinde sınırlandırılabileceğini söyler. Her ne kadar
Anayasa’nın 44’üncü maddesi “Devlet, toprağın verimli olarak işletilmesi için
tedbirleri almakla sorumludur…” Ama mülkiyet hakkı çok temel bir özgürlük
alanıdır.
Şimdi, siz, getirdiğiniz kanunla
Anayasa’nın 35’inci maddesindeki mülkiyet hakkını sınırlandırmayı amaçlıyorsunuz,
bunu da bir zorunluluk olarak görüyorsunuz. Bunun hem vatandaşlarımız arasında
hem de kamu vicdanında, uluslararası hukuk noktasında ortaya çıkartacağı
birtakım problemleri de göz ardı etmemeniz gerekiyor. Çünkü, Türkiye’de
kanunların genelliği önemlidir ama kanunların Türkiye’nin her tarafında aynı
anlamda uygulanması hâlinde de zulme dönüştüğünü başka örnekleriyle de görmüş
bulunuyoruz. 
Değerli Bakana hitaben bir arzım
olacak: Sayın Bakan, bakınız, Tabii Afetlerden Zarar Gören Çiftçilere Yapılacak
Yardımlar Hakkında Kanun 1977 çıkışlı. Bu kanunun 1’inci ve 2’nci maddesinde,
bu afetlere maruz kalan çiftçilerin zararının karşılanabilmesi için
ürünlerinin, üretim araçlarının ve tesislerinin yüzde 40’ını kaybetmeleri
şartını getiriyorsunuz. Bu kanun, yaklaşık kırk yıllık bir kanun, hâlbuki
ülkemiz -özellikle bu mevsimde- birçok sebeple tabii afetlere maruz; don,
rüzgâr, sel, birçok felaketlere maruz ve çiftçi elinin emeğini gözünün önünde
kaybediyor. Bunu
karşılamak için devletin, maalesef, bu kırk yıllık kanuna dayanarak varlığının
yüzde 40’ını kaybetmesi şartını getiriyorsunuz; getiriliyor. Bu sizin değil, bu
kanunun kusuru. Ama bunun çiftçiye hiçbir faydası yok. Türkiye’mizin her
bölgesinde bu bir kangren hâline dönüştü, bir zulme dönüştü. Benim seçim bölgem
Mersin’de, hemen her ilçede sık sık tarımsal alanlarda, tarım alanlarında bu
türlü afetler oluyor. 
Bir başka sıkıntı daha: Çiftçiyi sigortaya alıştırmak için
yoğun bir gayret gösteriyoruz. Ancak TARSİM yaptığı sözleşmelerde öyle
açıklıklar var iki, afet karşısında tazminat ödememek için kırk tane bahane
buluyor. Maalesef, Tarsus’ta yaşanan son felaketten sonra TARSİM’le çiftçiler
mahkemelik oldular. Bunu da düzenlemek gerekiyor ve bu kanunu değiştirmek
gerekiyor. Bunu da dikkatinize sunmak için söz aldım.
Saygılar sunuyorum. (MHP sıralarından alkışlar)
BAŞKAN – Teşekkür ederiz Sayın Şandır.
Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum:
TBMM Başkanlığına
564 sıra sayılı Toprak Koruma ve Arazi kullanımı kanununda
değişiklik yapılması hakkındaki kanun tasarısının 3. Maddesinde ifade edilen
“Tarımsal arazi” ifadesinin “tarım arazisi” şeklinde değiştirilmesini arz
ederiz.
Tufan Köse (Çorum) ve arkadaşları
BAŞKAN – Komisyon önergeye katılıyor mu?
TARIM, ORMAN VE KÖYİŞLERİ KOMİSYONU BAŞKAN VEKİLİ MEHMET
ERDOĞAN (Adıyaman) – Katılmıyoruz Sayın Başkan.
BAŞKAN – Hükûmet?
GIDA, TARIM VE HAYVANCILIK BAKANI MEHMET MEHDİ EKER
(Diyarbakır) – Katılmıyoruz Sayın Başkan.
BAŞKAN – Sayın Köse, buyurunuz efendim. (CHP sıralarından
alkışlar)
TUFAN KÖSE (Çorum) – Sayın Başkan, değerli milletvekilleri;
öncelikle -yarın- emekçilerin birlik, dayanışma ve mücadele günü olan 1 Mayısın
bütün dünya halklarına, emekçilerine, insanlığa hayırlı olmasını diliyorum,
barış getirmesini diliyorum, özgürlükler getirmesini diliyorum.
Ama maalesef ülkemizde iktidarın keyfî uygulaması sonucu bu
sene yine emekçilerimiz, işçilerimiz, sendikalarımız, sivil toplum
örgütlerimizin 1 Mayıs anılarında çok önemli yeri olan, manevi değeri çok
yüksek olan Taksim Meydanı Başbakanın, İstanbul Valisi yerine geçen Başbakanın keyfî
tutumuyla yasaklanmıştır. 
Yarın aynı zamanda Regaip Kandili.
Bütün duaların kabul olacağı bir gün; bütün dünyadaki Müslümanlar için çok özel
ve önemli, manevi değeri yüksek olan bir gün. Onu da kutluyorum bugünden.
Şimdi, Sayın Başbakan nasıl dua edecek yarın acaba; işçiler emekçiler orada gaz
yerken, işçilere, emekçilere orada TOMA’larla su sıkılırken, polis copuyla
coplanırken merak ediyorum. 
Şimdi, bir açıklama yapıyorlar,
diyorlar ki: “Kamu güvenliğini sağlayamayacağız, kamu düzeni bozulacak. Çeşitli
terör örgütleri ve uzantıları işçilerin arasına sızacak.” E, sen devletsin
kardeşim, bunları tespit edeceksin, o alana almayacaksın. Şimdi, 1976’da
kutlandı bu 1 Mayıs. Hiçbir olay oldu mu? 1977’yi saymıyorum, 1977’de derin
işler vardı. 2010’da kutlandı. İstanbul İl Başkanlığınızın bir afişi var
2010’da, hatırlayın. Ne demiş 2010’da? “Artık 1 Mayıs hem bayram hem Taksim’de,
kutlu olsun.” 2010’da bir olay yok, 2011’de bir olay yok, 2012’de bir olay yok
ama 2013’e geliyoruz yasak, Başbakanın keyfî, 2014’e geliyoruz yasak. Ya, her
şeyin doğrusunu sen mi biliyorsun Sayın Başbakan? Yani, Allah’ın bir tek
doğrusu sen misin? Nedir bu inat? Niye işçiler kendileri için anıları olan,
manevi değeri yüksek olan Taksim’de 1 Mayısı kutlamasınlar? Ne zarar gördü bu
işten bu memleket? Bu anlamda, bu akıl dışı, bu mantık dışı, bu hukuk dışı
yasağı da kınadığımı belirtmek istiyorum. 
Son söz bu konuda: “Her yer Taksim, her
yer direniş, her yer 1 Mayıs.” 
Değerli arkadaşlarım, şimdi önümüzde
bir kanun tasarısı var. Tarımla ilgili bir kısım düzenlemeler yapılıyor. Bizim
grubumuz da bu kanunun lehinde oy kullanacak. Ama, özellikle Çorum’umuzda
Oğuzlar ilçemiz var, küçük bir ilçemiz, 6.500 nüfuslu ama cevizi çok bilinen
bir ceviz. Belki birçoğunuz sofralarınızda da Oğuzlar cevizini yemişsinizdir.
Çok verimli bir ağaç; çok beyaz, içinden tam hâlinde çıkıyor. Birçok yerde
“Oğuzlar cevizi” diye satıyorlar başka cevizleri de. 
ÜNAL KACIR (İstanbul) – Şebin cevizini
tutmasa da iyidir.
TUFAN KÖSE (Devamla) – Yok yok, tutuyor
tutuyor.
Şimdi, 28-29 Martta bir don felaketi
yaşadık Oğuzlar’da ve Oğuzlar’daki ceviz tarımının yüzde 80’i dondan dolayı
yandı. Yani, bir gün evvel yemyeşil olan o bahçeler bir gün sonra maalesef
yangın yerine döndü. Yani, tam bir don felaketi yaşandı. İlçe Tarım Müdürlüğü
geldi, tespit yaptı, “Burada cevizde yüzde 80 hasar oluşmuş.” dedi. Yüzde 80
hasar oluşmasına rağmen, hâlâ buralar doğal afet kapsamına alınmadı. Birçok çiftçimiz
ekonomik nedenlerden dolayı tarım sigortası yaptıramadı, tarım sigortası
yaptıramadığı için, herhangi bir doğal afet kapsamına da alınmadığından,
herhangi bir zarar karşılanması yapılmıyor. Hâlbuki 2004’te ve 2006’da yaşanan
don felaketlerinde bu alanlar doğal afet alanı ilan edildi ve çiftçinin zararı
karşılandı. 2014 yılında doğal afet alanı hâline getirilmemesinin sebebi acaba
2014’te yapılan yerel seçimlerde Oğuzlar halkının Adalet ve Kalkınma Partili
Belediye Başkanı yerine Cumhuriyet Halk Partili Belediye Başkanını seçmeleri
midir? İnsanlar bu endişeyi taşımaktadır. Tabii, bir kısım çiftçimiz de sigorta
yaptırdı ama sigorta yaptıranlar da… Sigorta şirketinin eksperleri geldi, hasar
var, ilçe tarım tespit etmiş ama dediler ki: “Çiçeklenme dönemi, biz şimdi
ödeyemeyeceğiz.” Yan çiziyorlar. Yani, sigorta yaptıramayana bir faydamız
olmadığı gibi, sigorta yaptıranlar da zararlarını alamadı maalesef Sayın Bakan.
Şimdi, değerli
arkadaşlarım, Oğuzlar çiftçisinin sorunu çözülmelidir, bana göre bu Türkiye'nin
de sorunudur. 6.500 nüfuslu bir kente 5-6 milyon liralık değer katmaktadır.
Kadın işçi istihdamını sağlamaktadır çünkü iç ceviz hâline getirilmektedir. Bir
an önce doğal afet kapsama alanına alınarak Oğuzlar çiftçisinin zararı
karşılanmalıdır. Ziraat Bankasına, özel bankalara, SGK’ya olan prim borçları
faizsiz olarak ertelenmelidir, elektrik borçları ertelenmelidir ki Oğuzlar’daki
ceviz tarımı sürdürülebilirliğini devam ettirsin, bütün Türkiye’miz de Oğuzlar
cevizini yiyebilsin.
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ederiz Sayın Köse.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
3’üncü maddeyi
oylarınıza sunuyorum: Kabul edenler... Kabul etmeyenler... 3’üncü madde kabul
edilmiştir. 
4’üncü madde
üzerinde üç önerge vardır, okutuyorum:
TBMM Başkanlığına
564 sıra sayılı
Toprak koruma ve arazi kullanımı kanununda değişiklik yapılması hakkındaki
kanun tasarısının 4. Maddesindeki tarımsal arazi ibaresinin tarım arazisi
olarak değiştirilmesini arz ederiz.
 Tufan
Köse Kamer Genç  İlhan
Demiröz
 Çorum Tunceli Bursa
 Veli
Ağbaba Haydar Akar Müslim
Sarı
 Malatya Kocaeli İstanbul
Türkiye Büyük
Millet Meclisi Başkanlığına
Görüşülmekte olan 564 sıra sayılı
“Toprak Koruma ve Arazi Kullanımı Kanunu ve Türk Medeni Kanunu’nda Değişiklik
Yapılması Hakkında Kanun Tasarısının 4 üncü maddesi ile değiştirilen 5403
sayılı Kanunun üçüncü fıkrasında yer alan “2 hektar” ibaresinin “3 hektar”
olarak değiştirilmesini arz ve teklif ederiz. 29/04/2014
 Mesut
Dedeoğlu  Alim Işık  Reşat
Doğru
 Kahramanmaraş
 Kütahya  Tokat
 Seyfettin
Yılmaz  Kemalettin Yılmaz  Mustafa
Erdem
 Adana
 Afyonkarahisar  Ankara
Türkiye Büyük
Millet Meclisi Başkanlığına
564 Sıra Sayılı Kanun Tasarısının 4.
Maddesinin tasarı metninden çıkarılmasını arz ve teklif ederiz.
 Erol
Dora  Kemal Aktaş  Altan
Tan
 Mardin
 Van  Diyarbakır
 Hüsamettin
Zenderlioğlu  Nazmi Gür
 Bitlis
 Van
BAŞKAN – Komisyon önergeye katılıyor
mu?
TARIM, ORMAN VE KÖYİŞLERİ KOMİSYONU
BAŞKAN VEKİLİ MEHMET ERDOĞAN (Adıyaman) – Katılmıyoruz Sayın Başkanım.
BAŞKAN – Hükûmet?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Katılmıyoruz Sayın Başkanım.
BAŞKAN – Sayın Dora, buyurunuz.
EROL DORA (Mardin) – Sayın Başkan,
değerli milletvekilleri; 564 sıra sayılı Toprak Koruma ve Arazi Kullanımı
Kanunu ve Medeni Kanunda Değişiklik Yapılması Hakkında Kanun Tasarısı’nın
4’üncü maddesi üzerine Halkların Demokratik Partisi adına söz almış
bulunuyorum. Yüce heyetinizi saygıyla selamlıyorum.
Tasarı üzerinde konuşmama geçmeden önce
tüm emekçilerin 1 Mayıs İşçi Bayramı’nı gönülden kutluyor, sömürüsüz ve
savaşsız bir dünya özlemiyle tüm emekçileri selamlıyorum.
Üzerinde görüştüğümüz kanun tasarısının
4’üncü maddesinde ve tasarının genelinde ön plana çıkarılan temel gerekçe daha
verimli ve ekonomik tarımsal üretimin önünü açmak, daha büyük ölçekli tarımsal
işletmelerin teşekkülünü mümkün kılmak, böylece tarımdan elde edilen geliri
artırmak ve bu hedeflerin gerçekleşmesinde fiilen engel olarak görülen tarım arazilerinin
özellikle miras yoluyla küçülmelerinin önüne geçecek tedbirler almak biçiminde
özetlenebilir.
Sayın Başkan, değerli milletvekilleri;
elbette tarımsal politika ve planlamalar bir ülke nüfusunun en başta sağlıklı
ve yeterli beslenebilme olanaklarının istikrarlı bir biçimde sağlanabilmesi
açısından önemli bir yere sahiptir. Diğer taraftan, toprak ve tarım
politikaları doğal kaynakların makul kullanımı açısından da büyük bir önem arz
eder. Üzerinde görüştüğümüz tasarının öngörüleri incelendiğinde, elbette
tarımsal üretimin artırılması, tarım arazilerinin verimli biçimlerde
kullanılması ve çeşitli açılardan tasarruflar sağlanması bakımından önemli
bulduğumuzu belirtmeliyim.
Diğer taraftan, yine belirtmek gerekir
ki toprak da tıpkı hava gibi, su gibi doğal kaynakların en önemlileri
arasındadır. Bu açıdan ele alındığında, altını çizerek belirtmek gerekir ki bir
ülkenin doğal kaynaklarının kullanımına dair politikalar bir bütün olarak
tutarlılık arz etmek durumundadır. Öyle ki bir ülkenin toprak politikası, hava
politikası, su politikası ekolojik dengeye saygılı, diğer canlı türlerinin
yaşam alanlarını yok etmeyen ve neoliberal kâr güdülerine teslim olmayan bir
nitelik barındırdığında anlamlı olacaktır.
Değerli milletvekilleri, küresel iklim
değişikliği başta olmak üzere, diğer önemli ekolojik sorunlar, biyoçeşitlilik
kaybı, azot çevrimi, fosfor döngüsü sorunları, okyanusların asitlenmesi,
kimyasal kirlilik, çölleşme, toprağın bozulması, tatlı su kaynaklarının
kirlenmesi ve temiz su sıkıntısı, hava kirliliği, ormanların yok olması ve
bununla birlikte ortaya çıkan ekolojik kriz ile birlikte, genelde dünya ve
özelde ülkemiz yeni bir döneme doğru evrilmektedir. 
Tüm bu bahsettiğimiz sorunlar elbette
Türkiye'nin ve dolayısıyla mevcut Hükûmetin de problemi olmalıdır. Öyle ki
tarımsal alanda verimliliği öngören yasal düzenlemelere karşın, AK PARTİ
Hükûmetinin hava kirliliği ve su kaynaklarının kullanımı açısından yürüttüğü
politika karnesi oldukça zayıftır ve neoliberal kâr hırsının güdümündedir. 
Sayın Başkan, değerli milletvekilleri;
hidroelektrik santralleri su kaynaklarımızı tehdit etmeye devam ediyor ve
maalesef ilgili bakanlıklar bu uygulamadan vazgeçmemektedirler. Yine,
Türkiye'nin Ulusal İklim Değişikliği Eylem Planı’nda hâlâ genel bir ulusal sera
gazı emisyon hedefi bulunmamaktadır. Kopenhag uzlaşmasıyla 140’tan fazla ülke
sera gazı azaltım, sınırlama ya da gönüllü projeler için bildirimde bulunurken
Türkiye herhangi bir taahhüt vermekten kaçındı. Bilindiği gibi, sera gazlarının
miktarındaki artış gezegenin sıcaklık ortalamasının artmasına yani küresel
ısınmaya yol açmaktadır. Diğer taraftan, Türkiye’de 215 milyon metrekare arazi
mayınlarla kaplıdır ve bu arazilerin büyük bir kısmı nitelikli tarım
arazisidir. Kişi başına düşen birim arazinin azlığı öngörülerek Genel Kurul
gündemine getirilen bu kanun tasarısının lafzı ile Türkiye'nin mayınlı
arazileri temizleme konusundaki ağırdan alma tutumu arasında büyük bir çelişki
bulunmaktadır. 
Toprağın, havanın, suyun ve diğer tüm
doğal kaynakların ekosistemle uyumlu biçimde değerlendirilmesinden yana
olduğumuzu belirterek konuşmamı bitiriyor, Genel Kurulu tekrar saygıyla
selamlıyorum. 
BAŞKAN – Teşekkür ederiz Sayın Dora. 
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 564 sıra sayılı
“Toprak Koruma ve Arazi Kullanımı Kanunu ve Türk Medeni Kanununda Değişiklik
Yapılması Hakkında Kanun Tasarısının 4 üncü maddesi ile değiştirilen 5403 sayılı
Kanunun üçüncü fıkrasında yer alan “2 hektar” ibaresinin “3 hektar” olarak
değiştirilmesini arz ve teklif ederiz. 29/04/2014
Mesut Dedeoğlu
(Kahramanmaraş) ve arkadaşları 
BAŞKAN – Komisyon önergeye katılıyor
mu?
TARIM, ORMAN VE KÖYİŞLERİ KOMİSYONU BAŞKANI
İBRAHİM YİĞİT (İstanbul) – Katılamıyoruz Sayın Başkan. 
BAŞKAN – Hükûmet?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Katılmıyoruz Sayın Başkan. 
BAŞKAN – Sayın Dedeoğlu, buyurunuz
efendim. (MHP sıralarından alkışlar)
MESUT DEDEOĞLU (Kahramanmaraş) – Sayın
Başkan, değerli milletvekilleri; 564 sıra sayılı Toprak Koruma ve Arazi
Kullanımı Kanunu ve Türk Medeni Kanununda Değişiklik Yapılması Hakkında Kanun
Tasarısı’nın 4’üncü maddesi üzerine vermiş olduğumuz değişiklik önergesiyle ilgili
Milliyetçi Hareket Partisi Grubumuz adına söz aldım. Bu vesileyle yüce
heyetinizi saygılarımla selamlıyorum.
Değerli milletvekilleri, Hükûmet,
hazırlanan bu kanun tasarısıyla tarım arazilerinin miras yoluyla bölünmesini
önlemek ve üretimi artırmak istemektedir. Bu yasayla tarım arazilerinin
bölünmesi yasaklanmaktadır. Ülkemizde tarım arazileri yalnızca miras yoluyla
bölünmüyor, tarım arazilerinin bölünmesinin en büyük nedenlerinin başında
uygulanan yanlış tarım politikaları gelmektedir. Bu politikalar, çiftçilerimizi
üretimden uzaklaştırmakta ve tarlalar boş kalmaktadır. Ayrıca çiftçiler, zarar
ettikleri için de tarım yapmak istemiyorlar, ekim yapmak istemiyorlar.
Hazırlanan bu kanun tasarısı üretime ve istihdama faydalı bir çalışma değildir.
Bu kanun tasarısı, küçük çiftçilere büyük zarar verecektir. Aralarında
anlaşamayan ve tarlalarını miras yoluyla küçük parçalara bölemeyen küçük
çiftçiler tarlalarını daha büyük şirketlere satmak zorunda kalacaklardır. Bu
açıdan bakıldığında kanun tasarısı ülkemizde çiftçilere fayda yerine zarar
verecektir. Zaten ülkemizde tarım ve hayvancılık son yıllarda iyice gerilemiş
durumdadır. Eskiden tarım ve hayvancılık alanında kendi kendine yetebilen 5
ülkeden birisi olan Türkiye, bugün neredeyse pek çok konuda tamamen ithalata
dönmüştür. 
Sayın Başkan, değerli milletvekilleri,
Türkiye Arjantin’den elma, Brezilya’dan muz, İran’dan karpuz ve İsrail’den
domates tohumu ithal eder konuma gelmiştir. Amerika Birleşik Devletlerinin bazı
eyaletlerinden maalesef ki kurbanlık canlı koyun ithal eden Türkiye,
Bulgaristan’dan tarihinde görülmemiş bir şekilde saman ithal eder duruma
düşürülmüştür. Bugün çiftçilerimiz alın terinin karşılığını alamaz, ürettiğini,
istediğini istediği fiyata satamaz hâle gelmiştir. Bu durum çiftçilerimizi her
geçen gün üretimden uzaklaştırmaya başlamıştır. Ülkemizde 2002 yılında 26,5
milyon hektar olan ekilebilir toprak miktarı 2011 yılında 23,6 milyon hektara
maalesef ki düşmüştür. Hükûmet tarafından çıkarılan Büyükşehir Yasası ile
ekilebilir toprak miktarı daha da azalacaktır. Büyükşehir Yasası ile 18.200
köyün tüzel kişiliği sona ermiş ve bu köyler mahalleye dönüştürülmüştür. Köy
meralarının da akıbeti belirsiz hâle gelmiştir.
Sayın Başkan, değerli milletvekilleri,
uygulanan tarım politikaları ve yaşanan olaylardan elbette ki Kahramanmaraşlı
çiftçilerimiz de olumsuz yönde etkilenmişlerdir. Türkiye’de ve Kahramanmaraş’ta
çiftçilerimiz bankalara, tarım kredi kooperatiflerine, sulama birliklerine ve
elektrik idarelerine borçlarını ödeyemez hâle düşmüşlerdir. Bu çiftçilerimize
zaman zaman yapılan yeniden yapılandırma çalışmaları da fayda etmemiştir.
Çiftçilerimizin durumu içler acısı bir hâldedir. Girdilerde ortaya çıkan yüksek
fiyat artışlarına bu yıl bir de meyve ağaçlarında yaşanan don olayları
eklenmiştir. 29 Martı 30 Marta bağlayan gece Kahramanmaraş’ta çok ciddi bir
şekilde sıcaklık düşüşü yaşanmıştır. Aynı şekilde, yine Kahramanmaraş’ta değil,
bölge coğrafyada da aynı olay yaşanmıştır. Bu sıcaklık düşüşünden meyve
ağaçları çok büyük oranda zarar görmüştür. Kahramanmaraş’ta yaşanan don
olaylarından erken çiçek açan meyve ağaçları ve bağlık alanlar maalesef ki çok
büyük zarar görmüşlerdir. Hükûmetin mutlaka üreticilerimizin bu zararlarını
tespit ederek mağduriyetlerini gidermesi gerekmektedir. 
Sayın Başkan, değerli
milletvekilleri; 2090 sayılı Tabii Afetlerden Zarar Gören Çiftçilere Yapılacak
Yardımlar Hakkında Kanun çiftçi haklarını koruma konusunda yetersiz
kalmaktadır, bu kanun maddesi yeniden ele alınmalıdır. Çiftçilerimiz için ağır
şartlar ortaya koyan bu yasa çiftçilerimizi koruyacak ve çiftçilere sahip
çıkacak şekilde yeniden düzenlenmelidir. Kahramanmaraş tarım ve hayvancılık
konusunda ülkemizin en önemli illerinden biridir. Bu nedenle, üreticilerimizin
kayıplarının giderilmesi ve özel teşviklerle desteklenmesi gerekmektedir. 
Bu duygu ve
düşüncelerle değişiklik önergemizin kabulünü diler, yüce Meclisi saygılarımla
selamlarım. (MHP ve CHP sıralarından alkışlar)
BAŞKAN –
Teşekkür ediyoruz Sayın Dedeoğlu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
564 sıra sayılı
Toprak koruma ve arazi kullanımı kanununda değişiklik yapılması hakkındaki
kanun tasarısının 4. Maddesindeki tarımsal arazi ibaresinin tarım arazisi
olarak değiştirilmesini arz ederiz.
Tufan Köse (Çorum) ve arkadaşları
BAŞKAN –
Komisyon önergeye katılıyor mu?
TARIM, ORMAN VE
KÖYİŞLERİ KOMİSYONU BAŞKANI İBRAHİM YİĞİT (İstanbul) – Katılmıyoruz Sayın
Başkan.
BAŞKAN –
Hükûmet?
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) – Katılmıyoruz Sayın Başkan.
BAŞKAN –
Buyurunuz Sayın Akar. (CHP sıralarından alkışlar)
HAYDAR AKAR (Kocaeli) – Sayın Başkan,
değerli milletvekilleri; yarın 1 Mayıs, tüm emekçilerin bayramını kutluyorum,
aynı zamanda bu bayramın Taksim’de kutlanmasına izin vermeyen ve engel olan
anlayışı da bu kürsüden kınıyorum. 
Evet, şimdi, Toprak Koruma ve Arazi
Kullanımı Kanunu’nda değişikliği yapan tasarının 4’üncü maddesi hakkında
konuşmak istiyorum ama bu arada bu kanunun da çok geç kalmış bir kanun
olduğunu, gerekli kanun olduğunu da belirtmek istiyorum. Geç kalmış olmakla
birlikte içinde eksiklikleri barındıran, aslında Bakanın dediği gibi -üzerinde
çok çalıştık diyor- üzerinde çalışmışlar ama unutmuşlar çünkü Büyükşehir
Yasası’yla beraber yeni ilçeler falan oluşmuş, onun yanında bazı iller var ki
tarımla çok alakası kalmamış, oralarda da toprak bütünleştirmeye,
toplulaştırmaya ya da onlara bir sınır getirmek için çaba sarf etmişler. Yine
de bu kanun çıkmalı diyoruz. 
Şimdi, küçük toprak alanlarının
kullanılması tabii ki insanların kazançlarıyla ilgili sıkıntılar yaratmaktadır.
Tarıma baktığımızda, acaba on iki yıllık AKP politikalarına baktığınızda sadece
toprakların miras yoluyla paylaştırılması veya küçültülmesi mi tarımdaki
sıkıntıları ortaya çıkartıyor yoksa başka nedenler mi var, buna bakmak lazım.
Doğru, topraklar parçalandıkça, daha ufak parçalara bölündükçe verimlilik
azalıyor. Bir defa verimliliği artırmamız gerekiyor. Yine, topraklar ufaldıkça,
paylaşıldıkça işçilik maliyetlerinin arttığını görüyoruz. Yine, gübre
kullanımındaki artışı ve gübre maliyetlerini görüyoruz. Yine, mazot
kullanımının arttığını görüyoruz ki Bakan bunları ifade etti. Yine, burada su
kullanımının da bütünleşmiş topraklarla birlikte parçalanmış topraklarda daha
fazla olduğunu görüyoruz.
Tabii, şimdi sadece toprakların
parçalanması, daha ufak parçalara ayrılması ve bunları bütünleştirerek
Türkiye’deki tarımın problemlerini çözemeyiz. Bakan buraya geldiğinde şunları
da söylemeliydi: Çözümlerin ne olduğunu söylemeliydi. Örneğin, işte lojistik
hizmeti yapan gemilere ÖTV’siz mazot verilirken Türk işçisine bu mazotun niye 5
TL’ye yakın bir ücretle verildiğini söylemeliydi. Yine, Türk çiftçisinin bu
gübreyi, tarımda kullanmış olduğu gübreyi niye dünyadaki tüm ülkelerden daha
pahalı kullandığını söylemeliydi ve bunları izah edebilmeliydi. Bir başka şeyi
daha Bakan buradan anlatmalıydı: Büyükşehir Yasası’nı hep birlikte destekledik.
30 ilde büyükşehir kanunları uygulanmaya başlandı. Büyükşehir Kanunu
uygulandıktan sonra, yer altındaki sular, kuyu suları, dereler, nehirler,
aklınızda ne kadar su işi varsa büyükşehirlere devredildi.
Şimdi, benim kentimde bu problem
yaşanıyor. Örneğin, Sapanca Gölü’ne akan Balaban Deresi sadece içme suyunu, o
köydeki içme suyunu karşılamıyor, aynı zamanda, o köyde yapılan meyvecilikteki
su ihtiyacını da karşılıyordu. Ama büyükşehir belediyesi bu köylünün elinden bu
suyu aldı, şimdi Yuvacık Barajı’na akıtmak için bir formül üretti ve o dereyi
Yuvacık Barajı’na akıtıyor. 8 kilometrelik alanda can suyu kalmadı, meyveyi
sulayacak su kalmadı. Şimdi, Bakanlığın görevi sadece toprakları bütünleştirmek
değil, aynı zamanda, o topraklarda tarım yapacak çiftçinin su ihtiyacını da
karşılamak olmalı. Bu su ihtiyacının da, “İşte, biz sadece tarımı yaparız,
toprakları bütünleştiririz su olsa da olmasa da.” denmez, denmemelidir. İşte
bunlara da çözüm üretmelidir. 
Peki, insanları bütünleştirdiğinizde o
hissedar olan -kardeşlerden örnek vermek istiyorum- kardeşlerden birinin bunu
alacağını düşünüyorsunuz. Almaz ise mahkemelerle çözmeyi düşünüyorsunuz. Yine
çözülmezse kamulaştırarak bu işi çözmeyi düşünüyorsunuz. Peki, bu kardeşin o
toprağı alabilme şansının ne kadar olduğuna hiç baktınız mı? Ben size
söylüyorum: Yüzde 90’ı o toprakları diğer kardeşten satın alamayacak. Satın
alsa bile diğer kardeş o parayı bir süre sonra tüketecek ve bir süre sonra
istihdam problemleriyle karşı karşıya kalacağız.
Tabii, birçok durum var bu konuda.
İnsanlar tarımdan hızla uzaklaşıyor, 3 milyon hektar alanda tarım yapılmıyor.
Örneğin, kendi ilçemden, kendi bölgemden yine örnek vermek istiyorum, Kandıra
ilçesinden. Kandıra’ya 20 kilometrelik, 30 kilometrelik yoldan gittiğiniz
zaman, Karadeniz’e doğru indiğinizde 30 tane emlak ve gayrimenkulcüyü
görebiliyorsunuz. Orada tarım arazilerinin satıldığını görüyorsunuz çünkü kimse
tarım yapmak istemiyor, tarımdan para kazanamıyor. İşte, tarımdan para
kazanabilmeleri için çiftçilerin bu olanaklarını artırmanız gerekiyor. Neyle
artırmanız gerekiyor? Kredilerle artırmanız gerekiyor. Peki Türkiye’de tarıma
kredi veren Ziraat Bankası en çok krediyi kime veriyor? Havuz medyasına veriyor
diyor, hepinize saygılar sunuyorum. (CHP sıralarından alkışlar) 
BAŞKAN – Teşekkür ediyoruz Sayın Akar.
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir. 
4’üncü maddeyi oylarınıza sunuyorum:
Kabul edenler... Kabul etmeyenler... 4’üncü madde kabul edilmiştir. 
Madde 5’e bağlı 8/A maddesinin üzerinde
iki önerge vardır, okutuyorum: 
TBMM
Başkanlığına
Görüşülmekte olan 564 sıra sayılı
Toprak Koruma ve arazi kullanımı kanununda değişiklik yapılması hakkındaki
kanun tasarısının 5-8/A Maddesindeki ifade edilen tarımsal arazi ifadesinin
tarım arazisi olarak değiştirilmesini arz ederiz. 
Ali Rıza Öztürk İlhan
Demiröz  Haydar Akar
 Mersin Bursa Kocaeli
 Özgür Özel Uğur
Bayraktutan Engin Özkoç
 Manisa Artvin Sakarya
Türkiye Büyük
Millet Meclisi Başkanlığına
Görüşülmekte olan 564 sıra sayılı
“Toprak Koruma ve Arazi Kullanımı Kanunu ve Türk Medeni Kanununda Değişiklik
Yapılması Hakkında Kanun Tasarısının 5 inci maddesine bağlı 8/A maddesinin
birinci fıkrasının son cümlesinin madde metninden çıkarılmasını arz ve teklif
ederiz. 

 Emin Çınar Ali
Öz Oktay Öztürk
 Kastamonu Mersin Erzurum
 Seyfettin Yılmaz Erkan
Akçay  Kemalettin Yılmaz
 Adana Manisa Afyonkarahisar
  Mustafa
Kalaycı
 Konya
BAŞKAN – Komisyon önergeye katılıyor
mu?
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) – Katılamıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI
AYŞENUR İSLAM (Sakarya) – Katılmıyoruz efendim. 
BAŞKAN – Sayın Kalaycı, buyurunuz
efendim. (MHP sıralarından alkışlar) 
MUSTAFA KALAYCI (Konya) – Sayın Başkan,
değerli milletvekilleri; hepinizi saygılarımla selamlıyorum. 
Tarımsal bünyenin iyileştirilmesi, daha
az zaman, iş gücü ve sermaye kullanımı ile üretim faktörlerinden en iyi biçimde
yararlanarak tarımsal üretimi ve tarım işletmelerinin verimliliğini artırmak
için arazi toplulaştırması önem arz etmektedir.
Günümüzde tarım arazilerinin elverişsiz
parçalara bölünmesi sebebiyle bu arazilerde verim azalmış, ekonomik tarım
yapılması neredeyse imkânsız hâle gelmiştir. 
Görüştüğümüz bu maddede tarımsal
arazilerin belirli büyüklüklerin altında ifraz edilemeyeceği, bölünemeyeceği
hususu düzenlenmektedir. Uygulamada çiftçinin mağduriyetine meydan verilmemesi
için gerekli önlemler mutlaka alınmalıdır. 
Bugün tarım sektörü birçok sorunla
karşı karşıya olup zaten zor günler yaşayan çiftçimiz şimdi de kuraklık ve don
felaketi nedeniyle perişan durumdadır. Ülkemiz, ekim ayından beri son yılların
en kurak dönemini yaşamaktadır ancak Tarım Bakanı ya farkında değil ya da
tarımı ve çiftçiyi umursamıyor. Sayın Bakan geçen hafta 22 Nisan 2014 Salı günü
burada yaptığı konuşmada -Meclis zabıtlarından aynen okuyorum- “Kuraklıkla
ilgili olarak şubat, mart ve nisan yağışları tarımsal kuraklık riskini önemli
ölçüde azaltmış, nisan sonu ve mayıs yağışları da bundan sonraki süreçte
kuşkusuz belirleyici olacak.” diyor. Hayretle ve şaşkınlıkla dinledik. Acaba
Sayın Bakan hangi ülkenin Tarım Bakanı? “Kuraklık riski azaldı.” derken acaba
nereyi kastetti? İç Anadolu diye bir bölgemiz var, bu bölgemizi gördü mü acaba?
Orada “ülkemizin tarım ambarı” diye “Konya” adında bir ilimiz var, bir de ovası
var. Bunlardan acaba haberi var mı?
Değerli arkadaşlarım, kuraklık
nedeniyle Konya Ovası yanıp kavruluyor, ekinler perişan olmuş vaziyette,
çiftçimiz kan ağlıyor. İsterseniz en yakın ilçemize Kulu’ya, Cihanbeyli’ye
beraber gidelim; hatta Sayın Bakanın vakti varsa Konya Ovası’nı beraber dolaşalım;
kuraklığın ekinleri nasıl etkilediğini, çiftçimizin karşı karşıya kaldığı içler
acısı durumu yerinde görelim. Bırakın kuraklık riskinde azalmayı, yaşanan
kuraklık ve don nedeniyle Konya’nın birçok ilçesinde afet bölgesi ilan edilmesi
gereken bir vaziyet ile karşı karşıyayız. Buğdayda, arpada, meyvelerde yüzde
50’yi aşan, hatta yüzde 80’lere varan hasarın olduğu ilçelerimiz var. 
Yine, Sayın Bakanın yaptığı açıklamaya
göre, dondan zarar gören 60 ilde Ziraat Bankası ve tarım kredi kooperatiflerine
olan borçlar bir yıl ertelenecek fakat o da belli ki faiziyle ertelenecek.
“Don nedeniyle oluşan zararlar sigortadan karşılanacak.” diyor ama büyük
çoğunluğu çeşitli nedenlerle sigorta yaptırmamış çiftçimiz ise zararıyla baş
başa kalacak. Ayrıca “Meyvelerde ve çiçeklenme sürecinde yüzde 67’ye kadar
Bakanlık tarafından sigorta poliçeleri destekleniyor.” diyor. Ancak, yaşanan
don afeti özellikle Ereğli ilçemizde olmak üzere Konya’da meyve bahçelerini
çiçek açmadan, tam çiçek açma aşamasında vurmuştur. 
Bakın, Ereğli ilçemize bağlı Gaybi’de,
Belceağaç’ta, Yıldızlı’da başta beyaz kiraz olmak üzere meyve bahçeleri don
nedeniyle perişan olmuş ama “Bu zararı karşılamam.” diyorlar. Peki, üretici ne
yapacak, sigorta kapsamına neden alınmıyor? Sayın Bakan, sayın Hükûmet biraz
insafa gelmeli, biraz çiftçinin hâlini düşünmelidir; çiftçinin, üreticinin
sorunlarına duyarsız kalmamalıdır. Çiftçimiz için kapsamlı bir destek paketi
acilen uygulamaya konulmalıdır. Kuraklık ve don felaketi nedeniyle tarımsal
ürünlerde meydana gelen hasarlar belirlenmeli, çok büyük hasarlarla karşı
karşıya kalan ilçelerimiz afet bölgesi ilan edilmeli ve çiftçinin zararı bir an
önce tazmin edilmelidir. Çiftçinin tarım kredi kooperatifleri ve bankalara olan
kredi borçları ve tarımsal sulamada kullanılan elektrik borçları faizsiz
ertelenmelidir. 
Ülkemizde tarım sigortaları fazla
gelişmemiştir. Bu nedenle çiftçimizin tabii afetler nedeniyle gördüğü, yaşadığı
mağduriyeti giderecek önlemler alınmalıdır. 
Teşekkür ediyorum. (MHP ve CHP
sıralarından alkışlar)
BAŞKAN – Teşekkür ediyoruz Sayın
Kalaycı. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
TBMM
Başkanlığına
Görüşülmekte olan 564 sıra sayılı
Toprak Koruma ve arazi kullanımı kanununda değişiklik yapılması hakkındaki
kanun tasarısının 5-8/A Maddesindeki ifade edilen tarımsal arazi ifadesinin
tarım arazisi olarak değiştirilmesini arz ederiz. 
Özgür Özel
(Manisa) ve arkadaşları
BAŞKAN – Komisyon önergeye katılıyor
mu? 
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) – Katılmıyoruz Sayın Başkan. 
BAŞKAN – Hükûmet? 
AİLE VE SOSYAL POLİTİKALAR BAKANI
AYŞENUR İSLAM (Sakarya) – Katılmıyoruz. 
BAŞKAN – Sayın Özel, buyurunuz efendim.
(CHP sıralarından alkışlar) 
ÖZGÜR ÖZEL (Manisa) – Sayın Başkan,
değerli milletvekilleri; hepinizi saygıyla selamlıyorum. 564 sıra sayılı Toprak
Koruma ve Arazi Kullanımı Kanunu’nda değişiklik yapan tasarının birinci
bölümünün 5’inci maddesi üzerine vermiş olduğumuz önerge üzerine söz almış bulunuyorum.

Tasarı ile tarım arazilerinin miras
yoluyla parçalanmasının önüne geçilmesi amaçlanıyor. Grubumuzun da daha önce de
ifade ettiği gibi, özünde desteklediğimiz bir öneri. Mirasçıların kendi
aralarında anlaşması ya da bu mirasçıların ortak olarak kalması durumunda
limitet şirket kurma, eğer satılacaksa da ehil mirasçıdan başlayarak, silsile
yoluyla teklif edilerek arazilerin bölünmemesi amaçlanıyor. Arazilerin
bölünmesinin 10 dönümde 150 liralık bir zarara yol açtığını ilgili bakanlık
bürokrasisi çeşitli raporlarında açıklamış durumda. Ayrıca, 10 dönümde 100 lira
ulaşımdan, 80 lira da makinesiz tarım yapıldığı için, toplam 330 liralık bir
zarardan bahsediliyor ve 24 milyar hektarlık arazi düşünüldüğünde de yıllık 8
milyar bir kayıptan bahsediliyor. Eğer durum böyle ise Tarım Bakanlığına şunu
sormak gerekiyor: “On iki yıldır toplam 96 milyar liralık bir zararı niçin göze
aldınız ve buraya kadar getirdiniz, bu kadar önemli bir değişikliği
yapmadınız?” Ayrıca, “Arazilerin bölünmemesi verimlilik açısından önemli ama
verimlilik açısından daha yapılacak birçok iş var, onları niye yapmıyorsunuz?”
diye de 2’nci bir soru var. 
Peki, toprak bölünüyor, miras yoluyla
toprak bir sefer bölünüyor ama -ben Manisa’da ve ağırlıklı olarak tarımla
uğraşılan bir kentin milletvekili olarak biliyorum ki aslında her sene
topraklar bölünüyor. Her geçen gün biraz daha yoksullaşan, biraz daha ekonomisi
güce giden çiftçiler borcunu ödeyebilmek için, kredi borçlarını kapatılabilmek
için, çocuklarının eğitim giderlerini karşılayabilmek için veya evladına düğün
yapacak, evlendirecek bu masrafları karşılamak için ya da ani bir sağlık
sorunuyla baş edebilmek için parça parça her sene toprak satıyorlar zaten.
Örneğin Manisa’nın Hacıaliler’inde, Çobanisa’sında 50 dönüm yeri olan 45’e,
40’a, 35’e düşerken her sene 5’er dönüm, 5’er dönüm borcunu kapatmak için veya
diğer söylediğim sebeplerden toprağını satıyor. O zaman buna engel olmak da çok
önemli bir şey. Bunu nasıl yapacağız? Çiftçiyi destekleyerek yapacağız. 
Çiftçinin çok ciddi sorunları var
özellikle son on yıldaki tarım politikaları yüzünden. Tütün: AKP
milletvekilleri zaman zaman Manisa’da övünüyorlar. Bunu Sayın Bakan izleyemiyor
ama herhâlde örneğin Akhisar’ın Süleymanlı beldesinden İbrahim amca izliyor.
Akhisar’dan bir milletvekili diyor ki: “Biz, dönemimizde çiftçiyi tütün
derdinden kurtardık.” Bu, ciddi bir sıkıntı. Oysa onlar biliyorlar ki eski
hesapla tütünün şimdi fiyatının, işte onu satın alan TEKEL’in rakıyla denk
gelen fiyatından hesaplıyorlar, 60 lira olması lazım, 2 kilo et alıyordu, en az
50 lira olması gerekir diye biliyorlar. 
Pamuk bitti, Çukurova’yla birlikte
dünyanın göz bebeği pamuğumuz bitti. Zeytinde 2005-2013 arasında giderler yüzde
100 ile yüzde 250 arasında arttı ama on yıl önceki fiyatlardan zeytin
satılıyor. Herkes darıya sığındı, darı üretimi yapıyor, mısır üretimi yapıyor;
toprağı yoran bir üretim. Tek tek sayabilirim ama zaman dar, 415 liraya mal
ettiği mısırı 560 liraya şanslı olanlar sattı, neminden bahane bulunanlar
maliyetine bile mısırı veremez duruma geldiler. 
“Üzüm” dediğimizde, Sayın Eker geçen
sene geldi, Manisa’ya davet ettik, Sarıgöl’ün Çanakçı’sı, Alaşehir’in
Subaşı’sında dondan sonra toplantılar yaptı, söz verdi, “Zarar karşılanacak,
devlet arkanızda, sigortalı sigortasız diye bakmayacağız, hepinizi… Ağlamayın
anneciğim.” dedi, fotoğrafları yayınlandı basında. Anneler ağlamaya devam
ediyor. TARSİM’i olmayana bir kuruş para ödemediler. Ben gittim Subaşı’ya,
Sayın Eker bir daha Subaşı’ya gelebilir mi, bir daha Sarıgöl’e gelebilir mi, o
bir merak konusu. Bir gelsin bakalım da ne diyor o teyze bir görsün.
Kuru üzümde 5 liralık fiyat, İran’dan
gelen kaçak üzüm yüzünden 2,5 lira oldu. Tamamında Manisa’daki AKP
siyasetçilerinin birinci dereceden sorumluluğu var. 
Yaş üzüm: Rusya’yla bozulan
ilişkilerden dolayı ciddi şekilde -yüzde 80’ini Rusya’ya satıyorduk- fiyat
kaybetti, zor durumdayız. Şimdi geldiğimiz noktada, daha geçen günlerde
Karaoğlanlı, Bozköy, İğdecik ve Çobanisa’daki doludan dolayı büyük bir felaket
var. TARSİM oraları 2011’de korumamıştı. Kimse TARSİM yaptırmamış. Şimdi
diyorlar ki: “Borcu olanın borcunu öteleriz.” Borcu olmayan bu seneyi nasıl
geçirecek? Mutlaka faizsiz krediyle desteklenmesi gerekir. 
Buna da dikkat çekiyor, Sayın Bakanın
şahsında tüm Meclisi saygıyla selamlıyorum. (CHP sıralarından alkışlar)
BAŞKAN – Teşekkür ederiz Sayın Özel.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Madde 5’e bağlı 8/A maddesini
oylarınıza sunuyorum: Kabul edenler… Kabul etmeyenler… Kabul edilmiştir. 
Madde 5’e bağlı 8/B maddesi üzerinde
bir önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 564 sıra sayılı
“Toprak Koruma ve Arazi Kullanımı Kanunu ve Türk Medeni Kanununda Değişiklik
Yapılması Hakkında Kanun Tasarısının 5 inci maddesine bağlı 8/B maddesinin
ikinci fıkrasında yer alan “bir yıl” ibaresinin “altı ay” olarak
değiştirilmesini arz ve teklif ederiz. 29.04.2014
 Emin
Çınar Ali Öz Oktay
Öztürk
 Kastamonu Mersin Erzurum
 Seyfettin
Yılmaz Erkan Akçay Kemalettin
Yılmaz
 Adana Manisa Afyonkarahisar
 Alim
Işık
 Kütahya
BAŞKAN – Komisyon önergeye katılıyor
mu?
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) - Katılamıyoruz Sayın Başkan.
BAŞKAN - Hükûmet?
AİLE VE SOSYAL POLİTİKALAR BAKANI
AYŞENUR İSLAM (Sakarya) - Katılmıyoruz Sayın Başkan.
BAŞKAN - Sayın Işık, buyurunuz. (MHP
sıralarından alkışlar)
ALİM IŞIK (Kütahya) – Sayın Başkan,
değerli milletvekilleri; görüşülmekte olan 564 sıra sayılı Kanun Tasarısı’nın
çerçeve 5’inci maddesine bağlı 8/B maddesi üzerinde vermiş olduğumuz önerge
hakkında söz aldım. Bu vesileyle yüce Meclisi ve bizleri izleyen değerli
vatandaşlarımızı saygıyla selamlıyorum.
Değerli milletvekilleri, iyi niyetle
hazırlanmış ve Türk tarımının içinde bulunduğu önemli sorunlardan birisine
çözüm bulmak amacıyla yüce Meclisin gündemine getirilmiş bu tasarının özünde
olumlu ama mevcut sorunları çözmekten uzak bir tasarı olduğunu sizlerle
paylaşarak sözlerime başlamak istiyorum çünkü bölüm soruları üzerinde de Sayın
Bakana “Mevcut durumda parçalanmış olan arazileri nasıl bir araya getireceğiz,
buna yönelik bir hüküm var mı?” diye sorduğumuzda aldığımız cevapta maalesef
böyle bir hükmün yer almadığını gördük. 
Dolayısıyla, zaten Türkiye tarımı, Türk
tarımı parçalı araziler ve küçülmüş işletme büyüklükleri nedeniyle yıllarca bu
noktaya gelmiş. Bugün bu sorundan kurtarmanın yolu mevcut soruna çözüm bulmak.
Bundan sonra arazi parçalanmasını önlemeye yönelik tedbirler elbette ki önemli
ama şu anda var olan bu sıkıntıyı çözme adına bir kanun maalesef önümüze
getirilmemiş oldu. 
O nedenle öncelikle var olan sıkıntıyı
çözecek tedbirler almamız gerekiyordu. Bu kanun tasarısı içerisinde de buna
yönelik hükümlerin bulunmasını gönlümüz arzu ederdi ama maalesef bugün var
olan sorunları kabullenmişiz “Artık bundan sonra araziler parçalanmasın, onun
önlemini alalım.” diye böyle bir tasarıyı getirmişiz. Elbette ki ikinci kısmı
da önemli, bundan sonra bölünmesin, parçalanmasın ama şimdi var olan
bölünmüşlüğü ortadan kaldıracak dolayısıyla özendirici tedbirlerle birleşmeyi
öne çıkaracak bir tasarı olmasını arzu ederdik maalesef böyle bir tasarıyla
karşı karşıya olmadığımızı görmekteyiz. 
Değerli milletvekilleri, tabii ki Türk
tarımının en önemli sorunlarından birisi küçük işletme büyüklükleri ve
parçalanmış araziler ama buna bağlı olarak modern tarım tekniklerini
uygulayamadığımız veya tarım teknolojilerini bundan dolayı uygulamaya
geçiremediğimiz gerçeğini de buna eklememiz lazım. Ayrıca tarımın istihdamda ve
Türk ekonomisindeki payı giderek azalmış ve özellikle de son beş yılda hızla
gerilemiştir. Bu, yeni işsizliğe ve tarımdaki gizli istihdamı ortadan
kaldırmaya yönelik bir gelişmedir, bunun önüne geçilmesi gerekiyor.
Sayın Bakan, yıllık 3.650 dolarlık kişi
başına tarımsal gelirden bahsetti. Bunu artırmayı ve 4 katına çıkarmayı
hedeflediklerini söyledi. Doğrudur ama 4 kardeş 3.650 dolarlık gelirle kıt
kanaat geçinirken açığa düşen 3 kardeşe ne yapacağımız sorusuna bir cevap
veremedi. Bundan sonra sıkıntı bu olacaktır. Evet, 1 kişide toparlayalım
mirasla düşen arazileri, geriye kalan 3-4 kardeşi ne yapacağız? Ona yönelik bir
tedbir yok, ona yönelik bir istihdam politikası, o da yok. 
Onun için bu tasarı sorunları çözmeyecek, belki parçalanmanın önüne
geçecek ama yeni sorunları da beraberinde getirecektir. Biz burada bu mevcut
sorunları çözmeye yönelik tedbirleri almak zorundayız. 
Tabii ki girdi fiyatlarının özellikle son birkaç yılda çok artması
nedeniyle tarımda kârlılık ve verimlilik de düşmüştür. Özellikle geçen yıl
atanmayı bekleyen, bu sektörde ciddi anlamda katkı yapacağına inandığımız
birçok mühendis, veteriner hekim bugüne kadar atanamamıştır. Yine sorduğumuz
sorulardan anladığımız o ki Maliye Bakanlığı eğer taleplere uygun cevap verirse
atama yapılacağı söyleniyor. Vermezse ne olacak? Vermezse her yıl binlerce
vermiş olduğumuz, vermediği de belli, öyle bir talebin iletilmediği de bazen
söyleniyor…
HAYDAR AKAR (Kocaeli) – Vermedi, vermedi.
ALİM IŞIK (Devamla) – Bugün yeni mezun vermeye devam eden ziraat
fakülteleri, veteriner hekimliği fakülteleri, su ürünleri fakülteleri yine
problem üretmeye devam edecek.
Ben önergemize desteğinizi bekliyor, hepinize saygılar sunuyorum. Hiç
olmazsa mirasçılar anlaşması hâlinde bir yıl beklenmesin, altı ay içerisinde bu
sorunlar çözülsün diyoruz. 
Saygılar sunuyorum. (MHP ve CHP sıralarından alkışlar) 
BAŞKAN – Teşekkür ederiz Sayın Işık.
Önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
Madde 5’e bağlı 8/B maddesini oylarınıza sunuyorum: Kabul edenler… Kabul
etmeyenler… Kabul edilmiştir.
Madde 5’e bağlı 8/C maddesi üzerinde bir önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 564 sıra sayılı
“Toprak Koruma ve Arazi Kullanımı Kanunu ve Türk Medeni Kanununda Değişiklik
Yapılması Hakkında Kanun Tasarısının 5 inci maddesine bağlı 8/C maddesinin
birinci fıkrasında yer alan “Mirasçılar, miras bırakanın ölümünden sonra
terekede bulanan tarımsal arazi ve yeter gelirli tarımsal arazinin mülkiyeti
hakkında cümlesinin,” “Mirasçılar, miras bırakanın ölümünden sonra terekede
bulunan asgari tarımsal arazi ve yeter gelirli tarımsal arazinin mülkiyeti
hakkında” şeklinde değiştirilmesini arz ve teklif ederiz. 29.04.2014
 Emin
Çınar Ali Öz Oktay
Öztürk
 Kastamonu Mersin Erzurum
 Seyfettin
Yılmaz Erkan Akçay Kemalettin
Yılmaz
 Adana Manisa Afyonkarahisar

BAŞKAN – Komisyon önergeye katılıyor
mu?
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) – Katılamıyoruz Sayın Başkan.
BAŞKAN – Hükûmet?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Katılamıyoruz Sayın Başkan. 
BAŞKAN - Sayın Ali Öz, buyurunuz. (MHP
sıralarından alkışlar) 
ALİ ÖZ (Mersin) – Teşekkür ediyorum
Sayın Başkanım. 
Sayın Başkan, değerli milletvekilleri;
564 sıra sayılı Kanun Tasarısının 5’inci maddesine bağlı 8/C fıkrası üzerinde
verdiğimiz değişiklik önergesiyle alakalı, Milliyetçi Hareket Partisi Grubu
adına söz almış bulunuyorum. Bu vesileyle yüce heyetinizi saygılarımla
selamlıyorum. 
Kanuna genel manada baktığımız zaman,
aslında, Türkiye’de ihtiyaç olan, uzun süredir çözülmesi gereken bir sorunun,
belli kriterlere dayanarak büyük çoğunluğunu hallettiğini görüyoruz. Bu nedenle
de, Milliyetçi Hareket Partisi olarak bu kanun tasarısını desteklediğimizi
öncelikle ifade etmek istiyorum. 
Ancak, Türkiye’de tarımsal üretimin ve
ihracatın sonraki yıllarda sürdürülebilirliğinin sağlanması açısından
üreticilerin bugün bankalara birikmiş olan borçlarının, prim borçlarının,
elektrik borçlarının faizsiz ertelenmesi gerektiğini ifade etmek istiyorum. 
Yeni kredi kullanımında kolaylıklar
sağlanması gerekmektedir. Çiftçi, yapılacak desteklerle ayağa kaldırılmalıdır.
Çiftçilerin doğal afetlerden gördüğü zararı önlemek için mücadele edilmelidir.
Maalesef, biz, her defasında -millet
olarak genel bir alışkanlığımız- kapımıza afet dayanmadan, bir afeti yaşamadan
daha önceden bununla alakalı nasıl önlemler alınması gerektiğini, ne tip
yardımların yapılması gerektiğini düşünmeyen ve uzun vadeli stratejileri
geliştirmeyen bir milletiz. Her afet olduğu dönemden sonra “Vay, şurada şu afet
oldu, böyle afet oldu, onunla alakalı şunlar mağdur oldu, acil hangi tedbirler
alınmalı…” Aslında, bunların hepsinin mutlaka hukukun içerisinde olan kanuni
birtakım temellere dayanılması gerektiğinin zorunlu olduğunu da ifade etmek
istiyorum. 
Tabii ki bu
doğal afetlerle yaşadığımız hadise sadece çiftçileri etkilemiyor; çiftçilerden
başlayan, çiftçiyle beraber tüm sektörü içerisine alan, sonuçta tüketicinin
mutfağına kadar yansıyacak olan, enflasyonu da yükseltecek bir gıda krizinin
içerisine Türkiye’yi sokmaktadır. Dolayısıyla tüketiciye kadar uzanan
zincirdeki bu felaketin bedelini herkes ödemek zorunda kalacak. 
Ülkemizde bu yıl
için kuraklıktan en çok etkilenen ürünlerin başında buğdayın geldiğini ve
üretimin de bu yıl yüzde 20-30 oranında azalmasının beklenmekte olduğunu
yapılan çalışmalar göstermektedir. Kuraklık aslında hepimizin önlem alması
gereken -kuraklığın sebeplerinin dışında kuraklıkla mücadele noktasında doğal
su kaynaklarımızın kırk elli yıllık planlamalarla bir eylem planı yapılarak
kuraklıktan en az düzeyde etkilenmenin yollarının aranması da gereken- önemli
adımlardan bir tanesi olmalıdır. Tabii, burada su kaynaklarımızın
kullanılmasıyla beraber, aynı zamanda kuraklığın getirdiği sorunu çözerken
evlerde kullanmış olduğumuz suların daha sonra entegre sanayi tesisleriyle
birleştirilerek yeniden doğada kullanılması, harcanması gibi bir stratejiyi de
geliştirmemiş olmamız da ülke olarak kuraklıktan çok fazla miktarda
etkilendiğimiz anlamına gelmektedir. Su kaynaklarının çevresinde yapılaşmaya
müsaade edilmesi de bizim için önemli sorunlardan bir tanesidir. 
Tarımsal alanda çiftçilerimiz her yıl
değişik bir nedene bağlı olarak mağdur olmaktadır. Çiftçi, doğal afete maruz
kaldığında o yıl harcadığını bile elde edemiyor, borçları arttıkça artıyor, bir
kısır döngü içinde bocalayıp duruyor. Bu anlamda, tarım sigortasının
yapısındaki zarar karşılamanın mutlaka revize edilmesi gerekmektedir. Bu
anlamda, ziraat odalarının ve çiftçilerin talepleri göz ardı edilmemelidir. Bu
konuda çiftçilerin sigorta sistemine dâhil edilmesi için kolaylaştırıcı
önlemler mutlaka alınmalıdır. Sigorta primleri çiftçiyi cezbedecek şekilde
indirilmelidir; ürün oluşmadan, kısa sürede sona eren sigortalama sürelerinin
uzatılması sağlanmalıdır. Ürün hasat edilmediği sürece afet yaşandığında
çiftçilerimize ek bir meblağ tahakkuk ettirilmeden sigorta kapsamı devam
ettirilmelidir. Sadece don afetinde uygulanmakta olan “çiçek sigorta kapsamı”
konusunun diğer afetleri de kapsaması sağlanmalıdır, güneş yanığı da sigorta
kapsamına alınmalıdır. Çok yıllık bitkiler aşırı hasar görmüşse, bunların hasar
görmesinin tespiti hâlinde ürün veremeyeceği yıl üzerinden mutlak surette yeni
düzenlemeler yapılması gerekmektedir. 
Biz Mersin’de, Mezitli’de yaşamış
olduğumuz bir don afetinden sonra sadece sebzelerin değil, ağaçların uzun
süreli ürün veremeyecek durumda etkilendiğini biliyoruz. Dolayısıyla 2009
sayılı Kanun’un ve 5363 sayılı Kanun’un çiftçinin doğal afetlerde görmüş olduğu
zararı telafi etme noktasında çok büyük eksiklikleri olduğunun herkes tarafından
bilinmesi, bu Parlamento tarafından da sigortalama ve doğal afetlerden zarar
gören çiftçilerin korunması anlamında yeni düzenlemelerin bu kanunlara ilave
olarak hızlı bir şekilde çıkarılması gerektiğine inanıyor, yüce heyetinizi
saygılarımla selamlıyorum. (MHP sıralarından alkışlar)
BAŞKAN – Teşekkür ederiz Sayın Öz.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Madde 5’e bağlı 8/C maddesini
oylarınıza sunuyorum: 
MEHMET AKİF HAMZAÇEBİ (İstanbul) –
Sayın Başkan, oylamaya sunmadan önce bir söz alabilir miyim efendim? 
BAŞKAN – Tabii, önce istiyorsanız buyurunuz
Sayın Hamzaçebi. 
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Sayın Başkan şimdi tasarının 8/C
maddesini oylamaya sunacak. Ancak 8/C maddesinde ifade açısından teknik bir
sorun olduğu kanaatindeyim; şöyle ki: Madde 8/C’nin ilk fıkrası şöyle başlıyor:
“Mirasçılar, miras bırakanın ölümünden sonra terekede bulunan tarımsal arazi…”
diye başlayıp devam eden bir cümle var burada. Mirasçı kavramı var, miras
bırakan kavramı var, bir de miras bırakanın ölmesi kavramı var. Yani ortada bir
mirasçı var ise demek ki ölüm gerçekleşmiştir, orada tekrar “Miras bırakanın
ölümü” diye bir ifadeyi kullanmak son derece yanlıştır. Bence “Miras bırakanın
ölümünden sonra” ibaresinin çıkarılması, amacı çok daha iyi ifade etmek için
uygun olacaktır. O zaman cümle şöyle olacak: “Mirasçılar, terekede bulunan
tarımsal arazi ve yeter gelirli tarımsal arazinin mülkiyeti hakkında”
olacaktır. Böyle bir düzeltmeyi öneriyorum.
Teşekkür ederim.
BAŞKAN – Teşekkür ederiz Sayın
Hamzaçebi.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Olabilir. İsterseniz redaksiyonla düzeltelim.
BAŞKAN – Redaksiyonla bunu düzeltme
talebiniz var, tamam.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Tamam.
BAŞKAN - Bu düzeltme talebini…
Şimdi, Sayın Hamzaçebi mikrofonunuzu
tekrar açıyorum. Düzeltmeyi tekrar ifade edebilir misiniz?
MEHMET AKİF HAMZAÇEBİ (İstanbul) –
Şöyle olması uygun olacaktır: “miras bırakanın ölümünden sonra” ibaresi çıkacak
ve cümle şöyle olacak: “Mirasçılar, terekede bulunan tarımsal arazi ve yeter
gelirli tarımsal arazinin mülkiyeti hakkında...”
BAŞKAN – Komisyon ve Hükûmet bu
önerinizi kabul etti.
Bu redaksiyon talebiyle madde 5’e bağlı
8/C maddesini oylarınıza sunuyorum. Kabul edenler... Kabul etmeyenler... Kabul
edilmiştir.
Madde 5’e bağlı 8/Ç maddesini
oylarınıza sunuyorum: Kabul edenler... Kabul etmeyenler... Kabul edilmiştir.
Madde 5’e bağlı 8/D maddesini
oylarınıza sunuyorum: Kabul edenler... Kabul etmeyenler... Kabul edilmiştir.
Madde 5’e bağlı 8/E maddesini
oylarınıza sunuyorum: Kabul edenler... Kabul etmeyenler... Kabul edilmiştir.
Madde 5’e bağlı 8/F maddesini
oylarınıza sunuyorum: Kabul edenler... Kabul etmeyenler... Kabul edilmiştir.
Madde 5’e bağlı 8/G maddesini
oylarınıza sunuyorum: Kabul edenler... Kabul etmeyenler... Kabul edilmiştir.
Madde 5’e bağlı 8/Ğ maddesini
oylarınıza sunuyorum: Kabul edenler... Kabul etmeyenler... Kabul edilmiştir.
Böylece birinci bölümde yer alan
maddelerin oylamaları tamamlanmıştır.
Yirmi dakika ara veriyorum.
Kapanma Saati:
18.54
DÖRDÜNCÜ OTURUM
Açılma Saati: 19.21
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 83’üncü Birleşiminin Dördüncü Oturumunu açıyorum. 
564 sıra sayılı Kanun Tasarısı’nın
görüşmelerine devam edeceğiz. 
Komisyon ve Hükûmet yerinde. 
Şimdi ikinci bölümün görüşmelerine
başlıyoruz. 
İkinci bölüm, çerçeve 5’inci maddeyle
ihdas olunan 8/H maddesi ile 12’inci maddeler arası maddeleri kapsamaktadır.
İkinci bölüm üzerinde söz isteyen,
Cumhuriyet Halk Partisi Grubu adına Bursa Milletvekili İlhan Demiröz. 
Buyurunuz Sayın Demiröz. (CHP, AK PARTİ
ve MHP sıralarından alkışlar)
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) – Tam beş dakika konuşacaksın, beş.
İLHAN DEMİRÖZ (Bursa) – Niçin?
TARIM, ORMAN VE KÖYİŞLERİ KOMİSYONU
BAŞKANI İBRAHİM YİĞİT (İstanbul) – Uçağa yetişeceğiz, uçağa.
ALİM IŞIK (Kütahya) – Tam on beş dakika
konuşacakmış, şahsı adına da var. 
CHP GRUBU ADINA İLHAN DEMİRÖZ (Bursa) –
Evet.
Teşekkür ediyorum.
Sayın Başkan, değerli milletvekilleri;
evet, tatil olması veya herkesin bir an önce uçaklara yetişmesi anlamında bir
söz aldım ancak ifade etmemiz gereken hususlar var. Sayın Gıda, Tarım ve
Hayvancılık Bakanını burada yakalamışken onunla ilgili bazı sorunlarımızı da
ifade etmemiz lazım. 
564 sıra sayılı Toprak Koruma ve Arazi
Kullanımı Kanunu’nda Değişiklik Yapılması Hakkındaki Kanun Tasarısı’nın
görüşülmesinde bölüm üzerine söz aldım. Hepinizi saygıyla ve sevgiyle
selamlıyorum. 
Sayın Bakanımın
her zaman itiraz ettiği, ancak bu 1980’li yıllardan önce ülkemiz tarımda kendi
kendine yetebilen tarım ülkesiyken yanlış tarım politikalarıyla tarımda net
ithalatçı konuma geldiğimizi ifade etmek istiyorum çünkü Sayın Bakan yaptığı
konuşmalarda ithalattan bahsetmeden hep ihracatçı olduğumuzu ifade ediyor.
Ülkemizin son on bir yılının dokuzunda tarım ürünlerinde dış ticaret net açığı
verildiğini ifade etmek isterim. Uluslararası standart sanayi sınıflamasına
göre 2000 yılında tarım ihracatı 1 milyon 659 dolar iken tarım ithalatı 2
milyon civarındaydı. 2013 yılında 5 milyon 916 bin dolar tarımda ihracat varken
ithalat 7 milyon 774 bin dolardı. Yani bunu sınıflama anlamında ifade ediyorum
ama şunu da söylemem lazım: Uluslararası standart ticaret sınıflamasına göre de
gıda maddeleri konusunda ihracatçı olduğumuzu da ifade etmek isterim.
Değerli
milletvekilleri, bankalarla ilgili bir iki konuda görüşlerimi ifade etmek
istiyorum çünkü Sayın Bakan konuşmalarında Ziraat Bankasına geri dönüşlerin
yüzde 98’lerde olduğunu ifade ediyor. Ama şöyle bir hafızalarımızı yokladığımız
zaman, 2000 yılında tarıma verilen kredilerde özel bankaların payı binde 4’tü
arkadaşlar. Ama 2000 ile 2013 yılları arasında yerli ve özel yabancı
bankaların toplam payı yüzde 36 civarında. Yani bu rakamın arttığını ifade
etmek istiyorum ve sonra, 2013 yılı sonu itibarıyla yerli ve özel yabancı
bankaların kullandırdığı kredi miktarı 36,4 milyar TL.
Şimdi buradan
şunu hemen söylemem lazım: Yani çiftçinin kullandığı kredi miktarının tarım
destekleme ödemelerinin 4 katını geçtiğini ifade etmek isterim. Acaba bu durum
çok iyi midir? Çiftçilerin durumunu gerçekten iyi olarak mı yoksa bankalardan
bankalara ödemeler yaparak bu noktalara geldiğini mi ifade etmemiz lazım?
Değerli
milletvekilleri, 30 büyükşehirde 16 bini aşkın belde ve köyün, ilçe
belediyelerine mahalle olarak katılması neticesinde 2012 yılında il ve ilçe
merkezlerinde yaşayanların oranı yüzde 77,3 iken 30 Mart 2014 yerel
seçimlerinden sonra bu rakam yüzde 91’e yükselmiştir. Değişik bir ifadeyle,
belde ve köylerde yaşayanların oranı yüzde 22,7’den yüzde 8,7’ye düşürülmüştür.
Bunu da, Sayın Bakanın, bu konulardaki rakamlar üzerindeki en önemli
çalışmalarından bir tanesi olarak ifade etmek istiyorum.
Ancak, burada,
bu yasayla ilgili bir görüşümü de sizlerle paylaşmak isterim: 30 büyükşehir, 51
ilde de il özel idareleri var. Şimdi, bu yasayı uygulayabilmeniz için sizin
toprak envanterini çıkarmanız lazım, toprakla ilgili sınıflandırmaları yapmanız
lazım, onun için de teknik elemana ihtiyaç var. Ama gelin görün ki 30
büyükşehir de yani nüfusun yüzde 70’inin yaşadığı bu büyükşehirler de 30 Mart
akşamı bir anda tamamen mahalleye dönüştü ve bunun neticesinde de değerli
arkadaşlar, il özel idaresindeki teknik elemanlar, ziraat yüksek mühendisleri,
gıda mühendisleri, çevre mühendislerinin hepsi darmadağın oldu, büyükşehirin
veya il başkanlarının, ilçe başkanlarının taleplerine göre belli yerlere
dağıtıldı. 
Şimdi, buradan sormak istiyorum: 
1) Bu yasayı nasıl uygulayacaksınız? 
2) Bu yasanın altyapısı için gerekli
olan teknik elemanları bu 30 ilde nasıl bulacaksınız? 
Bu konuda Sayın Bakanın görüşlerini
almak istiyorum ancak bir şeyin de altını çizerek söylemek isterim: Zaten
muhalefetten gelen önerilere de çok sıcak bakmadıklarını biliyorum ama dilerim
ki Toprak Reformu Genel Müdürlüğünün artık illerde, daha çok 30 ilde,
büyükşehirlerde bir yapılanmaya ihtiyacı var yani en azından büyükşehirlerin bu
konudaki noksanlığının bu Genel Müdürlüğün taşra teşkilatlarının kurulmasıyla
giderilebileceğini ifade etmek istiyorum.
Arkadaşlar, Sayın Bakan az önceki
konuşmasında şöyle dedi: “İşte, arazilerin azalması söz konusu değil.” ÇKS sistemiyle,
başka sistemlerle bunların olduğunu ifade ediyor ama 2013 yılı sonu itibarıyla
1,7 milyon çiftçi tarımdan ayrılmış arkadaşlar. Neden ayrılmış? Kendi isteğiyle
mi ayrıldı? Varoşlara geldi, orada hizmet sektöründe, sanayi sektöründe iş mi
buldu? Hayır ama ayrılmak durumundaydı çünkü geçinemiyordu ve bu noktalara
gelerek ayrılmış olduğunu ifade etmek istiyorum.
Genel ekonominin büyüme hızının çok
altında kalan tarımdaki bu büyümenin… Son on bir yılda ülke ekonomisi yani
gayrisafi yurt içi hasıla yüzde 5 büyürken tarımdaki büyüme hızı yüzde 2,3’te
kalmıştır. Bunu da çiftçi temsilcileri ile ziraat oda başkanlarının basına
verdiği bilgiler ışığında ifade ettikten sonra biraz da bölgemle ilgili çok
kısa bir iki konuya değinmek istiyorum.
Bunlardan bir tanesi: Değerli
milletvekilleri, Bursa Karacabey İkizce köyünde, 2.320 dönümlük bir alanda
KOTİYAK yani küçük işletmeli bir organize sanayi kurulmak isteniyor. KOTİYAK
adı altında bir kooperatif kurdular, kooperatifin üyeleri zannediyorum 8 ila 10
civarında. Organize sanayi bölgelerinde yer almaları mümkün değil, çünkü orası
onlar için pahalı. “Burası birinci sınıf tarım arazisi, biz buradan alalım.”
ifadesiyle yola çıktılar. Ne oldu? Yola çıktılar ama sivil toplum örgütleri ve
diğer kuruluşlar, ziraat mühendisleri odası, ziraat odaları karşı çıkınca o
zaman bir başka çözüm bulmaları gerekiyordu. Arkadaşlar başka çözümü de şöyle
buldular: KOTİYAK, TOKİ’yle görüştü ve TOKİ’ye devretti. Şimdi, 2.320 dönümlük
birinci sınıf tarım arazisinde TOKİ, Bursa’da bir emlak bürosu açmış, köylüleri
oraya çağırıyor, dönümü 15 bin liradan burayla ilgili kamulaştırma yapmak üzere
çalışma yapıyor. Yani TOKİ’nin bir görevinin de artık bu olduğunu arkadaşlar
özellikle ifade etmek istiyorum.
Bir başka konu: Yine Bursa’da
Yenişehir’de -Bursalı ve Tarım Komisyonundan olan arkadaşlarım da var, yüksek
sesle onun için diyorum, onlar da inşallah duyar. Telefonla görüşüyorlar,
telefon görüşmesi biter zannediyorum- bir oto test merkezi yapılıyor. 2.600
dönümlük mera arazisine kurulmak isteniyor. Bu merkezin burada yapılmasının
yanlış olduğunu… Ama oradaki arkadaşlara, seçim öncesi maalesef milletvekili
arkadaşlarımız 1.500 kişinin çalışacağını söylemişlerdi ancak bu kadar
çalışanın olmayacağını ve bu kadar bir istihdamın yaratılmayacağının altını
çizmek istiyorum çünkü oradaki 2 köyün -Karacaali ve Karaköy- çiftçilerinin
maalesef merasız kalacağını söylemek istiyorum.
Bunu şunun için anlattım: Gıda, Tarım
ve Hayvancılık Bakanının, toprakların korunmasıyla ilgili bunları yaparken
meralarımızın korunmasında da bizlere yardımcı olması gerektiğini ifade ediyor
ve hepinize saygı ve sevgilerimi sunuyorum. 
Sağ olun, var olun. (CHP sıralarından
alkışlar)
BAŞKAN – Teşekkür ederiz Sayın Demiröz.
Milliyetçi Hareket Partisi Grubu adına
Afyonkarahisar Milletvekili Kemalettin Yılmaz. 
Buyurunuz Sayın Yılmaz. (MHP
sıralarından alkışlar)
MHP GRUBU ADINA KEMALETTİN YILMAZ
(Afyonkarahisar) – Sayın Başkan, değerli milletvekilleri; Toprak Koruma ve
Arazi Kullanımı Kanunu ve Türk Medeni Kanununda Değişiklik Yapılması Hakkında
Kanun Teklifi’nin, esas itibarıyla mirasın paylaşımından dolayı tarım
arazilerinin parsellerinin küçülmesini ve tarımsal arazi işletmelerinin optimal
işletme büyüklüğü ölçüsünün altına düşmesini önlemeye yönelik olarak
hazırlandığını görüyoruz.
Geçimini tarımdan sağlayan çiftçilerin
kullandıkları arazilerin belli büyüklüğün altına düşmesini önlemek suretiyle,
tarımsal üretimi artırmak için toplulaştırma uygulamalarına ilave olarak bazı
tedbir ve teşviklerin getirilmesi esas itibarıyla doğru bir uygulamadır. 
Bilindiği üzere, toplulaştırma
uygulamaları yıllardır yapılmaktadır. Bu amaçla, 3/7/2005 tarihli ve 5403
sayılı Toprak Koruma ve Arazi Kullanımı Kanunu Meclisten geçirilmiştir ancak
5403 sayılı Kanun yukarıda sözünü ettiğimiz amaca ulaşmada yeterli olmamıştır.
Bu nedenle, söz konusu kanunda, şimdi oldukça kapsamlı değişikliğe gidildiğini
görüyoruz.
Görüşülmekte olan kanunun gerekçesinden
de anlaşılacağı üzere, 5403 sayılı Toprak Koruma ve Arazi Kullanımı Kanunu’nun
uygulamasında 20 dekarın üzerindeki arazilerin hisseli satışı yapılabiliyordu
yani tarla 20 dekardan büyükse hissedar hisselerini dilediği gibi
satabiliyordu, 20 dekarın altındaysa hisseli satış yapılamıyordu. Bu uygulama,
bir taraftan mülkiyet hakkının kullanımına sınırlama getiriyor, diğer taraftan
hisseli satışı engelleyemiyordu. Bize göre, 5403 sayılı Kanun yeterince
tartışılmadan yürürlüğe konulduğu için kanundan beklenen amaç hasıl olmamış,
uygulamada sıkıntılar çıkmıştı. 5403 sayılı Kanun’da değişiklik yapan bu
kanunun da yeterince tartışılmadan hazırlandığını görüyoruz. 
Görüşülmekte olan bu kanunla getirilen
değişiklikler çok kapsamlı ve önemli. Başta tarımla iştigal eden
vatandaşlarımız olmak üzere nüfusumuzun büyük bir bölümünü ilgilendiriyor. Bu
kanun Anayasa’nın 35’inci maddesinde tanımlanmış, mülkiyet hakkının
kullanımıyla ilgili çok kapsamlı sınırlamalar, düzenlemeler ve değişiklikler
getiriyor. Yukarıda da belirttik, kanun iyi niyetle hazırlanmış olabilir ancak
kanun ne getiriyor, bizim toplumumuzun yapısına ne kadar uygun, bu konuların
çok iyi tartışılması ve başta çiftçilerimiz olmak üzere herkesçe özümsenmesi
lazım. 
Kanunun genel felsefesiyle ilgili uzun
uzun tartışma yapılabilir, kısa sürede bütün teknik ayrıntılarına girmek zor.
Kanun, her ne kadar Tarım Bakanlığınca hazırlanmışsa da kanunun uygulamasını
Tapu ve Kadastro teşkilatı ve adli yargı yapacaktır. Türk Medeni Kanunu’ndan bu
kanun tasarısına kısmen taşınan hükümler ağırlıklı olarak hukukçular tarafından
tartışılmalıdır. Kısacası, bu kanun aceleye getirilmemeli, her yönüyle
tartışılmalıdır. Ziraat odalarının ve kanunun uygulamasını yapacak olan diğer
kuruluşların da görüşleri mutlaka alınmalıdır. 
İlk bakışta gözümüze çarpan bazı teknik
hususlara kısaca değinmek gerekirse: Tarımla geçinen vatandaşlarımızın tarımsal
amaçla kullandığı arazinin ölüme bağlı olarak mirasçılarına intikali bu kanunda
yer alan hükümlere göre olacaktır. Mirasçılar, Tarım Bakanlığınca belirlenen
büyüklüğün altına düşmemek üzere tarlaları ve tarım aletlerini kendi aralarında
en geç bir yıl içinde paylaşacaklardır. Miras kalan arazinin yüz ölçümü çok
büyükse bölünmeden sonra da belirlenen büyüklüğün altına düşmeyeceğinden sorun
çıkmayabilir ancak mirasa konu arazinin yüz ölçümü belirlenen ölçülerden
küçükse mirasçılar en geç bir yıl içinde anlaşıp aralarından birine hisselerini
satmak zorundalar veya mirasa konu arazinin tamamını üçüncü bir kişiye
satacaklar. Mirasçıların bir yıl gibi kısa sürede çözüme ulaşmaları her zaman
mümkün değildir.
Diğer taraftan, mirasçılar kendi
aralarında anlaşamazlarsa mirasçılardan herhangi biri yetkili sulh hukuk
mahkemesinde dava açacak; hâkim, mirasçılar içinde ehil mirasçı olan kişiye
mirasa konu araziyi tarımsal gelir değeri üzerinden devredecek. Ehil mirasçının
nasıl tespit edileceği, tarımsal gelir değerinin bulunması, her biri ayrı
sorun. Bu önemli ayrıntılara burada girmek istemiyoruz. Mahkemelerin iş yükü de
dikkate alındığında bu davaların yıllarca süreceğini şimdiden görmek mümkündür
değerli arkadaşlar. 
Değerli milletvekilleri, birden çok
ehil mirasçı var ise, arazi en yüksek bedeli teklif eden ehil mirasçıya
devredilecektir. Mirasa konu tarımsal işletmenin devrini talep eden şartlara
uygun mirasçı bulunmadığı takdirde, hâkim satışa karar verecektir. Tasarıda, bu
satışların açık artırmayla yapılacağı belirtiliyor. Eski tabirle, satışlar
müzayedeyle, müzayede mahallinde yapılacaktır. Bu durumda da satış bedeli
üzerinden yüzde 18 KDV hesaplanır, tahsil edilmesi gerekir. 
Kanun tasarısının istisna ve
muafiyetler maddesinde harç ve damga vergisi istisnası getirilmiş, maalesef KDV
gözden kaçırılmıştır Sayın Bakanım. KDV Kanunu’nun 1’inci maddesinin (d) bendi
(Değişik: 16/6/2009-5904/8 md.) gereğince “Müzayede mahallerinde ve gümrük
depolarında yapılan satışlar ile 10/2/2005 tarihli ve 5300 sayılı Tarım Ürünleri
Lisanslı Depoculuk Kanunu’na göre düzenlenen ürün senetlerinin, senedin temsil
ettiği ürünü depodan çekecek olanlara teslimi vergiye tabi olacaktır.” hükmü
getirilmiştir. Bu konunun açıklığa kavuşturulması lazımdır Sayın Bakanım. 
Diğer taraftan “Ehil mirasçıya
devredilen arazinin devir tarihinden sonraki yirmi yıl içinde tarım dışı amaçla
kullanılması nedeniyle değerinde artış olursa, artıştan kaynaklanan tutar
araziyi devralan mirasçı tarafından diğer mirasçılara ödenecektir.” deniyor.
Değer artışı nasıl hesaplanacaktır? Artan değeri devralan mirasçı nasıl
ödeyecektir? Bu ve benzer soruların cevabı kanunda maalesef yoktur. 
Kanun tasarısının 7’nci maddesiyle 5403
sayılı Kanun’un 17’nci maddesinde değişiklik yapılmaktadır. Yapılan
değişiklikle “Tahsisli araziler toplulaştırma yapılırken asgari büyüklüğün
altında kalan şahıs arazileri birleştirilecek.” deniliyor, “Bu araziler
büyüklüklerine göre asgari büyüklükte tarım arazisi bulunmayan yöre
çiftçilerine rayiç bedeline göre Maliye Bakanlığınca ilgili mevzuata göre
doğrudan satılacak.” deniliyor.
Önce şunu iyi tanımlamak lazım ki
“tahsisli arazi” kavramıyla burada neyi kastediyoruz? Bunun açıklığa
kavuşturulması lazım. Maliye Bakanlığı hazine mülkiyetindeki taşınmazları
ihtiyaca göre ilgili kamu kurumlarının hizmetlerinde kullanılması için tahsis
eder, ihtiyaç kalmadığında ise tahsisi kaldırır. Tahsis işlemi idari bir
işlemdir, taşınmazı nitelemez. “Tahsisli arazi” kavramıyla toplulaştırma
yapılan bölgedeki hazine arazileri kastediliyorsa, “tahsisli arazi” kavramı
yerine “hazine taşınmazı” kavramının konulması yerinde olacaktır Sayın Bakanım.
İkinci olarak: Toplulaştırma yapılırken
şahıs taşınmazlarıyla birleştirilecek hazine taşınmazları, toplulaştırma veya
kamulaştırma konusu arazi sahiplerine rayiç bedelle doğrudan satılacaktır.
Rayiç bedeli üzerinde satılamayan araziler yeterli büyüklükte tarım arazisi
bulunmayan çiftçilere rayiç bedelinin yarısına bedelle satılacak şekilde
düzenleme yapılması son derece yerinde olacaktır.
Değerli arkadaşlarım, vatan toprağı
kutsaldır, kaderine terk edilemez. Toprağı çiftçimiz işlemektedir.
Kardeşlerinden veya birbirlerinden veya ehil olandan veya gerekirse mahkeme
kararıyla toprağın el değiştirmesi, işleyene gidebilmesi için mutlaka çiftçinin
bu işten kâr etmesi, para kazanması gerekir ancak son gelinen noktada -burada
arkadaşlarımız da defalarca tekrarladılar- çiftçilerimiz girdi maliyetlerinin
yüksekliğinden dolayı son derece muzdariptir. Girdi maliyetleri -ki bunlar
mazot, ilaç, yem, gübre, tohum ve sulamada kullanılan elektrik- çok önemli
konular. Bunlarla ilgili sorunlar defalarca dile getirildi ama soruna kökünden
çözüm getirecek yol, bu girdilerdeki ÖTV ve KDV’nin kaldırılmasıdır, tıpkı
denizcilik sektöründe olduğu gibi değerli milletvekilleri.
Diğer taraftan, burada bütün
arkadaşlarımız bahsettiler, hemen hemen her konuşmacı bahsetti, ben de
tekrarlamakta fayda görüyorum: Çiftçilerin borçları, Ziraat Bankasına, tarım
kredi kooperatiflerine ve elektrikli sulamada kullanılan elektriğe olan
borçları acilen yeniden yapılandırılmalıdır. 
Değerli arkadaşlarım, burada defalarca
dile getirdim, tekrar etmekte de yine fayda var: Son derece boş hazine
arazilerimiz mevcut. Bu hazine arazilerimiz şirket kurmak suretiyle, şartları
belirlenmek suretiyle, ziraat mühendislerine, veteriner hekimlere, peyzaj
mimarlarına işletme kredisini temin etmek suretiyle kiralanırsa bu araziler
üretime katkı sağlamış olur, katma değer sağlamış olur, istihdama ve işsizliğe
son derece katkı sağlamış olacaktır. 
Saygıdeğer milletvekilleri, ülkemizde
yaklaşık 1 milyon 400 bin traktörden yaklaşık 700 bin civarındaki traktör âdeta
hurda desteğine muhtaç durumdadır. Bu konuyu da dikkatlerinize arz ediyorum.
Bu duygu ve düşünceler içerisinde
kanunun hayırlı uğurlu olmasını diliyorum, saygılar sunuyorum. (MHP sıralarından
alkışlar)
BAŞKAN – Teşekkür ederiz Sayın Yılmaz.
Şahsı adına Kütahya Milletvekili Alim
Işık. (MHP sıralarından alkışlar)
Buyurunuz Sayın Işık.
ALİM IŞIK (Kütahya) – Sayın Başkan,
değerli milletvekilleri; görüşülmekte olan 564 sıra sayılı Kanun Tasarısı’nın
ikinci bölümü üzerinde şahsım adına söz aldım. Bu vesileyle yüce Meclisi bir
kez daha saygıyla selamlıyorum.
Tabii, tüm dünyada -özellikle son
dönemde- tarım politikalarının yeniden gözden geçirilerek üreticilerin
desteklenmesi yönünde yeni kararların alındığı bir dönemde maalesef ülkemizde
tarım politikalarına son on yılda, on iki yılda en azından ciddi anlamda bir
düzenleme getirilmemiş olması üzücüdür. Bugün görüşmekte olduğumuz bu tasarıyla
belli bir sorunun çözülmesi amaçlanmakla beraber, tarımın asıl sorunları
içerisinde yer alan önemli sorunlara maalesef hiç çözüm getirilmemesi ve
onlarla ilgili bir düzenlemenin yüce Meclise gelmemiş olması, gerçekten, ülke
tarımı adına büyük bir talihsizliktir. 
Değerli milletvekilleri, benden önceki
milletvekillerinin de ifade ettiği gibi, bugün Türk tarımında tarımsal dış
ticaret açığı her geçen gün artmaktadır. Diğer taraftan, özellikle girdi
fiyatlarında yüksek artışlar nedeniyle tarımda kârlılık düşmüş, verimlilik
düşmüştür. Bundan dolayı, artık tarımsal faaliyette bulunan vatandaşlarımızın
sayısı da giderek azalmaktadır.
Şimdi, bir tarafta sektör ciddi anlamda
daralırken diğer yandan bu sektörden açığa çıkan istihdam sorununu maalesef
bugüne kadar ciddi anlamda ele alamadık ve bir çözüm getiremedik. Diğer
taraftan, tarımsal arazilerden ekilmeyen tarım arazilerinin miktarı da giderek
büyümektedir. Bu, hem tarımdaki verimliliğin azalması, kârlılığın düşmesinin
bir sonucu hem de modern tarım tekniklerinin uygulanacağı ve bu amaçla
kullanılacak tarımsal alet ve makinelerin, traktör kullanımının, maalesef,
uygun olmadığı arazi büyüklüklerine dayandırılabilir. Diğer taraftan, her ne
kadar Tarım Kanunu’nda “Tarıma yapılan destekler gayrisafi yurt içi hasılanın
yüzde 1’inden az olmayacak.” şeklinde hüküm yer almasına rağmen, ne yazık ki bu
kanun çıktığından bu yana bu sınırın yarısına denk gelen bir destek miktarıyla
Türk tarımı ayakta tutulmaya çalışılmaktadır. 
Bir taraftan hububat taban fiyatları
veya bazı ürünlerde taban fiyatı açıklaması yapılıyor ama diğer taraftan Toprak
Mahsulleri Ofisinin şubeleri birçok ilde açılmayınca yine bizim çiftçimiz
maalesef daha düşük fiyatla, mecburen, bir anlamda kısa sürede de borçlarını
kapatmak amacıyla ürününü tüccara vermek zorunda kalıyor.
Sayın Bakan, bir taraftan taban fiyatı
açıklaması yapan Hükûmetiniz, diğer taraftan, bu fiyata bile satılamayan ürün
satışlarını seyrediyorsa buna söylenecek çok fazla bir şeyin olmadığını
düşünüyorum. Gerçekten, bugün, Türk tarımında bu sorun da son derece büyümüş ve
ciddi anlamda sıkıntı yaşanır hâle gelmiştir. 
Diğer taraftan, tasarının ekinde yer
alan -ek (1) Sayılı Liste’de- yeter gelirli tarımsal arazi büyüklükleri
incelendiğinde, iller ve ilçeler nezdinde –genel olarak söylüyorum- sulu
arazide 50 ile 100 dekar, kuru arazide 120 ile 200 dekar arasında değişen
büyüklüklerde, bu tarımsal arazi büyüklükleri listelenmiştir. Ancak, baktığınız
zaman, örneğin, Kütahya’nın Pazarlar ilçesindeki kuru tarım arazisi 200 dekar,
aynı şekilde, Urfa’nın Ceylanpınar ilçesinde de 200 dekar; bir tarafta taban,
düz arazi, bir tarafta dağlık arazi. Bu sınıflamanın doğru bir bilimsel tabana
dayanmadığını düşünüyorum. 
Diğer taraftan, dikili arazilere yani
meyveliklere de baktığınız zaman, Türkiye'nin her tarafında 10 dekar, yine,
örtü altı arazide 3 dekar olarak belirlenmiş. Bunların havza bazlı, meyve ve
sebze grubuna göre, yeniden değerlendirilmesinin daha doğru olacağını
düşünüyorum. Aksi takdirde, ülkenin aynı ilinde farklı ilçelerde ciddi anlamda
rakam farklılıkları da göze çarpmakta fakat havzalar nezdinde bu değerlendirme
yapılırsa daha anlamlı bir sonuç üretilir düşüncesindeyiz. 
Bu duygu ve düşüncelerle tasarının
hayırlı olmasını diliyor, hepinize iyi akşamlar diliyorum. (MHP sıralarından
alkışlar)
BAŞKAN – Teşekkür ederiz Sayın Işık.
Şimdi soru-cevap bölümüne geçiyoruz.
Sayın Işık…
ALİM IŞIK (Kütahya) – Teşekkür ediyorum
Sayın Başkan.
Sayın Bakan, bir önceki bölümde de
sormuştum ama süre yetmediği için açıklayamadığınızı düşünüyorum. “Şimdiye
kadar, özellikle yapılan arazi toplulaştırmalarının miktarını ve bu amaçla
yapılan harcamaların illere veya bölgelere göre dağılımı nasıl olmuştur?”
demiştim. Tekrarlıyorum bu sorumu. 
İkinci soru olarak da: 2013 yılında
tarım desteklerinin bölgelere göre dağılımı nasıl olmuştur? Özellikle bazı
bölgelerin hakkından daha fazla tarım desteği aldığı yönündeki iddialar bu
anlamda cevap beklemektedir. 
Yine, bir diğer soru: Hâlen
çiftçilerimizin Ziraat Bankasına ve tarım ve kredi kooperatiflerine olan
borçları toplamı ne kadardır? Daha önceki verilere göre alınan kredilerin geri
ödeme oranları dikkate alındığında bu oranlarda illere göre ciddi farklılıklar
oluşmakta mıdır? Açıklarsanız sevinirim. 
Teşekkür ediyorum.
BAŞKAN – Teşekkür ederiz Sayın Işık. 
Sayın Şimşek… 
CEMALETTİN ŞİMŞEK (Samsun) – Teşekkür
ederim Sayın Başkan. 
Sayın Bakan, Karadeniz Bölgesi’nde
fındık üreticileri alan bazlı gelir desteği kapsamında verilen
desteklemelerden, dosyadaki eksiklikleri veya dosyaları zamanında teslim
edememeleri nedeniyle 2013 yılı desteklemelerinden istifade edememişler ve
mağdur olmuşlardır. Karadeniz Bölgesi’nde 2013 yılı desteklemelerinden
yararlanamayan fındık üreticilerinin mağduriyetini gidermek için sistemi açarak
mağduriyetlerini gidermeyi düşünüyor musunuz? 
Teşekkür ederim. 
BAŞKAN – Teşekkür ederiz Sayın Şimşek. 
Sayın Değirmendereli… 
KEMAL DEĞİRMENDERELİ (Edirne) -
Teşekkür ederim Sayın Başkan. 
Sayın Bakan, bu sene ayçiçeği
maliyetleri Trakya’da 1,30 lira-1,40 lira civarında oluştu ancak çiftçi
ayçiçeğini 1 liraya satmak durumunda kaldı. 24 kuruşluk bir destek var. Biraz
önce telefon geldi köylülerimizden, çok dikkatle izliyorlar bu görüşmeleri.
“Ayçiçeği desteğinin 30 kuruşa çıkarıldığı söylendi ancak biz 24 kuruştan
almaya çalışıyoruz…” Yani insanlar öyle bir noktaya geldiler ki, 6 kuruşun
hesabını yapar hâldeler. 
Bir: Eğer 30 kuruşa çıkarıldıysa niye
24 kuruş ödeniyor?
İkinci önemli bir konu: Uluslararası
katılımcıların olduğu bir toplantıda Sayın Müsteşar “Avrupa Birliği
görüşmelerinde tarım faslı tamamlandığında destekler kalkacak.” demişti. Bununla
ilgili çiftçilerimizin bilgilendirilmesi var mıdır?
BAŞKAN -
Teşekkür ederiz Sayın Değirmendereli.
Buyurunuz Sayın
Bakan.
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) – Teşekkür ederim Sayın
Başkan.
Sayın Işık’ın
toplulaştırmayla ilgili sorusu: Şimdi, bizim Hükûmetimiz, hükûmetlerimiz
döneminde 4 milyon hektar tamamlandı. Şu anda da 2 ile 2,5 milyon hektar
arasındaki bir alanda toplulaştırma sürüyor. Bu yıl sonu itibarıyla inşallah
bitecek, yani 6-6,5 milyon hektar olmuş oluyor. 1961-2002 arasında Türkiye 450
bin hektar arazi toplulaştırmış sadece, biz 6,5 milyon hektarı bitirmiş
oluyoruz.
KEMALETTİN
YILMAZ (Afyonkarahisar) – Sayın Bakanım, çok özür dilerim, ne kadar tapu
dağıttınız bunları öğrenebilir miyiz?
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) – Şimdi, bunların hepsi
prosedür, yani projeyi uyguluyoruz, toplulaştırma yapıyoruz, altyapı sistemini
kuruyoruz…
KEMALETTİN
YILMAZ (Afyonkarahisar) – Onları biliyoruz Sayın Bakan.
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) – Müsaade edin, yeni malikler
belirleniyor.
Yani o şu anda
önümde olan bir rakam değil, yani öyle bir soru soracağınızı bilmediğim için,
onu ayrıca vereceğiz.
KEMALETTİN
YILMAZ (Afyonkarahisar) – O zaman yazılı soru ile…
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) – Ama ben size genel
itibarıyla söylüyorum hem işin arkasındaki mantığı hem ne şekilde yapıldığını,
ne yapıldığını toplulaştırma altında… Tarla içi yollar yapılıyor, sulama
altyapısı ile birlikte drenaj vesaireye imkân tanıyacak şekilde bunlar bu 6,5
milyon hektar arazide yapılıyor.
Tabii, biz
burada bir gönüllülük esasına göre bunu yapıyoruz, yani cebrî yaptığımız bir
şey değil.
Bu tabii şöyle:
Bir bölgede biraz talep üzerine, biraz da özellikle Devlet Su İşleri Genel
Müdürlüğünün büyük sulama projelerinin olduğu yerlerde DSİ’yle koordineli bir
şekilde yapıyoruz. Niye? Çünkü DSİ orada baraj yapıyor, sulama kanalları
yapıyor, eğer biz toplulaştırmayı da paralel olarak yetiştirirsek o zaman su
oraya geldiğinde toplulaştırılmış bir şekilde yeni, modern bir tarımsal üretim
alanı hazırlanmış olacak. 
Bölgelere göre, Sayın Işık’ın sorduğu
soruda, biz tabii, öncelikli olarak, GAP bölgesinde yaptık, sebebi bu. Çünkü
baraj yapılmış, su toplanmış, kanallar yapılıyor; dolayısıyla, bu, paralel
olarak bir an önce bitsin ki oraya hazır su varken kanallarla birlikte bu
sistem yapılsın. Öncelikli büyük proje bölgeleri yani GAP proje alanı, KOP
mesela bizim programımızda şu anda yapılıyor, Konya Ovası Projesi ve DAP proje
illeri. Bir de diğer bölgelerde, GAP’ta mesela 2 milyon 463 bin hektar, KOP
bölgesinde 596 bin hektar, DAP bölgesi 438 bin hektar ve diğer iller ise, bu
proje illeri dışında, yani Ege Bölgesi’nde misal, iç batı Anadolu’da başka,
yani bu proje bölgesi dışında da 1,5 milyon hektar var, 1 milyon 451 bin
hektar. DOKAP’ta hâlihazır 14 bin hektar proje alanında ve bu şekilde yaklaşık
bu 5 milyon hektar civarında. 
Şimdi, desteklemelerde de biz şunu
yapıyoruz: Bölgeye göre değil, ürüne göre; dolayısıyla, hangi ürüne bizim
stratejik olarak çok ihtiyacımız var, hangi ürün Türkiye’de daha çok çiftçiyi,
daha çok üreticiyi ilgilendiriyor, hangi ürün bizim için vazgeçilmez ve temel
bir ihtiyaç maddesi, bunlar ışığında… Örneğin yağlı tohum, bizim açığımızın
olduğu bir ürün. Yağlı tohuma biz prim veriyoruz. Örneğin ayçiçeği 24 kuruştu,
30 kuruşa çıkardık, şimdi, bu sene içerisinde ödeyeceğimiz para, yani 2014
Mayıs, Haziranında ödeyeceğimiz para ayçiçeği için 30 kuruş üzerinden olacak.
Yani 24 kuruş üzerinden değil, 30 kuruş üzerinden. 
Değerli arkadaşlar, ayçiçeği
maliyetinin yaklaşık yüzde 37-38’ine tekabül edecek şekilde bizim verdiğimiz
toplam destekler, prim, artı diğer destekler karşılıyor. Yani kesinlikle yüzde
35’in üzerinde… 
KEMAL DEĞİRMENDERELİ (Edirne) – Bir şey
kazanmasına gerek yok yani!
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Müsaade edin…
Yaklaşık yüzde 35’ine denk geliyor. 
Şimdi, pamuk, ayçiçeği, soya, kanola,
bunlar yağlı tohumlar, bizim ihtiyacımız olan ürünler çünkü Türkiye bunları
ithal ediyor. Öbür tarafta hububat çünkü Türkiye'de milyonlarca insan hububat
ekiyor, bizim temel gıda maddemiz. Yani, buğday, arpa, mısır vesaire, bunlar da
bir kategori. Bizim ilave olarak, daha önceden olmayan ve bizim başlattığımız
hayvancılıkla ilgili önemli destek kalemleri getirdik. Örneğin toplam
desteklerin hayvancılık sadece yüzde 4,4’ü iken, şu anda yüzde 30’unu, toplam
tarım desteklerinin tamamının yüzde 30’unu hayvancılığa veriyoruz. Türkiye'de
nerede hayvancılık yapılıyorsa oraya veriyoruz. Diğer ürünler için de böyle,
yani nerede ürün varsa… Çünkü ürün kilogram üzerinden, ton üzerinden, neyse
veriliyor ama bu desteklerin bir kısmı, takdir edersiniz ki alan üzerinden
verilebiliyor çünkü çok pratik değil öbür türlü, yani uygulaması çok mümkün
değil.
Krediler: Yine, bizim şu an itibarıyla
kredi bakiyesi 2014 yılı Mart sonu itibarıyla 25 milyar 685 milyon Türk lirası.
Demin bir sayın milletvekilimiz kürsüde konuşurken özel bankalardan bahsetti.
Benim söylediğim rakamların içerisinde özel bankaların tarım kredileri yok, ben
sadece Ziraat Bankası ile tarım kredi kooperatiflerinin kredilerini veriyor.
Yani, bu miktar, Ziraat Bankası ve tarım kredi kooperatiflerinin çiftçiye
verdiği…
İLHAN DEMİRÖZ (Bursa) – Hangi miktar
Sayın Bakan?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) - Bakın, 2013 yılında toplam kredi bakiyesi 24
milyar, 2014 yılı Mart sonu itibarıyla 25 milyar 685 milyon lira. Buradaki geri
dönüşleri de size söyleyeyim. Bakın, 2013’te…
İLHAN DEMİRÖZ (Bursa) – Onu 36,4 dedim
yani özel ve diğer bankaların toplam…
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) - Sayın Vekilim, 2013 yılında yüzde 98,15
oranında, alınan krediler geriye dönmüş.
İLHAN DEMİRÖZ (Bursa) – İşte, özel
bankalardan dolayı dedim Sayın Bakan.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Efendim, bu özel banka… Onu ben diyemem. Yani,
Ziraat Bankasından çiftçi aldığı…
İLHAN DEMİRÖZ (Bursa) – Ama siz
demiyorsunuz da ben vatandaşla görüşüyorum, biliyoruz.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Sayın Vekilim, çiftçi, Ziraat Bankasından ve
tarım krediden aldığı çiftçi kredisini yüzde 98,15 oranında geri ödüyor.
Dolayısıyla, işin özü bu.
İLHAN DEMİRÖZ (Bursa) – Sayın Bakanım,
bankalardan tarım desteklerinin 4 katı kredi almayı bir yorumlar mısınız bana.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Aynı şekilde…
KEMALLETİN YILMAZ (Afyonkarahisar) –
Çiftçi boynuna kadar borca girmiş Sayın Bakan.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Şimdi, siz ona ister “kredi” dersiniz… Biz ona
“kredi” diyoruz.
İLHAN DEMİRÖZ (Bursa) – Hayır, hayır,
Sayın Bakan, tarım destekleme…
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Hani, verilmediği zaman “Çiftçi kredi
alamıyor.” diye tenkit edilir ama kredinin elbette ki geri ödenmesi söz konusu.

İLHAN DEMİRÖZ (Bursa) – Sayın Bakan,
ben onu demiyorum. Tarım desteklerinin 9 katı bankalara borçlu çiftçi, bunu bir
yorumlayın.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Şimdi, siz bunu kalkıp da “İnsanlar kredi
alıyor, dolayısıyla borç alıyor, dolayısıyla borçlu.” dediğinizde bu başka bir
yorumdur. Yani, ona ben bir şey demiyorum, o sizin nasıl yorumladığınıza bağlı.
İLHAN DEMİRÖZ (Bursa) – Bir kere de siz
yorumlayın.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Yine, Sayın Işık’ın, “TMO yeterince yerde alım
yapmıyor, çiftçiler mağdur oluyor.” gibi… 
TMO geçen yıl 300 noktada alım yaptı,
toplamda da 1 milyon 373 bin ton mısır, 1 milyon 986 bin ton da buğday alımı
gerçekleşti. Geçtiğimiz yıl Türkiye’de mısırda da, buğdayda da rekor üretim
olduğu hâlde ikisinde de çok şükür hiçbir sıkıntıyla bu manada karşılaşmadık.
Lisanslı depoculukta ürüne KDV
uygulanması hususunu Sayın Yılmaz kürsüde konuştu. 26/4/2014 tarihli Resmî
Gazete’deki KDV Uygulama Tebliği’ndeki değişiklikle, ürün el değiştirmeden
lisanlı depodan çekilmesi durumunda KDV uygulanmayacağı hükmü getirilmiştir,
onu da yeni KDV uygulamasıyla ilgili söyleyeyim. 
Fındıktaki ÇKS kayıtlı sayısı: 392 bin
kişi başvurmuş. Başvuru süresi bir yıl idi. Bize başvurmayan yaklaşık 150
çiftçi var, onun dışında 31 Aralık 2013 tarihi itibarıyla bir yıl süreyle 396
bin kişi de buraya müracaat etmiş fındık ÇKS kayıtlı sisteminden başvurup
destekten istifade etmek için.
Teşekkür ediyorum Sayın Başkanım.
KEMALETTİN YILMAZ (Afyonkarahisar) –
KDV konusunu tekrar bir gözden geçirmenizde yarar var Sayın Bakan.
BAŞKAN – Şimdi, bir dakika zamanımız
var. 
KEMAL DEĞİRMENDERELİ (Edirne) – Sayın
Bakan, 24 kuruş ödeniyor, 30 ne zaman ödediniz?
BAŞKAN – Sayın Değirmendereli,
buyurunuz, sorunuzu sorunuz.
KEMAL DEĞİRMENDERELİ (Edirne) – Sayın
Bakanım, yani köylüler bugün 24 kuruştan aldıklarını… Bir yanlışlık varsa
lütfen talimat verin, düzeltilsin. 24 kuruştan… Telefonla aradılar biraz önce
yani “Nerede 30 kuruş?” diyorlar. Yani, bu bir. Bir yanlışlık varsa
düzeltilmesini rica ederiz efendim. 
Bir de şunu sormak istiyorum: Trakya’da
yüz binlerce dönüm arazi el değiştirdi. Acaba bu taban fiyatlarını düşük
tutmanızda köylü elindeki araziyi çıkarsın, arazi belirli ellerde toplulaşsın
amacı var mıdır? 
Bir de toplulaştırmada artık araziler
oluyor, bunlar köy tüzel kişiliklerine bırakılmıyor, bunun yerine satışa
çıkartılıyor. Bunların, köyün yüzde 10 olarak kesilen artık arazilerinin köy
tüzel kişiliğine bırakılması bu insanların en doğal hakkı değil midir?
Teşekkür ederim. 
BAŞKAN – Teşekkür ederiz Sayın
Değirmendereli. 
Süremiz bitti ama yani yazılı cevap
veriniz lütfen.
KEMALETTİN YILMAZ (Afyonkarahisar) –
Çok özür dilerim Sayın Başkan. 
Biraz evvel KDV konusunda Sayın Bakan,
kanun mu üstün tebliğ mi üstün… Kanun tabii üstündür. Bu konuda KDV konusunu
tekrar bir gözden geçirmenizi özellikle istirham ediyorum, açıklığa kavuşması
lazım. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Hayhay.
KEMALETTİN YILMAZ (Afyonkarahisar) –
Kanun bence daha üstündür efendim.
S. NEVZAT KORKMAZ (Isparta) – “Bence”
yok, zaten üstündür. 
KEMALETTİN YILMAZ (Afyonkarahisar) –
“Bence” değil, özür dilerim. “Bence”yi geri alıyorum, kanun daha üstündür.
BAŞKAN – Herhâlde efendim.
İkinci bölüm üzerindeki görüşmeler
tamamlanmıştır.
Şimdi, ikinci bölümde yer alan
maddeleri, varsa o maddeler üzerindeki önerge işlemlerini yaptıktan sonra ayrı
ayrı oylarınıza sunacağım.
İkinci bölüm üzerindeki maddeler
üzerinde hiçbir önerge görünmüyor.
Şimdi maddeleri sırasıyla oylarınıza
sunacağım.
Madde 5’e bağlı 8/H maddesini
oylarınıza sunuyorum: Kabul edenler… Kabul etmeyenler… Kabul edilmiştir.
Madde 5’e bağlı 8/I maddesini
oylarınıza sunuyorum: Kabul edenler… Kabul etmeyenler… Kabul edilmiştir.
Madde 5’e bağlı 8/İ maddesini
oylarınıza sunuyorum: Kabul edenler… Kabul etmeyenler… Kabul edilmiştir.
Madde 5’e bağlı 8/J maddesini
oylarınıza sunuyorum: Kabul edenler… Kabul etmeyenler… Kabul edilmiştir.
Madde 5’e bağlı 8/K maddesini
oylarınıza sunuyorum: Kabul edenler… Kabul etmeyenler… Kabul edilmiştir.
Madde 6’yı oylarınıza sunuyorum: Kabul
edenler… Kabul etmeyenler… Kabul edilmiştir.
Madde 7’yi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 8’i oylarınıza sunuyorum: Kabul
edenler… Kabul etmeyenler… Kabul edilmiştir.
Madde 9’u oylarınıza sunuyorum: Kabul
edenler… Kabul etmeyenler… Kabul edilmiştir.
Madde 10’u oylarınıza sunuyorum: Kabul
edenler… Kabul etmeyenler… Kabul edilmiştir.
Madde 11’i oylarınıza sunuyorum: Kabul
edenler… Kabul etmeyenler… Kabul edilmiştir.
Madde 12’yi oylarınıza sunuyorum: Kabul
edenler… Kabul etmeyenler… Kabul edilmiştir.
Böylece ikinci bölümde yer alan
maddelerin oylamaları tamamlanmıştır.
Tasarının görüşmeleri tamamlanmıştır.
Tasarının tümü açık oylamaya tabidir. 
Açık oylamanın şekli hakkında Genel
Kurulun kararını alacağım.
Açık oylamanın elektronik cihazla
yapılmasını oylarınıza sunuyorum: Kabul edenler…. Kabul etmeyenler… Kabul
edilmiştir.
Oylama için üç dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, 564
sıra sayılı Tasarı’nın açık oylama sonucu: 
 
 “Oy sayısı: 
234
Kabul: 232
Ret: 
1
Çekimser:  1(X)
 Kâtip
Üye  Kâtip Üye
 Mine
Lök Beyaz Fehmi Küpçü 
 Diyarbakır Bolu”
Böylece tasarı kabul edilmiş ve
kanunlaşmıştır. 
Şimdi, Sayın Bakan söz vereceğim size
ama Sayın Korkmaz sisteme girmiş, bir dakika ona söz vereceğim.
Buyurunuz.
V.- AÇIKLAMALAR
(Devam)
20.- Isparta Milletvekili S. Nevzat Korkmaz’ın,
Gaziantep Islahiye Belediyesi tarafından 30 Mart yerel seçimlerinden önce memur
kadrosuna atanan 51 uzman erbaşın seçimlerden sonra işten çıkarılmasının
hukuksuzluk olduğuna ve bu konunun bir önce çözümlenmesi için Hükûmeti ve Gaziantep
milletvekillerini göreve ettiğine ilişkin açıklaması
S. NEVZAT KORKMAZ (Isparta) – Teşekkür
ederim Sayın Başkanım.
Ben, bu vesileyle önce kanunun hayırlı
uğurlu olmasını diliyorum. Ancak, bir hukuksuzluğu da Genel Kurulumuzla paylaşmak
istiyorum. Eminim Gaziantep milletvekillerimiz de burada, onları da en azından
hakkaniyet, adalet duygularıyla hareket etmek üzere bu konuyla ilgili
bilgilendirmek istediğim için söz istedim. 
Şimdi, 51 uzman erbaş 30 Mart yerel
seçimlerinden önce Islahiye Belediyesi tarafından alınıyor memur kadrosuna
atanıyor, seçimlerden sonra da yeni seçilen belediye başkanı “Efendim ben
bunları almadım, bunlar benim memurum değildir.” diye hukuksuz bir biçimde
kapı dışarı ediyor. Bu tür uygulamaların ne devlet geleneğimize ne adalet
duygusuna hizmet etmediğini hatırlatmak istiyorum ve bu konunun bir an önce
çözümlenmesi için hem Hükûmeti hem de Gaziantep milletvekillerini göreve davet
ediyorum.
Teşekkür ederim. 
BAŞKAN – Teşekkür ederiz Sayın
Korkmaz.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Toprak Koruma ve Arazi Kullanımı Kanunu ve Türk
Medeni Kanununda Değişiklik Yapılması Hakkında Kanun Tasarısı ile Trabzon
Milletvekili Mehmet Volkan Canalioğlu'nun; 5578 Sayılı Toprak Koruma ve Arazi
Kullanımı Kanununda Değişiklik Yapılmasına Dair Kanun Teklifi ve Adalet
Komisyonu ile Tarım, Orman ve Köyişleri Komisyonu Raporları (1/788, 2/1599) (S.
Sayısı: 564) (Devam)
BAŞKAN – Sayın Bakanı teşekkür
konuşması için kürsüye davet ediyorum.
Buyurunuz efendim. (AK PARTİ
sıralarından alkışlar) 
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) – Sayın Başkan, değerli
milletvekilleri; çok teşekkür ediyorum. 
Bugün, gerçekten Türkiye Büyük Millet
Meclisi üyeleri Türkiye’nin sadece bugünü için değil, önümüzdeki yüzyılı için
de çok ama çok önemli sonuçlar doğuracak olan, çok hayırlı bir tasarıyı bir an
önce yasalaştırdı. Ben, bütün milletvekillerimize, muhalefet partilerimizin çok
kıymetli üyelerine, milletvekillerimize, grup başkan vekilleri ve tüm grup
üyelerine, gerek Cumhuriyet Halk Partisinin gerek Milliyetçi Hareket Partisinin
gerek Halkların Demokratik Partisinin ve Adalet ve Kalkınma Partisinin tüm
üyelerine huzurlarınızda teşekkür ediyorum. 
Biz kimsenin mülkiyet hakkına ait yeni
bir düzenleme, bunu engelleme gibi bir yeni mevzuat getirmedik; bütün
milletvekillerimizin ve bütün milletimizin bundan müsterih olması lazım. Bizim
endişemiz şu, sorunumuz şu: Bizim tarım arazilerimiz, millî zenginliğimiz,
ulusal varlığımız bölüne bölüne değerlendirilemez, kullanılamaz hâle gelmiş.
Biz diyoruz ki mirasçılara: “Size seçenekler sunuyoruz, bu seçeneklerden
birinde anlaşın ve bu varlığı koruyun; ya aile malları ortaklığı şeklinde bir
arada bunu işletin, birlikte ya anlaşamıyorsanız bir limitet şirket kurun,
herkes mirastaki payı oranında burada hissedar olsun, bu şirketi birlikte
işletin veya kendi aranızda anlaştığınız şekilde birine devredin. Kalan
artıkları vesaireleri, toplulaştırma projeleriyle yine o bölgede hak sahipleri
başta olmak üzere, onlar yoksa o bölgedeki çiftçiler olmak üzere, yine o
bölgede kalacak şekilde biz verilmesini öngörüyoruz.” Buradaki mevzuat bu, onun
için…
Bir başka husus şu: Bir sayın
milletvekilimiz söyledi; “Acaba mülkiyet hakkına burada bir tecavüz mü söz
konusu?” Haşa, öyle bir şey yok. Daha önce bu kanunla ilgili yaptığımız
düzenlemede 5403 sayılı Toprak Koruma ve Arazi Kullanımı Kanunu’yla ilgili konu
Anayasa Mahkemesinde görüşüldü, bu vasfıyla görüşüldü ve bunun bir mülkiyet
hakkı ihlali yaratmadığına da Anayasa Mahkemesi hükmetti. Anayasa Mahkemesinin
17/5/2012 tarih ve esas 2011/58, 2012/70 sayılı Kararı’yla bunun Anayasa’ya
aykırı olmadığı hüküm altına ayrıca alındı. 
Biz, toprağımızı daha verimli
işleteceğiz. Böylece o araziyi bir şekilde alan mirasçı veya o ortaklar veya o
şirket mensupları, o kardeşler, o vârisler, karınlarını doyuracak şekilde o
toprak üzerinde, o çiftlik üzerinde, o işletme üzerinde yeni bir düzenleme
imkânına kavuşmuş olacaklar. O araziye artık kendileri hukuken de sahipleri
olacağı için yatırım yapabilecekler, mekanizasyon yapabilecekler ve daha
verimli işletme imkânına kavuşmuş olacaklar. 
Çok hayırlı bir kanun olduğunu
düşünüyorum. 2005’te bizi suçladılar “Niye daha önce getirmediniz?” 5403 sayılı
Kanun’la biz önce parselin 10 dekarın altına bölünemeyeceğine dair hüküm
getirdik, sonra bunu 20 dekara çıkardık, şimdi de işletmeyle ilgili olarak
getiriyoruz. 
Sonuçta, bu bir süreç, sosyal
komplikasyonları da olsun istemiyoruz, herkesin mutabık kaldığı, aynen bugünkü
Türkiye Büyük Millet Meclisi tablosunda olduğu gibi herkesin mutabakatıyla,
herkesin arzusuyla Türkiye’nin yaklaşık yüz yıllık bir meselesi, bir sorunu
bugün bu şekilde hâl yoluna, çözüm yoluna girmiş oldu. 
Ben, hepinize çok teşekkür ediyorum,
saygılar sunuyorum. Sağ olun. (AK PARTİ sıralarından alkışlar) 
BAŞKAN – Teşekkür ederiz Sayın Eker. 
Sayın Mazıcıoğlu, buyurunuz efendim
deminki konuşmayla ilgili. 
V.- AÇIKLAMALAR
(Devam)
21.- Gaziantep Milletvekili Halil Mazıcıoğlu’nun, Isparta
Milletvekili S. Nevzat Korkmaz’ın yaptığı açıklamasındaki bazı ifadelerine
ilişkin açıklaması
HALİL MAZICIOĞLU (Gaziantep) – Sayın
Başkanım, teşekkür ediyorum.
Değerli vekillerim, Nevzat Vekilimin
söylediği konuyla ilgili cevap vermek istiyorum. Bahsettiği yer Gaziantep’in
İslâhiye ilçesi. Maalesef seçimde bu işler oluyor ama gerçeğini benden
duymanızı istiyorum. Sayın mevcut belediye başkanı, kaybedeceğini anlayınca
giderayak 51 tane uzman çavuş alıyor. Bunların ailesiyle de görüşme şansım
oldu. İslâhiye Belediyemizin bunları ödeyecek, aylığını ödeyecek durumu dahi
yok.
S. NEVZAT KORKMAZ (Isparta) – Efendim,
ikisi de aynı partinin, sizin…
HALİL MAZICIOĞLU (Gaziantep) – Hayır,
aynı parti değil, Demokrat Parti; aynı parti değil Nevzat Beyciğim. Büyük Birlik
Partisine geçti sonra, AK PARTİ’li falan değil. Gideceğini anlayınca,
seçilemeyeceğini anlayınca, ondan sonra, böyle bir olay yapmış. Ailesiyle de
görüştüğümüzde “Vekilim haklısınız…” Dedim: “Bunu belediye başkanının ödeme
şansı yok.” O konuda bilginiz olsun ve bu konuya, tüm Gaziantep milletvekilleri
olaya hâkim, bilginiz olsun.
BAŞKAN – Teşekkür ederiz Sayın
Mazıcıoğlu.
4’üncü sırada yer alan, Türkiye
Cumhuriyeti Hükûmeti ile Somali Federal Cumhuriyeti Hükûmeti Arasında Sağlık ve
Tıp Bilimleri Alanlarında İşbirliğine Dair Anlaşmanın Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlıyoruz.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
4.- Türkiye Cumhuriyeti Hükümeti ile Somali Federal
Cumhuriyeti Hükümeti Arasında Sağlık ve Tıp Bilimleri Alanlarında İşbirliğine
Dair Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/862) (S. Sayısı: 531)

BAŞKAN – Komisyon? Yok.
Ertelenmiştir.
Böylece, alınan karar gereğince, özel
gündemde yer alan (9/8), (9/3), (9/4), (9/5) ve (9/6) esas numaralı Meclis
soruşturması önergelerini görüşmek için 5 Mayıs 2014 Pazartesi günü saat
14.00’te toplanmak üzere birleşimi kapatıyorum.
Kapanma Saati:
20.21




(x) 564 S.Sayılı Basmayazı 29/4/2014
tarihli 82’nci Birleşim Tutanağı’na eklidir.


(X) Açık oylama kesin sonuçlarını
gösteren tablo tutanağa eklidir.




