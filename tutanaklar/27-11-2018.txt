



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

22’nci Birleşim
27 Kasım 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Sivas Milletvekili Semiha Ekinci’nin, 25 Kasım
Kadına Yönelik Şiddete Karşı Uluslararası Mücadele ve Dayanışma Günü’ne ilişkin
gündem dışı konuşması
2.- Niğde Milletvekili Ömer Fethi Gürer’in, Niğde
ilinin sorunlarına ilişkin gündem dışı konuşması
3.- Adana Milletvekili İsmail Koncuk’un, Adana ilinde
tarımda yaşanan problemlere ilişkin gündem dışı konuşması 

IV.- AÇIKLAMALAR
1.- Malatya Milletvekili Veli Ağbaba’nın, AKP’nin
Türkiye’yi operasyonlarla yönetmeye çalıştığına, bu operasyonlara son verilip
gözaltındaki hak savunucularının serbest bırakılmasını dilediklerine ilişkin
açıklaması
2.- Mersin Milletvekili Baki Şimşek’in, hemşehrisi
Yusuf Tutkal’ın Irak’ta bekletilen cenazesinin Mersin’de ailesine teslim edilmesini
Dışişleri Bakanından talep ettiğine ilişkin açıklaması
3.- Şanlıurfa Milletvekili Zemzem Gülender Açanal’ın,
25 Kasım Kadına Yönelik Şiddete Karşı Uluslararası Mücadele ve Dayanışma
Günü’ne ilişkin açıklaması
4.- Bursa Milletvekili Nurhayat Altaca Kayışoğlu’nun,
Sayıştay raporlarına ilişkin açıklaması
5.- Gaziantep Milletvekili İmam Hüseyin Filiz’in,
asgari ücretin yetersizliğine ilişkin açıklaması
6.- Kayseri Milletvekili Çetin Arık’ın, Türkiye’nin en
çok hayvan ithal eden ülke konumuna geldiğine ilişkin açıklaması
7.- Mersin Milletvekili Hacı Özkan’ın, Başöğretmen Gazi
Mustafa Kemal Atatürk başta olmak üzere öğretmenlerin 24 Kasım Öğretmenler
Günü’nü kutladığına ilişkin açıklaması
8.- Osmaniye Milletvekili İsmail Kaya’nın, kadına
yönelik şiddetin hem insanlık suçu hem de insanlık ayıbı olduğuna ve bu sorunun
en kısa sürede aşılması gerektiğine ilişkin açıklaması
9.- Hatay Milletvekili Hüseyin Yayman’ın, askerî
helikopterin düşmesi sonucu hayatını kaybeden Mehmetçiklere Allah’tan rahmet
dilediğine, 25 Kasım Kadına Yönelik Şiddete Karşı Uluslararası Mücadele ve
Dayanışma Günü’ne, Hatay ili Samandağ ilçesindeki yatırımlara ilişkin
açıklaması
10.- Bursa Milletvekili Yüksel Özkan’ın, askerî
helikopterin düşmesi sonucu hayatını kaybeden şehitlere Allah’tan rahmet
dilediğine ve açıköğretim fakültelerinde okuyan öğrencilerin mağduriyetine
ilişkin açıklaması
11.- Kocaeli Milletvekili Fatma Kaplan Hürriyet’in,
emeklilikte yaşa takılanların kazanılmış haklarını istediğine ilişkin
açıklaması
12.- Kütahya Milletvekili Ali Fazıl Kasap’ın, Kütahya
ilindeki işsizlik sorununa ve üç aydır maaş alamayan işçiler için Çalışma,
Sosyal Hizmetler ve Aile Bakanını göreve davet ettiğine ilişkin açıklaması
13.- Hatay Milletvekili Mehmet Güzelmansur’un, KYK
öğrenim kredisi borcu nedeniyle icraya verilen gençlerin af beklediğine ilişkin
açıklaması
14.- Mersin Milletvekili Ali Cumhur Taşkın’ın,
hidrokarbon arama faaliyetleri kapsamında Mersin açıklarında sığ deniz sondaj çalışmalarına
başlandığına ilişkin açıklaması
15.- Kahramanmaraş Milletvekili Sefer Aycan’ın,
Afşin-Elbistan A Termik Santrali ile kömür işletmelerinin özel sektöre devriyle
ilgili detayların paylaşılmasını istediklerine ilişkin açıklaması
16.- Kocaeli Milletvekili Lütfü Türkkan’ın, askerî
helikopterin düşmesi sonucu şehit olan askerlere Allah’tan rahmet, Sivas’ta meydana
gelen tren kazasında yaralananlara şifa dilediğine, 25 Kasım Alparslan Türkeş’i
doğumunun 101’inci yıl dönümünde rahmetle andığına, Türk Dil Kurumunun internet
sitesinde “Devlete karşı ayaklananların başı.” şeklinde yapılan başbuğ
tanımlamasının kaldırılmasını talep ettiğine, terörle müzakere değil mücadele
edileceğine ilişkin açıklaması



17.- Sakarya Milletvekili Muhammed Levent Bülbül’ün,
askerî helikopterin düşmesi sonucu şehit olan Albay Göksenin Aytural Şaylan,
Üsteğmen Aykut Yurtsever, Astsubay Üstçavuş Emre Vahit Bekli, Piyade Uzman Çavuş
Şahin Aslan’a Allah’tan rahmet dilediğine, 25 Kasım Alparslan Türkeş’i
doğumunun 101’inci yıl dönümü vesilesiyle rahmetle yâd ettiğine, Türk Dil
Kurumunun “başbuğ” kelimesinin tanımında yaptığı hatayı düzelttiğine ilişkin
açıklaması
18.- Kırıkkale Milletvekili Halil Öztürk’ün, Kırıkkale
ekonomisinin içinde bulunduğu duruma, Makine ve Kimya Endüstrisi Kurumunun
özelleştirileceği iddialarının doğru olmadığına ilişkin açıklaması
19.- Mersin Milletvekili Fatma Kurtulan’ın, AİHM’in
Selahattin Demirtaş hakkında verdiği karara ve Cumhurbaşkanı ile yetkililerin
“Karar bizi bağlamaz.” diyerek hukuk suçu işlediklerine ilişkin açıklaması
20.- Sakarya Milletvekili Engin Özkoç’un, askerî
helikopterin düşmesi sonucu şehit olan askerlere Allah’tan rahmet dilediğine ve
kazalar üzerinde özenle durulması gerektiğine, Cumartesi Annelerinin 713’üncü
hafta eyleminde otuz sekiz yıl önce gözaltında kaybedilen Hayrettin Eren için
adalet istediklerine ilişkin açıklaması
21.- Çanakkale Milletvekili Bülent Turan’ın, askerî
helikopterin düşmesi sonucu şehit olan askerlere Allah’tan rahmet dilediğine,
25 Kasım Kadına Yönelik Şiddete Karşı Uluslararası Mücadele ve Dayanışma Günü
vesilesiyle “kadın” ve “şiddet” sözcüklerinin yan yana kullanılmasının insanlık
için geriye gidişin alameti olduğuna, 25 Kasım Alparslan Türkeş’e doğumunun
101’inci yıl dönümünde Allah’tan rahmet dilediğine ilişkin açıklaması
22.- Sakarya Milletvekili Muhammed Levent Bülbül’ün,
Türkiye’nin Afrin’de işgalci olduğunu iddia etmenin akla ziyan bir durum
olduğuna ilişkin açıklaması
23.- İzmir Milletvekili Murat Çepni’nin, Çanakkale
Milletvekili Bülent Turan’ın yerinden sarf ettiği bazı ifadelerine ilişkin
açıklaması

V.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, görüşmeleri izlemek üzere Genel Kurulu
teşrif etmiş bulunan Bosna Hersek’ten gelen misafirlere "Hoş
geldiniz." denilmesi
B) Tezkereler
1.- TBMM Başkanlığının, Türkiye-AB Karma Parlamento
Komisyonu Türk Grubunda İstanbul Milletvekili Erkan Kandemir ve Erzincan
Milletvekili Süleyman Karaman’dan boşalan üyeliklere AK PARTİ Grubu Başkanlığınca
bildirilen Ordu Milletvekili Ergün Taşcı ve Sakarya Milletvekili Çiğdem Erdoğan
Atabek’in üyeliklerinin Başkanlık Divanında yapılan incelemede uygun
görüldüğüne ilişkin tezkeresi (3/107)
2.- TBMM Başkanlığının, Semerkant’ta 22-23 Kasım 2018
tarihlerinde “İnsan Hakları Evrensel Bildirgesi’nin 70’inci Yıl Dönümünün
Sonuçları: Zaman ve Gerçeklik" temalı Asya Yüksek Düzeyli İnsan Hakları
Forumu’na katılım sağlanmasına ilişkin tezkeresi (3/108)


C) Önergeler
1.- Kütahya Milletvekili Ceyda Çetin Erenler’in Millî
Eğitim, Kültür, Gençlik ve Spor Komisyonu üyeliğinden (4/10), Kahramanmaraş
Milletvekili Habibe Öçal’ın Kadın Erkek Fırsat Eşitliği Komisyonu üyeliğinden
(4/9) istifalarını belirten yazılarının 22/11/2018 tarihinde Başkanlığa
ulaştığına ilişkin yazısı 

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 15/11/2018 tarihinde Denizli
Milletvekili Yasin Öztürk ve arkadaşları tarafından, geçtiğimiz dönemlerde
hiçbir dayanak ve resmî karar bulunmaksızın "Türkiye Cumhuriyeti” ibaresi
bazı kamu kurum ve kuruluşları ile bazı kamu iktisadi teşebbüslerinin
adlarından ve tabelalarından kaldırılmıştır ve bu durum rahatsızlık
yaratmıştır; hangi kurum ve kuruluşların adlarından ve hangi kamu iktisadi
teşebbüslerinin adlarından ve/veya tabelalarından “Türkiye Cumhuriyeti”
ibaresinin kaldırıldığının tespit edilmesi, bu ibarenin ne amaçla kaldırıldığı,
kim/kimlerin talimatıyla kaldırıldığının tespit edilmesi, ibarenin kaldırıldığı
kurum adlarına ve tabelalarına yeniden bu adın eklenmesi ve bir daha
kaldırılamaması doğrultusunda çalışmalar yapılması amacıyla verilmiş olan
Meclis araştırması önergesinin (10/502) ön görüşmelerinin, Genel Kurulun 27
Kasım 2018 Salı günkü birleşiminde yapılmasına ilişkin önerisi 
2.- HDP Grubunun, 27/11/2018 tarihinde Grup Başkan
Vekili Mersin Milletvekili Fatma Kurtulan ve Grup Başkan Vekili Kars
Milletvekili Ayhan Bilgen tarafından, Avrupa İnsan Hakları Mahkemesinin verdiği
ihlal kararlarına sebep olan ihlallerin araştırılması amacıyla verilmiş olan
Meclis araştırması önergesinin ön görüşmelerinin, Genel Kurulun 27 Kasım 2018
Salı günkü birleşiminde yapılmasına ilişkin önerisi
3.- CHP Grubunun, 27/11/2018 tarihinde Afyonkarahisar
Milletvekili Burcu Köksal ve arkadaşları tarafından, 13 şeker fabrikasının
özelleştirilmesi neticesinde kamunun uğradığı zararın, pancar üreticileri ve
fabrikalarda çalışan işçilerin yaşadıkları mağduriyetlerin araştırılması
amacıyla verilmiş olan Meclis araştırması önergesinin ön görüşmelerinin, Genel
Kurulun 27 Kasım 2018 Salı günkü birleşiminde yapılmasına ilişkin önerisi

VII.- SATAŞMALARA İLİŞKİN KONUŞMALAR
1.- Denizli Milletvekili Yasin Öztürk’ün, Trabzon
Milletvekili Adnan Günnar’ın İYİ PARTİ grup önerisi üzerinde AK PARTİ Grubu
adına yaptığı konuşmasında şahsına sataşması nedeniyle konuşması
2.- Çanakkale Milletvekili Bülent Turan’ın, Van
Milletvekili Muazzez Orhan’ın 15 sıra sayılı Kanun Teklifi’nin birinci bölümü
üzerinde şahsı adına yaptığı konuşmasında Adalet ve Kalkınma Partisine
sataşması nedeniyle konuşması
3.- Mersin Milletvekili Fatma Kurtulan’ın, Çanakkale
Milletvekili Bülent Turan’ın sataşma nedeniyle yaptığı konuşmasında HDP Grubuna
sataşması nedeniyle konuşması


VIII.- SEÇİMLER
A) Komisyonlarda Açık Bulunan Üyeliklere Seçim
1.- Millî Eğitim, Kültür, Gençlik ve Spor Komisyonunda
boş bulunan üyeliğe seçim
2.- Kadın Erkek Fırsat Eşitliği Komisyonunda boş
bulunan üyeliğe seçim

IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Kocaeli Milletvekili İlyas Şeker ve 6
Milletvekilinin Çevre Kanunu ve Bazı Kanunlarda Değişiklik Yapılmasına Dair
Kanun Teklifi (2/1285) ve Çevre Komisyonu Raporu (S. Sayısı: 15)
2.- Afyonkarahisar Milletvekili Ali Özkaya ve 5
Milletvekilinin Abonelik Sözleşmesinden Kaynaklanan Para Alacaklarına İlişkin
Takibin Başlatılması Usulü Hakkında Kanun Teklifi (2/1286) ve Adalet Komisyonu
Raporu (S. Sayısı: 16)

X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa
Şentop’un, İç Tüzük’te, Anayasa’da ve mevzuatta tanımlanan idari yapının dışında
Türkiye’nin vilayetlerini isimlendirmenin doğru olmadığına ilişkin konuşması

XI.- YAZILI SORULAR VE CEVAPLARI
1.-  Bursa Milletvekili Nurhayat Altaca Kayışoğlu'nun,
Atatürk'ün Samsun'a çıkışının yüzüncü yılı olan 19 Mayıs 2019 için özel bir
program hazırlığı yapılıp yapılmadığına ilişkin sorusu ve Cumhurbaşkanı
Yardımcısı Fuat Oktay’ın cevabı (7/4952)
2.-  İstanbul Milletvekili Mustafa Sezgin
Tanrıkulu'nun, Bakanlıkça kullanılan binaların yıllık kira tutarlarına ilişkin
sorusu ve Cumhurbaşkanı Yardımcısı Fuat Oktay’ın cevabı (7/4955)
27 Kasım 2018 Salı
BİRİNCİ OTURUM
Açılma Saati: 15.00
BAŞKAN: Başkan Vekili Mustafa ŞENTOP
KÂTİP ÜYELER: Barış KARADENİZ (Sinop), Rümeysa KADAK
(İstanbul)
-----0-----
BAŞKAN
- Türkiye Büyük Millet Meclisinin 22’nci Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, 25 Kasım Kadına Yönelik Şiddete Karşı Uluslararası Mücadele Günü
münasebetiyle söz isteyen Sivas Milletvekili Semiha Ekinci’ye aittir.
Buyurun
Sayın Ekinci. (AK PARTİ sıralarından alkışlar)
Süreniz
beş dakikadır.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Sivas Milletvekili Semiha Ekinci’nin, 25 Kasım
Kadına Yönelik Şiddete Karşı Uluslararası Mücadele ve Dayanışma Günü’ne ilişkin
gündem dışı konuşması
SEMİHA
EKİNCİ (Sivas) - Sayın Başkan, değerli milletvekilleri; 25 Kasım Kadına Yönelik
Şiddete Karşı Uluslararası Mücadele Günü dolayısıyla Genel Kurulda gündem dışı
konuşma yapmak üzere söz almış bulunuyorum. Yüce heyetinizi saygıyla
selamlıyorum.
Kadına
Yönelik Şiddete Karşı Uluslararası Mücadele ve Dayanışma Günü, 25 Kasım 1960’ta
Dominik’te ülkenin demokratik hakları için kadınca mücadele eden 3 kız kardeşin
vahşice katledilmesinin üzerine tüm dünyada 1985 yılından bu yana çeşitli
etkinliklerle anılmaktadır. Şiddete maruz kalıp hayatını kaybeden tüm
vatandaşlarımıza rahmet, yakınlarına sabır diliyorum.
Bu
yıl da 25 Kasım ve 10 Aralık İnsan Hakları Günü’ne kadar hem Türkiye’de hem de
dünyada 16 gün boyunca kadına yakışır muamelenin şiddet olmadığını anlatmak
için sesimizi daha da yükseltmeye devam edeceğiz. Bugün burada Sivas
milletvekili olma vasfımın yanında, yıllardır AK PARTİ teşkilatı içerisinde 5
milyona yaklaşan kadın üyesiyle özellikle de dünyada eşine az rastlanır bir
oluşumun, AK PARTİ kadın kollarının bir neferi olarak bulunmaktayım. Biliyorum
ki “kadın davası, millet davası” bilinciyle hareket eden partimiz, kadını
toplumun öznesi durumuna getirmek için çok çaba sarf ediyor. Sayın
Cumhurbaşkanımız Recep Tayyip Erdoğan’ın önderliğinde ve AK PARTİ Kadın Kolları
Başkanımız Sayın Lütfiye Selva Çam Hanımefendi’nin bu davaya katmış olduğu
değer ve çalışma ahlakıyla hâlâ kadının gelişimi için dur durak bilmeden
çalışmaya devam ediyoruz. 
AK
PARTİ hükûmetleri olarak, özellikle kadına yönelik şiddetin önlenmesi temelinde
birçok yenilik getirdik. Türkiye’de yaşayan kadınların sözcüsü olarak şunu da
söylemem gerekir ki bu anlamda katetmemiz gereken daha çok yolumuz var. Bu
topraklarda vatan için, millet için, devlet için, bayrak için, ailesi için
çabalayan tüm kadınların gelişimleri için üstün gayret göstermeye devam
edeceğiz. Bir kadının bile zarar görmediği ve her kadının birey olarak
yapabilirliklerinin farkında olduğu bir toplumun inşası için var gücümüzle
çalışmaya devam edeceğiz. 
AK
PARTİ döneminde kadının gelişimi ve korunması için ortaya konmuş tüm
politikaları tek tek bu kürsüde anlatmak için süremiz yetmez ama yine de birkaç
başlıktan bahsetmek isterim: Anayasa’da 2010 yılında yapılan değişiklikle, hak
mağduriyetine uğradığını düşünen vatandaşların Avrupa İnsan Hakları Mahkemesine
gitmeden önce Anayasa Mahkemesine bireysel olarak başvurabilmelerinin önü açılmıştır.

Türkiye,
kadınlara yönelik şiddet ve ev içi şiddetin önlenmesi için bunlarla mücadeleye
dair Avrupa Konseyi Sözleşmesi’ni Mayıs 2011’de imzalamıştır. 8 Mart 2012
tarihinde kabul edilen 6284 sayılı Ailenin Korunması ve Kadına Karşı Şiddetin
Önlenmesine Dair Kanun yürürlüğe girmiştir. İstanbul Sözleşmesi’nde geçen
hükümler dikkate alınarak hazırlanan yasayla şiddetin tanımı yeniden yapılmış
ve kapsamı genişletilmiştir. Bu bağlamda, sadece fiziksel değil, ekonomik ve
psikolojik şiddet mağduru kadınların da korunması amaçlanmıştır. Yargı
kararıyla boşanmış kadının çocuğuna soyadının verilmesinin önü açılmıştır. 
Nisan
2016 tarihinde Türkiye İnsan Hakları ve Eşitlik Kurumu kurulmuştur. Kurumun
kuruluş yasasında, başta cinsiyet olmak üzere her türlü ayrımcılık yasaklanmış,
ayrımcılık yapılmadığına dair ispat yükümlülüğü karşı tarafa yüklenmiştir. 
Kadının
gelişiminin sadece şiddet sarmalı temelinde gerçekleşecek bir konu olmadığı
kanaatindeyim. Kadınları harekete geçiren unsurların her daim yanındayız. Bu
çerçevede, 25 Kasım Pazar günü ise AK PARTİ Genel Merkez Kadın Kolları olarak
kadına yönelik şiddetin önlenmesi adına 81 ilde çok geniş çaplı bir etkinliğe
imza attık. Sosyal medyada “turuncu çizgimiz” etiketiyle, şiddet baskısı
altında olan kadınlar için kadın, erkek, yaşlı, çocuk, engelli demeden
milyonlar olarak sesimizi olabildiğince yükselttik. Şehirlerin en işlek
yerlerinde elimizde pankartlarımızla tüm kadınlarımız için on binler hep
birlikte yürüdük. Aslında tüm dünya kadınları için yürüdük ve en yüksek sesle
“Bizi de duyun!” dedik. 
Burada
konuşmamı sonlandırırken dünyadaki tüm mazlumlar için sığınak olan Sayın
Cumhurbaşkanımız Recep Tayyip Erdoğan’ın sözlerini dile getirmek isterim. Sayın
Cumhurbaşkanımız sözlerinde “Kadınlara karşı ayrımcılık, ırkçılıktan beterdir.
Kadın yoksa toplumun yarısı yoktur.” dedi.
(Mikrofon
otomatik cihaz tarafından kapatıldı) 
BAŞKAN
– Tamamlayalım. 
SEMİHA
EKİNCİ (Devamla) – Kadına, çocuğa, doğaya, hayvana, kısacası tüm canlılara
karşı şiddeti kınıyor ve turuncu çizgimizi çiziyoruz. 
Saygılar
sunuyorum. (AK PARTİ sıralarından alkışlar)
BAŞKAN
– Gündem dışı ikinci söz, Niğde’nin sorunları hakkında söz isteyen Niğde
Milletvekili Ömer Fethi Gürer’e aittir. 
Buyurun
Sayın Gürer. (CHP sıralarından arkadaşlar)
Süreniz
beş dakika. Ek süre vermiyorum gündem dışı konuşmalarda. 
2.- Niğde Milletvekili Ömer Fethi Gürer’in, Niğde
ilinin sorunlarına ilişkin gündem dışı konuşması
ÖMER
FETHİ GÜRER (Niğde) – Sayın Başkan, değerli milletvekilleri; yine bir yılın
sonuna geldik. 16’ncı yıl bitiyor, Niğde’ye verilen sözler tutulmadı. Onun için
Sayın Başkandan söz aldık, Niğde’nin yapılmayanlarını anlatalım dedik. 
10
Ocak 2018 tarihinde bugünkü Meclis Başkanı, o zamanın Başbakanının Niğde’ye
geldiğinde söylediği sözleri aynen okuyorum: “Niğde’nin en önemli sorunlarından
olan Akkaya Barajı’nın arıtma tesisini sorun olmaktan çıkaracağız. Tepeköy
yolunu bu yıl bitireceğiz. Bugün CHP Niğde’ye uçak maketi uçurmuş. Onlar ancak
maket uçurur. CHP boş konuşuyor. Biz neyin sözünü verdiysek mutlaka yaparız.”
dedi. Aradan bir yıl geçti, 2019 bütçesi geliyor. Bütçeye baktım, havaalanıyla
ilgili bir ödenek yok. Bunun yanında, Çiftlik ilçemiz ile Niğde arasındaki
Tepeköy yolunu Bakana sordum, 2019 sonuna kalmış. Ne zaman Niğde’ye geldiler,
neyi söz verdilerse onu yapmadılar. Onun için de Niğde’de ciddi anlamda hiçbir
proje gerçekleşmedi.
Niğde’de
fabrikalar kapanıyor, Niğde Organize Sanayi’de bazı fabrikalar, işçileri
zorunlu izne çıkarıyor. İş yerleri kapanıyor, esnaf mağdur, köyler boşaldı,
çoğu köydeki okullar kapandı, taşımalı eğitimle artık Niğde’de köy çocukları
okumak zorunda kalıyor. On altı yıl boyunca Niğde için yapılmış ciddi hiçbir
büyük proje yok. Akkaya Barajı temizlenmedi. Aladağlar’dan Akdeniz’e akan su,
ovaya getirilmedi.
Bunun
yanında, Niğde’de geçmişte ne yapılmışsa… Soruyorlar ya “Dikili ağacınız var
mı?” diye, Niğde’ye demir yolunu Cumhuriyet Halk Partisi getirdi. (CHP
sıralarından alkışlar) Niğde’ye ilk liseyi, Cumhuriyet Halk Partisi açtı; ilk
ortaokulu, Cumhuriyet Halk Partisi açtı; ilk memleket hastanesini, Cumhuriyet
Halk Partisi açtı. Gebere Barajı’nı Niğde’ye yaptığı zaman baraj nedir, gölet
nedir, bilinmiyordu, Cumhuriyet Halk Partisi yaptı. (CHP sıralarından alkışlar)
Demokrat Parti döneminde iplik fabrikası açıldı. 1969’da Akkaya Barajı yapıldı,
1963’te çimento fabrikası açıldı, 1974’te bölgenin en önemli tesisi BİRKO
fabrikası açıldı, 1983’te şeker fabrikası açıldı, 1992’de Organize Sanayi
kuruldu, aynı dönemde Sosyal Demokrat Halkçı Parti-Doğruyol Partisi döneminde
Niğde Üniversitesi kuruldu. Bütün bunlar o dönemde yapıldı, on altı yıldır
Adalet ve Kalkınma Partisinin verdiği sözlerin yapılmasını bekliyoruz. 
Niğde
havaalanı, yok. Niğde Yüksek Hızlı Tren Projesi merkezden geçmiyor, yok. Niğde
Tıp Fakültesinin adı var, kendi yok; hâlâ hastaları Ankara’ya, Kayseri’ye
Adana’ya gönderiyoruz, bizleri arayanlara yardımcı olmaya çalışıyoruz. Niğde,
Nevşehir’in, Aksaray’ın, Adana’nın, Kayseri’nin arasında en unutulan il
durumunda. Niğde’ye gübre fabrikası için on yıl önce gazetelere manşet atıldı,
adını hatırlayan yok. “Niğde’ye 2011’de beş yıl içinde Çinliler 200 fabrika
yapıyor." dendi, ortada fabrika yok. 
Niğde
için her seçim öncesi geliyor bakanlar, başbakanlar, ellerine not veriyorlar -şimdi
başbakan da kalmadı- Niğde’ye vaatte bulunuyorlar ama Niğde’ye yapılan olmadığı
için Niğde göç veriyor. 18’inci yüzyılda Niğde’nin ileri gelenleri, Niğde
Kayseri’ye bağlanacağı zaman padişaha yazı yazıyorlar: “Bizi Kayseri’ye
bağlama, biz Kayseri’yle dengiz. Bağlayacaksanız gene Konya’ya bağlayın.”
diyorlar. Bugün Kayseri nerede, Niğde nerede? 
Niğdeli,
hizmet bekliyor, üretici perişan. Yer altından elektrikle çıkarılan enerji, su
borçları nedeniyle çiftçimiz hacizli; ürettiği, değer bulmuyor. Tarımsal sanayi
Niğde’de geliştirilmiyor. İşçilerimiz eğer belediyelere İŞKUR vasıtasıyla
AKP’ye kaydolup işe girmeseler iş diye bir şey yok. 
Bu
memleketin bu kadar sahipsiz kalması, on altı yıllık Adalet ve Kalkınma
Partisinin Niğde’ye yüzünü dönmemesiyle ilgili. On altı yıldır Niğde’den 1 tane
bakan çıkmadı. Bakansız bıraktılar Niğde’yi. Onun için, kentimize sahip
çıkılmasını istiyoruz. Her dönem diyorlar ki: “Turizmden Niğde pay alacak.” Bir
türlü o turist gelmedi. On bin yıllık tarihi var, yok yok; camileri,
kiliseleri, Tyana Su Kemerleri, anıt eserleri…
Öte
yandan, köylere söz veriyorlar “Size gölet yapacağız.” diyorlar.
Karanlıkdere’ye, Himmetli’ye, diğer köylerimize, Darboğaz’a, Emirler’e söz
veriyorlar, göletler yapılmıyor. Niğdeli üretiyor, Niğdeli çalışıyor, Niğdeli
hakkını istiyor. Onların sesi olarak, iktidara sesleniyorum: Niğde’ye söz
verdiğiniz işleri yapın. Niğdeliyi mağdur etmeyin. Niğdeli akıllıdır, zekidir,
çalışkandır. En güzeli hak ediyor, Niğde’ye sahip çıkın diyorum.
Sağ
olun, var olun. (CHP ve İYİ PARTİ sıralarından alkışlar) 
BAŞKAN
– Gündem dışı üçüncü söz, Adana’nın tarım ve işsizlik sorunları hakkında söz
isteyen Adana Milletvekili İsmail Koncuk’a aittir.
Buyurun
Sayın Koncuk. (İYİ PARTİ sıralarından alkışlar)
3.- Adana Milletvekili İsmail Koncuk’un, Adana ilinde
tarımda yaşanan problemlere ilişkin gündem dışı konuşması 
İSMAİL
KONCUK (Adana) – Sayın Başkan, değerli milletvekilleri; yüce heyetinizi
saygıyla selamlıyorum.
Biraz
da memleketimizden bahsedelim, Adana’dan bahsedelim. Niğde lafı güzeldi Sayın
Vekilim. Adana, hepinizin bildiği gibi, geçmişten bu yana zengin bir şehir
olarak bilinir. Ağaların çıktığı, büyük toprak sahiplerinin olduğu bir şehir
olarak geçmişten bu yana bilinir. Ama bu özelliğinin geçmişte kaldığını
maalesef bilen çok az. Hükûmet de öyle biliyor. Hükûmet de öyle biliyor ki
Adana’yla ilgili ekonomik, sosyal tedbirleri almakta geciken bir anlayışla
maalesef Adana’ya yaklaşıyor. Adana, bakanlar çıkarıyor, sayın bakanların da
Adana’yı önceleyen gayretler içinde olmadığını, maalesef, üzülerek görüyoruz.
Şimdi,
Adana tarım şehri diyoruz, tarıma bakıyoruz, tarım problemli; sanayi şehri
diyoruz, sanayide ciddi problemler var. Bakın, bazı rakamlar vereceğim: Bu sene
dalda satılan limon, narenciye 1,5 liradan başladı, hatta öylesine ki 1,5
liradan o narenciyeyi alan, limonu alan kişi, çiftçiye çek verdi fakat öyle bir
düşüş oldu ki şu anda, limonun kilosu 40 kuruşa falan düştü yani 1,5 liradan
dalında alındı ama 40 kuruşa düştü. Elinde çek var, alan kâr edemeyecek, alan
zararda, elinde çeki olan çiftçi “Bari, ben fiyatı düşüreyim de alan da zarar
etmesin.” düşüncesi içerisinde davranmak zorunda kalıyor. 
Pamuğun,
ilk açıldığında, kilosu 4,6 TL filandı, 4,6 TL, şimdi 3 liranın altına düştü
pamuk, perme perişan. Hâlbuki 4 liradan aşağıya satılan pamuk, çiftçinin zarar
etmesi anlamına geliyor. Geçmiş yıllarda pamuk ekimi son derece azalmıştı. Bu
son ekim döneminde biraz vatandaşlarımız risk alarak pamuğu ekti ama pamuktan
da umduğunu bulamadı maalesef. 
Aslında
şöyle bir durum var: 40 kuruşa, 50 kuruşa dalında satılıyor ama semt pazarında
2 TL’ye çıkıyor fiyat, 2 TL’ye, marketlerde 3,5-4 liraya kadar çıkabiliyor.
Burada alınması gereken tedbirler var. Ben, aslında Ticaret Bakanı Sayın Ruhsar
Pekcan’a da sordum bu soruları. Her ne kadar sorularımızı sayın bakanlar
tenezzül edip cevaplamasa da biz milletvekilleri olarak sorularımızı soruyoruz.
Mesela şunları sordum: Tarladan direkt olarak satın alan market ve
süpermarketlerin komisyon ücreti ödemediği için maliyetleri düşük. Buna rağmen,
yüksek fiyatla satış yapmalarına bakanlıkça neden izin verilmektedir? Üretici
ve tüketici hakları açısından büyük önem taşıyan fiyat istikrarının sağlanması
için Perakende Yasası’nda düzenleme yapmayı düşünüyor musunuz? Bütün bunların
yapılması lazım ama yapılmıyor.
Mesela
Ceyhan bölgesinde, ben Adana Ceyhan doğumluyum, ciddi şekilde yer fıstığı
üretiliyor, Türkiye'nin de büyük ihtiyacını karşılıyor ama sadece çerezlik
olarak satılabildiği için üreticinin elinde depolarda kalıyor. Hâlbuki burada
yer fıstığının yağlık tohumlar listesine alınıp Toprak Mahsulleri Ofisince
desteklenmesi gerekirken bunlar yapılmıyor maalesef. Bu tedbirlerin mutlaka
alınması lazım.
Çukurova’da
tarım geri gidiyor değerli milletvekilleri. Bu, siyasi bir düşüncenin ötesinde
bir problem yani bu, aslında Türkiye'yi ilgilendiren bir problem çünkü
Çukurova, Türkiye'de tarımın merkezi yani en modern tarımın yapıldığı yer. Ama
yarın bu kadar tedbirsiz gittiğiniz sürece…
(Mikrofon
otomatik cihaz tarafından kapatıldı) 
İSMAİL
KONCUK (Devamla) - …yarın emin olun çiftçilik yapabilecek kimseyi de
bulamayacaksınız.
Bir
dakika verebilir misiniz?
BAŞKAN
– Uzatma yapmıyoruz gündem dışı konuşmalarda.
İSMAİL
KONCUK (Devamla) – Sayın Başkan, biz de kontrpiyede kalıyoruz, diğer
başkanlarımız bir dakika uzatma…
BAŞKAN
– Kontrpiye yok, süre belirli, beş dakika olarak zaten. 
İSMAİL
KONCUK (Devamla) – Ama bir dakika uzatıyor diğer başkanlar, siz hiç
uzatmıyorsunuz. 
BAŞKAN
– O, onun takdiri, ben de uzatmıyorum yani.
İSMAİL
KONCUK (Devamla) – Yani bir dakika, gelenek hâline gelirse o zaman biz de
konuşurken…
BAŞKAN
– Ama bakın, bizim partiden ilk konuşan arkadaşımız da istedi, uzatmadım.
HÜSEYİN
ÖRS (Bursa) – Uzattınız biraz, uzattınız.
BAŞKAN
- Hayır, yani uzatmadım, onu diyorum ben.
İSMAİL
KONCUK (Devamla) – Hayır, diğer başkanlar yapıyor, siz niye yapmıyorsunuz?
LÜTFÜ
TÜRKKAN (Kocaeli) – İnşallah, Meclis Başkanı siz olmazsınız!
BAŞKAN
– Siz şimdi üçüncü konuşmacısınız, birinci konuşmacı istedi, uzatmadım, siz
istiyorsunuz şimdi, uzatırsam olur mu yani? Lütfen…
İSMAİL
KONCUK (Devamla) – Peki, bir daha değerlendirin onu.
Saygılar
sunuyorum. (İYİ PARTİ sıralarından alkışlar) 
BAŞKAN
– Teşekkür ederim.
Değerli
milletvekilleri, şimdi sisteme giren ilk 15 milletvekiline yerlerinden birer
dakika süreyle söz vereceğim. Bu sözlerin ardından sayın grup başkan vekillerinin
söz taleplerini karşılayacağım.
Sayın
Ağbaba, buyurun.
IV.- AÇIKLAMALAR
1.- Malatya Milletvekili Veli Ağbaba’nın, AKP’nin
Türkiye’yi operasyonlarla yönetmeye çalıştığına, bu operasyonlara son verilip
gözaltındaki hak savunucularının serbest bırakılmasını dilediklerine ilişkin
açıklaması
VELİ
AĞBABA (Malatya) – Sayın Başkan, teşekkür ederim.
Kâğıt
üstünde biten OHAL, fiilen devam ediyor; AKP, Türkiye’yi operasyonlarla
yönetmeye çalışıyor, kendisine muhalif tüm kesimleri sindirmek için
operasyonlara aralıksız devam ediyor. AKP’nin keyfî uygulamaları, Türkiye’yi
açık cezaevi hâline getirdi. Dün sabah saatlerinde aralarında KESK’e bağlı
Sağlık ve Sosyal Hizmet Emekçileri Sendikası Eş GenelBaşkanının,
TÜM-BEL-SEN Genel Sekreterinin, HDP eski il yöneticilerinin olduğu çok sayıda
kişi gözaltına alındı. Bugün sabah saatlerinde Malatya İHD Başkanı Gönül
Öztürkoğlu ve derneğin üyelerinden oluşan 7 kişi daha gözaltına alındı. Artık
sabah saatlerinde evlerinin zili çalan herkes, gözaltına alınma kaygısı yaşamaya
devam ediyor. Hukuk, hiçbir dönemde bu kadar ayaklar altına alınmamıştı;
özgürlükler, 12 Eylül de dâhil, hiçbir dönemde bu kadar ihlal edilmemişti. 
Operasyonlara
son verilmesini, gözaltındaki sendikacıların ve hak savunucularının derhâl
serbest bırakılmasını diliyoruz. AKP faşizmini kınıyoruz.
BAŞKAN
– Sayın Şimşek…
2.- Mersin Milletvekili Baki Şimşek’in, hemşehrisi
Yusuf Tutkal’ın Irak’ta bekletilen cenazesinin Mersin’de ailesine teslim
edilmesini Dışişleri Bakanından talep ettiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan. 
Sayın
Başkan, Mersinli hemşehrim Yusuf Tutkal, Irak Kerbelâ’da odasında ölü olarak
bulunmuştur; cenazesi, yaklaşık on gündür Irak Kerbelâ’da bekletilmektedir.
Türkiye’ye nakli için konsolosluğa ulaşıldığı zaman yaklaşık 5 bin dolar civarı
bir para gerektiği söylenmektedir. İki çocuğu ve dul eşi kalmıştır, ailenin
maddi durumu yoktur, Mersin’de bütün yerel gazete ve televizyonlarda da bu
konunun çözümünün beklendiği söylenmektedir. Benim buradan çağrım, Dışişleri
Bakanımız Mevlüt Çavuşoğlu’na: Konsolosluk aracılığıyla, on iki gündür Irak’ta
bekletilen cenazenin Mersin’de ailesine teslim edilmesini talep ediyor,
saygılar sunuyorum. 
BAŞKAN
– Teşekkür ederim.
V.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, görüşmeleri izlemek üzere Genel Kurulu
teşrif etmiş bulunan Bosna Hersek’ten gelen misafirlere "Hoş
geldiniz." denilmesi
BAŞKAN
– Sayın milletvekillerimiz, Bosna-Hersek’ten misafir kardeşlerimiz var misafir
locasında; kendilerine hoş geldiniz diyoruz. (Alkışlar)
Sayın
Açanal…
IV.- AÇIKLAMALAR (Devam)
3.- Şanlıurfa Milletvekili Zemzem Gülender Açanal’ın,
25 Kasım Kadına Yönelik Şiddete Karşı Uluslararası Mücadele ve Dayanışma
Günü’ne ilişkin açıklaması
ZEMZEM
GÜLENDER AÇANAL (Şanlıurfa) – Sayın Başkan, değerli milletvekilleri; 25 Kasım
Kadına Yönelik Şiddete Karşı Uluslararası Mücadele Günü’nün esas anlam ve
amacının tek bir güne sığamayacağını düşündüğümden bu güne değinmek istiyorum. 
Kadının
toplumumuzdaki “eksik” tarifi, kadını hayatın her zeminine bir yenilgiyle
başlamaya sevk ediyor. Biz kadın ve erkeğin yaradılıştan gelen farklarının ön
kabulüyle sadece insan onuruna yaraşır yaşama hakkı eşitliğinden bahsediyoruz.
Çünkü kadına şiddet, toplumun temel taşı olan ailenin idarecisine, geleceğin
temel taşı olan çocuğun ilk öğretmenine şiddet demektir. Dolayısıyla, direkt
olarak topluma, yarınlara şiddet demektir.
Partimiz,
Komisyonumuz, alt komisyonlarımız ve her birimiz, bu konu üzerinde gayretle
çalışmaya ve kadına şiddet konusunu tamamen bitirmeye kararlıyız diyor,
hepinizi saygıyla selamlıyorum.
BAŞKAN
– Sayın Kayışoğlu…
4.- Bursa Milletvekili Nurhayat Altaca Kayışoğlu’nun,
Sayıştay raporlarına ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan.
Sayıştay
raporlarında, her gün, Bursa’da yapılan harcamalarla ilgili bir vukuat ortaya
çıkıyor. Daha önce, Uludağ’da yapılan 4 tane tuvalet için 1 milyon liranın
üzerinde ödeme yapıldığı kamuoyuna yansımıştı, son olarak da Bursa Teknik
Üniversitesinde adı olan fakat kendisi olmayan, 2010 yılından beri hiçbir
şekilde öğrencisi olmayan 3 fakülteye 1 milyon 116 bin lira ödenek verilmiş
olduğu ortaya çıktı. YÖK, bu fakültelerin kapatılmasını kabul etmemiş, bugüne
kadar da hiçbir öğrencisi olmamış. 
Biz
Bursalılar isteriz ki tabii ki daha çok fakülte olsun şehrimizde fakat olmayan
bir yere yapılan bu ödemelerle ilgili olarak garip gurebanın hakkını da kimseye
yedirmeyiz. O yüzden, bunları kim ödemiş, neden ödemiş, nereye ödemiş,
ödemeleri yapanlar hakkında işlem yapılmış mı, bilmek istiyoruz.
Teşekkürler.
BAŞKAN
– Buyurun Sayın Filiz.
5.- Gaziantep Milletvekili İmam Hüseyin Filiz’in,
asgari ücretin yetersizliğine ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
Asgari
Ücret Tespit Komisyonu, önümüzdeki günlerde 2019 yılı asgari ücret tutarını
belirlemek üzere toplanacak. 2018 yılında 14,2 oranında zam yapılmış, net
olarak asgari ücretlinin eline geçen rakam 1.603 TL olmuştur. Şu an çocuklu bir
ailenin aldığı ücret 1.679 TL olup harcamalarına bakacak olursak kira,
elektrik, su, telefon, ulaşım, ısınma giderleri düşüldüğünde geriye 369 TL
kalmakta olup sağlık, mutfak, giyim, eğitim ihtiyaçlarının nasıl karşılandığı
hakikaten…
(Mikrofon
otomatik cihaz tarafından kapatıldı) 
BAŞKAN
– Teşekkür ederim.
Sayın
Arık, buyurun. 
6.- Kayseri Milletvekili Çetin Arık’ın, Türkiye’nin en
çok hayvan ithal eden ülke konumuna geldiğine ilişkin açıklaması
ÇETİN
ARIK (Kayseri) – Teşekkür ederim Sayın Başkan.
Kayseri’de
besicilik yapan büyük firmalar bir bir konkordato ilan ediyor, çiftlikler bir
bir satışa çıkartılıyor. Besicilik zor durumda, besiciler batıyor. Hayvanlarını
kestirmek isteyen besicilere Et ve Süt Kurumu altı ay sonrasına sıra veriyor. O
da 33 liraya mal ettikleri eti 24 liraya satabilmek için. Hâl böyleyken Et ve
Süt Kurumunun deposunda şu anda 6.500 ton ithal edilmiş dondurulmuş karkas et
var. Buna rağmen hâlâ karkas et, canlı hayvan ve lop et ithal ediliyor. Bu da
yetmezmiş gibi özel firmalara canlı, kesimlik hayvan getirme yetkisi verildi. Böylelikle
Türkiye, dünyadaki en çok hayvan ithal eden ülke konumuna geldi. Bu sorunu
çözmesi gereken Sayın Bakan, sorunun kaynağı olmuş durumda, âdeta milletimizle
dalga geçerek “Az et yiyin.” diyor. 
Teşekkür
ederim.
BAŞKAN
– Sayın Özkan…
7.- Mersin Milletvekili Hacı Özkan’ın, Başöğretmen Gazi
Mustafa Kemal Atatürk başta olmak üzere öğretmenlerin 24 Kasım Öğretmenler
Günü’nü kutladığına ilişkin açıklaması
HACI
ÖZKAN (Mersin) – Teşekkürler Sayın Başkanım.
Son
on altı yılda her alanda olduğu gibi eğitim konusunda da yüzümüzü güldüren,
milletçe hepimizi gururlandıran çok önemli gelişmeler kaydettik. Ama eğitim
alanında elde edilen hiçbir gelişmeyi, hiçbir başarıyı yeterli görmeyiz. O
yüzden öğretmenlerimize ve öğrencilerimize durmadan, yorulmadan çok daha iyi imkânlar
sağlamanın gayreti içerisinde olduk, olmaya da devam edeceğiz. Yurdumuzun her
köşesinde fedakârca çalışan, en zor şartlarda dahi mesleklerini sevgiyle icra
eden öğretmenlerimiz her türlü övgü ve takdire layıktır.
Çocuklarımızın
yetişmesinde ve ülkemizin kalkınmasında büyük rol oynayan Başöğretmen Gazi
Mustafa Kemal Atatürk başta olmak üzere tüm öğretmenlerimizin 24 Kasım
Öğretmenler Günü’nü kutluyor, görevleri başında şehit olmuş eğitimcilerimizi ve
ahirete irtihal etmiş öğretmenlerimizi şükranla ve rahmetle anıyor, Genel
Kurulu saygıyla selamlıyorum.
BAŞKAN
– Sayın Kaya…
8.- Osmaniye Milletvekili İsmail Kaya’nın, kadına
yönelik şiddetin hem insanlık suçu hem de insanlık ayıbı olduğuna ve bu sorunun
en kısa sürede aşılması gerektiğine ilişkin açıklaması
İSMAİL
KAYA (Osmaniye) – Teşekkürler Sayın Başkanım.
“Cennet,
annelerin ayakları altındadır.” diyen bir dine ve Rahime Hatunların, Fadime
Bacıların olduğu bir tarihe sahip köklü medeniyetimizde hiçbir şekilde yeri
olmayan kadına şiddet, bugün maalesef 21’inci yüzyılda tüm insanlığın
yüzleştiği bir problem olarak varlığını sürdürmektedir. Nereden gelirse gelsin,
hangi gerekçe öne sürülürse sürülsün, kadına yönelik şiddet, hem insanlık suçu
hem de insanlık ayıbıdır. Kadına karşı şiddetin önlenmesinin en önemli
faktörünün zihniyet değişimi olduğu ise tartışılmaz bir gerçektir. Bu itibarla,
gerek 25 Kasım gibi farkındalık günleriyle gerekse medeniyet değerlerimizin bu
konuda bize vereceği ilhamla, insanlığa yakışmayan bu sorunu en kısa sürede
aşmak için çalışmalıyız. 
Bu
vesileyle, kadına yönelik her türlü şiddet olayını kınıyor, bu acıların bir
daha yaşanmaması için dün olduğundan daha büyük bir gayretle çalışmaya devam
edeceğimizin sözünü veriyor, Genel Kurulu saygıyla selamlıyorum.
BAŞKAN
– Sayın Yayman…
9.- Hatay Milletvekili Hüseyin Yayman’ın, askerî
helikopterin düşmesi sonucu hayatını kaybeden Mehmetçiklere Allah’tan rahmet
dilediğine, 25 Kasım Kadına Yönelik Şiddete Karşı Uluslararası Mücadele ve
Dayanışma Günü’ne, Hatay ili Samandağ ilçesindeki yatırımlara ilişkin
açıklaması
HÜSEYİN
YAYMAN (Hatay) – Sayın Başkan, değerli milletvekilleri; hepinizi saygıyla,
sevgiyle selamlıyorum.
Öncelikle,
dün İstanbul Sancaktepe’de bir helikopter kazasında hayatlarını kaybeden
kahraman Mehmetçiklerimize Allah’tan rahmet diliyorum, kederli ailelerine sabır
diliyorum. Aziz milletimizin başı sağ olsun. 
25
Kasım Kadına Yönelik Şiddete Karşı Uluslararası Mücadele ve Dayanışma Günü
vesilesiyle “Cennet, anaların ayağının altındadır.” diyen bir medeniyetin
mensupları olarak bugün de bir farkındalık oluşturmak adına kadınlarımıza karşı
uygulanan tüm şiddeti şiddetle kınıyorum ben de. 
Bu
vesileyle, Hatay’ın Samandağ ilçesinde yapılmakta olan; 57,5 milyona mal olan
75 yataklı hastanemizin müjdesini vermek istiyorum. Hükûmetimize teşekkür
ediyoruz, Cumhurbaşkanımıza teşekkür ediyoruz. 
Daha
önce olduğu gibi, Hatay’daki ilk kültür merkezi Samandağ ilçemize yapıldı,
hayırlı uğurlu olsun. 
(Mikrofon
otomatik cihaz tarafından kapatıldı) 
HÜSEYİN
YAYMAN (Hatay) – Yine, bu vesileyle, Hükûmetimizin Samandağ’da vatandaşlarımıza
yönelik yatırımları devam edecektir. 
Teşekkür
ederim. 
BAŞKAN
– Sayın Özkan…
10.- Bursa Milletvekili Yüksel Özkan’ın, askerî
helikopterin düşmesi sonucu hayatını kaybeden şehitlere Allah’tan rahmet
dilediğine ve açıköğretim fakültelerinde okuyan öğrencilerin mağduriyetine
ilişkin açıklaması
YÜKSEL
ÖZKAN (Bursa) – Sayın Başkan, değerli milletvekilleri; hepinizi saygıyla
selamlıyorum. 
Ben
de şehitlerimize Allah’tan rahmet diliyorum, başımız sağ olsun. 
Geçtiğimiz
hafta sonu yapılan açık öğretim birinci yarıyıl güz dönemi sınavına girmek
isteyen öğrencilerin birçoğu kapılardan geri döndürülmüştür. Daha önce üzerinde
Türkiye Cumhuriyeti kimlik numarası bulunan ehliyetlerle de sınava giren
öğrenciler bu sefer sınava alınmadılar. 
Açık
öğretim fakültelerinde okuyan öğrencilerin çoğunluğu hem çalışıp hem de
öğrenimlerine devam etmekteler. 30 yaş üstü öğrencilerin indirimli ulaşım
kartları Bursa Büyükşehir Belediyesi tarafından iptal edilmiştir. 
Daha
önce bu haktan yararlanan öğrencilere yapılan bu keyfî uygulamadan
vazgeçilmelidir. Ayrıca, öğrenciler ehliyetleriyle de sınava alınmalıdırlar. 
BAŞKAN
– Sayın Kaplan Hürriyet…
11.- Kocaeli Milletvekili Fatma Kaplan Hürriyet’in,
emeklilikte yaşa takılanların kazanılmış haklarını istediğine ilişkin
açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Emeklilikte
yaşa takılanlar erken emeklilik istemiyor ama nedense iktidar tarafından sanki
bu insanlar hak ettiklerini değil de hak etmediklerini istiyor gibi bir hava
yaratılıyor. Bu insanlar fırsatçı değil, sadece uğradıkları hak gasbının bir an
önce son bulmasını istiyor ve emeklerinin sömürülmesine karşı çıkıyorlar; hepsi
bu. Eğer burası muz cumhuriyeti değilse bu vatandaşlarımızın haklarını daha
fazla uzatmadan iade edersiniz. 
Emeklilikte
Yaşa Takılanlar Sosyal Yardımlaşma ve Dayanışma Derneği, gasbedilen haklarının
iadesi için il il dolaşıyor, toplantılar tertipliyor. Bu kapsamda İzmit’te de
geçtiğimiz günlerde bir toplantı gerçekleştirildi. Kocaelili yüzlerce
insanımızın katıldığı toplantıda konuşan Dernek Başkanı Gönül Boran Özüpak
sadece ve sadece kazanılmış haklarını istediklerini söyledi. Haklarını alana
kadar da şehir şehir örgütlenmeye devam edecek bu insanlar. 
Hakları
için mücadele eden tüm yurttaşlarımıza buradan selam olsun. Biz de onların
sesine ses olmak, gücüne güç katmak adına, haklı taleplerini her fırsatta
burada dile getireceğiz. Emeklilikte yaşa takılan vatandaşlarımızın dedikleri
gibi “Edirne’den Kars’a, Dünya’dan Mars’a, çıksın artık bu yasa.” diyorum.
Teşekkür
ediyorum.
BAŞKAN
– Sayın Kasap…
12.- Kütahya Milletvekili Ali Fazıl Kasap’ın, Kütahya
ilindeki işsizlik sorununa ve üç aydır maaş alamayan işçiler için Çalışma,
Sosyal Hizmetler ve Aile Bakanını göreve davet ettiğine ilişkin açıklaması
ALİ
FAZIL KASAP (Kütahya) – Teşekkür ederim Sayın Başkan.
Kütahya’da
işsizlik had safhada. Kriz en çok asgari ücretliyi, emekliyi vurduğu gibi, en
çok vurduğu yerlerden biri de Kütahya’dır. Özelleştirme mağduru olan bir
şehirdir. Şeker fabrikasından tutun gübre fabrikalarına kadar 11 kamu iktisadi
teşekkülü özelleştirildi. Son bir ayda Kütahya’da binin üzerinde işçi
çıkarıldı. Binin üzerinde işçi şu anda ücretsiz izne tabi tutuldu. Gümüş
fabrikasından, porselen fabrikasından, birçok fabrikadan işçiler çıkarıldı.
Belediye temizlik işçileri hak mahrumiyetiyle devam etmektedirler. Organize
sanayide fabrikalar kapandı. Porselen fabrikalarından kapananlar var. Kriz
Kütahya’yı teğet değil tam olarak deldi geçti, Kütahya bitti arkadaşlar. 
İşçi
çıkarılmalarına mâni olunması, zorunlu ücretsiz izne çıkarılmasının
engellenmesi, ücretsiz izne çıkarılmasının kesinlikle engellenmesi,
belediyelerdeki işçilerin özlük haklarının verilmesi ve üç aydır maaş alamayan
işçiler için Çalışma Bakanlığını göreve davet ediyoruz. 
Ayrıca,
bir de Berat Albayrak’tan -söz vermişti- Kütahya’ya…
(Mikrofon
otomatik cihaz tarafından kapatıldı) 
BAŞKAN
– Sayın Güzelmansur…
13.- Hatay Milletvekili Mehmet Güzelmansur’un, KYK
öğrenim kredisi borcu nedeniyle icraya verilen gençlerin af beklediğine ilişkin
açıklaması
MEHMET
GÜZELMANSUR (Hatay) – Sayın Başkan, ekonomik durumu iyi olmayan, maddi güçlük
içindeki ailelerin çocuklarına öğrenim kredisi veriliyor. Üniversiteden mezun
olduktan iki yıl sonra da ödeme yapmaları bekleniyor. Ancak iktidar yeni
istihdam olanakları yaratmıyor, yanlış ekonomi politikaları nedeniyle enflasyon
tırmanmış, ücretler erimiş durumda. Dolayısıyla bu kredilerin geri ödemesini ne
gençler yapabilir ne de aileleri yapabilir. Hâl böyleyken gençler, devlet
tarafından icraya veriliyor. Bu durum sosyal devlet anlayışıyla bağdaşmıyor.
İcraya verilmiş 300 bin gencimiz, yandaş müteahhidin, büyük sermayenin
milyarlarca liralık borcunu silen iktidardan kendileri için de af bekliyor. 
BAŞKAN
- Sayın Taşkın…
14.- Mersin Milletvekili Ali Cumhur Taşkın’ın,
hidrokarbon arama faaliyetleri kapsamında Mersin açıklarında sığ deniz sondaj
çalışmalarına başlandığına ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Dün
seçim bölgem Mersin’de Enerji ve Tabii Kaynaklar Bakanımız Sayın Fatih
Dönmez’le birlikte Mersin’in 40 kilometre güney açıklarında, Kuzey Erdemli-1
bölgesinde hidrokarbon aramasının başlatıldığı platformu ziyaret ettik. Yerli
ve millî kaynaklara dayalı, enerjide bağımsız, güçlü ve büyük Türkiye idealini
gerçeğe dönüştürmek hedefiyle denizlerimizde başlatılan hidrokarbon arama
faaliyetleri kapsamında Mersin açıklarında sığ deniz sondaj çalışmalarına
başlandı. Doğu Akdeniz’de sahip olduğumuz ruhsat alanları içerisinde, tamamı
Türk mühendisler tarafından tasarlanmış ve planlanmış 2 adet sığ deniz arama
kuyusu açılacak ve bunları başka kuyular takip edecek. Arama faaliyetlerinin
Mersin’imize ve ülkemize hayırlı olmasını diliyor, projeye desteklerini
esirgemeyen Sayın Cumhurbaşkanımıza, Sayın Enerji Bakanımıza, emeği geçen
yöneticilerimize, mühendislerimize ve tüm teknik ekibimize teşekkür ediyor,
Genel Kurulu saygıyla selamlıyorum.
BAŞKAN
– Sayın Aycan…
15.- Kahramanmaraş Milletvekili Sefer Aycan’ın,
Afşin-Elbistan A Termik Santrali ile kömür işletmelerinin özel sektöre devriyle
ilgili detayların paylaşılmasını istediklerine ilişkin açıklaması
SEFER
AYCAN (Kahramanmaraş) – Sayın Başkan, değerli milletvekilleri; Afşin-Elbistan
Termik Santrali A ünitesinin ve linyit işletmelerinin özel sektöre devri konusu
bölgede huzursuzluğa sebep olmaktadır. Bu konuyu yazılı olarak sormamıza rağmen
Enerji Bakanlığından aldığımız cevap yeterli değildir. Şimdi de sözlü olarak
soruyorum: Bunun detayları ne olacaktır? Özellikle burada çalışan işçilerin
devri gerçekleşecek mi? Taşeron işçilerin durumu ne olacak? Bu konuda
belirsizlikler vardır. Devirle ilgili işlemler yürürken bu konudaki detayların
buradaki çalışanlarla ve bölge halkıyla paylaşılmasını istiyoruz.
Teşekkür
ederim.
BAŞKAN
– Teşekkür ederim.
Değerli
arkadaşlar, şimdi sayın grup başkan vekillerinin söz taleplerini
karşılayacağım.
Sayın
Türkkan, buyurun.
16.- Kocaeli Milletvekili Lütfü Türkkan’ın, askerî
helikopterin düşmesi sonucu şehit olan askerlere Allah’tan rahmet, Sivas’ta
meydana gelen tren kazasında yaralananlara şifa dilediğine, 25 Kasım Alparslan
Türkeş’i doğumunun 101’inci yıl dönümünde rahmetle andığına, Türk Dil Kurumunun
internet sitesinde “Devlete karşı ayaklananların başı.” şeklinde yapılan başbuğ
tanımlamasının kaldırılmasını talep ettiğine, terörle müzakere değil mücadele
edileceğine ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; dün İstanbul
Sancaktepe’de eğitim uçuşu esnasında düşen askerî helikopterde 2 subayımız, 1
astsubayımız ve 1 uzman çavuşumuz ne yazık ki şehit oldu. Şehit olan
askerlerimize Allah’tan rahmet diliyor, ailelerine ve milletimize sabır niyaz
ediyorum; yaralı astsubayımıza da acil şifalar diliyorum.
Son
bir yıl içerisinde 4 farklı helikopter kazasında 23 askerimizi şehit verdik.
Karşılaştığımız bu sık kazalar tablosu kabul edebileceğimiz ya da “kader”
diyerek geçiştirebileceğimiz bir durumu artık aşmış durumdadır. Hükûmetin bu
konunun üzerine ehemmiyetle eğilmesini, eksikleri tespit edip kazaların tekrar
yaşanmaması için tüm önlemleri almasını tavsiye ediyoruz. 
Dün
diğer bir üzücü haberi de Sivas’tan aldık. Sivas’ta meydana gelen tren
kazasında ne yazık ki 14 vatandaşımız yaralandı, tek tesellimiz can kaybının
olmaması oldu. Tren kazasında yaralanan kardeşlerimize Allah’tan acil şifalar
diliyorum. 
Sayın
Başkan, değerli milletvekilleri; iki gün önce, Türk siyasetine damga vuran,
büyük dava ve fikir adamı merhum Başbuğ Alparslan Türkeş’in doğumunun 101’inci
yıl dönümünü idrak ettik. Türk Turan davası adına her türlü çetin mücadeleyi
veren ve yeri geldiğinde ağır bedeller ödeyen Başbuğ’umuzu rahmet, minnet ve
şükranla anıyorum, aziz hatırası önünde saygıyla eğiliyorum; mekânı cennet,
ruhu şad olsun.
Bu
vesileyle bu noktada bir konudan daha bahsetmek istiyorum. Türk Dil Kurumu
internet sitesinde bir skandala imza atmış ve “başbuğ” kelimesinin tanımını
“Devlete karşı ayaklananların başı” şeklinde yapmıştır. “Eski Türklerde baş,
başkan, komutan” anlamına gelen kelime Türk Dil Kurumu tarafından “Osmanlı
Devleti’nde savaş zamanı başka birliklerden ayrılıp bir araya getirilerek
oluşturulan birliğin veya milis güçlerinin komutanı” ve “Devlete karşı
ayaklananların başı” olarak tanımlanmıştır.
(Mikrofon
otomatik cihaz tarafından kapatıldı) 
BAŞKAN
– Buyurun.
LÜTFÜ
TÜRKKAN (Kocaeli) - Cumhuriyetimizin kurucusu Başbuğ Mustafa Kemal Atatürk’e ve
Türk dünyasının, davamızın lideri Başbuğ Alparslan Türkeş’e “Devlete karşı
ayaklananların başı” demek hiç kimsenin haddi değildir. Bu tanımlamayı
yapanları buradan şiddetle kınıyorum, bu tanımın da bir an önce internet sitesinden
kaldırılmasını talep ediyorum. 
Hükûmet
son zamanlarda oynadığı sahte milliyetçilikten sıkılmış olacak ki nihayet özüne
dönmeye başladı. Önce AK PARTİ İstanbul Milletvekili Ravza Kavakcı’nın
başkanlığındaki heyet Almanya temaslarında federal yapıyı incelemiş, şimdi ise
800 şehit verdiğimiz sözde çözüm sürecinde öne sürülen sözde Akil İnsanlar daha
önce PKK’yla pazarlıkların yapıldığı Oslo’da bir araya geldiler. Anlaşılan o
ki, Hükûmet, tekrar, ihanet sürecini başlatmaya ve Türkiye’yi yeniden İmralı rotasına
sokmaya hevesli görünüyor.
(Mikrofon
otomatik cihaz tarafından kapatıldı) 
BAŞKAN
– Buyurun.
LÜTFÜ
TÜRKKAN (Kocaeli) – Teşekkür ediyorum Başkan.
Türk
milleti, millî değerlerimizin ayaklar altına alındığı sözde çözüm sürecine
yeniden geçit vermeyecektir. Sayın Cumhurbaşkanına “Müslüman bir sokulduğu
delikten bir daha sokulmaz.” lafını hatırlatıyor ve altını çizerek ekliyoruz:
Terörle müzakere değil, sadece ve sadece mücadele edilir.
Teşekkür
ediyorum Sayın Başkan. (İYİ PARTİ sıralarından alkışlar)
BAŞKAN
– Teşekkür ederim.
Sayın
Bülbül…
17.- Sakarya Milletvekili Muhammed Levent Bülbül’ün,
askerî helikopterin düşmesi sonucu şehit olan Albay Göksenin Aytural Şaylan,
Üsteğmen Aykut Yurtsever, Astsubay Üstçavuş Emre Vahit Bekli, Piyade Uzman
Çavuş Şahin Aslan’a Allah’tan rahmet dilediğine, 25 Kasım Alparslan Türkeş’i
doğumunun 101’inci yıl dönümü vesilesiyle rahmetle yâd ettiğine, Türk Dil
Kurumunun “başbuğ” kelimesinin tanımında yaptığı hatayı düzelttiğine ilişkin
açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan.
Dün,
İstanbul’da bulunan Kara Havacılık Alay Komutanlığından eğitim maksadıyla
kalkış yapan ve İstanbul Sancaktepe bölgesinde düşen askerî helikopterimizde
Kara Pilot Albay Göksenin Aytural Şaylan, Kara Pilot Üsteğmen Aykut Yurtsever,
Astsubay Üstçavuş Emre Vahit Bekli, Piyade Uzman Çavuş Şahin Aslan şehit
olmuşlardır. Bizleri derin bir acı ve üzüntüye boğan bu olayda hayatını
kaybeden aziz şehitlerimize Allah’tan rahmet, kederli ailelerine ve asil
milletimize başsağlığı ve sabır, tedavisi devam eden yaralımıza acil şifalar
diliyorum.
25
Kasım 1917, Türk dünyasının Başbuğ’u Alparslan Türkeş’in doğum günüdür.
Rahmetli Başbuğ’umuz tarihte örneklerine pek rastlanmayan, müstesna
şahsiyetlerden birisidir. Onun doğumunu sadece fiziksel bir olay olarak değil,
fikirleri ve davası bakımından da iyi anlamak gerekir. Kıbrıs’ta bir evde doğup
vatan hasretiyle yanarken Türkiye Cumhuriyeti devletine yön veren bir hareketin
fikir babası ve kurucusu olmuştur; bu hareketin de adı “Milliyetçi Hareket
Partisi”dir. İnanmış olduğu davasından bir an bile vazgeçmemiş, inancını
kaybetmemiş, tabutluklarda, zindanlarda, işkencelerde Ülkücü Hareket’e ve
Türk-İslam davasına olan inancı katlanarak artmıştır. “Gençler, hepiniz birer
Türk Bayrağı’sınız. Bayrağı lekelemeyin, düşürmeyin, kirletmeyin.” sözüyle
Türkiye Cumhuriyeti’nin geleceği olan gençlere ne kadar önem verdiği
anlaşılmaktadır. Ülkücü ve Milliyetçi Hareket’in bugünlere kadar gelmesinin
yegâne sebebi de rahmetli Başbuğ’umuzun davaya olan inancı ve adanmışlığıdır.
Emaneti, liderimiz Devlet Bahçeli’yle emin ellerde ve geleceğe kararlılıkla
yürümektedir. Onun mücadeleyle geçen hayatı bizim için rehberdir. Davayı en
yükseğe çıkarma kararlılığı bizim yol haritamızdır. 
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMED
LEVENT BÜLBÜL (Sakarya) – Dönenlere, satanlara, kaçanlara, korkanlara,
sinenlere hiç aldırış etmeden merhum Başbuğ’umuzun izinden cesaretle yürüyoruz.
Şehitlerimizin emanetlerini kucaklayarak yürüyoruz. Tarihimizin şanlı mirasını
namusumuz bilerek yürüyoruz. 
Bu
vesileyle, Türk Dil Kurumunun yapmış olduğu hatayı tez elden düzeltmiş olduğunu
görmüş ve tespit etmiş bulunuyoruz. Bu yapılan düzenleme hiçbir şekilde kabul
edilemeyecek bir düzenlemeydi. Bunun düzeltilmesi de bu açıdan önem arz
etmektedir.
Bizler
Milliyetçi Hareket Partisi olarak Başbuğ’umuzun fikirlerinin, inancının,
anlayışının yegâne temsilcisiyiz. Bunun dışında kendi programlarına
milliyetçiliği, Türk milliyetçiliği davasını dahi yerleştirememiş olanların
Başbuğ adına nostaljik ve romantik ifadelerini de kamuoyunun ve Ülkücü
Hareket’in takdirlerine bırakıyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMED
LEVENT BÜLBÜL (Sakarya) – Genel Başkanımızın sözleriyle ifade etmek istiyorum
ki “Arkamıza bakmadan, tuzaklara takılmadan, oyunlara aldanmadan Türk milletini
yüceltmek, hak ettiği yükseklere taşımak için çalışıyoruz. Yolumuz hak yoludur,
hakikat yoludur, Allah yoludur. Yükümüz ağır olsa da kaldıracak irademiz
vardır. Hamdolsun takatimiz yerindedir, heyecanımızın sıcaklığı buz dağlarını
eritecek kadar yoğundur.”
Bu
vesileyle Başbuğ’umuzu tekrar rahmetle yâd ediyor, sayın Meclisimizi saygıyla
selamlıyoruz efendim. (MHP sıralarından alkışlar)
BAŞKAN
– Teşekkür ederim. 
Sayın
Kurtulan…
MUHAMMED
LEVENT BÜLBÜL (Sakarya) – Efendim, pardon. 
Sayın
Halil Öztürk, Kırıkkale Milletvekilimizin Kırıkkale’yle alakalı çok önemli bir
ifadesi, bir beyanı olacak eğer müsaade ederseniz. Çok kısa…
BAŞKAN
– Sayın Kurtulan, müsaadenizle…
Buyurun
Sayın Öztürk. 
18.- Kırıkkale Milletvekili Halil Öztürk’ün, Kırıkkale
ekonomisinin içinde bulunduğu duruma, Makine ve Kimya Endüstrisi Kurumunun
özelleştirileceği iddialarının doğru olmadığına ilişkin açıklaması
HALİL
ÖZTÜRK (Kırıkkale) – Sayın Başkan, Kırıkkale, kalkınmada öncelikli iller
arasında yer alsa da henüz Kırıkkale ekonomisine yansıyan olumlu gelişmeler
yoktur. Sosyoekonomik Gelişmişlik Endeksi sıralamasında Kırıkkale, 1996’da 76
il içerisinde 31’inci sıradayken 2012’de 41’inci sıraya gerilemiştir.
Kırıkkale’nin 2018 yılı kamu yatırımları 2016 yılına göre yüzde 57 azalmıştır.
Aynı dönemde, tarım sektörü kamu yatırımları yüzde 64, imalat sektörü yüzde 43
oranında azalmıştır. Kırıkkale’de azalan yatırımlar işsizliği körüklemektedir.
Verilere göre Kırıkkale’de işsizlik yüzde 12’lere yaklaşmış, genç işsizlik
giderek yükselmiştir. Tarımda yüksek girdi maliyetleri kazançları düşük
bırakmaktadır, esnaflarımız sıkıntıdadır. Ayrıca, son zamanlarda Makine ve
Kimya Endüstrisi Kurumunun özelleştirileceği iddiasının doğru olmadığı resmî
olarak açıklanmalıdır. Makine ve Kimya Endüstrisi Kurumu çalışanları başta
olmak üzere kamuda çalışan tüm taşeron çalışanlara kadro verilmelidir. Savunma
sanayisi yatırımlarında Kırıkkale teşvik edilmelidir.
Teşekkür
ederim Başkanım.
BAŞKAN
– Sayın Kurtulan…
19.- Mersin Milletvekili Fatma Kurtulan’ın, AİHM’in
Selahattin Demirtaş hakkında verdiği karara ve Cumhurbaşkanı ile yetkililerin
“Karar bizi bağlamaz.” diyerek hukuk suçu işlediklerine ilişkin açıklaması
FATMA
KURTULAN (Mersin) – Teşekkür ediyorum Sayın Başkan.
Bildiğiniz
üzere, Avrupa İnsan Hakları Mahkemesi tam bir hafta önce Sayın Selahattin
Demirtaş hakkında bir karar verdi. Karar, Sayın Selahattin Demirtaş’ın hukuksuz
bir şekilde cezaevinde tutulduğunu ve derhâl serbest bırakılması gerektiğini
içeriyor. Türkiye'nin de imzaladığı ve uymayı taahhüt ettiği Avrupa İnsan
Hakları Sözleşmesi’nin 46’ncı maddesi kararların bağlayıcılığı ve infazı
konusunda “Taraflar, mahkemenin verdiği kesinleşmiş kararlara uymayı taahhüt
ederler.” der. Tartışmaya yer bırakmayacak nitelikte ve Türkiye'nin de derhâl
uygulamak zorunda olduğu bu karara karşı Demirtaş’ın siyasi rakipleri âdeta
ayak diretiyor. Anayasa’nın 90’ıncı maddesi “Usulüne göre yürürlüğe konulmuş
milletlerarası andlaşmalar kanun hükmündedir.” der. İç hukuk ve uluslararası
hukuk bu kadar net ve açıkken Cumhurbaşkanı ve iktidarın diğer yetkilileri
“Karar bizi bağlamaz.” demekle hukuku çiğneyerek hukuk suçu işlemektedirler.
AİHM kararını uygulamamakla yeni bir ihlale imza atmaktadırlar. Demirtaş’ın
tutuklu olmasının nedeni, siyasi iktidarın kendisini rakip olarak görmesinden
başka bir şey değildir. Demirtaş’ın bir gün değil, bir dakika bile rehin
tutulmaya devam edilmesi hukuka aykırıdır. Sadece Demirtaş değil, cezaevinde
olan milletvekillerimiz ve tüm seçilmişlerimiz, vekilliği düşürülen
arkadaşlarımız, hâlen her gün onlarcası gözaltına alınan il, ilçe
örgütlerimizden arkadaşlarımız, herhangi bir şekilde bu partiye oy verdiği,
gönül verdiği iktidar tarafından anlaşılan ve gözaltı, cezaevi kapıları
gösterilen halklarımız, hayatını bu zihniyetle mücadeleye adayan ve bu yolda
yaşamını yitiren İbrahim Ayhan şahsında bu karar Türkiye’yi mahkûm etmektedir.
Bu karar, elinde bulundurduğu gücü kendi çıkarları için kullanan, siyasi
rakiplerini etkisiz hâle getirmek için yargıyı kullanan bir zihniyetin
uluslararası düzeyde mahkûm edilmesi kararıdır. Tarih bunu yazacaktır. 
(Mikrofon
otomatik cihaz tarafından kapatıldı) 
BAŞKAN
– Buyurun.
FATMA
KURTULAN (Mersin) - Demirtaş’ın rehin tutulmaya devam edildiği her gün bu
tezimizin de kanıtı olacaktır.
Teşekkür
ediyorum.
BAŞKAN
– Sayın Özkoç, buyurun.
20.- Sakarya Milletvekili Engin Özkoç’un, askerî
helikopterin düşmesi sonucu şehit olan askerlere Allah’tan rahmet dilediğine ve
kazalar üzerinde özenle durulması gerektiğine, Cumartesi Annelerinin 713’üncü
hafta eyleminde otuz sekiz yıl önce gözaltında kaybedilen Hayrettin Eren için
adalet istediklerine ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; hepinizi
saygıyla selamlıyorum. 
Sayın
Başkan, kazada ölen askerlerimizi rahmetle anarken şunu ifade etmek istiyorum:
Ne oluyor? Terör saldırısından ölmüyorlar, savaşta değiliz. Bu insanlarımız, bu
kardeşlerimiz askerlik görevlerini yaparken -yaklaşık 14 kişi- hayatlarını
niçin kaybediyorlar? Bazıları nöbette, bazıları kazada şehit düşüyorlar. Bu
konunun özenle üzerinde durulmasını Başkanlığınızdan rica ediyorum.
Sayın
Başkan, Genel Başkanımızın Cumartesi Annelerine verdiği sözü yerine getirerek
başlıyorum. Sözümüzün gereği, dünyanın en barışçıl, en meşru eylemlerinden
birini gerçekleştiren Cumartesi Annelerinin engellenmek istenen sesini Meclis
Genel Kuruluna taşıyorum. 
Annelerin
713’üncü hafta eylemindeki açıklaması aynen şöyledir: “Otuz sekiz yıl önce
gözaltında kaybedilen Hayrettin Eren için adalet istiyoruz.” diyorlar. 26
yaşındaki Hayrettin Eren, 12 Eylül askerî darbesinin ardından, 21 Kasım 1980
tarihinde babasına ait otomobille evden ayrıldı. Saraçhane Haşim İşcan
Geçidi’nde arkadaşlarıyla birlikte gözaltına alındı. Önce Karagümrük
Karakoluna, ardından da aynı operasyonda gözaltına alınan 8 kişiyle birlikte
Gayrettepe Emniyet Müdürlüğü Siyasi Şubeye götürüldü. Gayrettepe’ye giden anne
Elmas Eren, Hayrettin’in gözaltına alınırken kullandığı otomobili siyasi
şubenin bahçesinde gördü ancak oğlunu soran Elmas Eren’e “Gözaltında böyle biri
yok.” cevabı verildi. Birlikte gözaltına alındığı 8 kişi mahkemeye
çıkartıldıklarında “Hayrettin Eren de bizimle birlikte gözaltındaydı.” diyerek
suç duyurusunda bulundular. 
(Mikrofon
otomatik cihaz tarafından kapatıldı) 
BAŞKAN
– Buyurun.
ENGİN
ÖZKOÇ (Sakarya) – Millî Güvenlik Konseyi başta olmak üzere tüm resmî makamlara
başvuran Eren ailesine “Hayrettin Eren isimli şahıs gözaltına alınmamıştır,
hâlâ aranıyor.” cevabı verildi. Takipsizlik, zaman aşımı kararıyla kapatılmak
istenen dosya tüm hukuki yollar tükenince 2014’te Anayasa Mahkemesine taşındı.
Hayrettin Eren’in akıbetini açığa çıkartacak, onu kaybedenlerin
cezalandırılmasını sağlayacak nitelikte bir soruşturma ve yargılama başlatılması
için yargı makamlarını göreve çağırıyor Cumartesi Anneleri.
Biz
de diyoruz ki: Bir darbeden sonra evladını kaybeden bir annenin, üstelik de
emniyet güçleri tarafından alıkonulduktan sonra kaybeden annenin Meclis
tarafından sesinin duyulması gerekir.
Saygılarımla.
(CHP sıralarından alkışlar) 
BAŞKAN
– Sayın Turan, buyurun.
21.- Çanakkale Milletvekili Bülent Turan’ın, askerî
helikopterin düşmesi sonucu şehit olan askerlere Allah’tan rahmet dilediğine,
25 Kasım Kadına Yönelik Şiddete Karşı Uluslararası Mücadele ve Dayanışma Günü
vesilesiyle “kadın” ve “şiddet” sözcüklerinin yan yana kullanılmasının insanlık
için geriye gidişin alameti olduğuna, 25 Kasım Alparslan Türkeş’e doğumunun
101’inci yıl dönümünde Allah’tan rahmet dilediğine ilişkin açıklaması
BÜLENT
TURAN (Çanakkale) – Sayın Başkan, değerli milletvekilleri; dün İstanbul
Sancaktepe’de elim bir kaza yaşandı. Düşen askerî helikopterimizde 4 askerimiz
maalesef şehit oldu, 1 de yaralımız var. Şehitlerimize Allah’tan rahmet
diliyorum, yakınlarına başsağlığı diliyorum; yaralı askerlerimize de acil
şifalar diliyoruz. Milletimizin başı sağ olsun.
Sayın
Başkan, değerli milletvekilleri; 25 Kasım Kadına Yönelik Şiddetle Mücadele
Günü’ydü. Kadın, anne olmakla cennet ayakları altına serilen, eş olmakla erkek
için bir sığınak, kardeş olmakla en büyük sırdaş, evlat olmakla en nadide
değerine kavuşan, bütün bunlardan bağımsız bir birey olarak da her şeyden öte
engin bir kalbe sahip mukaddes bir varlıktır. 
Kadın
ve şiddet sözcüklerinin yan yana kullanılması insanlık için şüphesiz ki geriye
gidişin bir alametidir. Mücadele sözcüğünün kıymetiharbiyesine halel
gelmeksizin bu günün aslında “25 Kasım kadına yönelik şiddetten utanç günü”
olarak anılmasında fayda olduğu kanaatindeyim.
Sayın
Başkan, değerli milletvekilleri; aynı zamanda dün rahmetli Alparslan Türkeş’in
doğum günüydü, bu vesileyle sevenlerine başsağlığı diliyorum, kendisine rahmet
diliyorum. 
Başarılı
bir yasama haftası olması temennisiyle teşekkür ederim Sayın Başkan. 
BAŞKAN
– Teşekkür ederim. 
Değerli
arkadaşlar, şimdi gündeme geçiyoruz. 
Başkanlığın
Genel Kurula sunuşları vardır. 
Türkiye
Büyük Millet Meclisi Başkanlığının bir tezkeresi vardır, okutup bilgilerinize
sunacağım. 
V.- BAŞKANLIĞIN GENEL KURULA SUNUŞLARI (Devam)
B) Tezkereler
1.- TBMM Başkanlığının, Türkiye-AB Karma Parlamento
Komisyonu Türk Grubunda İstanbul Milletvekili Erkan Kandemir ve Erzincan
Milletvekili Süleyman Karaman’dan boşalan üyeliklere AK PARTİ Grubu
Başkanlığınca bildirilen Ordu Milletvekili Ergün Taşcı ve Sakarya Milletvekili
Çiğdem Erdoğan Atabek’in üyeliklerinin Başkanlık Divanında yapılan incelemede
uygun görüldüğüne ilişkin tezkeresi (3/107)
Türkiye Büyük Millet Meclisi Genel Kuruluna
Türkiye-AB
Karma Parlamento Komisyonu Türk Grubunda İstanbul Milletvekili Erkan Kandemir
ve Erzincan Milletvekili Süleyman Karaman'dan boşalan üyeliklere 28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 2'nci maddesine göre Adalet ve Kalkınma Partisi
Grubu Başkanlığınca bildirilen ve anılan kanunun 12'nci maddesi uyarınca
Başkanlık Divanında yapılan incelemede uygun görülen Ordu Milletvekili Ergün
Taşcı ve Sakarya Milletvekili Çiğdem Erdoğan Atabek'in üyelikleri Genel Kurulun
bilgilerine sunulur.
 Binali
Yıldırım
 Türkiye
Büyük Millet Meclisi
 Başkanı
BAŞKAN
– Bilgilerinize sunulmuştur. 
C) Önergeler
1.- Kütahya Milletvekili Ceyda Çetin Erenler’in Millî
Eğitim, Kültür, Gençlik ve Spor Komisyonu üyeliğinden (4/10), Kahramanmaraş
Milletvekili Habibe Öçal’ın Kadın Erkek Fırsat Eşitliği Komisyonu üyeliğinden
(4/9) istifalarını belirten yazılarının 22/11/2018 tarihinde Başkanlığa
ulaştığına ilişkin yazısı 
BAŞKAN
– Sayın milletvekilleri, Kütahya Milletvekili Sayın Ceyda Çetin Erenler’in
Millî Eğitim, Kültür, Gençlik ve Spor Komisyonu üyeliğinden ve Kahramanmaraş
Milletvekili Habibe Öçal’ın Kadın Erkek Fırsat Eşitliği Komisyonu üyeliğinden
istifalarına ilişkin yazıları 22/11/2018 tarihinde Başkanlığımıza ulaşmıştır. 
Bilgilerinize
sunulmuştur. 
Türkiye
Büyük Millet Meclisi Başkanlığının bir tezkeresi vardır, okutup oylarınıza
sunacağım. 
B) Tezkereler (Devam)
2.- TBMM Başkanlığının, Semerkant’ta 22-23 Kasım 2018
tarihlerinde “İnsan Hakları Evrensel Bildirgesi’nin 70’inci Yıl Dönümünün
Sonuçları: Zaman ve Gerçeklik" temalı Asya Yüksek Düzeyli İnsan Hakları
Forumu’na katılım sağlanmasına ilişkin tezkeresi (3/108)
Türkiye Büyük Millet Meclisi Genel Kuruluna
Semerkant'ta
22-23 Kasım 2018 tarihlerinde “İnsan Hakları Evrensel Bildirgesi’nin 70’inci
Yıl Dönümünün Sonuçları: Zaman ve Gerçeklik" temalı Asya Yüksek Düzeyli
İnsan Hakları Forumu düzenlenecektir.
Söz
konusu foruma katılım sağlanması hususu, 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur.
 Binali
Yıldırım 
 Türkiye
Büyük Millet Meclisi 
 Başkanı

BAŞKAN
– Kabul edenler… Kabul etmeyenler… Kabul edilmiştir. 
Şimdi,
değerli arkadaşlar, İYİ PARTİ Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım. 
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 15/11/2018 tarihinde Denizli
Milletvekili Yasin Öztürk ve arkadaşları tarafından, geçtiğimiz dönemlerde
hiçbir dayanak ve resmî karar bulunmaksızın "Türkiye Cumhuriyeti” ibaresi
bazı kamu kurum ve kuruluşları ile bazı kamu iktisadi teşebbüslerinin
adlarından ve tabelalarından kaldırılmıştır ve bu durum rahatsızlık
yaratmıştır; hangi kurum ve kuruluşların adlarından ve hangi kamu iktisadi teşebbüslerinin
adlarından ve/veya tabelalarından “Türkiye Cumhuriyeti” ibaresinin
kaldırıldığının tespit edilmesi, bu ibarenin ne amaçla kaldırıldığı,
kim/kimlerin talimatıyla kaldırıldığının tespit edilmesi, ibarenin kaldırıldığı
kurum adlarına ve tabelalarına yeniden bu adın eklenmesi ve bir daha
kaldırılamaması doğrultusunda çalışmalar yapılması amacıyla verilmiş olan
Meclis araştırması önergesinin (10/502) ön görüşmelerinin, Genel Kurulun 27
Kasım 2018 Salı günkü birleşiminde yapılmasına ilişkin önerisi 
27/11/2018
Türkiye Büyük Millet Meclisi Başkanlığına
Danışma
Kurulu 27/11/2018 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan
 Kocaeli

 Grup
Başkan Vekili
Öneri:

Denizli
Milletvekili Yasin Öztürk ve arkadaşları tarafından, geçtiğimiz dönemlerde
hiçbir dayanak ve resmî karar bulunmaksızın "Türkiye Cumhuriyeti” ibaresi
bazı kamu kurum ve kuruluşları ile bazı kamu iktisadi teşebbüslerinin
adlarından ve tabelalarından kaldırılmıştır ve bu durum rahatsızlık
yaratmıştır; hangi kurum ve kuruluşların adlarından ve hangi kamu iktisadi
teşebbüslerinin adlarından ve/veya tabelalarından “Türkiye Cumhuriyeti”
ibaresinin kaldırıldığının tespit edilmesi, bu ibarenin ne amaçla
kaldırıldığının, kim/kimlerin talimatıyla kaldırıldığının tespit edilmesi,
ibarenin kaldırıldığı kurum adlarına ve tabelalarına yeniden bu adın eklenmesi
ve bir daha kaldırılamaması doğrultusunda çalışmalar yapılması amacıyla
15/11/2018 tarihinde Türkiye Büyük Millet Meclisi Başkanlığına verilmiş olan
(10/502) esas numaralı Meclis Araştırması Önergesi’nin diğer önergelerin önüne
alınarak görüşmelerin 27/11/2018 Salı günkü birleşimde yapılması önerilmiştir.
BAŞKAN
– Önerinin gerekçesini açıklamak üzere, öneri sahibi İYİ PARTİ Grubu adına
Yasin Öztürk, Denizli Milletvekili. 
Buyurun
Sayın Öztürk. (İYİ PARTİ sıralarından alkışlar)
Değerli
arkadaşlar, salonda uğultu oluyor, lütfen, sohbet eden arkadaşlarımız kuliste
yaparlarsa bu işi… 
Buyurun.

İYİ
PARTİ GRUBU ADINA YASİN ÖZTÜRK (Denizli) – Sayın Başkan, değerli
milletvekilleri; sözlerime başlamadan evvel, Türk Dil Kurumunun “başbuğ”
tanımıyla ilgili ifadesinin düzeltildiği anlamında bir ifade açıklandı burada.
Ne yazık ki hâlâ ifade aynı şekilde duruyor ama baktığınız yer yanlış olabilir.
Türk Dil Kurumunun “Büyük Türkçe Sözlük”üne bakın lütfen.
Sayın
Başkan, değerli milletvekilleri; hangi kurum ve kuruluşların adlarından ve/veya
tabelalarından “Türkiye Cumhuriyeti” ibaresinin kaldırıldığının tespit
edilmesi, bu ibarenin ne amaçla kaldırıldığının kim veya kimlerin talimatıyla
kaldırıldığının tespit edilmesi, ibarenin kaldırıldığı kurum adlarına ve
tabelalarına yeniden “Türkiye Cumhuriyeti” adının eklenmesi ve bir daha
kaldırılamaması doğrultusunda çalışmalar yapılması amacıyla İYİ PARTİ’li
arkadaşlarımla birlikte vermiş olduğumuz araştırma önergesi üzerine söz almış
bulunmaktayım.
“Türkiye
Cumhuriyeti” ibaresinin yani kısa adıyla devletimizin remzi olan “Türkiye
Cumhuriyeti”nin valilikler, kamu kurum ve kuruluşları ile kamu bankaları gibi
çok sayıda kuruluşun tabela ve isimlerinden çıkarılması duyarsız açıklamalarla
ve duymazdan gelmelerle geçiştirilebilecek basit bir hadise değildir. “Türkiye
Cumhuriyeti” ibaresinin tabelalardan kaldırılması Türk milletinin sinir
uçlarını hedef alan büyük bir kışkırtma hareketidir. Sözde çözüm, özde çözülme
sürecinde uygulamaya konulan şuursuz bir harekettir. Bu hareket şuursuzdur
çünkü bu kışkırtmayı yapanlar Türk milletinin şuuru karşısında ne yapacaklarını
şaşırmışlardır. “Türkiye Cumhuriyeti” ibaresinin kaldırılması karşısında
milyonlarca Türk evladı bir gecede sosyal medya kullanıcı hesaplarının başına
“Türkiye Cumhuriyeti” ibaresini eklemişlerdir. 
“Türkiye
Cumhuriyeti” ibaresinin kaldırılmasına milletin tepkisini geçiştirmek amacıyla
önce alt düzeyde açıklamalar yapılmıştır. Örneğin, benim memleketim Denizli’de
“Türkiye Cumhuriyeti” ibaresinin valiliğin levhasından kaldırılmasının faturası
müteahhide kesilmiştir. Milletin aklıyla alay edercesine, hâlen tutuklu olan
dönemin valisi levhanın kendilerinden habersiz asıldığını söylemiştir. O
dönemde valiliklerde “Türkiye Cumhuriyeti” tabelalarının kaldırılması hakkında
soru önergesi veren Manisa Milletvekili Erkan Akçay’a dönemin İçişleri Bakanı,
valiliklere gönderilmiş herhangi bir talimat bulunmadığı cevabını vermişti.
Talimat gönderilmediği hâlde bu valiler keyfî, kendi başlarına mı hareket
etmişlerdi? Dönemin ekonomiden sorumlu Devlet Bakanı Ziraat Bankasının
tabelasından “Türkiye Cumhuriyeti” ibaresinin kaldırılmasını “Müşterinin
aklında kalıcı olsun diye yapılan bir kısaltma.” diyerek âdeta Türk milletinin
aklıyla alay etmiştir. Dönemin Sağlık Bakanı, hastanelerden, aile sağlığı
merkezlerinden “Türkiye Cumhuriyeti” ibaresinin kaldırılmasında kabahati bir
önceki bakanın üstüne atarken konuyu “logo değişikliği”yle açıklamaya
çalışmıştır. Resmî Gazete’miz “Türkiye Cumhuriyeti” rumuzuyla çıkıyorken neden
diğer kurum ve kuruluşlarımızda böyle bir düzensizlik mevcut? Her kurumun
başındaki kişinin keyfî uygulama yapması devletin devamı ve düzeni açısından
ciddiyetsiz ve şuursuz bir yaklaşımdır. 
Kıymetli
milletvekilleri, “Türkiye Cumhuriyeti” ibaresinin kaldırılmasının arka planında
değişen sadece logo değildi; değişen, sözde çözüm süreciyle Türkiye Cumhuriyeti
devletini, Habur, Oslo, İmralı ve Kandil süreçleriyle değiştirmeye azmetmiş
basiretsiz bir hükûmet politikasıydı; değişen, kendisi mahkûmken dönemin
hükûmetini kendi çözümüne mahkûm eden bölücübaşına dönemin hükûmetinin bakış
açısıydı; değişen, memleketin dâhilinde iktidara sahip olanların, Türkiye
Cumhuriyeti devletini bölmeye, parçalamaya ve yok etmeye azmetmiş bir ihanet
çetesini muhatap alacak kadar aklını yitirmesiydi.
Kıymetli
milletvekilleri, bu araştırma önergesi, sözde çözüm sürecinin Türkiye
Cumhuriyeti devletine verdiği ağır tahribatın sadece bir bölümünü araştırmayı
amaçlıyor. Esasen, sözde çözüm sürecinin yaptığı tahribatın bütün yönleriyle
araştırılması için çok fazla sayıda araştırma önergesi vermek gerekiyor. Türk
milletine âdeta Avrupa Birliği müzakere başlığı gibi dayatılan o sözde çözüm
süreci uygulamalarını hep birlikte hatırlayalım. Geçtiğimiz günlerde Danıştay
10. Dairesinin yeni iptal ettiği, devlet nişanı ve madalyalardan Atatürk
silüeti ve “Türkiye Cumhuriyeti” ibareleri o dönemlerde kaldırıldı. 
“Türk’üm,
doğruyum, çalışkanım.” diye başlayıp “Varlığım, Türk varlığına armağan olsun.
Ne mutlu Türk’üm diyene!” şeklinde biten Andımız o sözde çözüm sürecinde
kaldırıldı. Andımız şimdi yargı kararıyla geri geldi ama Millî Eğitim Bakanlığı
“Yargı süreci tamamlanmadı.” diye görevini savsaklıyor, yargı kararını
uygulamaya koymayarak suç işliyor. Hükûmetimizin Andımız konusunda olumsuz
tavır alması, “akil insanlar” denilen aklıevvellerin, Oslo’da, daha üç gün
önce, “Malum, burası Orta Doğu, bir bakarsınız kartlar…”
(Mikrofon
otomatik cihaz tarafından kapatıldı) 
YASİN
ÖZTÜRK (Devamla) – Sözüm kesildi.
BAŞKAN
– Ne yapacağız? Bitiyor mu?
YASİN
ÖZTÜRK (Devamla) – Sürem de dolmadı galiba.
BAŞKAN
– Nasıl dolmadı? Otomatik olarak çalışıyor makine, beş dakika olunca kesiyor
otomatik olarak.
Bir
dakika süre veriyorum.
Buyurun.

YASİN
ÖZTÜRK (Devamla) – Araştırma önergemiz, bu dönemin yaygın tabiriyle “yerli ve
millî” bir konudur; dolayısıyla, kendisini yerli ve millî hisseden herkesin bu
önergeye destek olmasını bekliyoruz. Sözde çözüm sürecinde verilen binlerce
şehidimiz, şehitlerimizin gözü yaşlı ve yüreği yaralı aileleri o karanlık
dönemin bütün uygulamalarının araştırılmasını biz vekillerinden istiyor ve
bekliyor. 
Beş
yılda yapılan tahribatın beş dakikada ancak bu kadarını anlatabildim. Kendisini
yerli ve millî hisseden, kendisini Türk hisseden, milletin vekillerinden
önergemize destek bekliyor, Genel Kurulu saygıyla selamlıyorum. 
Ne
mutlu Türk’üm diyene. (İYİ PARTİ sıralarından alkışlar)
BAŞKAN
– Öneri üzerinde, Milliyetçi Hareket Partisi Grubu adına Muhammed Levent
Bülbül, Sakarya Milletvekili…
Buyurun
Sayın Bülbül. (MHP sıralarından alkışlar)
MHP
GRUBU ADINA MUHAMMED LEVENT BÜLBÜL (Sakarya) – Sayın Başkan, değerli
milletvekilleri; hepinizi saygıyla selamlıyorum.
Görüşülmekte
olan grup önerisiyle ilgili olarak Milliyetçi Hareket Partisinin görüşlerini
ifade etmek üzere söz almış bulunuyorum.
Milliyetçi
Hareket Partisi, özellikle, Türkiye’nin yakın geçmişte yaşadığı çözülme
sürecinde, “T.C.” kısaltmalarının kamu kurumlarından sökülmeye çalışıldığı
süreçte konuyla ilgili olarak şiddetli tepkisini dile getirmiş, buna en net ve
en ağır bir şekilde, çözüm bulunmasını dile getiren ifadelerle karşı çıkmıştır.
Milliyetçi Hareket Partisi bu süreçte, bu düşüncesini ifade ettiği süreçte
kesinlikle ve kesinlikle Türkiye Cumhuriyeti devletinin varlığının, isminin
hiçbir şekilde, hiçbir yerden sökülüp atılamayacağını ifade etmiştir. Daha
sonrasında, çözülme sürecinin terk edilip terörle mücadelenin Türkiye Cumhuriyeti
devletinin politikası hâline geldiği süreçte, ardından 15 Temmuzun yaşandığı
bir süreçte, hain darbe girişiminin yaşandığı bir süreçte Türkiye Cumhuriyeti
devleti bu konuda herhangi bir eksikliğe mahal vermemek üzere, hassasiyetle
“T.C.” kısaltmalarının kamu kurum ve kuruluşlarında yer almasını temin edecek
şekilde tedbirler üretmeye çalışmıştır. Bunlar bizim tespit ettiğimiz,
değerlendirdiğimiz hususlardır. 
O
dönem itibarıyla sayın grup başkan vekilimizin vermiş olduğu soru önergesine
İçişleri Bakanlığı tarafından verilen cevap, böyle bir talimatın devletimiz
tarafından verilmediği yönündeydi. Bunun böyle olmasını hep umduk ve bu
şekilde, şu an itibarıyla da “T.C.” kısaltmalarının Türkiye Cumhuriyeti
devletinin kamu kurum ve kuruluşlarında yer almış olduğunu ve yer almaya devam
ettiğini görüyoruz. Özellikle terörle mücadelenin had safhada olduğu, çok büyük
bir kararlılıkla yürütüldüğü böyle bir dönemde, millî ve yerli bir anlayışın
Türkiye'de yürütme organı tarafından, iktidar tarafından tamamen benimsenmiş
olduğu böyle bir süreçte bu tür hassasiyetler hepimizin hassasiyetidir,
hepimizin önceliğidir diye düşünüyoruz. Bu konuda milletimizin “T.C.” ifadesine
olan bakışının, kısaltmasına olan bakışının, değerlendirmesinin hiçbir şekilde
değişemeyeceğini, değişmeyeceğini ifade etmek gerekiyor. Size son olarak ifade
etmem gereken bir husus vardır. 
(Mikrofon
otomatik cihaz tarafından kapatıldı) 
BAŞKAN
– Bir dakika Sayın Bülbül…
MUHAMMED
LEVENT BÜLBÜL (Devamla) – Bu grup önerisi üzerinde konuşulurken bunu da ifade
etmek gerekiyor. Şimdi, “T.C.” ifadelerinin şu an kamu kurum ve kuruluşlarında
yer aldığını görüyoruz. Ancak bu konuda bir yeknesaklığın, bir uyumun
olmadığını da ayrıca tespit etmiş bulunuyoruz. Mesela, Cumhurbaşkanlığı ve
diğer bakanlıkların web sayfalarına bakıldığında, kurumsal yapıları
değerlendirildiğinde burada bir kısmının “T.C.” kısaltmasını kullandığını, bir
kısmının da “Türkiye Cumhuriyeti” ifadesini kullandığını görmekteyiz. İleride
gerekli mevzuat değişikliklerinin yapılması suretiyle bu konuda da bir uyum
sağlanması gerektiği kanaatindeyiz. 
Ayrıca,
“T.C.” ifadesinin “Türkiye Cumhuriyeti” olarak açık bir şekilde dile
getirilmesi bizim için daha uygundur çünkü Türkiye’de başka maksatlarla
“Türkiye Cumhuriyeti” ifadesini kullanmak istemeyenlerin de özellikle “T.C.”
gibi, işi hafife alan, tahfif edici şekilde bir ifadeye başvurduğunu da ayrıca
müşahede etmekteyiz. Bu konuyla ilgili olarak da bir yasal düzenleme yapılması
gerektiği düşüncesindeyiz. Milliyetçi Hareket Partisi olarak bu yönde çalışmalarımızı
sürdürüyoruz.
(Mikrofon
otomatik cihaz tarafından kapatıldı)
MUHAMMED
LEVENT BÜLBÜL (Devamla) - Meclise de bu yöndeki çalışmalarımızı, tekliflerimizi
sunacağımızı beyan ediyor, hepinizi saygıyla selamlıyorum. (MHP sıralarından
alkışlar) 
BAŞKAN
– Öneri üzerinde Cumhuriyet Halk Partisi Grubu adına Nurhayat Altaca Kayışoğlu,
Bursa Milletvekili.
LÜTFÜ
TÜRKKAN (Kocaeli) – HDP Grubu söz almıyor galiba!
BAŞKAN
- Buyurun Sayın Altaca Kayışoğlu (CHP sıralarından alkışlar)
CHP
GRUBU ADINA NURHAYAT ALTACA KAYIŞOĞLU (Bursa) – Sayın Başkan, değerli
milletvekilleri; İYİ PARTİ’nin önerisi üzerine söz almış bulunuyorum. 
Öncelikle,
helikopter kazasında hayatını kaybeden bütün şehitlerimize Allah’tan rahmet
diliyorum. Bursa’dan da Bursa’mızın evladı Aykut Yurtsever ikindi namazından
sonra defnedilecek; ailesine sabırlar diliyorum, Bursa’mıza da başsağlığı
diliyorum. 
Evet,
Türkiye Cumhuriyeti’nin kısaltması olan “T.C.” ibareleri önce 2012’de Sağlık
Bakanlığı bünyesinde yayınlanan bir genelgeyle halk sağlığı merkezlerinde, daha
sonra da 2013 yılında birtakım kurumlarda, valiliklerde kaldırıldı ve çok
tartışma yarattı. 2013’ün Nisanında Sağlık Bakanlığının internet sitesinde logo
değiştirildi, sonra “Yanlışlıkla olmuş.” denildi, tekrar değiştirildi
milletimizden tepki gelince ve bu böylece sürüp gitti. Hâlâ hepimizin sosyal
medyalarında takipçilerimiz arasında, arkadaşlarımız arasında ismi “T.C.”
ibaresiyle başlayan kişiler var. Yani 2013’ten beri, altı yedi yıldır bu
hassasiyet hâlâ milletimizin yüreğinde işlenmiş bir şekilde duruyor. 
Şimdi,
o dönemde Bursa’da da ki şunu belirtmek isterim özellikle, O Vali Şahabettin
Harput daha sonra FETÖ’den tutuklandı. Şöyle: Tabela değiştirilmişti ve o
dönemin Başbakanı Recep Tayyip Erdoğan “Yani şimdi Bursa’da tabela değişti
diye, ‘Valilik’ yazıyor diye, oranın Rus ya da İngiliz valiliği olduğu mu
anlaşılacak?” demişti. Yani öyle anlaşılmıyor, tabii ki bu ülkede öyle
anlamayacak milyonlar var ama tabii, şunu da belirteyim: Bu tabela kolay
asılmadı. Bursa işgal edildiğinde -bugün olduğu gibi o dönemde de hainler
vardı- Yunanlılardan önce bu binanın karşısındaki belediye binasına Yunan
bayrağı asan hainler olmuştu. O hainlere karşı, 783.562 kilometrekarede yaşayan
herkesin ataları birlikte mücadele edip, canını verip bu tabelayı asmak için
bir bağımsızlık mücadelesi vermişti. O yüzden bu tabela, böyle küçümsenecek bir
tabela değil, hepimizin ortak değeridir ve buna karşı, “Türkiye Cumhuriyeti”
ibaresine karşı yapılanları, tabii ki Türkiye Cumhuriyeti’nin kurucularına,
Türkiye Cumhuriyeti’nin değerlerine karşı yapılmış sayarız. O yüzden Türkiye
Cumhuriyeti, bizleri kul olmaktan çıkarıp birey yapmış; Türkiye Cumhuriyeti
bizleri köyden çıkarıp milletvekili, Cumhurbaşkanı yapmış; Türkiye Cumhuriyeti
kimsesizlerin kimsesi olmuş; Türkiye Cumhuriyeti bu ülkeyi kalkındırarak
fabrikalar kurmuş, köylüyü milletin efendisi yapmış bir devletin adıdır,
hepimizin ortak değeridir, hepimizin ortak çatısıdır. Bu ibareye karşı, bu
rejime karşı yapılanlar hepimizi bugüne kadar yaraladığı gibi… 
(Mikrofon
otomatik cihaz tarafından kapatıldı)
BAŞKAN
– Bir dakika Sayın Altaca Kayışoğlu.
Buyurun,
tamamlayalım.
NURHAYAT
ALTACA KAYIŞOĞLU (Devamla) – …Hâlâ da bu konudaki hassasiyetler sürmektedir. Bu
nedenle biz öneriyi destekliyoruz.
Genel
Kurulu saygıyla selamlıyorum. (CHP ve İYİ PARTİ sıralarından alkışlar)
BAŞKAN
– Öneri üzerinde, Adalet ve Kalkınma Partisi Grubu adına Adnan Günnar, Trabzon
Milletvekili.
Buyurun
Sayın Günnar. (AK PARTİ sıralarından alkışlar) 
AK
PARTİ GRUBU ADINA ADNAN GÜNNAR (Trabzon) – Sayın Başkanım, çok kıymetli
milletvekili arkadaşlarım; hepinizi saygıyla selamlıyorum.
İYİ
PARTİ’nin vermiş olduğu önerge üzerinde AK PARTİ adına söz almış bulunuyorum.
Kıymetli
arkadaşlar, 2012 ve 2013 yıllarında spekülatif ve organize bir şekilde gündeme
getirilen “T.C.” ifadesinin kaldırıldığı yalanının hâlen daha Türkiye Büyük
Millet Meclisi çatısı altında da gündeme getirilmiş olmasından hicap duyduğumu
burada samimiyetle ifade etmek isterim. 
YASİN
ÖZTÜRK (Denizli) – Senin o günkü haberlerden haberin yok galiba! Ne yalanı ya!
ADNAN
GÜNNAR (Devamla) – O gün Ziraat Bankasının üzerindeki “T.C.” ambleminin
kaldırıldığını ifade ederken logoyu görmek aklınıza gelmedi mi Beyefendi? 
YASİN
ÖZTÜRK (Denizli) – Hayırdır! Türkiye Cumhuriyeti’nin “T”sinden mi, “C”sinden mi
rahatsızsın yoksa hepsinden mi rahatsızsın?
ADNAN
GÜNNAR (Devamla) – Lütfen, beni dinleyin Beyefendi.
BAŞKAN
– Arkadaşlar, böyle bir usul yok, karşılıklı konuşma yok. Kürsüye çıkıp
konuşuyoruz.
ADNAN
GÜNNAR (Devamla) – Orada Ziraat Bankasının ambleminin üzerindeki “T.C.” ambleminin
hâlen daha devam ettiği ulu orta ortadayken bunun bu şekilde gündeme
getirilmesi, en basit deyimiyle siyaseten çaresizliktir. (AK PARTİ sıralarından
alkışlar) Çünkü siz, altı yedi seneden beri en az 5 veya 6 tane seçime girmiş
AK PARTİ’nin, halk tarafından almış olduğu oylarla bütün uğraşlara rağmen bu
tür spekülasyonların hiçbir işe yaramadığını anlamış olmalıydınız. 
O
dönem, Sağlık Bakanlığı, Türkiye’de sağlıkta dönüşümle birlikte çok önemli
başarılara imza atarken logosunda birtakım değişiklikleri yaptı ve Türkiye
Cumhuriyeti’nin ay yıldızlı bayrağıyla birlikte, o zaman, kamu kurumlarında,
kamu hastanelerinde değil ancak sağlık ocaklarında ve halk sağlığı
merkezlerinde yeni kurumların oluşmasından dolayı yeni bir logo çalışmasına
girdi. Bu, Türkiye’nin gelecek vizyonuyla ilgili, 2023 muasır medeniyetler
vizyonuyla ilgili bir çalışmasıydı. Ancak yanlış anlaşılmaların önüne
geçebilmek maksadıyla dönemin Sağlık Bakanı Sayın Müezzinoğlu bu konuda bir
açıklama yapmış, herhangi bir art niyetin olmadığını, kimsenin böyle bir
ifadeyle AK PARTİ’yi ve Hükûmeti suçlayamayacağını ifade ederek bunların da
düzeltildiğini ifade etmiştir. Türkiye Büyük Millet Meclisi çatısı altında ve
Bakanlar Kurulunda böyle bir kanun ve böyle bir mevzuat değişikliği çıkmamıştır
değerli arkadaşlar. Dolayısıyla logo çalışmalarını bir şekilde yanlış
anlatabilmek ve yanlış aksettirebilmek için gayretler hep boşuna olmuştur.
Geçen
dönem, 26’ncı Dönem Cumhuriyet Halk Partisi milletvekillerimizden Sayın Hüsnü
Bozkurt bu konuyu gündeme getirmiş ve bununla ilgili olarak Başbakan
Yardımcımız Nurettin Canikli imzasıyla…
(Mikrofon
otomatik cihaz tarafından kapatıldı) 
ADNAN
GÜNNAR (Devamla) – Çok özür dilerim, bir dakika daha alayım Sayın Başkan. 
BAŞKAN
– Sayın Günnar, bir dakika daha veriyorum. 
Buyurun.

ADNAN
GÜNNAR (Devamla) – Resmî Gazete’de yayımlanarak yürürlüğe konulan bir düzenleme
bulunmamaktadır cevabını da Hüsnü Bey vermiştir kendi sorusuyla birlikte. 
Değerli
arkadaşlar, Cumhurbaşkanlığı sisteminde şu anda ve geçmiş dönemde hiçbir
şekilde “T.C.” ifadesi kaldırılmamış. Türkiye Cumhuriyeti’nden onur ve gurur
duyan bir AK PARTİ vardır ve Türkiye Cumhuriyeti’ni cumhuriyetin 100’üncü
yılında, 2023’te muasır medeniyetler seviyesinin üzerine çıkarmak üzere çalışan
bir AK PARTİ vardır. Türkiye Cumhuriyeti ifadesinden ve “T.C.” ifadesinden
rahatsız olan PKK’lıların başını ezen, belini kıran; içerde ve dışarıda Türkiye
Cumhuriyeti’ni dünyanın en güçlü devletlerinden birisi hâline getiren; yerli ve
millî bir devlet anlayışıyla birlikte, tüm düşmanlarını perişan etmeye çalışan,
bu konuda üstün gayret gösteren bir AK PARTİ vardır. İnşallah, Türkiye
Cumhuriyeti, 2023’te dünyanın 10’uncu büyük ekonomisi olmak üzere çalışmalarına
devam edecektir. 
(Mikrofon
otomatik cihaz tarafından kapatıldı) 
ADNAN
GÜNNAR (Devamla) – “Bu bir kışkırtma hareketidir.” dedi sayın İYİ PARTİ
milletvekilimiz. Bundan beş altı sene önce meydana gelmiş bir hadiseyi, bir
spekülasyonu yeniden gündeme getirirken güncel o kadar önemli meseleler var ki
bunları gündeme getirip muhalif olarak bize de katkıda bulunmanızı salık veririm.

Saygılarımla
efendim. (AK PARTİ sıralarından alkışlar) 
BÜLENT
TURAN (Çanakkale) – Çok güzeldi, bravo Adnan Bey. 
LÜTFÜ
TÜRKKAN (Kocaeli) – Sayın Başkan…
BAŞKAN
- Buyurun Sayın Türkkan. 
LÜTFÜ
TÜRKKAN (Kocaeli) – Öncelikle, sayın hatibe önem sırasını tayin etmekte
grubumuzun özgür olduğunu hatırlatmak istiyorum. “Türkiye Cumhuriyeti” ibaresi
bizim grubumuz için çok önemlidir, Türk milleti için çok önemlidir. Sizin için
önem arz etmediğine biz yakın bir zamanda şehadet ettik, onu yaşadık. 
BÜLENT
TURAN (Çanakkale) – Anlattı ama. 
LÜTFÜ
TÜRKKAN (Kocaeli) – Burada “Türkiye Cumhuriyeti” diye lafa başlayanlara
“Irkçılık yapma!” diyen milletvekilleriniz oldu. “Türk ırkı yoktur.” diyen
parti yöneticileriniz oldu. 
SALİH
CORA (Trabzon) – Nerede oldu öyle bir şey ya? Atma ya! İftira atıyorsunuz. 
LÜTFÜ
TÜRKKAN (Kocaeli) – Bunun dışında, Sayın Başkanım, biraz evvel sayın hatibin
konuşmasına istinaden, yalan beyan vermekle suçladığı için, bir sataşmaya mahal
verdiği için 69’uncu maddeye göre sayın hatibimize söz vermenizi istirham
ediyorum. 
BAŞKAN
– Buyurun Sayın Öztürk. 
Yeni
bir sataşmaya mahal vermeyelim. 
VII.- SATAŞMALARA İLİŞKİN KONUŞMALAR
1.- Denizli Milletvekili Yasin Öztürk’ün, Trabzon
Milletvekili Adnan Günnar’ın İYİ PARTİ grup önerisi üzerinde AK PARTİ Grubu
adına yaptığı konuşmasında şahsına sataşması nedeniyle konuşması
YASİN
ÖZTÜRK (Denizli) – Sayın Başkan, değerli milletvekilleri; 2013 döneminin
haberlerine bakarsanız, o dönemde valiliklerde “Türkiye Cumhuriyeti” ibaresinin
kaldırıldığını ben söylemiyorum, haberler söylüyor. Bu bir. 
İkincisi,
baktığım kadarıyla -savunduğunuz kısımdan söylemek istiyorum size- o sözde
çözüm sürecinde Türkiye'nin “T”sinden mi, Cumhuriyetin “C”sinden mi rahatsız
oldun yoksa Türkiye Cumhuriyeti’nin iki kelimesinden de mi rahatsız oldun? (İYİ
PARTİ sıralarından alkışlar) 
Aynı
zamanda “Çözüm sürecini hayvanlar bile anladı ama bir kısım insanlar anlamadı.”
diyen akili milletvekili yapan iktidar, AK PARTİ iktidarıdır.
Teşekkür
ederim. (İYİ PARTİ sıralarından alkışlar)
ADNAN
GÜNNAR (Trabzon) – Sayın Başkanım, kayıtlara geçmesi açısından cevap vermek
istiyorum. 
Müsaade
eder misiniz?
BAŞKAN
– Ne diyeceksiniz? 
Buyurun,
yerinizden…
LÜTFÜ
TÜRKKAN (Kocaeli) – Sataşma yok ki Sayın Başkan yani. 
BAŞKAN
– Bir söyleyin, nedir yani mevzu?
YASİN
ÖZTÜRK (Denizli) – Gerekçen ne? 
ADNAN
GÜNNAR (Trabzon) – Efendim “Türkiye Cumhuriyeti’nin “T”sinden mi ya da
“C”sinden mi rahatsız oldunuz?” ifadesinden dolayı cevap vermek istiyorum. 
BAŞKAN
– Buyurun, kayda geçsin söyleyin hemen oradan. 
YASİN
ÖZTÜRK (Denizli) – Sataşma yok. 
LÜTFÜ
TÜRKKAN (Kocaeli) – Bu bir sataşma değil Sayın Başkan. Bakın, bu bir sataşma
değil.
BAŞKAN
– Sataşma değil, tamam. 
Cevap
kayda geçsin, söyleyin uzatmadan, kısaca. 
ADNAN
GÜNNAR (Trabzon) – Evet, söylüyorum: Sayın milletvekilleri, Sayın Başkanım;
biz, Türkiye Cumhuriyeti’nin “T”sinden, Türkiye’den, “C” olan Cumhuriyeti’nden
şeref duymaktayız. Bu şerefi de şimdi iktidarımızla, yapmış olduğumuz
çalışmalarla, birlik ve bütünlüğümüzü sağlamak adına almış olduğumuz her türlü
riskle bugüne kadar gösterdik ve göstermeye devam edeceğiz. 
Saygılarımı
sunarım. (AK PARTİ sıralarından alkışlar) 
LÜTFÜ
TÜRKKAN (Kocaeli) – O zaman önergeye “evet” oyu verecekler anlıyorum, öyle
anlıyorum bu kelimelerden sonra. 
YASİN
ÖZTÜRK (Denizli) – Kendisini Türk hissediyorsa “evet” verecek.
VI.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, 15/11/2018 tarihinde Denizli
Milletvekili Yasin Öztürk ve arkadaşları tarafından, geçtiğimiz dönemlerde
hiçbir dayanak ve resmî karar bulunmaksızın "Türkiye Cumhuriyeti” ibaresi
bazı kamu kurum ve kuruluşları ile bazı kamu iktisadi teşebbüslerinin
adlarından ve tabelalarından kaldırılmıştır ve bu durum rahatsızlık
yaratmıştır; hangi kurum ve kuruluşların adlarından ve hangi kamu iktisadi
teşebbüslerinin adlarından ve/veya tabelalarından “Türkiye Cumhuriyeti”
ibaresinin kaldırıldığının tespit edilmesi, bu ibarenin ne amaçla kaldırıldığı,
kim/kimlerin talimatıyla kaldırıldığının tespit edilmesi, ibarenin kaldırıldığı
kurum adlarına ve tabelalarına yeniden bu adın eklenmesi ve bir daha
kaldırılamaması doğrultusunda çalışmalar yapılması amacıyla verilmiş olan
Meclis araştırması önergesinin (10/502) ön görüşmelerinin, Genel Kurulun 27
Kasım 2018 Salı günkü birleşiminde yapılmasına ilişkin önerisi (Devam)
BAŞKAN
– Değerli milletvekilleri, İYİ Parti Grubunun İç Tüzük’ün 19’uncu maddesine
göre vermiş olduğu öneriyi oylarınıza sunuyorum: Kabul edenler… Kabul etmeyenler…
Öneri kabul edilmemiştir.
LÜTFÜ
TÜRKKAN (Kocaeli) – Hiç hoşlanmadınız.
BAŞKAN
– Şimdi, Halkların Demokratik Partisi Grubunun İç Tüzük’ün 19’uncu maddesine
göre verilmiş bir önerisi vardır, okutup işleme alacağım ve oylarınıza
sunacağım.
Buyurun.

2.- HDP Grubunun, 27/11/2018 tarihinde Grup Başkan
Vekili Mersin Milletvekili Fatma Kurtulan ve Grup Başkan Vekili Kars
Milletvekili Ayhan Bilgen tarafından, Avrupa İnsan Hakları Mahkemesinin verdiği
ihlal kararlarına sebep olan ihlallerin araştırılması amacıyla verilmiş olan
Meclis araştırması önergesinin ön görüşmelerinin, Genel Kurulun 27 Kasım 2018
Salı günkü birleşiminde yapılmasına ilişkin önerisi
27/11/2018
Türkiye Büyük Millet Meclisi Başkanlığına
Danışma
Kurulu 27/11/2018 Salı günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Fatma
Kurtulan
 Mersin

 Grup
Başkan Vekili
Öneri:
27
Kasım 2018 tarihinde, Mersin Milletvekili Grup Başkan Vekili Fatma Kurtulan ve
Kars Milletvekili Grup Başkan Vekili Ayhan Bilgen tarafından, 951 grup
numaralı, Avrupa İnsan Hakları Mahkemesinin verdiği ihlal kararlarına sebep
olan ihlallerin araştırılması amacıyla Türkiye Büyük Millet Meclisine verilmiş
olan Meclis araştırması önergesinin, diğer önergelerin önüne alınarak
görüşmelerinin 27/11/2018 Salı günkü birleşiminde yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Halkların Demokratik
Partisi Grubu adına Erdal Aydemir, Bingöl Milletvekili.
Buyurun
Sayın Aydemir. (HDP sıralarından alkışlar) 
HDP
GRUBU ADINA ERDAL AYDEMİR (Bingöl) – Sayın Başkan, değerli milletvekilleri;
biliyoruz ki 20 Kasım 2018 itibarıyla Avrupa İnsan Hakları Mahkemesinin, geçmiş
dönem Eş Genel Başkanımız Selahattin Demirtaş’la ilgili vermiş olduğu bir karar
söz konusu. Verilen kararın kısaca özeti şu: Selahattin Demirtaş’ın, Avrupa
İnsan Hakları Sözleşmesi’nin 5’inci maddesi (3)’üncü fıkrası gereğince kişi
özgürlüğü ve kişi güvencesi hakkı ihlal edildiği, dolayısıyla derhâl serbest
bırakılmasıyla ilgili vermiş olduğu bir karar.
Biliyoruz
ki -Avrupa İnsan Hakları Mahkemesi ve Avrupa İnsan Hakları Sözleşmesi- 1947
yılında kurulmuş bulunan Avrupa Konseyinin kurucu ülkelerinden biri olan
Türkiye Cumhuriyeti devletini de bağlayan ve kurucu imzası bulunan, Avrupa
Konseyinin âdeta anayasası sayılan Avrupa İnsan Hakları Sözleşmesi’dir. Avrupa
İnsan Hakları Sözleşmesi’nin olmazsa olmaz ve sözleşmede belirtilmiş bulunan ve
tanınan hakların ihlaliyle ilgili Avrupa İnsan Hakları Mahkemesine başvuruyu ve
Avrupa İnsan Hakları Mahkemesinin yetkisini de ülkemiz tanımış ve bu mahkemece
verilmiş bulunan bütün kararların kendimizi bağlayacağı hususuyla ilgili
beyanda bulunmuş ve imzacı bir ülke hâline gelmişizdir. 
Değerli
milletvekilleri, geçmiş dönem Eş Genel Başkanımız Selahattin Demirtaş’la ilgili
verilen AİHM kararı, Anayasa’mızın 90’ıncı maddesi gereği yürütme, yasama,
yargı ve idari mercilerin tümünü bağlamaktadır. Anayasa’nın 90’ıncı maddesini
müteakip Anayasa’nın yine 138’inci maddesinin emredici hükmü söz konusudur. Bu
emredici hükme rağmen, şu anda, Sayın Cumhurbaşkanı, yine Dışişleri Bakanı
“Avrupa İnsan Hakları Mahkemesinin vermiş olduğu kararı tanımıyoruz ve bizim
için bağlayıcı değildir.” gibi beyanlarıyla birlikte anayasal suç
işlemişlerdir. Anayasa 138 çok açıktır. Kendilerini bu hususta 138’inci maddeye
uymaya davet ediyoruz. Hiçbir güç veya hiçbir merci veya yürütmenin herhangi
bir mensubu uluslararası hatta ve hatta uluslar üstü olan bir mahkemenin vermiş
olduğu karara uymamazlık edemez. 
Geçmiş
Eş Genel Başkanımız Selahattin Demirtaş’ın… Belki de Avrupa İnsan Hakları
Mahkemesinin tarihinde ilk defa vermiş olduğu bir karar söz konusu; Avrupa
İnsan Hakları Sözleşmesi’nin 18’inci maddesinin ihlalini de hüküm altına almıştır.
Avrupa İnsan Hakları Sözleşmesi’nin 18’inci maddesi şunu demektedir…
Arkadaşlar, gerek 16 Nisan referandumunda gerekse 24 Kasım Cumhurbaşkanlığı
seçiminde Selahattin Demirtaş tutuklu bulunduğu için, kendisinin seçme ve
seçilme hakkının engellendiğini, bu tutukluluk süresi bakımından kendisine
verilmiş bulunan yaklaşık 6 milyon seçmen iradesinin gasbedildiğini, ihlal
edildiğini, dolayısıyla kendisinin ve kendisi gibi düşünen şu anda tutuklu
bulunan milletvekillerinin, düşünce adamlarının, gazetecilerin ve benzer konuda
şu anda tutuklu bulunan bütün kişiler açısından da emsal niteliği taşıdığına
hükmetmiştir. 
Arkadaşlar,
nasıl ki bu ülkede Anayasa Mahkemesi kararları bağlayıcısıysa, Danıştayın
vermiş olduğu kararlar bağlayıcıysa, yerel mahkemelerin Yargıtayca onanmış olan
kararları bağlayıcıysa uluslar üstü, uluslararası alanda yargı yetkisini
tanımış bulunduğunuz Avrupa İnsan Hakları Mahkemesinin Demirtaş kararı da
bağlayıcıdır. Özellikle de iktidar partisinin bu hususta… Selahattin Demirtaş
şahsında bütün siyasi tutsakların, milletvekilleri başta olmak üzere, derhâl
serbest bırakılmaları gerekmektedir. Şunu da hatırlatarak bitirmek isterim ki:
2002 yılında, şu anda Cumhurbaşkanı…
(Mikrofon
otomatik cihaz tarafından kapatıldı) 
ERDAL
AYDEMİR (Devamla) - …olan Recep Tayyip Erdoğan, kendisi için Avrupa İnsan
Hakları Mahkemesinde adalet aradı. Bunu da size hatırlatıyoruz arkadaşlar. 
BAŞKAN
– Sayın Aydemir…
ERDAL
AYDEMİR (Devamla) – Hepinizi saygıyla selamlıyorum. Teşekkür ediyorum. (HDP
sıralarından alkışlar) 
BAŞKAN
– Öneri üzerinde, Cumhuriyet Halk Partisi Grubu adına Atila Sertel, İzmir
Milletvekili. 
Buyurun
Sayın Sertel. (CHP sıralarından alkışlar) 
CHP
GRUBU ADINA ATİLA SERTEL (İzmir) – Sayın Başkan, kıymetli arkadaşlarım; bu
mesele Türkiye’de demokrasi meselesidir, bu mesele Türkiye’de hukuka olan
saygının ve hukuk alanında mahkemelerin aldığı karara uyulup uyulmayacağına
ilişkin en somut göstergedir.
Şimdi,
rahip Brunson yargılanırken “Bu can bu bedende olduğu sürece çıkmayacak, bu
kişi çıkamayacak.” dendiğinde, Trump gelip gözdağı verince Trump yasası
mahkememizi alaşağı etti ve rahip Brunson, elini kolunu sallaya sallaya, bir
gün önce İzmir’e gelen uçakla Amerika’ya gitti. 
Merkel
ve Gabriel, Deniz Yücel için Türkiye’ye konuşunca bir yıldır hakkında iddianame
bile hazırlanmayan Die Welt gazetesi yazarı Deniz Yücel Almanya’dan gelen uçağa
bindi, Almanya’ya gitti. 
Türkiye’de
hukukun bu olmaması gerekiyor arkadaşlar. AİHM kararlarına uymayacağını
söyleyen Cumhurbaşkanı 2017 faaliyet raporuna göre, 2004 ile 2017 arasında AİHM
kararlarına uyarak 256 milyon 92 bin lira Türkiye Cumhuriyeti para ödemiştir.
Kaldı ki Sayın Erdoğan, 1998 yılında DGM tarafından kendisi aleyhine verilen on
aylık cezayı AİHM’e taşıdı; yine, 2 kez seçilme hakkının elinden alındığını,
ifade ve vicdan özgürlüğünün ihlal edildiğini öne sürerek AİHM’e başvurdu.
Kararını tanımayacağın mahkemeye niye başvuruyorsun, bunu sormak lazım. Ama
kararı tanımamak senin elinde mi, bunu da sormak lazım. Türkiye Cumhuriyeti’ni
dünya ölçeğinde hukuku tanımayan bir ülke kategorisine sokmak size yakışıyorsa
hakikaten çok yakışıyor demek isterim. 
Şunu
söylemek istiyorum: Bu ülkenin bir yurttaşı, bir vatandaşı olarak bu ülkede
herkesin hukuktan, adaletten, haktan, eşitlikten eşit yararlanması gerekir; hukuk
karşısında eşit olması gerekir. Bir insanı siz seçime sokmayarak, propaganda
hakkını elinden alarak, Türkiye’yi ilk kez bu konuda mahkûm ederek bir ilki
daha yaşattınız bu ülkeye. 
Diliyorum
ve istiyorum ki bu ülkeye çocuklarımızın yaşayacağı demokrasi ve gerçekten
tartışılmayacak bir adalet ve hukuk gelsin. 
(Mikrofon
otomatik cihaz tarafından kapatıldı) 
ATİLA
SERTEL (Devamla) – Diliyorum ve istiyorum ki halkımız ilk seçimde bunlara öyle
bir ders versin ki bir daha da ders görecek hâlleri kalmasın.
Teşekkür
ediyorum. (CHP ve HDP sıralarından alkışlar) 
BAŞKAN
– Öneri üzerinde Adalet ve Kalkınma Partisi Grubu adına Abdullah Güler,
İstanbul Milletvekili konuşacak.
Buyurun
Sayın Güler. (AK PARTİ sıralarından alkışlar) 
AK
PARTİ GRUBU ADINA ABDULLAH GÜLER (İstanbul) – Sayın Başkanım, değerli
milletvekilleri; Genel Kurulu saygıyla selamlıyorum.
Keşke
biraz önce değerli hatipler Avrupa İnsan Hakları Mahkemesinin mevcut kararını
Genel Kurulu da bilgilendirecek şekilde, teknik izah etselerdi de biz de bu
manada biraz bilgilenmiş olsaydık. Onların yapmadıklarını ben yapmak istiyorum.
Değerli
milletvekilleri, biraz önce değerli hatiplerin belirtmiş olduğu, Avrupa İnsan
Hakları Mahkemesinin vermiş olduğu mevcut karar lâyüsel bir karar veya kutsal
bir metin değildir ve kesinleşmiş bir karar da değildir -keşke bunlardan
değerli hatiplerimiz bahsetmiş olsalardı- süreç şu anda devam etmektedir. 
İlgili
kararı incelediğimizde, bu karar biraz önce değerli hatiplerin belirttiği
hususları kapsadığı gibi -özellikle Genel Kurulu bilgilendirmek istiyorum- şu
hususlara da çok özenle, özellikle atıflar yapıldığını ve mahkeme kararının
içeriğinde çok önemli yer tuttuğunu belirtmek istiyorum. 
SERPİL
KEMALBAY PEKGÖZEGÜ (İzmir) – Sonuca bakın, sonuca.
ABDULLAH
GÜLER (Devamla) – Birincisi: Başvuranın milletvekilliği dokunulmazlığı olması
nedeniyle -milletvekili, dokunulmaz olması nedeniyle- hukuka aykırı olarak
yakalandığı ve gözaltına alındığına ilişkin şikâyetinin iç hukuk yollarının
tüketilmemesi nedeniyle kabul edilemez bulunduğunu ifade etmektedir. 
KEMAL
PEKÖZ (Adana) – Sonuçta ne var?
ABDULLAH
GÜLER (Devamla) – İkincisi: Başvurucunun milletvekili dokunulmazlığı olmasına
rağmen tutuklandığına dair şikâyetleri açıkça dayanaktan yoksun olması
nedeniyle yine kabul edilemez bulunmuştur.
KEMAL
PEKÖZ (Adana) – En sonunu oku.
ABDULLAH
GÜLER (Devamla) – Üçüncüsü: Dosyadaki gizlilik kararı nedeniyle başvurucunun
soruşturma dosyasına ulaşamadığı ve tutukluluk kararına etkili bir şekilde
itiraz edemediği şikâyeti açıkça dayanaktan yoksun olması nedeniyle kabul
edilemez bulunmuştur.
Dördüncüsü:
Başvurucunun makul suç şüphesi olmaksızın tutuklandığı iddiasını esastan
incelemiş ve ihlal bulunmadığına karar vermiştir.
ALİ
KENANOĞLU (İstanbul) – Niye tanımıyorsun o zaman?
SERPİL
KEMALBAY PEKGÖZEGÜ (İzmir) – “Serbest bırakılsın.” denmiş mi denmemiş mi? Sen
oraya gel!
ABDULLAH
GÜLER (Devamla) – Başka bir deyişle, başvuranın suç işlediği yönünde, bağımsız
bir gözlemciyi ikna edecek düzeyde makul suç şüphesi bulunduğunu belirtmiştir. 
EROL
KATIRCIOĞLU (İstanbul) – Serbest bırakma kararı var.
ALİ
KENANOĞLU (İstanbul) – Niye tanımıyorsun o zaman?
ABDULLAH
GÜLER (Devamla) – Arkadaşlar, dinleyin.
ALİ
KENANOĞLU (İstanbul) – Niye tanımıyorsun o zaman madem bunlar var?
BAŞKAN
– Arkadaşlar… Arkadaşlar…
ABDULLAH
GÜLER (Devamla) – Hayır, niye rahatsız oluyorsunuz? 
ALİ
KENANOĞLU (İstanbul) – Niye tanımıyorsun o zaman?
BAŞKAN
– Grup hâlinde mi konuşacaksınız, koro hâlinde?
ABDULLAH
GÜLER (Devamla) – Bir dakika, niye rahatsız oluyorsunuz? Tamamen teknik bir
bilgi veriyorum. Siz niye vermediniz?
SERPİL
KEMALBAY PEKGÖZEGÜ (İzmir) – “Siyasi tutuklamadır.” denmiş mi denmemiş mi?
BAŞKAN
– Lütfen dinleyelim yani siz konuşurken dinlediler.
ABDULLAH
GÜLER (Devamla) – Niye vermiyorsunuz? Niye saklıyorsunuz insanlardan, Genel
Kuruldan?
SERPİL
KEMALBAY PEKGÖZEGÜ (İzmir) – Siyaseten tutuklanmış mı tutuklanmamış mı?
ALİ
KENANOĞLU (İstanbul) – Niye tanımıyorsun o zaman bu kararı?
ABDULLAH
GÜLER (Devamla) – Lütfen dinleyin. Bilmiyorsanız öğrenin. 
ALİ
KENANOĞLU (İstanbul) – Bu kararı niye tanımıyorsun o zaman?
ABDULLAH
GÜLER (Devamla) – Ben size de öğretmeye çalışıyorum. Bakın, bilmiyorsanız
öğrenin.
HABİP
EKSİK (Iğdır) – Siz ayetleri bile değiştiren insanlarsınız. Bu kararı da farklı
farklı okumak için elinden geleni yapıyorsun.
ABDULLAH
GÜLER (Devamla) – Beşincisi arkadaşlar… 
HABİP
EKSİK (Iğdır) – “Derhâl serbest bırakılsın.” diyor orada.
BAŞKAN
– Arkadaşlar, sessiz olalım lütfen. Hatibin sözünü kesmeyin.
HABİP
EKSİK (Iğdır) – Kafana göre okuyorsun.
BAŞKAN
– Yok böyle bir şey ya. 
BÜLENT
TURAN (Çanakkale) – Arkadaşlar, anlayalım, dinleyelim. 
SERPİL
KEMALBAY PEKGÖZEGÜ (İzmir) – Siyaseten tutukladığınız…
BAŞKAN
– E, siz konuştunuz gerekçeyi anlatırken.
KEMAL
PEKÖZ (Adana) – Devamını okusun.
SERPİL
KEMALBAY PEKGÖZEGÜ (İzmir) – Bırak şimdi demagoji yapmayı!
BAŞKAN
– Sayın Güler, devam edin, Genel Kurulu muhatap alın.
ABDULLAH
GÜLER (Devamla) – Evet, ilgili mahkeme, kararında, başvurucunun makul suç
şüphesi olmaksızın tutuklandığı iddiasını esastan incelemiş ve ihlal
bulunmadığına karar vermiştir.
KEMAL
PEKÖZ (Adana) – Sonunu oku, sonunu!
SERPİL
KEMALBAY PEKGÖZEGÜ (İzmir) – Sonunu oku!
ABDULLAH
GÜLER (Devamla) – Beşincisi: Başvurucunun ifade özgürlüğünün ihlal edildiğine
dair şikâyetini ise incelemeye dahi gerek bulmamıştır. 
KEMAL
PEKÖZ (Adana) – Sonunu oku!
SERPİL
KEMALBAY PEKGÖZEGÜ (İzmir) – Ee, sonuç?
ABDULLAH
GÜLER (Devamla) – Arkadaşlar, itiraz şerhlerini okuyun. Oradaki yüksek
yargıçların itiraz şerhlerini okuyun. 
Altıncısı…
(Mikrofon
otomatik cihaz tarafından kapatıldı) 
ALİ
KENANOĞLU (İstanbul) – Tamam da bunu niye kabul etmiyorsunuz siz o zaman?
ABDULLAH
GÜLER (Devamla) – Başkanım, müdahale olduğu için bir dakika daha talep
ediyorum. 
BAŞKAN
– Sayın Güler, zaten bir dakika veriyorum da…
HABİP
EKSİK (Iğdır) – Buna rağmen “Derhâl serbest bırakılsın.” diye yazmadı mı orada?
Söylemiyor mu?
SERPİL
KEMALBAY PEKGÖZEGÜ (İzmir) – “Derhâl serbest bırakılsın.” denmiş mi denmemiş
mi?
BAŞKAN
– Arkadaşlar böyle devam ederseniz yeniden başlatacağım süreyi. Böyle şey olmaz
ki ama siz konuştunuz, herkes dinledi sessiz sedasız.
ERDAL
AYDEMİR (Bingöl) – Yalan söylüyor.
BAŞKAN
– Nasıl yani? Size göre yanlış olan şeylere müdahale etme hakkınız mı var
sizin?
ABDULLAH
GÜLER (Devamla) – Arkadaşlar, niye rahatsız oluyorsunuz?
FATMA
KURTULAN (Mersin) – AKP Grubuna böyle şey yapmıyorsunuz Sayın Başkan. Bir sürü
yalan konuşuyor. 
BAŞKAN
– Buyurun, tamamlayalım Sayın Güler. 
ABDULLAH
GÜLER (Devamla) – Değerli hatip biraz önce dedi ki 46’ncı maddeye atıf yaparak:
“Derhâl salıverilmesi gerekiyor.” Arkadaşlar, süreç henüz devam ediyor.
SERPİL
KEMALBAY PEKGÖZEGÜ (İzmir) – Yalan söylüyorsun.
KEMAL
PEKÖZ (Adana) – Ona sen karar veremezsin. 
ABDULLAH
GÜLER (Devamla) – Karar 7 hâkimli daire tarafından verilmiş ve şu anda kesin
olmayan bir karar hâlindedir. Üç aylık itiraz süreci vardır, 17 hâkimli bir üst
kurulda değerlendirilecektir. Ondan sonraki süreçte de yapılacak itirazlarımız
değerlendirildikten sonra da mevcut bu durum nihai sonuca erecektir. 
KEMAL
PEKÖZ (Adana) – Mahkemeye talimat vermeyin o zaman.
EROL
KATIRCIOĞLU (İstanbul) – Peki, neyi tanımıyorsunuz, neyi tanımıyorsunuz?
ABDULLAH
GÜLER (Devamla) – Arkadaşlar, bakın, çok önemli bir husus var: Mahkeme
kararları tartışma götürmez değildir, kutsal metinler de değildir. 
SERPİL
KEMALBAY PEKGÖZEGÜ (İzmir) – Tanımadığınız ne?
ABDULLAH
GÜLER (Devamla) – Burada, mevcut, mahkemenin kararlarını biz eleştirebiliriz. 
ERDAL
AYDEMİR (Bingöl) – Sizi bağlamayan hüküm ne?
ABDULLAH
GÜLER (Devamla) – İçeriğine bu manada her zaman itirazlarımızı yasal süreç
içerisinde yapacak Türkiye Cumhuriyeti devleti…
ERDAL
AYDEMİR (Bingöl) – Karşı hamleni söyle. Karşı hamleniz ne?
ABDULLAH
GÜLER (Devamla) – …ve bu süreci, mahkeme kararını sadece kendi gözünüzle değil,
evrensel objektif değerlerle lütfen bir daha gözden geçirin ve kamuoyunu doğru
bilgilendirin. 
Genel
Kurulu saygıyla selamlıyorum. (AK PARTİ sıralarından alkışlar, HDP sıralarından
gürültüler) 
HABİP
EKSİK (Iğdır) – Başkanınızın “Tanımıyorum.” dediği karar ne, onu söyle. 
BAŞKAN
– Arkadaşlar…
FATMA
KURTULAN (Mersin) – Sayın Başkan…
BAŞKAN
– Sayın Kurtulan…
FATMA
KURTULAN (Mersin) – Sayın Başkan, yani bu kararla ilgili, Cumhurbaşkanı anında…
(HDP sıralarından gürültüler)
BAŞKAN
– Grup Başkan Vekiliniz konuşuyor arkadaşlar, ben duyamıyorum. 
FATMA
KURTULAN (Mersin) – Sayın Başkan, bu kararla ilgili, Cumhurbaşkanı anında
“Tanımıyoruz, karşı hamle yaparız.” derken siz hâlâ hukuku nasıl savunursunuz,
hukuk bunun neresinde, bunu anlamak istiyoruz. Dolayısıyla bir sataşma var
bizim önergemize. Bizim çok derli toplu ya da… Bunu çok bilmediğimiz yönünde
bir iddiası var. Arkadaşımıza tekrar söz vermenizi…
BAŞKAN
– Sayın Kurtulan, önergeye sataşma üzerine söz talep edilmiyor. 
FATMA
KURTULAN (Mersin) – Hayır, bize de şey var Başkan, bizim bunu…
BAŞKAN
– Hayır, arkadaş değerlendirdi, ben dinledim kendisini burada. 
FATMA
KURTULAN (Mersin) – Lütfen Başkan, hayır…
ALİ
KENANOĞLU (İstanbul) – “Bilmiyorsunuz.” dedi ama. 
BAŞKAN
– Eleştirdi buradaki, sizin önergedeki görüşlerinizi.
FATMA
KURTULAN (Mersin) – Hayır, Başkan, bu konuda AKP yine çarpıtma içerisine
girmiştir, çok ciddi bir mağduriyet söz konusudur. 
BÜLENT
TURAN (Çanakkale) – O zaman hiç biz konuşmayalım Başkanım, hep onlar konuşsun. 
FATMA
KURTULAN (Mersin) – Bunun izahı gerekiyor. Ne demek, “karşı hamle” nedir bunu…
ALİ
KENANOĞLU (İstanbul) – “Siz bilmiyorsunuz.” diyor ama. 
FATMA
KURTULAN (Mersin) – “Siz bunu bilmeden yapıyorsunuz.” diyor. “Bilmeden
konuşuyorsunuz. Ben size de bunu izah edeceğim, bu sorumluluğu aldım.” dedi ya,
dolayısıyla arkadaşımızın iki dakika söz almasını talep ediyorum. 
BAŞKAN
– Yok, Sayın Kurtulan, ben takip ettim, sataşma söz konusu değil. 
BÜLENT
TURAN (Çanakkale) – Oylayalım Başkanım. 
FATMA
KURTULAN (Mersin) – Böyle demokrasi olmaz. Bülent Bey, aceleniz ne?
ERDAL
AYDEMİR (Bingöl) – Başkanım, en iyi siz bilirsiniz, anayasa profesörüsünüz. 
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
FATMA
KURTULAN (Mersin) – Yazıklar olsun size ya! Siz taraf tutuyorsunuz Sayın
Başkan. 
BAŞKAN
– Şimdi, Cumhuriyet Halk Partisi Grubunun İç Tüzük’ün 19’uncu maddesine göre
verilmiş bir önerisi vardır.
FATMA
KURTULAN (Mersin) – Bu böyle olmaz Başkan! Bu kabul edilemez.
BAŞKAN
– Nasıl efendim, anlamadım?
FATMA
KURTULAN (Mersin) – Nasıl bir hukuksuzluk var burada hemen oylamaya geçiyorsunuz?
Sözümüzü bitirelim. 
BAŞKAN
– Yani, söz istediğinizde hemen vereceğiz, öyle mi? Var mı öyle bir usul?
FATMA
KURTULAN (Mersin) – Hayır, değil, öyle değil ama…
BAŞKAN
– Sataşma nedir? Sataşmanın mevzusunu, sebebini söyleyin. 
FATMA
KURTULAN (Mersin) – Ben hâlâ ayaktayken siz oylamayı yapıyorsunuz Başkan.
BAŞKAN
– Yani o zaman hiç eleştiri yapılmayacak, her eleştiriyi sataşma kabul
edeceğiz. 
FATMA
KURTULAN (Mersin) – Hayır, ben daha ayaktayken… 
BAŞKAN
– Hayır, bir şahsı kastederek açık bir sataşma olması lazım.
Okuyun
lütfen, buyurun.
3.- CHP Grubunun, 27/11/2018 tarihinde Afyonkarahisar
Milletvekili Burcu Köksal ve arkadaşları tarafından, 13 şeker fabrikasının
özelleştirilmesi neticesinde kamunun uğradığı zararın, pancar üreticileri ve
fabrikalarda çalışan işçilerin yaşadıkları mağduriyetlerin araştırılması
amacıyla verilmiş olan Meclis araştırması önergesinin ön görüşmelerinin, Genel
Kurulun 27 Kasım 2018 Salı günkü birleşiminde yapılmasına ilişkin önerisi
(Kâtip
Üye Sinop Milletvekili Barış Karadeniz tarafından önerinin okunmasına başlandı)

27.11.2018
“Türkiye Büyük Millet Meclisi Başkanlığına
Danışma
Kurulu 27/11/2018 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Engin
Özkoç
 Sakarya
 Grup
Başkan Vekili”
FATMA
KURTULAN (Mersin) – Ben daha ayaktayım, sözümü ifade ediyorum Başkan, siz orada
tarafsızlığınızı korumak zorundasınız. Ben daha ayaktayım siz AKP’ye oylama
yapıyorsunuz. 
ZÜLFÜ
DEMİRBAĞ (Elâzığ) – Yani sen ayakta durursan oylama yapılmayacak mı?
FATMA
KURTULAN (Mersin) – Grup başkan vekili burada konuşma yapıp…
ZÜLFÜ
DEMİRBAĞ (Elâzığ) – Ayakta durduğun sürece?
ALİ
KENANOĞLU (İstanbul) – Öyle değil, grup başkan vekili konuşurken oylama olmaz.
FATMA
KURTULAN (Mersin) – Demokrasiyi siz bu hâle getirdiniz.
BAŞKAN
– Arkadaşlar, aranızda, kendi kendinize konuşmayın.
HÜDA
KAYA (İstanbul) – Sıralarınıza da söyleyin Başkan.
FATMA
KURTULAN (Mersin) – Daha konuşuyoruz, oylamaya geçiyorsunuz Başkan, böyle olmaz
ki! Tarafsızlığınızı koruyun lütfen.
BAŞKAN
– Buyurun, devam edin.
(Kâtip
Üye Sinop Milletvekili Barış Karadeniz tarafından önerinin okunmasına devam
edildi)
“Öneri:
Afyonkarahisar
Milletvekili Burcu Köksal ve arkadaşları tarafından 13 şeker fabrikasının
özelleştirilmesi neticesinde kamunun uğradığı zararın, pancar üreticileri ve
fabrikalarda çalışan işçilerin yaşadıkları mağduriyetlerin araştırılması
amacıyla 27/11/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin (579 sıra no.lu) diğer önergelerin
önüne alınarak görüşmelerinin 27/11/2018 Salı günlü birleşimde yapılması
önerilmiştir.”
BAŞKAN
– Önerinin gerekçesini açıklamak üzere öneri sahibi Cumhuriyet Halk Partisi
Grubu adına Burcu Köksal, Afyonkarahisar Milletvekili.
Buyurun
Sayın Köksal. (CHP sıralarından alkışlar)
CHP
GRUBU ADINA BURCU KÖKSAL (Afyonkarahisar) – Sayın Başkan, değerli
milletvekilleri; öncelikli olarak helikopter kazasında şehit olan askerlerimize
Allah’tan rahmet; ailelerine, yakınlarına sabırlar diliyorum.
Evet,
Cumhuriyet Dönemi’nde binbir emekle kurulan şeker fabrikalarını sattınız.
Günlerce, haftalarca o fabrikaların önünde, bulduğumuz her yerde âdeta
haykırdık, “Şeker vatandır, vatan satılmaz.” dedik ama dinlemediniz, sanki
babanızın malı gibi 13 fabrikayı sattınız. Milletin, halkın çıkarını değil,
Amerika’nın çıkarını düşündünüz çünkü Amerikan kökenli nişasta bazlı şeker
lobisi, Türkiye’ye 2 milyar doların üzerinde katma değer sağlayan Türk şeker
piyasasını ele geçirmek istiyordu. Bunun ilk adımı olarak da Türkiye’de şeker
üretimini denetleyen yer olan Şeker Kurumunu kendisine engel gördüğü için
kapattırmak istiyordu ve sonunda amacına ulaştı, saraydan gelen talimatla 2017
yılı Aralık ayında Şeker Kurumunu kapattınız. Sıra şeker fabrikalarına
gelmişti, onda da hiç tereddüt etmeden süratle karar verdiniz ve 13 şeker
fabrikasını sattınız. Aslında “sattınız” kelimesi bile çok masum kalıyor, siz o
şeker fabrikalarını resmen peşkeş çektiniz. 2011 yılında belirlenen satış
bedelinin altındaki rakamlara gitti canım fabrikalar. Satış fiyatı arsa
bedellerini, hatta fabrikadaki demirbaşları dahi karşılamıyordu. 13 fabrikadan
dolayı kamunun uğradığı zarar 2 milyar 382 milyon lira. 
4
fabrikada devir işleminin hâlâ gerçekleşmemiş olması, devralınan fabrikalarda
bu fabrikaları satın alan şirketlerin üretim sürecinden bihaber olmaları,
pancar alımlarının yirmi-yirmi beş gün geç başlaması, kantarların geç açılması,
hatta bazı kantarların hiç açılmaması, nakliye sıkıntısı, fabrika önünde oluşan
uzun kuyruklar, fabrikalarda muhatap bulamama; pancarda yüzde 30, yüzde 40’lara
varan fire; iklimsel nedenlerle taahhüt ettikleri kotanın altında üretim yapan
çiftçiye verilen cezalar pancar üreticisini canından bezdirdi. Kar yağacağı
için “Pancarımı hiç sökemem tarladan, tarlada kalır.” diyen çiftçi çaresizce o
pancarları söküp yol kenarlarına, buldukları boş arsalara, arazilere işte bu
şekilde dökmekte. Bu fotoğraflar fotomontaj falan değil, bizzat iki gün önce
ziyaret edip bizzat kendi elimle çektiğim seçim bölgem Afyonkarahisar’da pancar
üreticilerinin yol kenarlarına, arsalara, arazilere, tarlalara söküp döktüğü
pancarlar arkadaşlar. 
İBRAHİM
YURDUNUSEVEN (Afyonkarahisar) – Özel dökülmüştür onlar.
BURCU
KÖKSAL (Devamla) - Bu insanlar mağdur olmuş durumda ve yine, oradan bir pancar
getirdim size. Buyurun, bu pancar da çiftçinin kendi ürettiği, söktüğü, yol
kenarına döktüğü pancar. 
İBRAHİM
YURDUNUSEVEN (Afyonkarahisar) – Şov yapma şov! Şov yapıyorsun şov!
BURCU
KÖKSAL (Devamla) – “Bir işe yaramıyor Vekilim, götür Meclise de hiç olmazsa
belki AKP’li vekiller fırına verip yer bu pancarı. Biz bu pancarı satamıyoruz,
elimizde kaldı, inim inim inliyoruz.” diyor pancar üreticisi. 
ZÜLFÜ
DEMİRBAĞ (Elâzığ) – Sesiniz anlaşılmıyor, biraz daha bağırın(!)
BURCU
KÖKSAL (Devamla) – Bakın, sadece pancar üreticisi mağdur olmadı. Dönemin Maliye
Bakanı Naci Ağbal’ın 1 Mart 2018’de bir açıklaması vardı: “Bu fabrikalar
satılsa bile bu fabrikalarda çalışan hiçbir işçi mağdur olmayacak, çalışma
koşullarını koruyacağız.” demişti ama bugün gelinen noktada 11 bin şeker işçisi
mağdur oldu, bine yakın şeker işçisi, taşeron işçi işten çıkartıldı; 800’ün
üzerinde şeker işçisi emekli edildi, bazı şeker işçileri “on beş günlük
görevlendirme” adı altında resmen sürgün edildi. Son olarak seçim bölgem
Afyonkarahisar’da Afyon Şeker Fabrikasında çalışan 32 taşeron işçinin fabrikaya
girişleri dahi engellendi, muhatap bulamıyorlar. TÜRKŞEKER diyor ki: “Doğuş
Grubu senin muhatabın.” Doğuş Grubu diyor: “TÜRKŞEKER.” Bırakın işte çalışmayı
tazminatlarını dahi alamıyorlar.
Siz
,aslında, bu şeker fabrikalarını satarak yine her zamanki gibi bu ülkeye
ekonomik, sosyal ve tarımsal alanda büyük kayıplar yaşattınız. 
(Mikrofon
otomatik cihaz tarafından kapatıldı)
BURCU
KÖKSAL (Devamla) – Sayın Başkan, çok az bir süre talep ediyorum.
BAŞKAN
– Buyurun Sayın Köksal.
BURCU
KÖKSAL (Devamla) – Bilmediniz ki işçi bir babanın evine götürdüğü ekmekti şeker
fabrikaları. Esnafın siftahı, besicinin hayvanına yedirdiği yemdi şeker
fabrikaları. Gençlerin umut kapısı, gelinlerin çeyiziydi şeker fabrikaları.
Helal lokmaydı ve bu toprakların yerli ve millî değeriydi şeker fabrikaları. Bu
fabrikalara sahip çıkmadınız, sattınız. Şeker fabrikalarına sahip çıkmadınız,
hiç olmazsa Türkiye’ye sahip çıkın diyorum.
Genel
Kurulu saygıyla selamlıyorum. (CHP ve İYİ PARTİ sıralarından alkışlar)
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkan “Türkiye’ye sahip çıkın.” diye konuşmasını
noktaladı Sayın Hatip. 
ENGİN
ÖZKOÇ (Sakarya) – Efendim, sataşma değildir o. 
BÜLENT
TURAN (Çanakkale) – Türkiye’ye on yedi yıldan beri gururla, onurla sahip
çıkıyoruz ve daha çok sahip çıkacağız inşallah. 
ENGİN
ÖZKOÇ (Sakarya) – “Türkiye’ye sahip çıkın.” bir sataşma değildir efendim. 
BAŞKAN
– Bir dakika…
ZÜLFÜ
DEMİRBAĞ (Elâzığ) – Sataşmayı bahsetmiyor zaten. 
BAŞKAN
– Bir dakika Sayın Özkoç, dinleyelim Sayın Turan’ı. 
BÜLENT
TURAN (Çanakkale) – Sayın Başkan, bu kürsüde farklı materyaller kullanılmasın
diye beraber tüzükte bir madde geçirdik. Buna rağmen böyle yapılıyor olmasını
kamuoyunun takdirine bırakıyorum, çok ciddiye almıyoruz. 
MAHMUT
TANAL (İstanbul) – Cumhurbaşkanı kullandı be Başkan. 
BÜLENT
TURAN (Çanakkale) – Ancak, özelleştirme tüm dünyada uygulanan ekonomik bir
modeldir. Türkiye’de de geçen dönem hep beraber -vekillerimizle beraber- şeker
fabrikaları için daha ekonomik olması, çiftçimizin daha çok üretmesi maksadıyla
özelleştirme yasalara uygun olarak yapılmıştır ve birçok yerde de büyük verim
alınmıştır.
Teşekkür
ediyorum Sayın Başkanım. 
BAŞKAN
– Sayın Özkoç…
ENGİN
ÖZKOÇ (Sakarya) – Sayın Başkan, bir meselenin yasalara uygun hâle getirilmiş
olması, aslında o ülkenin menfaatine olup olmamasını sağlamıyor. Şeker
fabrikaları… “Türkiye Cumhuriyeti’ne sahip çıkıyorum.” derken ve kürsüden az
önce hatip “Biz bu cumhuriyete sahip çıkıyoruz.” derken bu cumhuriyetin
değerlerine de sahip çıkmak gerekir; fabrikalarına sahip çıkmak gerekir; iş
adamlarına, esnafına, öğretmenine sahip çıkmak gerekir. Bir ülkeye ancak böyle
sahip çıkılır, değerleri satılarak sahip çıkılmaz. (CHP sıralarından alkışlar) 
BÜLENT
TURAN (Çanakkale) – Özelleştirme haktır Sayın Başkan.
YILMAZ
TUNÇ (Bartın) – Sahip çıkıyoruz, hepsine sahip çıkıyoruz. 
BAŞKAN
– Teşekkür ederim Sayın Grup Başkan Vekillerim. 
Öneri
üzerinde İYİ PARTİ Grubu adına Samsun Milletvekili Bedri Yaşar.
Buyurun
Sayın Yaşar. (İYİ PARTİ sıralarından alkışlar)
İYİ
PARTİ GRUBU ADINA BEDRİ YAŞAR (Samsun) – Sayın Başkan, değerli milletvekilleri;
hepinizi saygıyla selamlıyorum. 
Cumhuriyet
Halk Partisinin şeker fabrikalarının özelleştirilmesine ilişkin Meclis
araştırması önergesi üzerinde söz almış bulunuyorum. Bu araştırma önergesini de
grubumuz adına desteklediğimizi daha şimdiden, peşinen kürsüden ifade ediyorum.
(CHP sıralarından alkışlar)
Gıda
sektörü, savunma sektörü kadar önemli, savunma sektörü kadar da stratejik bir
sektördür. İnsan sağlığı açısından kaygı yaratan, onlarca zararı olan nişasta
bazlı şeker üretiminin artırılması, şeker fabrikalarının kapatılmaması için
başlı başına bir nedendir. 
Şeker
fabrikalarının özelleştirilmesine ilişkin ilk olarak şunu söylemek istiyorum: Yerli
üretime, gıda sektörüne de aynı önemi vermemiz gerekir. İlerleyen yıllarda
inşallah bedelini acı bir şekilde ödemeyiz. SEKA’ları özelleştirdik, gazete
basacak fabrikalarımız kalmadı, ha bire kâğıt ithal edip duruyoruz. İnşallah bu
şeker fabrikalarının özelleştirilmesinin sonunda da ithalata dayalı şekeri
sağda solda arayıp durmayız. 
Türkiye’de
şeker sektörü, şeker pancarı tarımından başlayarak şekerin nihai tüketiciye
ulaştığı hat üzerinde birçok kişi ve işletmenin geçim sağladığı büyük bir
ekosistem özelliği göstermektedir. TÜRKŞEKER fabrikalarının yerel ekonomilere
etkisi göz ardı edilmemelidir. Bu fabrikalar salt işletme olarak görülmemeli,
birer bölgesel kalkınma projesi olarak görülmelidir. Son dönemde devletin
sosyal politikalar kapsamında dağıttığı milyarlarca TL’lik kaynaklarla
karşılaştırıldığında, üreten çiftçilerimizin tek üretim birimleri bu fabrikalar
olan ilçelerimizin, illerimizin önemi daha da fazla ortaya çıkmaktadır. Şeker
fabrikaları halka, üreticiye direkt dokunan işletmelerdir.
Bugün
Elbistan’da pancarın yarısı karın altında kalmıştır. Yine aynı şekilde,
özelleştirilen fabrikalarda işçilerin önemli bir kısmının işlerine son
verilmiş, hâlâ işlerine dönememişlerdir. Yozgat Şeker Fabrikası önünde
nakliyecilerin hangi şartlarda pancarı teslim etmeye çalıştığını hep beraber
gördük. Yine aynı şekilde, bakın, son dönemde yapılan Çarşamba Şeker
Fabrikası’nın önünde, milyonlarca lira harcayıp yaptığımız Çarşamba Şeker
Fabrikası’nın önünde 1 bekçi var. “Koskoca Çarşamba Ovası’nda, Bafra Ovası’nda
şeker pancarı ekilsin.” diye çiftçilerimiz her gün feryat ederken milyonlarca
lira harcayıp yaptığımız fabrikalar maalesef kapısında 1 kişinin nöbet tuttuğu
fabrikalara döndü.
(Mikrofon
otomatik cihaz tarafından kapatıldı)
BEDRİ
YAŞAR (Devamla) – Toparlıyorum Başkanım. 
BAŞKAN
– Buyurun Sayın Yaşar. 
BEDRİ
YAŞAR (Devamla) – Bizler diyoruz ki üreticiye dokunan, köylüye dokunan,
çiftçiye dokunan hiçbir işletmenin özelleştirmesinin taraftarı değiliz. Bunu Et
Balık Kurumunda gördük, bunu SEKA’da gördük, bunu TEKEL fabrikalarında gördük;
arsalarından başka bir şey orta yerde kalmadı, arsaları değerlendirildi,
işçiler sokağa bırakıldı. Dolayısıyla, inşallah vaktizamanı gelir, iktidara
geldiğimiz zaman ilk yapacağımız iş bugün sattığınız şeker fabrikalarını,
çiftçiyi yakından ilgilendiren şeker fabrikalarını tekrar milletimize iade
etmek olacaktır.
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Öneri üzerinde Milliyetçi Hareket Partisi Grubu adına Kahramanmaraş
Milletvekili Sefer Aycan.
Buyurun
Sayın Aycan. (MHP sıralarından alkışlar) 
MHP
GRUBU ADINA SEFER AYCAN (Kahramanmaraş) – Sayın Başkan, değerli
milletvekilleri; Milliyetçi Hareket Partisi Grubu adına söz almış bulunuyorum.
Ben
de bölgemde Elbistan Şeker Fabrikalarıyla birlikte yaşanan sıkıntıları gündeme
getirmeye çalışıyorum. 
Evet,
şeker konusu millî bir konudur, hepimizi ilgilendiren bir konudur. Yaklaşık 250
bin aile şeker pancarı ekmektedir ve şeker üretiminde 25 bin kişi çalışmaktadır
ve bu şeker üretiminin oluşturduğu katma değer 3 milyar dolardır. Bu kadar
büyük ve hepimizi ilgilendiren bir konuda Milliyetçi Hareket Partisi baştan
beri şeker fabrikalarının, kamu şeker fabrikalarının özelleştirilmesine
karşıdır. Eğer ille de özelleştirilecekse bunun halka arz şeklinde yapılması ya
da oradaki çalışanlara devredilmesi konusunda önerilerde bulunmuştur. 
Bu
konuda yaşanan sıkıntılar hepimizin sıkıntılarıdır ve geleceğimizi tehlike
altına atmaktadır. Orada bir şey yapıldı, iyi bir şey yapıldı gibi gösterildi;
nişasta bazlı şekerde kota yüzde 5’e indirildi fakat bu, sorunu çözmedi.
Nişasta bazlı şeker, şeker yapımında kullanılmıyor, direkt gıdalara katılıyor,
mısır şurubu şeklinde katılıyor ve bu yüzden de şeker üretilmeden şekerin
yerini almaktadır. Bu, çok ciddi bir tehlikedir. Çünkü nişasta bazlı şeker ve
buradan elde edilen -bunun kimyasal yapısı fruktozdur- fruktoz insan
metabolizmasına uygun olmayan bir bileşiktir. Özellikle, karaciğere direkt girerek
karaciğer yağlanması yapmaktadır ve obezite nedenidir çünkü aşırı şekilde
yemeye sebep olmaktadır, insülini uyarmadığı için tokluk hissi vermemektedir ve
bağımlılık yapmaktadır, beyinde nöronlar üzerine etki oluşturarak bağımlılık
yapmaktadır. Adını vermeyeceğim birtakım içeceklere bağımlılık da buradan
kaynaklanmaktadır ve bu içecekleri aşırı şekilde tüketmenin de sebebi budur.
Onun için, bu tehlikeli bir gidişattır. Şeker pancarının yerini nişasta bazlı
şeker almaktadır, buna engel olmak gerekir. 
Aynı
zamanda, şeker fabrikalarının özelleştirilmesiyle birlikte işçiler mağdur
olmuştur. Özellikle, burada çalışan mevsimlik işçiler mağdur olmuştur. Şeker
pancarı alınmamıştır, tarlada kalmıştır, üzerine kar yağmış ve içerikleri,
şeker içerikleri düşmüştür. Bu da millî ekonomiye çok büyük bir darbedir. Bu
gidişata dur demek gerektiğini, bununla ilgili kararın tabii ki alınmasını,
özellikle Sanayi Bakanlığı tarafından alınmasını öneriyoruz. 
(Mikrofon
otomatik cihaz tarafından kapatıldı)
SEFER
AYCAN (Devamla) – Ama buradaki işçilerin ve çiftçilerin mağdur edilmemesini
diliyorum. 
Teşekkür
ederim. (MHP sıralarından alkışlar)
BAŞKAN
– Öneri üzerinde Halkların Demokratik Partisi Grubu adına İzmir Milletvekili
Serpil Kemalbay Pekgözegü.
Buyurun
Sayın Kemalbay Pekgözegü. (HDP sıralarından alkışlar)
HDP
GRUBU ADINA SERPİL KEMALBAY PEKGÖZEGÜ (İzmir) – Teşekkür ederim.
Sayın
Başkan, biraz önceki tartışmada grup başkan vekilimize söz vermemenizi son
derece antidemokratik buluyorum. Buna hakkınız yok, burası halkın kürsüsü,
herkes kendi düşüncesini burada ifade etmeli diye düşünüyorum. 
BAŞKAN
– Sayın Hatip, bir dakika…
Grup
başkan vekiliniz söz istemedi, arkadaşınıza söz istedi, sataşmadan dolayı
istedi. 69’a göre sataşmanın tarifi var, onu belirteyim.
Buyurun.

SERPİL
KEMALBAY PEKGÖZEGÜ (Devamla) – Değerli arkadaşlar, burada, biraz önce, yine,
Avrupa İnsan Hakları Mahkemesinin kararı demagoji yapılarak tarif edildi. Karar
açıktır arkadaşlar, AİHM kararının gereği derhâl yapılmalıdır, eveleyip
gevelemeyin ve AİHM’in kararını hayata geçirin diye burada size hatırlatmak
istiyorum. 
Yine,
Sevgili Leyla Güven’in -ki bu Parlamentonun değerli bir üyesidir- açlık grevi
20’nci günündedir. Süresiz bir açlık grevi, dönüşümsüz bir açlık grevi yapıyor,
barış ve demokrasi için sesini yükseltiyor;, bu Parlamento bu sese cevap
vermelidir diye düşünüyorum. 
Değerli
arkadaşlar, AKP, kapitalizmin hizmetkârıdır; emeğin ise, çiftçinin ise
düşmanıdır. Bu özelleştirmelerin kapitalizmin derdine derman olsun diye ortaya
çıktığı biliniyor; kapitalizmin krizinin bütün dünyada karşılığı neoliberalizm,
sosyal devlete saldırmak ve özelleştirmelerdir ve şeker fabrikalarıyla ilgili
olan bu politika da bunun bir parçasıdır. 
Bakın,
tütün fabrikalarının özelleştirilmesi tütün üreticilerini işsiz bırakmıştır,
yerli üreticiler, emekçiler açlığa mahkûm edilmiştir. Tütün pazarı kartellere
peşkeş çekilmiştir. 
Yine,
SEK özelleştirildi, Türkiye’de et ve süt üretimi çöktü, ithal ete mahkûm olundu
biliyorsunuz ve şarbon hastalığı toplumu tehdit eder hâle geldi. Marketlerde
sütün fiyatı 6 lira oldu. SEK’in Yenibosna’daki eski merkezinin yerinde ise
şimdi bir AVM var. 
Arkadaşlar,
aynı senaryo şimdi de gerçekleşiyor. Şeker fabrikalarının özelleştirilmesi
Cargill’e kıyak geçmektir değerli arkadaşlar, yandaş müteahhitlere kıyak
geçmektir. 
Yine,
Bor Şeker Fabrikası bir inşaat şirketine peşkeş çekilmiştir ve biliyor musunuz
bu inşaat şirketinin bir ortağının düğününde şahit kimdir: Cumhurbaşkanıdır.
Değerli arkadaşlar, bu bir tesadüf değildir. 
Özelleştirmeler
asla kabul edilemez. Özelleştirme, güvencesizlik getirir, işsizlik getirir,
çiftçiye yoksulluk getirir, köylüye yoksulluk getirir; sermayeye, uluslararası
tekellere ise kâr getirir ve bu, AKP’nin politikalarının bir sonucudur. 
(Mikrofon
otomatik cihaz tarafından kapatıldı)
SERPİL
KEMALBAY PEKGÖZEGÜ (Devamla) – Bir dakika rica ediyorum.
BAŞKAN
– Bir dakika veriyorum.
SERPİL
KEMALBAY PEKGÖZEGÜ (Devamla) - Aynı zamanda nişasta bazlı şeker üreticilerinin
ağzına bir parmak bal çalınıyor arkadaşlar. Nişasta bazlı şekerin halk
sağlığını tehdit ettiğini hepimiz biliyoruz fakat bu umursanmıyor.
Özelleştirmelerden elde edilen gelirin en az 4 katı, şeker hastalığının
tedavisine harcanıyor. Nişasta bazlı şekerin kullanımındaki yaygınlık obeziteyi
ve şeker hastalıklarını patlatıyor; öte taraftan köylüyü, işçiyi, çiftçiyi
fakirleştiriyor, işsiz bırakıyor, güvencesizleştiriyor. Bu nedenle
özelleştirmelerin karşısında olmalıyız diyorum.
Teşekkür
ediyorum. (HDP sıralarından alkışlar)
BÜLENT
TURAN (Çanakkale) – Sayın Başkan…
BAŞKAN
– Öneri üzerinde Adalet ve Kalkınma Partisi Grubu adına…
BÜLENT
TURAN (Çanakkale) – Sayın Başkan…
BAŞKAN
– Buyurun Sayın Turan.
BÜLENT
TURAN (Çanakkale) – Sayın Başkan, konuşmacı, “AK PARTİ kapitalizmin mimarıdır.”
gibi bir ifade kullandı.
FATMA
KURTULAN (Mersin) – Yalan mı?
KEMAL
BÜLBÜL (Antalya) - Mimarıdır değil, hizmetkârı.
BÜLENT
TURAN (Çanakkale) - Bunun teknik ve felsefi yaklaşımına girmeyeceğim, AK
PARTİ’nin on yedi yıllık olmasına, kapitalizmin bilmem kaç yüzyıllık olmasına
girmeyeceğim. AK PARTİ’yi millet kurmuştur, AK PARTİ’nin ta kendisidir Sayın
Başkan.
FATMA
KURTULAN (Mersin) – Sayın Başkan…
BAŞKAN
– Öneri üzerinde Adalet ve Kalkınma Partisi Grubu adına…
FATMA
KURTULAN (Mersin) – Sayın Başkan, bir şey söylemek istiyorum.
BAŞKAN
– Buyurun Sayın Kurtulan.
FATMA
KURTULAN (Mersin) – Az önce hatibimiz biraz önceki tutumunuza dair eleştiri
yaparken ya da antidemokratik olduğunu söylerken yine savundunuz. Ben şunu
söyleyeyim, “Tutanaklara geçsin.” diyor ya herkes, ben de onun için söylüyorum:
Ben antidemokratik bulduğumu, hiçbir grup başkan vekiline bunu yapamayacağınızı
çok iyi biliyorum. Bunun doğru olmadığını, kabul etmeyeceğimi bir kadın olarak
da söylüyorum. Ben daha sözümü bitirmeden, daha ayaktayken, daha cümlemi
tamamlamadan siz oylamaya geçtiniz; ben bunu antidemokratik bulduğumu, kabul
etmeyeceğimi size belirtmek istiyorum. (HDP sıralarından alkışlar) 
BAŞKAN
– Siz, 69’a göre sataşmadan söz istediniz, sataşma olmadığını ifade ettim ben.
FATMA
KURTULAN (Mersin) – Her neyse Başkan; Sayın Başkan, her neyse. Ben bir Grup
Başkan Vekiliysem bunu kabul etmek durumundasınız, ben daha sözümü tamamlamadan
oylamaya geçmeniz doğru olmamıştır. Bunu kabul etmeniz lazım. Bu,
antidemokratiktir.
BAŞKAN
– O zaman hiç oylamaya geçemeyiz Sayın Kurtulan. Her zaman her oylamaya
geçişimizde mutlaka konuşan arkadaşlarımız oluyor.
GARO
PAYLAN (Diyarbakır) – Grup Başkan Vekili…
FATMA
KURTULAN (Mersin) – Hayır, öyle değil, hiçbirine bunu yapmazsınız.
BAŞKAN
– Grup başkan vekillerinden de oluyor zaman zaman.
FATMA
KURTULAN (Mersin) – Sayın Başkan, bunu hiçbirine yapmazsınız, hiçbir erkeğe
burada bunu, bu durumu yapmazsınız.
BAŞKAN
– Onu bilemiyorum, tabii, çok geniş konuşuyorsunuz, geniş zaman kipiyle; ona
cevap veremem, gelecekte ne olacağını bilemiyorum, siz de bilemezsiniz. 
SERPİL
KEMALBAY PEKGÖZEGÜ (İzmir) – Ayrımcılık yaptınız.
FATMA
KURTULAN (Mersin) – HDP’ye yaparsınız, kadına yaparsınız. Bu antidemokratik
uygulamayı ancak bu gruba yapabilirsiniz, başka hiçbir gruba bunu yapamazsınız.

BAŞKAN
– Adalet ve Kalkınma Partisi Grubu adına Kırşehir Milletvekili Mustafa Kendirli…
SERPİL
KEMALBAY PEKGÖZEGÜ (İzmir) – Yine aynı şeyi yapıyorsunuz.
BAŞKAN
– Buyurun Sayın Kendirli. (AK PARTİ sıralarından alkışlar) 
KEMAL
BÜLBÜL (Antalya) – Adil olun lütfen adil, burası adalet makamı. 
BAŞKAN
– Sayın Bülbül, anlamadım.
SERPİL
KEMALBAY PEKGÖZEGÜ (İzmir) – Halkın Meclisi burası.
KEMAL
BÜLBÜL (Antalya) – Adaleti dağıtma makamı orası; konuşmayı, Meclisi organize
etmenin adalet makamı.
BAŞKAN
– Bir de şöyle bir İç Tüzük yapmışlar, buna göre yapıyoruz bunu.
KEMAL
BÜLBÜL (Antalya) – Ne güzel, ne güzel!
BAŞKAN
– Serbest kürsü yok burada. 
ZÜLFÜ
DEMİRBAĞ (Elâzığ) – Kahve değil tabii! (HDP sıralarından gürültüler)
BAŞKAN
- Buyurun Sayın Kendirli.
AK
PARTİ GRUBU ADINA MUSTAFA KENDİRLİ (Kırşehir) – Teşekkür ediyorum. 
Sayın
Başkan, çok kıymetli milletvekili arkadaşlarımız…
FATMA
KURTULAN (Mersin) – Sen orada konuşma, göreviniz o mudur sizin? 
ZÜLFÜ
DEMİRBAĞ (Elâzığ) – Konuşma be!
FATMA
KURTULAN (Mersin) – Ya, konuşma sen de!
ZÜLFÜ
DEMİRBAĞ (Elâzığ) – Nasıl grup başkan vekili? Oturun ya!
HÜDA
KAYA (İstanbul) – Bu nasıl bir şey ya! 
ZÜLFÜ
DEMİRBAĞ (Elâzığ) – Herkes haddini bilsin!
HÜDA
KAYA (İstanbul) – O nasıl saygısız bir bakış, o nasıl bir saygısız konuşma, o
ne biçim bir bakış ya! 
ZÜLFÜ
DEMİRBAĞ (Elâzığ) – Herkes haddini bilecek!
HÜDA
KAYA (İstanbul) – Hiç milletvekiline yakışıyor mu!
ZÜLFÜ
DEMİRBAĞ (Elâzığ) – Haddini bil! 
BAŞKAN
– Arkadaşlar...
HÜDA
KAYA (İstanbul) – Bir kadına böyle hareket edemezsin! Saygısız!
BAŞKAN
– Bir hatibe söz verdim galiba, bu kadar çok kişiye söz verdiğimi
hatırlamıyorum. Lütfen Sayın Kendirli…
HÜDA
KAYA (İstanbul) – Bir milletvekili bir grup başkan vekiline, bir kadına o
hareketi yapamaz.
BAŞKAN
– Sayın Kaya, lütfen…
MUSTAFA
KENDİRLİ (Devamla) – Sayın Başkanım, kıymetli milletvekilleri; öncelikle…
ZÜLFÜ
DEMİRBAĞ (Elâzığ) – Ya, kadın-erkek fark etmez, herkes haddini bilmek
durumunda! 
BAŞKAN
– Değerli arkadaşlar…
ZÜLFÜ
DEMİRBAĞ (Elâzığ) – Böyle bir ayrımcılık yok, milletvekili milletvekilidir;
haddini bilecek herkes!
HÜDA
KAYA (İstanbul) – Çok basitsin, basitsin. Haddini bil!
BAŞKAN
– Değerli arkadaşlar, sizin grubunuzun hatibi konuşuyor, lütfen…
FATMA
KURTULAN (Mersin) – Kahvede değilsin, burası kahve değil!
HÜDA
KAYA (İstanbul) – Saygısız! Bakışlarına bak, mimiklerine bak.
BAŞKAN
- Sayın Kendirli, devam edin siz.
MUSTAFA
KENDİRLİ (Devamla) – Öncelikle, İstanbul’da yaşanan elim helikopter kazası
sonucunda hayatını kaybeden askerlerimize başsağlığı diliyorum, yakınlarına ve
milletimize sabırlar diliyorum. 
CHP
grup önerisi üzerinde AK PARTİ Grubu adına söz almış bulunuyorum. Öncelikle,
hepinizi saygı, sevgi ve muhabbetle selamlıyorum. 
Tabii,
ülkemizin şeker üretiminin yüzde 58’i 25 fabrikasıyla TÜRKŞEKER tarafından
karşılanmakta iken 2018 yılında gerçekleştirilen ihaleler sonrasında içinde
Kırşehir Şeker Fabrikasının da bulunduğu 13’ünün özelleştirilmesi tamamlanmış
durumda; üretimin yüzde 24’ü TÜRKŞEKER tarafından karşılanmaya devam edecektir.
TÜRKŞEKER, ülkemizde şeker endüstrisinin hâlen en önemli oyuncularından
biridir. TÜRKŞEKER, uzun süredir birçok farklı nedenlerle arzu edilen
performansı gösterememiş olup ülke ekonomisine çok daha büyük katkılar
sağlaması amacıyla özelleştirme çalışmaları hızlandırılmıştır. Böylelikle,
ilave istihdam, üretim, vergi, gelir, yeni yatırımlar, yöresel sanayi kuruluşu
olarak ekonomik ve sosyal hayata katkı gibi birçok açıdan özelleştirmenin, hem
genel olarak ülkemiz hem de özelde fabrikaların bulunduğu yörelerde daha fazla
katkıyı sağlaması hedeflenmiştir. TÜRKŞEKER bünyesinde kalacak 12 fabrikayla,
daha etkin, verimli ve dinamik şekilde şeker sektörünün önemli bir oyuncusu
olarak sektörde varlığını sürdürmeye devam edecektir.
Kıymetli
milletvekilleri, özelleştirme sürecinde TÜRKŞEKER, 2000 yılında özelleştirme
kapsamına, 2008 yılında ise özelleştirme programına alınarak bu tarihten
itibaren özelleştirme çalışmalarına başlanılmıştır. Daha önce portföy grupları
hâlinde özelleştirme stratejisi benimsenmiş ve bu kapsamda özelleştirme
ihaleleri yapılmış ancak bu süreçler tamamlanmamıştır. Bu itibarla, pancar
çiftçisi ile çalışanların mağduriyetlerine yol açmayacak ve sektörün gelecekte
rekabetçi bir şekilde sürdürülebilir olması için özelleştirmeler yapılmıştır.
(Mikrofon
otomatik cihaz tarafından kapatıldı) 
BAŞKAN
– Sayın Kendirli, bir dakikada tamamlayalım lütfen.
MUSTAFA
KENDİRLİ (Devamla) – Ben, hızlıca Kırşehir Şeker Fabrikamızdan bahsederek
konuşmamı tamamlamak istiyorum.
Kırşehir
Şeker Fabrikamızın 330 milyon TL bedelle özelleştirmesi yapıldı, günlük
kapasitesi 3.800 tondan 4.200 tona kadar -elhamdülillah- yükseldi ve şehrimizde
yapılan özelleştirme neticesinde, aşağı yukarı 500 çalışanımızdan bir kişi dahi
mağdur edilip işten çıkarılmadı. Kendi istekleriyle kurum değişikliği yapmak
isteyen kardeşlerimiz kurum değişikliklerini yaptılar, emeklilik talebi olan
kardeşlerimiz de emekliye sevk edildiler. 
Kıymetli
milletvekilleri, daha önceki süreçte sahada bekleyen pancardan dolayı şeker
üretiminde kalitemiz çok düşüktü ama -elhamdülillah- fabrikanın özelleştikten
sonra veriminin artmasıyla şeker kalitemiz de yükseldi ve artık, Kırşehir Şeker
Fabrikasında üretilen şeker uluslararası pazarlarda inşallah bundan sonraki
süreçte alıcı bulacaktır diyorum.
(Mikrofon
otomatik cihaz tarafından kapatıldı) 
MUSTAFA
KENDİRLİ (Devamla) – Özelleştirmeyle inşallah bundan sonraki süreçte Türkiye’de
şeker daha kaliteli üretim noktasına gelecek.
Saygılar
sunuyor, iyi günler diliyorum. (AK PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir. 
Değerli
arkadaşlar, gündemin “Seçim” kısmına geçiyoruz. 
Komisyonlarda
boş bulanan ve Adalet ve Kalkınma Partisi Grubuna düşen üyelikler için seçim
yapacağız. 
VIII.- SEÇİMLER
A) Komisyonlarda Açık Bulunan Üyeliklere Seçim
1.- Millî Eğitim, Kültür, Gençlik ve Spor Komisyonunda
boş bulunan üyeliğe seçim
BAŞKAN
– Millî Eğitim, Kültür, Gençlik ve Spor Komisyonunda boş bulunan 1 üyelik için
Kahramanmaraş Milletvekili Habibe Öçal aday gösterilmiştir. 
Oylarınıza
sunuyorum: Kabul edenler... Kabul etmeyenler... Kabul edilmiştir. 
2.- Kadın Erkek Fırsat Eşitliği Komisyonunda boş
bulunan üyeliğe seçim
BAŞKAN
– Kadın Erkek Fırsat Eşitliği Komisyonunda boş bulunan 1 üyelik için Kütahya
Milletvekili Ceyda Çetin Erenler aday gösterilmiştir. 
Oylarınıza
sunuyorum: Kabul edenler... Kabul etmeyenler... Kabul edilmiştir. 
Değerli
arkadaşlar, birleşime on beş dakika ara veriyorum. 
Kapanma Saati: 17.06
İKİNCİ OTURUM
Açılma Saati: 17.28
BAŞKAN: Başkan Vekili Mustafa ŞENTOP
KÂTİP ÜYELER: Barış KARADENİZ (Sinop), Rümeysa KADAK
(İstanbul)
-----0-----
BAŞKAN
– Türkiye Büyük Millet Meclisinin 22’nci Birleşiminin İkinci Oturumunu
açıyorum.
Değerli
arkadaşlar, alınan karar gereğince gündemin “Kanun Teklifleri ile
Komisyonlardan Gelen Diğer İşler” kısmına geçiyoruz.
1’inci
sırada yer alan, Kocaeli Milletvekili İlyas Şeker ve 6 Milletvekilinin Çevre
Kanunu ve Bazı Kanunlarda Değişiklik Yapılmasına Dair Kanun Teklifi ve Çevre
Komisyonu Raporu’nun görüşmelerine kaldığımız yerden devam edeceğiz. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Kocaeli Milletvekili İlyas Şeker ve 6
Milletvekilinin Çevre Kanunu ve Bazı Kanunlarda Değişiklik Yapılmasına Dair
Kanun Teklifi (2/1285) ve Çevre Komisyonu Raporu (S. Sayısı: 15) (*)
BAŞKAN –
Komisyon? Yerinde.
22/11/2018 tarihli
21’inci Birleşimde İç Tüzük’ün 91’inci maddesine göre temel kanun olarak
görüşülen 15 sıra sayılı Kanun Teklifi’nin tümü üzerindeki görüşmeler
tamamlanmış olup maddelerine geçilmesinin oylaması işleminde kalınmıştı.
(Uğultular)
Arkadaşlar, ben
metni okuyamıyorum gürültüden. Lütfen sessiz olur musunuz. Dışarıda
konuşabilirsiniz isterseniz. 
Şimdi teklifin
maddelerine geçilmesini oylarınıza sunuyorum: Kabul edenler… Kabul etmeyenler…
Kabul edilmiştir.
Şimdi birinci
bölümün görüşmelerine başlıyoruz. 
Birinci bölüm, 8’inci maddeye bağlı ek madde 11, ek
madde 12 ve ek madde 13 ile 17’nci maddeye bağlı geçici madde 17 ve geçici
madde 18 dâhil 1 ila 17’nci maddeleri kapsamaktadır. 
Birinci
bölüm üzerinde söz talepleri var. 
İYİ
PARTİ Grubu adına Muğla Milletvekili Metin Ergun. 
Buyurun
Sayın Ergun. (İYİ PARTİ sıralarından alkışlar) 
Süreniz
on dakika. 
İYİ
PARTİ GRUBU ADINA METİN ERGUN (Muğla) – Teşekkür ederim Sayın Başkan. 
Genel
Kurulu saygıyla selamlıyorum. 
Öncelikle,
helikopter kazasında şehit olan askerlerimize rahmet, kederli ailelerine ve
milletimize başsağlığı diliyorum. 
Teklifi
genel itibarıyla destekliyoruz. Bununla birlikte, çevre meseleleriyle ilgili
görüşlerimizi sizlerle paylaşmak istiyorum. 
Değerli
milletvekilleri, bizim medeniyetimiz ve kültürümüz çevre konusunda bir şuur
medeniyetidir. Hem kültürümüz hem de inancımız açısından bu böyledir.
İnancımızda da çevrenin, suların, havanın temizliği, ağaç sevgisi ve benzeri
hususlarda burada tek tek açıklayamayacağımız kadar çok ayetikerime ve hadisişerif
vardır. 
İnancımıza
göre, yeryüzü ve gökyüzü ile ikisinin arasındaki her şey Allah’a aittir yani
inancımıza göre çevre Allah’ın eseridir. Onu korumak, Allah’ın eserini
korumaktır. Buradan hareketle diyebiliriz ki: Çevrenin korunması, Allah’ın
yarattığı bir emanet olarak bizim sorumluluğumuza verilmiştir. 
Hazreti
Peygamber’in birçok hadisinde de çevrenin önemi vurgulanmıştır.
Peygamberimiz’in, başta ağaçların, bitkilerin, kuşların, hayvanların, toprağın,
havanın ve suyun kendi hakları olduğunu, tahrip edilmemesini, aşırı
kullanılmamasını ve suistimal edilmemesini öğütleyen çok sayıda hadisişerifi
vardır. Bu hadislerden birisi şöyledir: “Yarın kıyametin kopacağını bilseniz
bile bir ağaç dikin.” Bugün nefislerimizi bu hadis doğrultusunda sorgulamamız gerekiyor.
Biz yeşile, doğaya, ağaca bu kadar ehemmiyet veren bir peygamberin ümmetiyiz.
İşte, medeniyetimizin çevre ahlakının ve şuurunun temeli bu inanç ve bu
anlayıştır. 
Biz
“Yaş kesen baş keser.” ve “Ormanlarımdan bir dal kesenin kolunu keserim.” düsturunu
iman hâline getiren ecdadın ahfadıyız. Cami önünde, ev avlusunda, dam başında,
mezarlıklarda veya dağ başlarında, su içsinler diye kuşlar veya hayvanlar için
suluk yapan, evinin temelini attığı anda avlusuna ağacını diken, eviyle
birlikte kuş evlerini de inşa eden bir kültürden geliyoruz. Medeniyetimizde ve
tarihimizde doğaya duyulan saygıyla ilgili anlatılacak çok sayıda hikâye,
verilecek çok sayıda örnek vardır. Mesela, Atatürk’le ilgili, hepimizin bildiği
bir yürüyen köşk örneği vardır. Buna göre, köşkün yanındaki çınar ağacının
dalları köşkün camlarını kıracak kadar duvarlara baskı yaptığı için çınarın
dallarının kesilmesi gündeme gelmiştir. Atatürk konudan haberdar olmuş ve ağacı
kesmek yerine köşkü kaydırtmıştır. Peki, bugün böyle miyiz? Cami avlusundaki
kuş suluklarını betonla dolduran belediyeler hangi medeniyetin temsilcileridir?
Hayvanlara işkence eden, onlara her türlü katliamı ve kötülüğü yapan nesil
hangi kültürde yetişmiştir? “Yaş kesen baş keser.” anlayışından yazlık saray
için 50 bin ağaç kesen anlayışa ne tez evrildik ve bu yeni zihniyet hangi
medeniyeti temsil etmektedir? Mesela, zeytin, zeytin ağacı, kitabımızda üzerine
ant içilen bir nimettir. Zeytinden 5 surede, 6 ayette bahsedilmektedir. Zeytin
sadece bizim inancımızda ve kültürümüzde değil, bütün inanç ve kültürlerde de
mübarek bir nimet ve “ölümsüzlük ağacı” olarak algılanır. Mesela, Homeros’un
İlyada Destanı’nda zeytinle ilgili olarak şöyle bir bölüm vardır. Olay,
Homeros’un dinlenmek için zeytin ağacına yaslanması sırasında cereyan eder ve
zeytin ağacı Homeros’un kulağına şöyle fısıldar: “Ben hem herkese aitim hem hiç
kimseye ait değilim, senden önce de buradaydım, senden sonra da burada
olacağım.” Tekrar ediyorum: “Ben hem herkese aitim hem hiç kimseye ait değilim,
senden önce de buradaydım, senden sonra da burada olacağım.” Bu tirat, aslında
bir çevre felsefesidir. Çevreye ait hiçbir şey bize ait değildir. Biz nöbetçi,
emanetçileriz ve görevimiz çevreyi aldığımız gibi bir sonraki nesle
devretmektir. Bütün inançlar ve kültürler zeytine bu şekilde yaklaşırken
zeytinlikleri kesip yok edecek maden aramayla ilgili kanuni düzenleme
gayretleri neyi ve kimi temsil etmektedir? Bilmemiz gereken şudur: Bizler
çevrenin, doğanın ve doğal yaşamın sahibi değiliz. Hepimiz doğanın, doğal
varlıkların emanetçisi konumundayken el birliğiyle emanete ihanet ediyoruz, bu
anlayışı ve doğal güzelliklerimizi gelecek nesillere aktarmak yerine onlara
büyük sorunlar bırakıyoruz, çocuklarımıza yaşanılmaz bir çevre bıraktığımızı
görmüyoruz. 
Değerli
milletvekilleri, kabul etmememiz gerekir ki bugün topraklarımız, ormanlarımız,
derelerimiz, göllerimiz, nehirlerimiz ve denizlerimiz ölüyor, biz öldürüyoruz.
İnancımız ve kültürümüz gereği sadece emanetçi ve korumakla yükümlüyken biz
doğaya düşmanca, vahşice davranıyor ve onu yok edip öldürüyoruz. Bu hususta
Türk edebiyatının büyük edibi Yaşar Kemal şöyle demektedir: “En büyük
vatanseverlik toprağını korumaktır, sevmektir. Vatan kurtarılabilir ama ölmüş
bir toprak diriltilemez.” Bu bakımdan, öldürdüğümüz, yok ettiğimiz birçok doğal
varlığı tekrar diriltemeyeceğimiz hususunu bir an olsun aklımızdan çıkarmamamız
gerekiyor. 
Ülkemizdeki
kuş türleri yok oluyor. Nice hayvanın nesli tükendi ya da tükeniyor.
Türkülerimize damga vuran telli turna yok olmak üzere. Denizlerimizde de balık
çeşitliliği bitiyor. Ulu doğan, bozkır kartalı, Akdeniz foku, alageyik, Anadolu
leoparı, Apollo kelebeği gibi coğrafyamıza renk veren, can veren bir sürü
hayvan türünü yok ettik ve yok etmeye de devam ediyoruz. Çevreye ve doğaya
bakışımız siyasetüstü bir anlayışla şekillenmelidir. Çünkü topraklarımız,
denizlerimiz, ormanlarımız hepimizindir hatta sadece bizim değil, bütün
canlıların, insanlığın ortak malıdır. Ancak bu anlayışla doğayı kurtarabilir ve
çocuklarımıza yaşanabilir bir vatan bırakabiliriz, bırakmalıyız da. 
Değerli
milletvekilleri, hesaplamalara göre, 2030 yılında 100 milyonluk nüfusla su
fakiri bir ülke olacağız. Sadece yağışlar azalacağından dolayı değil, su
kaynaklarımızı kötü kullandığımız için bu, böyle olacak. Mesela çok sayıda gölümüz
kurudu, eskiden var olan birçok göl bugün yok, çok sayıda göl ise kuruma, yok
olma tehdidiyle karşı karşıyadır. Çevre sorunlarımızın en büyüğü çevre
kirliliğidir, en fazla kirlilik ise sularımızdadır. Ege’de, Marmara’da ve İç
Anadolu’daki dere ve göllerin tamamı kirlenmiş durumdadır. Bu dere ve göller,
birinci sınıf temiz yüzey suyu olma vasfını yitirmiş durumdadırlar. Büyük
Menderes, Küçük Menderes, Gediz, Kızılırmak, Sakarya, Bakırçay ve Susurluk
Nehirleri açık birer kanalizasyona dönmüş durumdadır. Çevre Mühendisleri
Odasına göre, yüzey sularımızın yüzde 80’i kirlenmiş durumdadır. 
Değerli
milletvekilleri, ülkemizde evsel ve kentsel atık suların yeniden kullanım oranı
yüzde 1’in altındadır. Yani bu suların yüzde 99’unu dönüştüremiyoruz çünkü atık
su arıtma tesislerimizin sayısı az ve olanlar da verimsiz çalışıyor. Arıtma
tesisi yetersizliğiyle denizlerimizi, topraklarımızı ve yer altı sularımızı
kirletiyoruz. Aktif organize sanayi bölgelerinin yarısından fazlasının atık su
arıtma tesisi yok. Ergene Nehri’ni tamamen kaybettik, nehirden bugün tamamen
zehir akıyor desek yeridir çünkü 2.600 tesis, atıklarını arıtmadan bu nehre
boşaltıyor.
İçme
suyu arıtma tesislerimiz de kötü durumdadır. Bugün musluktan su içen kimse
kalmadı desek yeridir. 
Teklifteki
poşetlerden bedel alınması, konuya önem vermek açısından iyi niyetli bir
yaklaşımdır fakat yetersizdir. Tek kullanımlık poşetlerin üretimini de
kısıtlamamız gerekmektedir. Ayrıca, doğada daha kolay çözünen ve bezden yapılan
torba veya file gibi ürünlerin üretilmesini ve kullanılmasını teşvik etmemiz
gerekmektedir. 
Günümüzün
en büyük küresel tehdidi olan iklim değişikliği konusunda Paris Anlaşması’nı
imzaladık fakat henüz yüce Meclisimize getirmedik. Paris Anlaşması’nı
Meclisimizden geçirmemiz gerekmektedir. Bu, milletimizin insanlığa karşı bir
sorumluluğudur. 
(Mikrofon
otomatik cihaz tarafından kapatıldı) 
BAŞKAN
– Sayın Ergun, bir dakika ilave süre veriyorum.
Buyurun.
METİN
ERGUN (Devamla) – Teşekkür ederim Sayın Başkan.
1.500
kilometre kıyısı olan Muğla, deniz kirliliğinin en çok etkilendiği illerimizden
biridir. Muğla’nın koyları ve sahilleri teknelerin ve gemilerin sintine ve
yakıt atıklarıyla kirlenmeye başlamıştır. Bu teklif meseleye çeşitli cezai
yaptırımlar getiriyor ama bu cezalar caydırıcı değildir. Arzumuz şudur:
Denizlerimizi kirletenlere caydırıcı yaptırımlar koyalım ki kimse denizlerimizi
kirletmeye cesaret edemesin. 
Şüphe
yok ki çevre meselesine hukuki çözümler gerekiyor fakat sadece hukuki çözümler
yetmez; bu, her şeyden önce, bir bilinç ve eğitim meselesidir. Öncelikle
kendimizden başlayarak ilkokuldan itibaren çocuklarımızı çevre ve doğa
bilinciyle ilgili yoğun bir eğitime tabi tutmamız ve onların bu bilinçle, bu
anlayışla yetişmesini sağlamamız gerekmektedir.
Bu
duygu ve düşüncelerle konuşmama son verirken yüce heyetinizi saygıyla
selamlıyorum. (İYİ PARTİ sıralarından alkışlar)
BAŞKAN
– Birinci bölüm üzerinde Milliyetçi Hareket Partisi Grubu adına İzmir
Milletvekili Hasan Kalyoncu. 
Buyurun
Sayın Kalyoncu. (MHP sıralarından alkışlar)
MHP
GRUBU ADINA HASAN KALYONCU (İzmir) – Zaman zaman ülkemizde çeşitli bakanlıklar
arasında birleşmeler ve ayrışmalar yaşanmakta, bunu hepimiz biliyoruz. 
Daha
önce Çevre ve Orman Bakanlığı iken meydana gelen ayrışmadan sonra Çevre ve
Orman Bakanlığı birbirinden ayrılmış fakat bazı genel müdürlükler ve yetki
karmaşası ortaya çıkmıştır. Bu yetki karmaşaları şu anda hâlâ devam etmekte ve
bu da ülkemiz açısından sorun oluşturma durumuna girmiştir. Birkaç örnekle
durumu açıklamak gerekirse Tarım ve Orman Bakanlığı herhangi bir alanda millî
park oluşturma çalışmalarını yapıp millî park oluşturma kararı aldıktan sonra,
millî park olup olmamasında en son kararı Çevre ve Şehircilik Bakanlığı
vermektedir. Sulama, içme suyu, su kaynaklarının korunması, arıtım tesislerinin
kurulmasıyla ilgili altyapı hizmetleri de tamamen Tarım ve Orman
Bakanlığındayken denetimi Çevre ve Şehircilik Bakanlığı tarafından
yapılmaktadır yani bütün altyapıyı hazırlayan bakanlık denetimde yok durumunda.
Ayrıca, bu denetimler planlı şekilde yıllık olarak veya şikâyete bağlı gündeme
gelerek yapılmaktadır. 
Koruma
ve İzleme Dairesi Başkanlığının görevleri arasında yer alan alıcı ortamların
kirlenmesi ve korunmasıyla ilgili usul ve esasların belirlenmesi konusu ile Su
Yönetimi Genel Müdürlüğü Su Kalitesi, İzleme ve Su Bilgi Sistemi Daire
Başkanlıkları sular yönünden çakışmaktadır. 
Kara
ve su ürünleri avcılığıyla ilgili konular ise direkt olarak Balıkçılık ve Su
Ürünleri Genel Müdürlüğü ile Doğa Koruma ve Millî Parklar Genel Müdürlüğü
içerisinde tekrar konu edilerek ele alınmaktadır. 
Ayrıca,
atık sularla ilgili deşarj standartları yine Tarım ve Orman Bakanlığı
tarafından belirlenirken Çevre ve Şehircilik Bakanlığı tarafından
denetlenmektedir. 
Bunların
yanı sıra, hava ve toprak kirliliği konularında yetkili kurum Çevre Bakanlığı
iken oluşturdukları etkiler açısından Tarım Bakanlığı olumsuz yönde
etkilenmektedir. Bölgede sorunlar direkt Tarım ve Orman Bakanlığı üzerine
gelmektedir. Çiftçilerimiz, bölge sakinleri veya vatandaşlarımız direkt olarak
Tarım ve Orman Bakanlığına şikâyetleri iletmektedirler. Yapılan bu tesislerin
tamamı Çevre ve Şehircilik Bakanlığının izin ve kontrolüne tabi iken olumsuz
etkileri Tarım ve Orman Bakanlığı tarafından göğüslenmeye çalışılmaktadır. 
Ayrıca,
çevreyi kirleten kurumların kirletici değerleri ve boyutları göz önünde
bulundurularak cezalar kesilmemekte ve adaletsiz bir durum ortaya çıkmaktadır.
İşletmelerin Çevre Kanunu’ndan kaynaklı yükümlülüklerini yerine getirme
zorunluluğu, özellikle, fabrikalarda hava, su ve toprak emisyonlarının
yönetmelikte belirtilen sınır değerlere getirilmesi, çevre izni alması zorunlu
olup bu zorunluluğa karşı işletmelere çevre cezası yazılıp idari yaptırım
uygulanmaktadır. Cezaların meblağlarının büyüklüğü işletmelere kuruluş
aşamasında mali açıdan külfet oluşturmaktadır. Bu sebeple, gerek çevresel
yükümlülüklerini yerine getirmek, çevrenin kirlenmesini önlemek ve gerekse
sürdürülebilir kalkınmayı gerçekleştirebilmek için kuruluş aşamasında çevre
cezası yazmak yerine, sigorta primi indirimi veya teşvik sağlarken çevresel
yükümlülüklerini yerine getirip getirmediklerine bakmak hem şirketleri ceza
karşısında maddi külfetten kurtaracak hem de çevrenin kirletilmemesi için
gerekli önleyici tedbirleri alarak firmalara otokontrol sağlayacaktır. 
Denetimlerin
sürekli ve ihtiyaca göre yapılacağı bir sistem oluşturulmalıdır. Bugün
ülkemizde çoğu belediyenin atık su arıtma tesisi tam manasıyla çalışmamaktadır,
bir kısmında atık su arıtma tesisi bulunmamakta ve evsel atık suları direkt
olarak alıcı ortamlara bırakmak suretiyle çevre kirliliğine sebebiyet
vermektedir.
Değerli
milletvekilleri, yakın gelecekte ülkemizde su problemi yaşanacak olmasına
rağmen ülkemizde geçerli olan bir su kanunu yoktur, aynı zamanda geleceğe dönük
bir planlama da söz konusu değildir. Ülkemiz, bitki ve hayvan endemik türleri
bakımından oldukça zengindir fakat su miktarında azalmalar ve kurumalar devam
ederken bu türlerin birçoğu yok olmakta ve ülkemizdeki genetik miras
kaybolmaktadır. İklim değişiklikleri doğal bitki ve hayvan türlerini ve dağılımlarını
olumsuz yönde etkileyerek ve devamında, endemik türlerin yaşadığı
mikroklimaların da yok olmasına sebep olacaktır. Bu endemik türler arasında
tıbbi ve aromatik bitkiler de yer almaktadır. Bir an önce iklim değişikliği
senaryolarına göre önlemler geliştirilmeli ve bu organizmaların korunma yolları
ortaya konulmalı ve önlemler paketi oluşturulmalıdır, tarım alanlarında
yapılaşmanın önüne geçilmeli ve iklim değişikliği senaryolarına göre
planlanmalıdır. Ayrıca, bugünkü tarım ürünü desenleri ortaya konulmalı ve
geleceğe yönelik ürün deseni planlaması da yapılmalıdır. 
İklim
değişikliği tüm bölgelerde düzensiz yağışlarla kendini göstermeye başlamıştır.
Düzensiz yağışlar sağanak şeklinde geldiğinden çeşitli felaketlere sebep
olmasının yanında, yeryüzüne inen suyun da tutulamadığı anlamına gelmektedir.
Avrupa’da ve dünyada çoğu ülkede su kanunu mevcut olup yer altı barajları veya
yer altı su havzaları oluşturulmuştur. Ülkemizde bu iki konuda da oldukça az
sayıda çalışma ve girişim mevcut olup gelecekte böyle problemler oluşturacağı
açıktır çünkü ülkemizde suyla ilgili birçok bakanlık mevcut olup aralarında
koordinasyon oldukça zayıftır. Ülkemizde sular hakkında kanun 1926 yılında
yayımlanmıştır, daha sonra 1956’da bir düzenlemeye gidilmiştir. Bugün, sularla
ilgili temel kanun durumunda olan bu kanun varken bakanlıklar içerisinde kanun
ve KHK’yle çeşitli düzenlemeler yapılmıştır fakat bu kanun, KHK ve
yönetmeliklerde hâlen görevler ve kurallar yönünden çakışmalar mevcuttur. Tüm
bu aksaklıkların giderilebilmesi ve su yönetiminin planlanmasının
sağlanabilmesi için suyun yönetiminin tek bir birimden yapılması gerekmektedir.
Bu iş için kurulan Su Enstitüsü bu amaca hizmet edememekte ve su yönetimine
ekstra yük getirmektedir. Kuruluş amacına baktığınız zaman, bakanlıkların
birbiriyle koordinasyonunu sağlayacak şekilde planlanmış ve su yönetimi
üzerinde üst kurum olarak planlaması yapılmış fakat daha sonra, yaptığı
çalışmalarda bu görevi yerine getirememiştir. 
Millî
bir su politikası oluşturamazsak gelecek yıllarda ülkede büyük problemlerle
karşı karşıya kalacağız. Şimdi, ülkemizdeki nehirlerde bir kısım kirlilik
olmasına rağmen bu kirlilikle ilgili 25 havzada ilgili kurumların yaptığı
çalışmalar mevcut olup havzaların tamamında havza planlamaları yapılmıştır. Fakat
alınacak önlemler ve bu alınan önlemlerin devamında işlerin nasıl yürüdüğü
konusunda da kontrol gereklidir. Bu alınan ve yapılan önlem ve koruma
planlarının gidişatı sıkı bir şekilde takip edilmelidir. 
Millî
bir su politikası oluşturulabilmesi, çevre ve doğa konusunda daha sorumlu ve
hassas olunması dileğiyle hepinizi saygıyla selamlıyorum. (MHP sıralarından
alkışlar) 
BAŞKAN
– Birinci bölüm üzerinde Halkların Demokratik Partisi Grubu adına Gaziantep
Milletvekili Mahmut Toğrul. 
Buyurun
Sayın Toğrul. (HDP sıralarından alkışlar) 
HDP
GRUBU ADINA MAHMUT TOĞRUL (Gaziantep) – Teşekkür ederim. 
Sayın
Başkan, değerli milletvekilleri; (2/1285) esas numaralı Çevre Kanunu ve Bazı
Kanunlarda Değişiklik Yapılmasına Dair Kanun Teklifi üzerine grubum adına söz
aldım. Bu vesileyle Genel Kurulu ve Genel Kurulun sevgili emekçilerini saygıyla
selamlıyorum. 
Değerli
milletvekilleri, AKP’nin çevre politikası doğayı talan etmiş durumda. HES’ler
nedeniyle dereler ya kurumuş ya da can çekişir hâle gelmiştir. Ormanlar tahrip
edilmekte ve ranta açılmaktadır. Tarım alanları yok edilmekte ve doğanın
kapitalizmin kıskacına sokulması, doğanın daha fazla ve daha hızlı
yitirilmesine neden olmaktadır. 
Bakınız,
bizim tespit ettiğimiz kadarıyla yine AKP hükûmetleri zamanında üzerinde en
fazla değişiklik yapılan kanun ve yönetmelikler çevreyle ilgili kanun ve
yönetmeliklerdir. AKP hükûmetleri bir yandan ulusal ve uluslararası koruma
sözleşmeleri kapsamında başta iklim, orman, deniz ve sulak alanların korunması
gibi birçok alanda stratejik belgeleri oluşturmasına karşın başta enerji ve
inşaat sektörlerine dair politikalarında bütün bu strateji belgelerini rafa
kaldıran bir yaklaşım içerisindedir. Çevrenin, doğanın korunma ve kullanma
ilişkisinde AKP hükûmetleri “koruma” ilkelerine karşı her zaman ve her durumda
“kullanma” ilkesini esas almaktadır.
Bunun
yanı sıra son yıllarda plansız ve çarpık kentleşme, sanayileşme, turizm ve
ulaştırma, kıyıların hızla yapılaşması gibi sebeplerle doğaya ciddi zararlar
verilmiştir. 
Öte
yandan, AKP, neoliberal politikasıyla, ekolojiye, “Ben nasıl kâr ederim.” diyen
şirketler gibi bakmaktadır. Bir yandan riskli yapı ilan edilen yapıların
yıkıldığı, diğer yandan yeni riskli yapıların üretiminin sürdürüldüğü, afet
riski gerekçe gösterilerek tüm kentlerimizin bir rant aktarım alanı hâline
dönüştürüldüğü bir gerçekliktir. Eğer her şeye maliyet gözüyle bakıyorsanız
bütün bu iklim krizlerinden canlı türlerinin yok olmasına, doğal afetler,
hastalıklar, salgınlardan ve açlığa kadar bir sürü sorun yaratmış olursunuz. 
Son
yıllarda, su havzalarının kullanıma, yerleşime, sanayiye ve turizme açıldığını
görüyoruz. Bunun sonucunda, su havzaları, toprağı ile dereleri, gölleri, yer
altı suyuyla giderek kirletilmektedir. Önümüzdeki yıllarda su krizi yaşanacağı
açıkça ortadayken diğer taraftan mevcut su alanları enerji projelerinin
kullanımına açılmaktadır. Nedenler üzerinde durulmadan sonuçlarla baş
edilebileceği sanılıyor.
Değerli
milletvekilleri, (2/1285) esas numaralı Çevre Kanunu ve Bazı Kanunlarda
Değişiklik Yapılmasına Dair Kanun Teklifi’yle bir kez daha çevreyle ilgili 3
temel kanunda değişiklikler yapılmak istenmektedir. Çevre Kanunu açısından
Sıfır Atık Projesi’ne entegrasyon, depozito, plastik poşet uygulamasının
kalması, ceza artışları gibi temel düzenlemeler getirilmek istenmektedir. 
“Kamu
kurum ve kuruluşlarınca inşaatın yapımına ve denetimine ilişkin hizmet alımı
yapılmış ise inşaatın yapımına ve denetimine ilişkin her türlü fenni mesuliyet
Kamu kurum ve kuruluşu adına danışman firmanın mimar ve mühendislerince üstlenilebilir.”
denilmektedir. “Danışman firma”yla kastedilen kimdir, müteahhit firma mıdır
yoksa başka bir şey midir? Bu konuda çok ciddi belirsizlikler bulunmaktadır. 
Diğer
bir yandan kötüye kullanım sonucu ortaya çıkan iklim değişikliğiyle ilişkili
olan etkiler, kıyı ve deniz alanlarına bağlı yaşayan toplumları ve ekonomileri
daha fazla etkilemektedir. Birçok ülke, bu etkileri azaltmak için çaba sarf
etmiş ve denizel biyolojik çeşitliliğin korunmasını sağlamak için deniz ve kıyı
koruma alanları kurmuşlardır ancak gösterilen bu çabalara rağmen deniz ve kıyı
koruma alanlarının hâlâ ciddi eksiklikleri vardır. 
Bilindiği
gibi, Türkiye kıyılarında yaklaşık beş yüz tür canlı balığın varlığı tespit
edilmiştir. Bunların yüzde 50'sinin stoklarının yerel olarak yok olma tehlikesi
altında olduğu tahmin edilmektedir. Henüz yeterince algılanamayan "koruma
alanları” ifadesi ve uygulamasının Türkiye'nin deniz alanlarındaki biyolojik
çeşitliliğe yönelik bu tehditleri ortadan kaldırmada önemli bir role sahip
olması gerekir. Bu açıdan bakıldığında Türkiye'de denizler ve kıyı alanları
yeterince korunmamaktadır. Ayrıca denize dolgu yapılarak yapılan Ordu-Giresun
Havaalanı ve inşa hâlindeki Rize-Artvin havaalanı çalışmaları sırasında söz
konusu dolgular vadilerde ve denizlerde büyük bir ekolojik tahribat yarattı.
Denizde dolgu temeline dayanan havaalanı, meydan, liman, barınak, turizm
tesisi, turistik ada gibi projelerin tek bir amacı var; inşaat şirketlerine iş
alanı yaratmak.
Birçok
su alanı ve göllerimiz kurumakla yüz yüzedir. Konya Ereğli sazlıkları yüzde 90
oranında kurumuş durumdadır. Beyşehir Gölü'nden sulama maksatlı aktarılan su
miktarının yıllık 350-400 milyon metreküpe ulaşmasından dolayı kurak dönemlerde
gölün su seviyesi düşmektedir. Seyfe Gölü tamamen kurumaya yüz tutmuş
durumdadır. Türkiye'nin Maldivleri olarak anılan Burdur'daki Salda Gölü,
Konya'ya bağlı Karapınar ilçesindeki dünyanın ender jeolojik yapılarından biri
olan Meke Maarı ve Maar Gölü ve daha adını sayamadığımız birçok göl sanayi
kirlenmesi ve yanlış tarım politikaları yüzünden yok oluşla karşı karşıyadır.
Mevcut
su alanlarının yenilenebilir enerji yatırımlarına açılması sorunlarıyla söz
konusu sorunlar daha da katmerleşecektir. Göller ve su alanları üzerine
yapılacaklar kategorik olarak "yenilenebilir enerji” olarak
adlandırılmakta. Örneğin güneş enerji santralleri göl yüzeyinin güneşle
temasını keserek göl ekosisteminin güneşten mahrum bırakılmasına neden
olmaktadır. Bazı göllerin alt katmanlarının doğal gaz depolama alanı olarak
kullanılmak istendiğine dair dönem dönem basında yer alan haberler mevcuttur.
Bu tür uygulamalarda göl ekosisteminin nasıl etkileneceğine dair yeterli
bilimsel araştırma, çevresel etki değerlendirmesi yapılmadan sadece kısa
dönemli ekonomik kaygılarla hareket edildiği açıkça ortadadır. İşte tam bu
nedenle biz bu yasa teklifine karşı çıkıyoruz.
Aynı
şekilde, Bakanlığın kendi tasarrufundaki taşınır ve taşınmazların, kısa sürede,
mümkün olan en az kamu kaynağı kullanılarak satışı ve kiralanması öngörülüyor. 
Afet
Riski Altındaki Alanların Dönüştürülmesi Hakkında Kanun kapsamında daha hızlı,
etkin iş yapılması gerekçesiyle Çevre ve Şehircilik Bakanlığı, TOKİ, İller
Bankası, idarenin ve iştiraklerinin protokol yapabileceğini düzenliyor. AKP
belediyelerinin Sayıştay raporları ortada, bütün ihaleler kendi yandaşlarına
verilmektedir. Bu düzenlemelerle yapılacak ihaleler denetimden uzak tutulmaya
çalışılıyor.
Plastik
poşetin paralı hâle getirilmesi kararıyla övünen Çevre Bakanının tavrı
samimiyetten uzaktır. Neden? Geçtiğimiz haftalarda İngiliz The Guardian
gazetesinde yayınlanan bir haberde Türkiye'nin İngiltere'den 2018 yılı ilk üç
ayında 27.034 ton plastik çöp aldığı yer aldı; 2017 yılı içinde ise toplam
ithalatın 205 bin ton olduğu belirtildi. 2018 yılında ise bu rakamın 500 bin
tona ulaşması bekleniyor. Bakanın övünerek aktardığı 179 ton atığın ayrı
toplanmasından da anlaşılacağı gibi Türkiye'de toplanan çöplerin sadece yüzde
1'i geri dönüşüme tabi tutuluyor. Tüm bunlar iktidarın Türkiye coğrafyasını
atık merkezi hâline getirdiğini gösterirken, bu bağlamda yapılan açıklamaların
farklı amaç için gerçekleştirildiğini açıkça ispat etmektedir.
Değerli
milletvekilleri, bu Meclis her şeyden önce kendi onuruna, kendi vekillerine
sahip çıkmalıdır. Biliyorsunuz, geçen hafta, bir hafta önce Sayın Demirtaş’la
ilgili bir AİHM kararı yayınlandı. AİHM kararında açıkça Selahattin Demirtaş ve
arkadaşlarımızın tutuklanmasının siyasi kararla olduğu ortadadır. AKP’nin
derhâl, aslında AİHM’in bu içtihadını, bu vurgusunu yerine getirmesi ve serbest
bırakması gerekirken AKP, maalesef, “AİHM, yerli hukukun verdiği kararlara
giremez.” deniyor.
(Mikrofon
otomatik cihaz tarafından kapatıldı) 
MAHMUT
TOĞRUL (Devamla) – Sayın Başkan…
BAŞKAN
– Sayın Toğrul, buyurun.
MAHMUT
TOĞRUL (Devamla) – Peki, ben, buradan size sormak isterim değerli arkadaşlar:
90’ıncı maddenin beşinci fıkrasında ne deniliyor? Türkiye’deki iç hukukla
uluslararası hukuk karşı karşıya geldiğinde veya zıt kararlar verildiğinde
açıkça uluslararası hukukun üst norm olduğunu söylüyor. 
Şimdi
durum bu iken değerli arkadaşlar, AİHM kararını yerine getirmemekle önümüzdeki
dönem ülkenin içine sürükleneceği bir felaket durumu ortaya çıkacaktır. Biz
buradan Hükûmeti uyarmak istiyoruz. 
Bakın,
benim, AKP’li milletvekillerine bir tavsiyem var. Sayın Selahattin Demirtaş’ın
mahkemelerdeki ifadelerini, mahkemelerdeki savunmalarını hukuk fakültelerinde
okutsunlar, hukuk fakültelerine bir ders olarak koysunlar ve gerçekten AKP
milletvekilleri ve talimatlı yargı bir miktar hukuk öğrensin. 
Hukuk
hepimize lazımdır. Bu Meclisin de birinci görevi, kendi üyelerine sahip
çıkmaktır. 
(Mikrofon
otomatik cihaz tarafından kapatıldı)
MAHMUT
TOĞRUL (Devamla) – Bugün, bu dönem seçilmiş olan milletvekilimiz Leyla Güven’in
açlık grevinin yirminci günü. Hep beraber ya bu kara tabloya “devam” diyeceğiz
ya da bir an önce bu Meclis, üyelerine, siyasete ve hukuka sahip çıkacaktır.
Bunu umuyor, bekliyorum. 
Teşekkür
ediyor, saygılar sunuyorum. (HDP sıralarından alkışlar) 
MUHAMMED
LEVENT BÜLBÜL (Sakarya) – Sayın Başkanım, önceki konuşmasıyla ilgili, hatibimiz
Sayın Kalyoncu bir düzeltme yapacak ama…
BAŞKAN
– Buyurun. 
HASAN
KALYONCU (İzmir) – Efendim, konuşmamın başında sehven selamlamayı unutmuşum,
bir kasıt yoktur; onu belirtmek açısından, kayıtlara geçmesi açısından. 
Teşekkür
ediyorum.
BAŞKAN
– Teşekkür ederim, sağ olun. 
Birinci
bölüm üzerinde Cumhuriyet Halk Partisi Grubu adına İzmir Milletvekili Mahir
Polat…
Buyurun
Sayın Polat. (CHP sıralarından alkışlar) 
CHP
GRUBU ADINA MAHİR POLAT (İzmir) – Sayın Başkan, Sayın Divan, yüce Meclisimizin değerli
milletvekilleri; hepinizi saygıyla selamlıyorum.
Konuşmama
başlamadan önce, geçtiğimiz günlerde kaybettiğimiz, Çevre Komisyonumuzun da
Değerli Milletvekili olan Edirne Milletvekilimiz Erdin Bircan’ı rahmetle
anıyorum. 
Çevre
Kanunu ve Bazı Kanunlarda Değişiklik Yapılmasına Dair Kanun Teklifi üzerine söz
almış bulunmaktayım. Komisyon çalışmaları sırasında bu kanunla ilgili muhalefet
ettiğimiz, karşı çıktığımız maddeleri dile getirmiştik, önerilerimizi de dile
getirmiştik; bir kısmı kabul oldu, bir kısmı kabul olmadı. Ben burada, bu
muhalefet ettiğimiz maddeler ve Türkiye’de yaşanan çevre sorunlarıyla ilgili,
özellikle İzmir ölçeğinde, konuşma yapmak istiyorum. 
Sayın
milletvekilleri, Çevre ve Şehircilik Bakanlığımızın sunumunda da görüldüğü
üzere Çevre ve Şehircilik Bakanlığımızın geçtiğimiz yıllarda terörle ilgili
ciddi bir emek, zaman ve para harcadığını görüyoruz. Terörün her türlüsüne karşıyız,
terör bir insanlık suçudur. Fakat son zamanlarda artan çevre katliamlarını da
aynı derecede çevre terörü olarak addediyoruz, öyle görüyoruz. Seçildiğim
günden bugüne İzmir’de yaşanan çevre terörüyle mücadele etmek durumunda kaldım.
Buradan, Tire Başköy’de jeotermale karşı direnen Tire Başköylüleri
selamlıyorum. Tire Başköy, dünyada, incir üretimi için iklimi en uygun iki
yerden bir tanesidir; birisi Kaliforniya, birisi Kaliforniya, birisi Tire
Başköy. İncirin olgunlaşma süresinde iklimi itibarıyla çok önemli bir iklime
sahip ve yüzde 80’i ihraç olan bir ürün, yüksek bedellerle ihraç olan bir ürün.
Bu ürünü ülkemizin bir zenginliği olarak görüyoruz. Şimdilik, Tire Başköy’ün
başta kadınları olmak üzere, mücadele ederek incirlerinin yaşamını ve jeotermal
sorununu bertaraf etmişlerdir.
Sayın
Başkan, sayın milletvekilleri; “yenilenebilir enerji” denilince aklımıza ilk
rüzgâr enerji santralleri gelmektedir. Rüzgâr enerji santralleri kurulurken
kurulum izni rüzgârın verimlilik ölçümleriyle yapılmakta, onun dışında herhangi
bir ölçüm yapılmamakta. Oysaki oralar göçmen kuşların geçiş yolları, arı
popülasyonlarının yaşadığı yerler olabilir. Göçmen kuşların geçiş güzergâhları
gözetilmeden verilecek her izin kuşların ölümüne, türlerin ortadan kaybolmasına
sebep olmaktadır. Aynı şekilde, Einstein “Eğer arılar yeryüzünden kaybolursa
insanların dört yıl ömrü kalır. Arı olmazsa bitki, hayvan ve insan olmaz.”
diyor. Biz, arı popülasyonlarının yaşam alanlarını da gözetmek zorundayız.
Dünyanın
gelişmiş ülkelerinde, Avrupa’da, Amerika’da ve Kanada’da rüzgâr enerji
santrallerine izin verilirken insanların yaşam alanlarından 1,4 kilometre kadar
uzaklıkta izinler verilmekte. Maalesef bu izinler ülkemizde 400 metreye kadar
düşmüş bulunmakta. 
Şöyle
bir düşünelim: Sabahtan akşama, akşamdan sabaha bir rüzgâr uğultusuyla ve bir
metal gürültüsüyle yaşamak zorunda kaldığınızı. İşte, rüzgâr enerji
santrallerine izin verilirken bütün bu durumları gözetmek zorundayız.
Sayın
milletvekilleri, bu kanun teklifi komisyonlarda görüşülürken denizlerimizde
seyreden gemilerin sintinelerini denizlere boşaltması durumunda alacakları ceza
miktarıyla ilgili çekince koymuştuk. Bu ceza miktarlarıyla ilgili, ilk defa,
bir muhalefet partisi cezaların artırılması yönünde görüş bildirdiği hâlde
Meclisin birinci partisinden bu konuda herhangi bir destek göremedik. 
Şöyle
düşünün: Hafta sonu İstanbul limanlarına gelen bin grostonluk bir geminin 200
metreküp sintinesini limana boşaltması durumunda ödeyeceği hizmet bedeli 70 bin
TL. Bunu gidip liman dışında Türk kara sularına boşalttığı zaman, eğer
yakalanırsa alacağı ceza 100 bin TL. Bu ceza maalesef caydırıcı değil. Buradan
bir kez daha haykırıyorum: Bizim denizlerimiz kirletilmeyecek kadar değerli,
kıymetlidir; çocuklarımıza bırakacağımız bir mirastır, bu cezanın artırılması
gerekmektedir.
Şimdi,
sayın milletvekilleri, “ÇED Gerekli Değildir” kararlarıyla ülkenin birçok yerinde
tahribatlara neden olan bir süreç yaşanıyor. Sadece bir dosya, dosya
içerisindeki proje üzerinden değerlendirmelerle ülkemizin binlerce yılda oluşan
endemik bitki örtüsü, doğası, ağacı, insanları, yaşam alanları tahrip
edilmekte. İşte dün Menemen Alaniçi’nde Karagöl’de yaşanan çevre katliamı,
sadece mıcır ocağı için yüzlerce yaşında binlerce ağaç katledildi. Torbalı
ilçemizde kurulmak istenen, Belevi Gölü çevresindeki kalker tesisine -eleme ve
kırma tesisiyle birlikte- “ÇED Gerekli Değildir” raporuyla izin verilmiştir.
Oysa bu bölge, birçok yaşam alanını içinde bulunduran bir bölge. Flamingolar,
su kazları gibi 26 tür kuşa ev sahipliği yapıyor, 12 çeşit balığa hayat veren
bir bölge. Sadece kalker ve mıcır ocakları için bu bölgelere kıyılır mı sayın milletvekilleri?
Yine,
bu kanun taslağı metni konuşulurken Kıyı Kanunu’nun 6’ncı maddesiyle ilgili
çekincelerimizi dile getirmiştik. Dünyanın temiz su sorunu var iken bizim
göllerimizde enerji santralleri yapılmasına izin verilmesine karşı çıkmıştık.
Göllerde yaşayan ekosistemin nasıl bir zarar göreceğinin öngörülemediği,
sularımızın ne gibi bir zararla karşı karşıya kalacağının öngörülmemesi
sebebiyle bu maddenin kanundan çıkarılmasını talep etmiştik. 
Sayın
milletvekillerim, İzmir’in birçok çevre sorunu, iyi planlama yapılmaması
sonucunda felaketler zinciri hâlinde gelmekte. Bakın, Karabağlar’ın Uzundere
Mahallesi’nde yapılmak istenen jeotermal enerji santralleri, Zeytincilik
Kanunu’na aykırı bir şekilde oradaki zeytin alanına çalı çırpı raporu verilerek
burası jeotermal enerjiye açılmış ve bir tahribata neden olunmuş. 3 kez
kapasite artırımına giden Çukuralan Altın İşletmesi Kozak Yaylası’ndaki fıstık
çamlarının yaşam alanlarını tahrip etmektedir. Oysaki Kozak Yaylası’nda yaşayan
köylülerin gerçek altınları o ağaçların üzerinde sallanan kozalaklardır, onlara
izin verilmemesi gerekiyordu. Saymakla bitmeyen sorunlar “ÇED Gerekli Değildir”
raporlarıyla birlikte hayatımızı her gün biraz daha sıkıntılı hâle sokmaktadır.
Bu
taslak komisyonlarda görüşülürken “Tanımlar” kısmında yer alan “çevre
görevlisi”nin “çevre mühendisi” olarak değiştirilmesi gerektiğini söylediğimiz
hâlde o gün için dikkate alınmamıştı. Çocuklarımızı üniversitelerde
uluslararası standartlarda eğiterek çevre mühendisi olarak yetiştiriyoruz fakat
bu çocukları istihdam ederken… “Çevre görevlisi” diye addedilen insanların
büyük bir çoğunluğu mühendis fakat yüzde 90’ı çevre mühendisi değil. Çevre
mühendislerini buralarda istihdam edersek onların istihdam sorunlarını da
ortadan kaldırmış oluruz ve önlerini açmış oluruz diye düşünüyoruz.
Sayın
milletvekilleri, Karadeniz’de 90’lı yıllarda bulunduğum bir günde bir afet
olmuştu, fırtınayla ve dalgalarla birlikte orada ne kadar dolgu varsa deniz onu
söküp atmıştı. Hopalı bir yaşlı amcayla sohbet ederken şu sözlerle seslenmişti:
“Bizim denizlerimiz engindir, yüzlerce yıl geçse de gelir yatağını bulur.” Biz
doğayı ne kadar tahrip edersek doğanın bize intikamı da o derece sert olmakta.
Maalesef,
üzülerek analım buradan, 2012 yılında, Mert Irmağı’nın taşması sonucu,
Samsun’un Canik ilçesi Kuzey Yıldızı TOKİ Konutlarının zemin katlarında 6’sı
çocuk 9 insanımız, iyi yapılaşma olmaması sebebiyle hayatlarını kaybetmişti.
Beton kentlere çevirdiğiniz İzmir ve Ankara’da her yağmurdan sonra ya ölümlerle
ya da birçok olumsuzluklarla uyanmak zorunda kalıyoruz. Bu halkın çocuklarına
yaşayacak yeşil alanlar bırakmamaya devam ettiğimiz sürece sağlıklı nesiller
yetiştiremeyeceğiz, en ufak bir yağmurda, maalesef sabahlara olumsuzluklarla
uyanmak zorunda kalacağız.
Sayın
milletvekilleri, çevreyi para kazanacağımız, kâr elde edeceğimiz bir rant alanı
olarak görür isek yarının sahibi çocuklarımıza bırakacak güzel bir dünyamız,
güzel bir ülkemiz, güzel bir çevremiz olmayacak. Bizlerin yaşam biçimleri,
beslenme alışkanlıkları, uyku biçimleri; hepsi farklı olabilir fakat hepimizin
soluduğu hava aynı. Havamızı, suyumuzu korumak hepimizin bir görevi, vicdani
sorumluluğudur. 
Çok
eski bir dostum bana şöyle seslenmiş, bunu da doğa talanı yapan insanlar için
söyleyeyim: “Bilmezler yeşilin hazzını, zeytinin tadını, suyun berraklığını,
göğün özgürlüğünü; varsa yoksa karanlığın karası.” 
Buradan,
sözlerime son verirken doğaya sahip çıkmamızın hepimizin boynunun borcu
olduğunu belirtir, Tire Başköy’ü, Menemen Alaniçi’ni, Emiralem Çevre Platformunu,
altın madenine karşı fıstık çamlarını koruyan köylülerimizi, Torbalı’da taş
ocaklarına “Dur.” diyen çevre gönüllülerini, Aydın’da yaşamı savunan,
jeotermale karşı Aydın Çevre Platformunu, Cerattepe’deki doğa dostlarını ve
Türkiye'nin neresinde olursa olsun çevre duyarlılığı gösteren dostlarımı
selamlıyorum. 
Konuşmama
Ulu Önder Mustafa Kemal Atatürk’ün sözleriyle son vermek istiyorum: “Tabiata
saygı aklın vicdanıdır.” Hepimizi vicdanlı olmaya davet ediyorum. 
Saygılarımla.
(CHP sıralarından alkışlar)
BAŞKAN
– Teşekkür ederim. 
Şimdi,
şahısları adına iki arkadaşımıza söz vereceğim. 
Van
Milletvekili Muazzez Orhan…
Buyurun
Sayın Orhan. (HDP sıralarından alkışlar)
MUAZZEZ
ORHAN (Van) – Sayın Başkan, değerli milletvekilleri; görüşülmekte olan yasa
teklifi üzerine söz almış bulunmaktayım. 
Sözlerime
başlamadan önce, buradan, Hakkâri Milletvekilimiz Sayın Leyla Güven’in yirminci
gününde olan açlık grevini selamlıyor ve haklı talebine buradan bir an önce ses
verilmesi gerektiğini ifade etmek istiyorum. 
AKP
Hükûmeti on altı yıllık iktidarı boyunca ranta açtığı doğayı ve doğal
kaynakları yasa tasarılarıyla, yönetmeliklerle yandaş şirketlere peşkeş
çekerek, deyim yerindeyse tam bir ekolojik kıyamet yarattı. Nükleer
santrallerden termik santrallere, duble yollar ve inşaatlar için kesilen
ağaçlardan hedefteki zeytinliklere kadar doğa talan edildi. 
Dünya
çapında ülkeler tek tek nükleer santralleri kapatma kararı alırken AKP nükleer
anlaşmalar yapmaya başladı. Mersin Akkuyu’ya, Sinop Abalı’ya ve İğneada’ya
kurulması planlanan nükleer güç santrallerinden Akkuyu’nun 2019’da faaliyete
geçmesi planlanıyor. Deprem bölgesinde olması, deniz suyu sıcaklığını
artırması, atıklarının yıllarca yok edilememesi gibi sebeplerle tepki toplayan
bu projeler defalarca halk tarafından protesto edildi. Çernobil ve Fukuşima
felaketlerinden ders çıkarmak yerine bu felaketler yaşanmasın diye geliştirilen
toplumsal direnişler terörize edilerek hukuksuzca bastırıldı. 
Muğla’ya
bağlı Marmaris Okluk Koyu’nda bölgenin sit derecesi düşürülerek 65 hektarlık
bir alanda yapılan Cumhurbaşkanlığı yazlık sarayı için 40 bin ağaç kesildi.
Konuyla ilgili habere ise Erdoğan’a hakaretten erişim engeli getirildi. 
Yine,
Artvin Kafkasör Yaylası Cerattepe bölgesinde Cengiz Holdingin altın madeninin,
halkın büyük tepkisine karşın, çalışmasına izin verildi. Halka gazla
saldırmayı, Cengiz İnşaata izin vermeyi tercih eden AKP iktidarı Cerattepe’nin
talan edilmesinin önünü açtı. Ağaçların kesilmesinin yanında, ağır metallerle
dolu zehirli atıklar derelere akıtıldı. 
Yine,
fabrikaların, kamu kurumlarının, tesislerin, işletmelerin atık sularının Van
Gölü’ne dökülmesiyle birlikte her geçen gün kirlilik daha da artıyor ve sadece
Van Gölü’nde bulunan inci kefali balık türü de yok olmayla karşı karşıya
kalırken buna karşın herhangi bir önlem de geliştirilmiyor. 
Havası
temiz 4 kentimiz kaldı. Oy toplama uğruna yurttaşlara dağıtılan kalitesiz
kömürlerle artan hava kirliliğiyle başlayan solunum yolu hastalıklarının
yanında bu kömürlerin atıklarıyla da ciddi ekolojik tahribatlar oluşmaktadır. 
Bir
şarkıda da belirtiyor: “Havasına suyuna, taşına toprağına…” “Her köşesi
cennet.” dediğimiz memleket maalesef ki yanlış politikalarınızla cehenneme
dönüşmekte. Cizre, Nusaybin, Dersim, Hakkâri ve diğer bölgelerdeki ormanların
büyük bölümü ateşe verilip yakıldı ve bu yangınlar hâlâ sistematik bir şekilde
devam ediyor. Kendi imkânlarıyla yangınları söndürmeye çalışan köylüler, halk
güvenlik güçlerince maalesef ki engellendi, engelleniyor. Köylerin boşaltılması
amacıyla çıkartılan yangınlar kadar yasak ilan edilen bölgelere yönelik olarak
da bilinçli bir politikanın ürünü olarak çıkartılan bu yangınlarda çok sayıda
yabani hayvan da telef edildi. Sosyal medya ortamına düşen bir videoda bir
askerin “Bu da yaktığımız son dağ.” şeklindeki ifadesi bilinçli olarak
çıkartılan orman yangınlarının devlet eliyle nasıl gerçekleştirildiğini gözler
önüne serdi. 
Ege’nin
birçok bölgesinde özellikle termik santraller için birçok zeytin ağacı kesildi,
6.066 zeytin ağacı kesildi. AKP’nin zeytinliklere olan düşmanlığı sadece
içeride değil, dışarıda da kendini gösteriyor. Barbar IŞİD çeteleriyle iş
birliği yaparak yağmacı bir anlayışla Afrin’i işgal eden AKP Hükûmeti gözlerini
ilk olarak buradaki zeytinliklere dikti. Ülkedeki ekonomik kriz çiftçiyi,
emekçiyi her geçen gün daha da dibe çekerken işgal edilen Afrin’den “Kaç ton
zeytin yağmalarız?” şeklinde düzeysiz, kirli hesaplar üzerinden siyaset
yapmaktan da maalesef ki utanılmıyor. Zeytinin ne kadar değerli bir nimet
olduğu kutsal kitap Kur’an-ı Kerim’in Tîn suresinde “Andolsun tîne ve zeytine.”
şeklinde ifade edilirken din üzerinden siyaset yapan iktidarın zeytinliklere
olan düşmanca yaklaşımı Ege’de de Afrin’de de ortaya çıkmıştır. 
(Mikrofon
otomatik cihaz tarafından kapatıldı)
BAŞKAN
– Sayın Orhan, buyurun.
MUAZZEZ
ORHAN (Devamla) – Orman Bakanı Sayın Pakdemirli’nin de “Kooperatiflere 5 bin
tonluk görev verildi, şimdiye kadar 600 ton zeytin getirildi.” söylemi de
Afrin’deki talanın bir itirafıdır. 
Değerli
arkadaşlar, rant düzenini pekiştirmek adına gündeme getirilen ve doğa talanının
yaygınlaşmasına hizmet edecek torba teklif doğayı koruyan değil, kullanan bir
anlayışla Komisyondan geçirildi. Tüm bu düzenleme ve uygulamalardan da öyle
görünüyor ki AKP’nin çevre politikaları insanı, doğayı, kısacası tüm canlıları korumak
ve yaşatmak değil, katletmek ve talan etmek üzerinedir. Komisyon Başkanı ve tüm
üyelerin deyimiyle çevre politikaları siyasetüstü bir olguysa ve gerçekten
samimiyseniz teklifteki boşluklarla sermayenin her alana nüfuz edebilmesinin
önünü açmak yerine gelin hep birlikte doğayı ve ekolojik dengeyi koruyan
düzenlemeleri hayata geçirelim. 
Kurulu
saygıyla selamlıyorum. (HDP sıralarından alkışlar)
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Konuşmacı, “Afrin’i işgal eden AKP Hükûmeti” gibi kabul
edilemez bir ifade kullandı. 
MEHMET
RUŞTU TİRYAKİ (Batman) - Sayın Başkan, Hükûmeti temsilen konuşabiliyor mu Grup
Başkan Vekili? 
BÜLENT
TURAN (Çanakkale) – Cevap vermek istiyorum izin verirseniz 69’a göre.
BAŞKAN
– Bir daha söyler misiniz?
BÜLENT
TURAN (Çanakkale) – “Afrin’i işgal eden AK PARTİ” Hükûmeti ifadesini kullandı,
bu partimize büyük bir ithamdır.
MEHMET
RUŞTU TİRYAKİ (Batman) – Hükûmeti temsilen konuşabilir mi Grup Başkan Vekili?
ALİ
KENANOĞLU (İstanbul) – Eleştiri Hükûmeteydi. Arkadaş Hükûmetin sözcüsü değil
herhalde?
BAŞKAN
– Ama “AK PARTİ” demişsiniz.
Buyurun
Sayın Turan, yeni bir sataşmaya yol açmayalım lütfen.
HABİP
EKSİK (Iğdır) – Kendi getirdikleri sistemi kendileri bu defa…
VII.- SATAŞMALARA İLİŞKİN KONUŞMALAR (Devam)
2.- Çanakkale Milletvekili Bülent Turan’ın, Van
Milletvekili Muazzez Orhan’ın 15 sıra sayılı Kanun Teklifi’nin birinci bölümü
üzerinde şahsı adına yaptığı konuşmasında Adalet ve Kalkınma Partisine
sataşması nedeniyle konuşması
BÜLENT
TURAN (Çanakkale) – Sayın Doktor, izin ver konuşalım ya. 
BAŞKAN
– İzne tabi değil Sayın Turan.
Buyurun.
HABİP
EKSİK (Iğdır) – Konuşun ama kendi adınıza konuşun, Hükûmeti adına değil. 
BÜLENT
TURAN (Devamla) – Arkadaş her şeyi söyledi ve maalesef bu kürsünün ağırlığına
yakışmayan şekilde konuştu. Örneğin, “Afrin’i işgal eden AK PARTİ Hükûmeti.”
dedi. Biz bundan söz isteyince “‘AK PARTİ Hükûmeti’ dedi, siz niye cevap
veriyorsunuz?” diyorsunuz. Bir, ben AK PARTİ vekiliyim. İki, ne olursa olsun,
AK PARTİ’yi bir kenara bırakın, AK PARTİ bugün var yarın yok, AK PARTİ’nin
dışında, Afrin’e giden Mehmetçik bu milletin Mehmetçik’i. Oraya giderken PKK
başta olmak üzere tüm kanlı, hain, alçak terör örgütlerini yok etmek için
gitti, oranın milletine destek olmak için gitti. Tüm partiler –siz hariç- her
kurum, her STK bu konuda büyük destek verdi. O yüzden, biz her şeyden önce bu
milletin vekiliyiz. Bu Mecliste görev yapıyoruz, bu dil doğru bir dil değil, bu
dil sorumlu bir dil değil. Ne demek Afrin’i işgal eden Hükûmet? İşgal değil,
Afrin halkının talebi üzerine…
MAHMUT
TOĞRUL (Gaziantep) – Afrin’den size hangi talep geldi? 
BÜLENT
TURAN (Devamla) – …uluslararası anlaşmaların gereği olarak bu millet oraya
destek olmak için gitti. Bütün millet, yediden yetmişe davul zurnayla bunu
kutladı, gurur duydu, Türk milletinin oraya desteğinden keyif aldı. Ama bunu
ruhunda yaşayamayan insanlar, PKK’nın, PYD’nin sözcüsü gibi davranırlarsa bu
halk hak ettiği cevabı onlara verir. Ne olur aynaya bakın, bu dil doğru bir dil
değil. Ne olur bu milletin dışında bir parça gibi davranmayın, Afrin’e bu
millet Mehmetçik’iyle beraber gururla, onurla, Meclisten de tüm bu partilerin
desteğiyle gitti. O yüzden sizleri daha dikkatli bir dil kullanmaya davet
ediyorum, bu tarz iddiayı da reddediyorum. 
Hepinizi
saygıyla selamlıyorum. (AK PARTİ sıralarından alkışlar) 
ÜMİT
YILMAZ (Düzce) – Fırat’ın doğusuna da gideceğiz inşallah.
FATMA
KURTULAN (Mersin) – Sayın Başkan…
BAŞKAN
– Sayın Kurtulan, buyurun. 
FATMA
KURTULAN (Mersin) – Siz de takdir edersiniz ki bir sataşma oldu tümüyle
konuşmanın içeriğine dair. 
BÜLENT
TURAN (Çanakkale) – Ne dedim Sayın Başkan? 
BAŞKAN
– Bir dakika. 
FATMA
KURTULAN (Mersin) – Bizi sorumluluğa davet etti, doğru bir dil olmadığını
söyledi “Sizin dışınızda herkes tezkereye onay vermiştir.” dedi. Bizim de bu
konuda söyleyeceklerimiz var.
MUHAMMED
LEVENT BÜLBÜL (Sakarya) – Neresi sataşma bunun?
FATMA
KURTULAN (Mersin) – Aynaya bakmayı defalarca söyledi. Artık herhâlde…
BAŞKAN
– Kim söz istiyor?
FATMA
KURTULAN (Mersin) – Ben istiyorum. 
BAŞKAN
– Buyurun. 
Tekrar
sataşmaya yol açmayalım lütfen. 
3.- Mersin Milletvekili Fatma Kurtulan’ın, Çanakkale
Milletvekili Bülent Turan’ın sataşma nedeniyle yaptığı konuşmasında HDP Grubuna
sataşması nedeniyle konuşması
FATMA
KURTULAN (Mersin) – Teşekkürler Sayın Başkan. 
Değerli
arkadaşlar, Afrin her zaman tüm açıklamalarımızda dile getirdiğimiz ciddi bir
problem olarak Türkiye’nin de dünyanın da önünde duran bir sorundur. 
Şimdi,
Sayın Hatip diyor ki: “Afrinliler oraya davet etti.” Afrinlilerin yüzde 80’i
oradan, yerinden yurdundan göç etmiş durumda şu an; çadırlarda, başka kentlerde
yaşıyorlar. 
AKP’nin
destek verdiği, bizzat orada “ÖSO” adı altında konumlanan çetelerle birlikte iş
tuttuğu dünyaca bilinen bir şey. En son Tahran’daki zirvede de Putin bizzat
Türkiye’yi teşhir etmiştir “Sen onların sözcüsü müsün?” diyerek canlı yayında
tüm dünyaya da bunu duyurmuştur. 
Şimdi,
bu, açık, ayan beyan ortadayken bunu gizlemenin hiçbir gereği yok. AKP, bu
Hükûmet orada “ÖSO” adı altında toplanan çetelerle iş tutmakta, Afrin’e zulüm
uygulanmakta. Şu an Afrin’de -biliyorsunuz her gün yansıyor- geçenlerde sokağa
çıkma yasağı ilan edildi, çeteler ganimet paylaşımında şu an birbirine girmiş
durumda, kadınlara taciz ediliyor, tecavüz ediliyor, insanlar kaçırılıyor, öldürülüyor.
Bu zulmü savunmak insanlık değil. Bu zulmü hiç kimse savunmamalı, bundan derhâl
vazgeçmeye çağırıyoruz. 
Afrin
halkı sizi davet etmemiştir, Afrin halkına rağmen oraya gitmişsinizdir. Bütçe
görüşmelerinde de bir konuşmacımız oraya “işgal” dediği için Bakan yine
kızmıştır, bağırıp çağırmıştır, tehdit etmiştir. Kendi davet etmedi. Başka bir
ülkenin –hukukçular da var burada- toprağına isteksizce, davet edilmeden,
edilse bile gitmeniz nedir arkadaşlar? Savaş dilinde buna ne denir? “İşgal”
denilir. “İşgal” denilir. Zeytinliklerin de orada talan edilmesi,
zeytinliklerin getirilip şu an hem iç piyasaya… 
(Mikrofon
otomatik cihaz tarafından kapatıldı)
ZAFER
IŞIK (Bursa) – Türk ordusu işgal etmez. 
HÜDA
KAYA (İstanbul) – İktidarın politikasını kabul etmek zorunda değiliz. Bu
iktidarın politikasıdır. 
ŞİRİN
ÜNAL (İstanbul) – PKK’yla bizi karıştırma. 
BAŞKAN
– Sayın Kurtulan, ek süre olmaz, zaten iki dakika sataşmadan söz hakkı
veriyoruz, lütfen. 
FATMA
KURTULAN (Devamla) – Tamam. 
Arkadaşlar,
siz “işgal” demiyorsunuz ama bunun adı...
ZAFER
IŞIK (Bursa) – Türk ordusu işgal etmez.
ABDULLAH
GÜLER (İstanbul) – İmar ve ihya eder. 
FATMA
KURTULAN (Devamla) – Ulusal hukukta bir gün yargılanacaksınız. Uluslararası
hukukta, o kadar suçunuz büyüdü ki yargılanmaktan kurtulmayacaksınız. Bunun adı
işgaldir. 
ZAFER
IŞIK (Bursa) – Türk ordusu işgal etmez.
ABDULLAH
GÜLER (İstanbul) – ABD ne yapıyor? ABD YPG’yle ne yapıyor?
ZÜLFÜ
DEMİRBAĞ (Elâzığ) - PYD ne yapıyor orada PYD?
FATMA
KURTULAN (Mersin) – ABD de işgalcidir. 
ABDULLAH
GÜLER (İstanbul) – YPG’yle iş tutuyor. 
BÜLENT
TURAN (Çanakkale) – Sayın Başkan… 
BAŞKAN
– Sayın Turan…
FATMA
KURTULAN (Mersin) – Onlar orada yaşıyor, bilmiyorum. Siz gidensiniz. YPG, PYD
ne yapıyorsa bilmiyorum. 
BAŞKAN
– Ama konuşma süresi bitti Sayın Kurtulan, lütfen. 
FATMA
KURTULAN (Mersin) – Normal, herkes kendi ülkesinde yaşayıp siz buradan
gidiyorsanız bu işgaldir arkadaşlar, başka bir yere götürmeyin bunu. 
BÜLENT
TURAN (Çanakkale) – Sayın Başkan, bu dili reddediyoruz. Türk milletinin adına
görev yapan Türk askeri oraya, Afrin’e huzur gelsin diye gitmiştir. 
HÜDA
KAYA (İstanbul) – Askerî faaliyet değil, iktidarın politikasıdır o. 
EROL
KATIRCIOĞLU (İstanbul) – Asker kendisi gitmemiştir, Hükûmet göndermiştir ya! 
BÜLENT
TURAN (Çanakkale) – PKK’nın dışında rahatsız olan, bir de bağıranların dışında
rahatsız olan kimse yoktur. 
HÜDA
KAYA (İstanbul) – İktidarın politikasıdır o, askeri götüren sizsiniz. 
BÜLENT
TURAN (Çanakkale) – Doğunun, batının, ülkenin her tarafında nasıl ki huzur
gelsin diye çalışıyorsak Afrin’de de zalim Esed’e karşı, aynı şekilde, Türk
milleti olmaya devam edecektir. Fırat’ın doğusunda iddia ettikleri gibi bir
terör devletine asla izin vermeyecekler. (AK PARTİ sıralarından alkışlar)
BAŞKAN
– Sayın Bülbül, buyurun. 
IV.- AÇIKLAMALAR (Devam)
22.- Sakarya Milletvekili Muhammed Levent Bülbül’ün,
Türkiye’nin Afrin’de işgalci olduğunu iddia etmenin akla ziyan bir durum
olduğuna ilişkin açıklaması
MUHAMMED
LEVENT BÜLBÜL (Sakarya) – Sayın Başkan, bu demin HDP’li hatibin ifade ettiği
hususla alakalı biz de birkaç kelam etmek isteriz. 
Bu
ifade edilenler hiç hoş değildir, kabul edilebilir değildir. Türkiye’nin
Afrin’de işgalci olduğunu iddia etmek akla ziyan bir durumdur. Türkiye
Cumhuriyeti devleti Afrin’e uluslararası hukuktan kaynaklanan meşru müdafaa
haklarını kullanmak üzere gitmiştir. Sınırın ötesinden, Afrin bölgesinden Türkiye
Cumhuriyeti devleti topraklarına yönelen tehditlerin ve saldırıların neler
olduğunu kamuoyumuz da, dünya kamuoyu da çok yakından bilmektedir. Evlere düşen
füzeler, hayatını kaybeden vatandaşlarımız, oluşan zararlar sabittir.
(Mikrofon
otomatik cihaz tarafından kapatıldı)
HÜDA
KAYA (İstanbul) – Onları IŞİD attı, IŞİD.
BAŞKAN
– Açalım arkadaşlar mikrofonu.
MUHAMMED
LEVENT BÜLBÜL (Sakarya) – Burada Türkiye Cumhuriyeti devleti uluslararası
hukuka uygun bir şekilde meşru müdafaa hakkını kullanırken hiçbir sivile zarar
vermemek hassasiyetini dünyada hiçbir ordunun göstermediği kadar büyük bir
hassasiyetle ortaya koymuştur. Sivil olarak ortaya çıkan kayıpların veya bir
zayiatın olmaması Türk ordusunun bu çabasının da nasıl neticelendiğini
göstermektedir. Keşke Türk ordusunun hassasiyeti, Türkiye Cumhuriyeti
devletinin hassasiyeti şu an Orta Doğu’da, Kafkaslarda ve dünyada mazlumların
sıkıntı çektiği her yerde keşke olabilse, onun adalet anlayışı keşke her yerde
hâkim olabilse. (MHP ve AK PARTİ sıralarından alkışlar)
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Kocaeli Milletvekili İlyas Şeker ve 6
Milletvekilinin Çevre Kanunu ve Bazı Kanunlarda Değişiklik Yapılmasına Dair
Kanun Teklifi (2/1285) ve Çevre Komisyonu Raporu (S. Sayısı: 15) (Devam)
BAŞKAN
– Şahsı adına Sakarya Milletvekili Recep Uncuoğlu. 
Buyurun
Sayın Uncuoğlu. (AK PARTİ sıralarından alkışlar)
RECEP
UNCUOĞLU (Sakarya) – Sayın Başkan, değerli milletvekilleri; Çevre Kanunu ve
Bazı Kanunlarda Değişiklik Yapılmasına Dair Kanun Teklifi’mizin birinci bölümü
üzerinde şahsım adına söz almış bulunmaktayım. Gazi Meclisimizi ve aziz
milletimizi saygıyla selamlıyorum.
Dün
Sancaktepe’de meydana gelen helikopter kazasında şehit olan kahraman
askerlerimize Cenab-ı Allah’tan rahmet, kederli ailelerine, Türk Silahlı
Kuvvetlerimize, aziz milletimize başsağlığı diliyorum ve tedavisi devam etmekte
olan yaralı askerimize de acil şifalar diliyorum.
2872
sayılı Çevre Kanunu’nda öngörülen değişikliklerle, atık yönetiminin daha da
iyileştirilmesi, bu hizmetler için ihtiyaç duyulan kaynağın temini, özellikle
plastik poşetlerden kaynaklanan kirliliğin engellenmesi için kullanımının
azaltılması, taşıtlardan kaynaklanan egzoz emisyonlarının kontrolü, gemilerden kaynaklanan
kirliliğin engellenmesi amacıyla idari yaptırımların oluşturulması ve Sıfır
Atık Yönetim Sistemi’ne geçen belediyeler, kurumlar ve işletmelere teşvik
verilmesi gibi hususlar düzenlenmektedir. 
Gelişen
dünyada, atık, kurtulunması gereken bir madde olmaktan ziyade üretime ham madde
olarak geri dönebilen, yeni ürünlere dönüştürülebilen âdeta yenilenebilir bir
kaynak olarak karşımızdadır. 
Ülkemizde
1995 yılında oluşan evsel atık miktarı 17 milyon ton iken 2015 yılında bu
miktar 32 milyon tona ulaşmıştır, 2023 yılında ise evsel atık miktarının 38
milyon tona ulaşacağı öngörülmektedir. 
Çevre
ve Şehircilik Bakanlığımız ülkemizin 2023 vizyonunda gerek çevresel değerlerin
korunması gerekse de şehirleşme noktasında büyük rol üstlenmiştir.
Sürdürülebilir çevre ve sürdürülebilir kalkınma anlayışı birçok alanda 2023
hedeflerimize yönelik çalışmalarla devam etmektedir. 
Hâlihazırda,
ülkemizde 2 binden fazla geri kazanım tesisiyle atıklarımızı ekonomiye geri
kazandırarak çevremizi ve doğal kaynaklarımızı korumaya çalışıyoruz. 2002
yılında katı atık düzenleme depolama tesisi sayısı sadece 15 iken 2018 yılı
Ekim ayı itibarıyla bu sayı 88’e ulaşmıştır. Bu tesislerle 1.142 belediyede
nüfusun yüzde 75’ine hizmet verilmekte, 2023 yılına kadar ise tüm
vatandaşlarımızın katı atık düzenleme depolama hizmetinden faydalanması
hedeflenmektedir. 
Değerli
milletvekillerimiz, yine, bu kanun teklifiyle özellikle düzenlenmesi gereken
bir alan plastik poşetler. Ülkemizde satış noktalarında her yıl yaklaşık 30-35
milyar adet plastik poşet piyasaya sürülmektedir. Plastik poşetler çevreye
verdikleri birçok zararın yanında, “mikroplastikler” olarak adlandırılan daha
küçük parçalara ayrılarak besin zincirine dâhil oluyor ve başta insan sağlığı
olmak üzere çevreye ve canlılara çok büyük zararlar vermektedirler. Yaklaşık on
beş dakika kullandığımız ama doğada bozulması yüzlerce yıl alan poşetlerin
çevre kirliliğini önemli derecede artırmış olması, insan sağlığını önemli
derecede tehdit eder hâle gelmesi ve mevcut geri dönüşüm oranlarının çok düşük
olması nedeniyle kullanımının azaltılması önemli bir gereklilik olarak
karşımıza çıkmaktadır. Teklif edilen düzenlemelerle plastik poşet tüketiminin
ciddi oranda azaltılması, tüketicilerin de tekrar tekrar kullanılabilen çanta,
file gibi alternatiflere teşvik edilmesi öngörülmektedir. 
Sayın
Başkan, değerli milletvekilleri; çevre konusunda gelişmiş bir Türkiye için
atığı öncelikle bir sorun olmaktan çıkartıp geri kazanılarak ham maddeye
dönüşebilecek bir kaynak olarak görmemiz gerekmektedir. Nitekim Çevre ve
Şehircilik Bakanlığınca başlatılan Sıfır Atık Projesi’nin Türkiye çapına
yayılmasıyla birlikte 2023 yılına kadar geri kazanım oranımızın en az yüzde
35’e, 2030’a kadar da yüzde 60’lara çıkarılmasını hedeflemekteyiz. Görüşe
açılan ve yıl sonunda uygulanması hedeflenen Sıfır Atık Yönetmeliği’ne göre
ikili toplama sistemiyle geri kazanılabilir atıklar ve diğer atıklar
belediyeler tarafından ayrı ayrı toplanarak işlenecekler.
(Mikrofon
otomatik cihaz tarafından kapatıldı)
RECEP
UNCUOĞLU (Devamla) – Başkanım, toparlıyorum
BAŞKAN
– Sayın Uncuoğlu, tamamlayın lütfen.
RECEP
UNCUOĞLU (Devamla) - Kâğıt, karton, plastik, metal, cam gibi geri kazanılabilir
atıklar için ayrı bir depolama sistemi kuran belediyeler, Sıfır Atık Projesi’ni
uygulayan yerler, kuruluşlar, işletmeler teşvik uygulamalarından yararlanabileceklerdir.
Tüm
dünyada kabul edilen genel atık prensibi de “kirleten öder” prensibidir.
Ambalaj atıkları içerisinde önemli bir miktarı oluşturan, yıllık tüketimi
yaklaşık 50 milyar adet olan plastik, metal, cam ve kompozit içecek ambalajları
da diğer atıklarla birlikte atıldığından katı atık depolama sahalarında
bertaraf ediliyor. Bu atıkların kaynağında ayrıştırılamaması toplanma, taşınma
gibi maliyetlerinin yanında düzenli depolama sahalarının ömürlerinin
azalmasına, en önemlisi de geri kazanımları noktasında ciddi kayıplara
sebebiyet vermektedir. Yine, kanun teklifimizde öngördüğümüz ve uygulandığı
ülkelerde yüzde 90’a varan toplama ve geri dönüşüm oranı ile depozito
sisteminin Türkiye’mize de kurulmasıyla toplama ve geri dönüşüm oranlarının artışı
sanayimizin ihtiyaç duyduğu kaliteli ve temiz ham madde teminiyle ham madde
ihtiyacı nedeniyle oluşan ithalatın ve cari açığın azaltılmasına da katkı
sağlayacaktır. 
(Mikrofon
otomatik cihaz tarafından kapatıldı)
RECEP
UNCUOĞLU (Devamla) – Sayın Başkan, değerli milletvekilleri; bizim vizyonumuz,
medeniyet mirasımızı omuzlamış kadim tarihimizden aldığımız ilhamla aydınlık ve
istikbalini kuran bir vizyondur. 
BAŞKAN
– Sayın Uncuoğlu, lütfen…
RECEP
UNCUOĞLU (Devamla) – Ülkemiz her alanda gelişirken hayata geçirdiğimiz çevre
dostu uygulamalarla da geleceğimize daha güzel bir Türkiye bırakmak istiyoruz
ve bu noktada bütün uygulamalarla da bırakacağımıza olan inancımız da
artmaktadır. 
Bu
duygu ve düşüncelerle kanun teklifimizin Türkiye’mize, insanımıza, geleceğimize
önemli katkılar sağlamasını temenni ediyor, Gazi Meclisimizi saygıyla
selamlıyorum. (AK PARTİ sıralarından alkışlar) 
BAŞKAN
– Değerli arkadaşlar, on beş dakika süreyle soru-cevap işlemi yapacağız.
Önce
soruları alıyoruz.
Sayın
Aydoğan, buyurun. 
TURAN
AYDOĞAN (İstanbul) – Teşekkür ederim Sayın Başkanım. 
Her
ne kadar iktidar sözcüleri yalanlasa da ülkemiz ekonomik bir kriz içindedir.
Yaşamın her alanında hissedilen krizin etkilediği sektörlerden biri de
yayıncılıktır. Bazı yayınevleri faaliyetlerine ara vermek zorunda, bazıları da
kapatmak zorunda kaldı; büyük yayınevleri ise krize karşı ayakta durabilmek
için personel ücretlerinde kesintiye gidiyor. Çevirmenler Meslek Birliğinin
verdiği bilgiye göre yayınevleri çevirmenlerin sözleşmelerini ya feshediyor ya
da ücretlerinde büyük indirimler yapıyor. Bu gidişle Türkiye’de büyük bir
çeviri krizi yaşanacak, kitap okurları iyi çeviriden mahrum kalacak. Bu,
ülkemizin kültürel ortamı için büyük bir kayıp olacaktır. Kültür ve Turizm
Bakanı çevirmenlerin yaşadığı bu soruna duyarsız kalamaz, bir an önce önlem
almaya davet ediyorum. 
Teşekkür
ederim. 
BAŞKAN
– Sayın Çelebi, buyurun.
MEHMET
ALİ ÇELEBİ (İzmir) – Teşekkürler Sayın Başkan.
Birleşmiş
Milletler İklim Değişikliği Çerçeve Sözleşmesi’ne taraf ülkeler 2015’te
Paris’te yapılan 21’inci Taraflar Konferansı’nda iklim değişikliğinin en ciddi
etkilerinin engellenmesi ve ortalama küresel sıcaklardaki artışın 2 derecenin
altında tutulması için Paris Anlaşması’nı kabul etmiştir. Türkiye, Paris
Anlaşması’nı imzalayan ancak onaylamayan bir ülke konumundadır. Bugüne dek
sözleşmeye taraf 197 ülkenin 177’si Paris Anlaşması’nı onaylayarak kendi
meclislerinden geçirmiştir. Türkiye olarak, biz, ne zaman Ulusal Katkı Niyet
Beyanı güncellemesini yapacak ve Paris Anlaşması’nı Türkiye Büyük Millet
Meclisinde onaylayacağız?
Teşekkür
ederim.
BAŞKAN
– Sayın Aygun…
İLHAMİ
ÖZCAN AYGUN (Tekirdağ) – Teşekkür ederim Sayın Başkan.
Ergene
Nehri’miz maalesef Türkiye'nin en kirli nehirleri arasındadır. İçinde sülfat,
siyanür, kurşun, gres yağı, kadmiyum barındırmakta, tarımsal sulamadan başlamak
üzere Trakya ve Türkiye için büyük bir çevre tehdidi oluşturmaktadır ve birkaç
yıl sonra belki de artık geri kazanılması dahi mümkün olmayacaktır. AKP
iktidarının 2011 yılında açıkladığı Ergene Şafak Harekâtı bir türlü yaşama
geçirilememiştir. Ergene’nin temizlenmesini ya da kirliliğinin azaltılmasını
bırakın, kirlilik yükü gittikçe daha da artmaktadır. Eylül ayından bu yana üç
bakan ve en sonunda Çevre ve Şehircilik Bakanı Sayın Kurum da 3 Kasımda Tekirdağ’a
aynı konu hasebiyle gelmişlerdir. Âdeta suçluluğun telaşı vardır. 
Yine,
bu konu tartışılırken, Marmara Denizi’ne dökülen, Marmara Ereğlisi’nin içindeki
Kamara Deresi siyah ve beyaz akmıştır. Bu inceleme sonucu hangi şirketin
sorumlu olduğu kamuoyuyla paylaşılmamıştır, inceleme sonucu kamuoyuna
duyurulmamıştır. Denetimlerdeki yetersizlik ve sorunun kaynağının saptırılmaya
çalışılması bugün daha iyi anlaşılmaktadır. Geçen ay kırmızıya boyanan Çorlu
Deresi önceki gün griye dönmüştür. 
(Mikrofon
otomatik cihaz tarafından kapatıldı) 
BAŞKAN
– Sayın Tanal…
MAHMUT
TANAL (İstanbul) – Değerli Başkanım, değerli milletvekilleri; İstanbul
Büyükşehir Belediyesi tarafından her ilçe için ayrı ayrı hazırlanan planlarda
kişi başına kaç metrekare yeşil alan hesaplanmıştır, şu andaki fiilî durum
nedir?
Soru
iki: İstanbul ili Sultanbeyli ilçesinin ortasından TEM Otoyolu geçmektedir. Bu
durum Sultanbeyli ilçesinin çevresini kirletmiyor mu? Sultanbeyli’nin bu çevre
kirliliğinin önlenmesi için herhangi bir çalışmanız var mı?
Teşekkür
ediyorum.
Saygılarımı
sunarım.
BAŞKAN
– Sayın Enginyurt? Yok.
Sayın
Kenanoğlu…
ALİ
KENANOĞLU (İstanbul) – Sayın Başkan, teşekkürler.
Adalet
Bakanlığına yönelik soracağım. Olağanüstü hâlde KHK’yle kapatılan Alevilerin
sesi TV10 televizyonu yönetici ve emekçilerinden Veli Büyükşahin ve Veli Haydar
Güleç ile Armutlu Cemevi’ne yönelik baskını ve yapılan hakaretleri kamuoyuna
duyuran, deşifre eden başkan Zeynep Yıldırım’ı Silivri Cezaevinde tutuyorlar.
Bu canlarla görüşme talebimiz her defasında cevapsız bırakılıyor. Bizim bu
görüşme engelimizin sebebi nedir? Bu tutuma son verilmesini talep ediyorum. 
BAŞKAN
– Sayın Şevkin…
MÜZEYYEN
ŞEVKİN (Adana) – Son dönemde UDSEP 2023 Strateji Belgesi’ne aykırı olarak tek
meslek disiplininden oluşturulan bir heyet tarafından Amerika Birleşik
Devletleri İnşaat Mühendisleri Odasının “Minimum Design Loads for Buildings and
Other Structures” yayınından Fikir ve Sanat Eserleri Kanunu’na da aykırı bir
şekilde çeviri yapılarak Bina Deprem Yönetmeliği’nin hazırlandığı tüm meslek
örgütleri tarafından bilinmektedir. Avrupa Birliği norm ve standartları
dururken ABD’nin birçok eyaletinde bile uygulanmayan bir kılavuzdan çeviri
yapılarak milyonlarca kişiyi ilgilendiren ve milyonlarca can kaybına maruz
kalmış ülkemizde bina deprem yönetmeliği hazırlanamaz. Hele hele Amerika
Birleşik Devletleri’nin bazı eyaletlerinde bile kullanılması mümkün olmayan bu
düzenlemeye sahip çıkılması mümkün değildir. Düzenlemenin değiştirilmesi
konusunda ne yapılması düşünülmektedir?
BAŞKAN
– Sayın Kılıç…
İMRAN
KILIÇ (Kahramanmaraş) – Teşekkür ederim Sayın Başkanım.
Hintli
düşünür Pankaj Mishra’ya göre günümüz bireyi güç ve zenginlik elde etmek için
acımasız bir mücadele içindedir. Uygarlığın bunalımı bütün dünyanın bu acımasız
anlayışına doğru itilmesi nedeniyle olmuştur. Uygarlık teknolojik üstünlüğüyle
dünyayı kuşatmakta ancak insanlığa barış, liyakat, ahlak ve emniyet
getirememektedir. Çevremizin konuşulduğu bugünlerde coğrafyamız ve dünyanın
genelinde herkesi ve bilhassa çevremizi mahveden egemen güçlerin sosyal,
siyasal, kültürel, askerî ve teknolojik durumları ve bunun küresel ve çevresel
etki ve sonuçları sağlıklı bir şekilde değerlendirilmelidir. 
BAŞKAN
– Sayın Arkaz…
HAYATİ
ARKAZ (İstanbul) – Teşekkür ederim Sayın Başkan.
Değerli
milletvekilleri, ucuz ve konforlu olması, daha güvenli ve çevreyi en az
kirletmesi sebebiyle demir yolu taşımacılığı insanların tercih sebeplerini
artıran koşulların başında gelmektedir. Bu kapsamda 2006 yılında gündeme alınan
ve 2015 yılında bitirilmesi planlanan Ankara-Sivas Hızlı Tren Projesi inşaatı,
yapımını üstlenen firma ve ödenekte yaşanan sorunlardan dolayı durma
noktasındadır. Ankara-Sivas Yüksek Hızlı Tren Projesi tamamlandığında
Sivas-Ankara arasının iki saate düşmesi öngörülmektedir. Ayrıca Ankara-Sivas, Sivas-Erzincan,
Erzincan-Erzurum-Kars hızlı tren hatlarıyla bütünleşerek, İpek Yolu’na entegre
edilerek kentin gelişiminde çok büyük rol oynayacak, şehre katma değer
sağlayacaktır. Sayın Ulaştırma Bakanı Mehmet Cahit Turhan ve Devlet
Demiryolları Genel Müdürü İsa Apaydın Bey’in dikkatine konunun hassasiyetini
çekmek istiyorum.
Genel
Kurulu saygıyla selamlıyorum efendim.
BAŞKAN
– Sayın Kara…
ESİN
KARA (Konya) – Sayın Başkan, sayın milletvekilleri; geçtiğimiz cumartesi 24
Kasım Öğretmenler Günü idi. Bu vesileyle, 20 Şubat 2015 tarihinde, Ege
Üniversitesi tarih bölümünde okurken PKK’lı teröristlerce şehit edilen,
yaşasaydı öğretmen olacak olan Fırat Yılmaz Çakıroğlu’nu rahmet ve minnetle
anıyorum.
Genel
Başkanımız Sayın Doktor Devlet Bahçeli’nin dediği gibi; öğretmenlik, en başta
bilgisiyle öğreten, tecrübesiyle öğütleyen, uzak görüşlülüğüyle öneren,
bunların yanında geleceği özverisiyle hazırlayan bir mesleğin adıdır.
O
nedenle, Türklüğüyle gurur duyan; doğru, çalışkan; ilkesi, küçüklerini sevmek,
büyüklerini saymak olan; yurdunu, milletini özünden çok seven, varlığını Türk
varlığına armağan eden, “Ne mutlu Türk’üm!” diye gururla söyleyebilen nesiller
yetiştiren öğretmenlerimizin Öğretmenler Günü’nü kutluyorum. (MHP sıralarından
alkışlar)
BAŞKAN
– Değerli arkadaşlar, sürenin geri kalan kısmında cevaplar için Komisyon Başkan
Vekili Sayın Aydın’a söz veriyorum,.
Buyurun.
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Saygıdeğer Başkanım,
Parlamentomuzun saygıdeğer üyeleri; hepinizi saygıyla selamlıyorum.
Değerli
arkadaşlar, çevre hepimizin ortak bir değeri. Biraz önceki hatiplerimizin
hepsine şükran borçluyum çünkü çevre konusu geldiği zaman hakikaten hepimiz
birleşebiliyoruz, aynı düşünceleri paylaşabiliyoruz ve hepimizin gelecekle
ilgili bir tek düşüncesi var: Biz geleceğimize nasıl bir çevre bırakmak
istiyoruz? Onun için çalışmalarımızı yapıyoruz. 
Bu
hazırlanmış olan maddelerle ilgili olarak Komisyondaki arkadaşlarımızın tümüne,
tüm partili arkadaşlarımıza şükran borçluyuz, hepsinin katkıları oldu. Bu nedenle
de teşekkür ediyorum. 
Bizim
hazırlamış olduğumuz maddelerle ilgili, şöyle bir maddeleri hatırlamak adına,
kısaca şunları söyleyeyim: 
-
Geri kazanım katılım payı ve poşet ücretinden elde edilen gelirlerin Çevre ve
Şehircilik Bakanlığı hesabına yatırılması ve bütçeye gelir kaydedilmesi,
-
Egzoz gazı emisyon ölçümü yaptırmayan motorlu taşıt sahiplerine 1.250 TL, aynı
aracın yönetmeliklerle belirlenen standartlara aykırı emisyona sebep olması
hâlinde ise 2.500 TL; taşıtın imalatında bulunan egzoz gazı emisyon kontrol
sistemi olan katalitik konvertör (katalizör) ve dizel partikül filtresi olmadan
kullanan motorlu taşıt sahibine 1.250 TL para cezası verilmesi,
-
Yetkilendirme şartlarını kaybettiği hâlde egzoz gazı emisyon ölçümü yapanlara
ya da belirlenen standartlara göre emisyon ölçümü yapmayanlara 5 bin TL idari
para cezası verilmesi,
-
Çevre Kanunu’nda öngörülen belge olmadan emisyon ölçümü yapanlara veya
belgelerde tahrifat yapanlara veya sahte belge düzenleyenlere 10 bin TL idari
para cezası verilmesi,
-
Katı yakıt özelliklerini sağlamayan yakıtları ithal eden veya satanlara; katı
yakıtların depolanması, taşınması, yüklenmesi, boşaltılması veya torbalanmasına
ilişkin düzenlemelere uymayanlara 10 bin TL para cezası verilmesi,
-
Katı yakıtlar için Çevre Kanunu’nda öngörülen belge ve izinlerin alınmaması
durumunda 15 bin TL idari para cezası verilmesi,
-
Geri kazanım katılım payını ödemediği tespit edilen üreticilere, ithalatçılara
katılım payı tutarının yüzde 20 fazlası idari para cezası uygulanması,
- Çevre
ve Şehircilik Bakanlığınca belirlenecek ambalajlar için depozito uygulanmadan
piyasaya sürülen ambalaj için piyasaya sürenlere ton başına 100 TL idari para
cezası verilmesi,
-
Kullanıcıya veya tüketiciye plastik poşetleri ücretsiz verdiği tespit edilen
satış noktalarına, depo alanı hariç, kapalı satış alanının her metrekaresi için
10 TL idari para cezası verilmesi,
-
Atıkların kaynağında ayrı biriktirilmesi ve toplanması amacıyla sıfır atık
yönetim sistemini kuran ve uygulayan belediyelere, il özel idarelerine, kurum,
kuruluş ve işletmelere Çevre ve Şehircilik Bakanlığınca teşvik uygulaması
yapılması,
-
Kanuna ekli listede belirtilen ürünleri yurt içinde piyasaya arz eden
üreticilerden, ithalatçılardan geri kazanım katılım payı alınması; ürünlerden
herhangi birinin piyasaya arzının, farklı bir ürünün, malzemenin, eşyanın
ithalatıyla birlikte gerçekleşmesi hâlinde, geri kazanım katılım payının
ithalatçıdan tahsil edilmesi,
-
Çevre ve Şehircilik Bakanlığınca belirlenecek ambalajlar için depozito
uygulamasının zorunlu olabilmesi,
-
Poşet ücretlerinin 0,25 TL’den az olmaması şartıyla Çevre ve Şehircilik
Bakanlığınca oluşturulacak komisyon aracılığıyla belirlenmesi ve bu tutarın her
yıl için güncellenmesi. Bunu Komisyonda da arkadaşlar çok dile getirdiler. Hatırlarlar,
eskiden, belki gençlerin bir kısmı bilmez ama “file” dediğimiz bir hadise
vardı. Bugünkü o çirkinlikler, o kirlilikler, özellikle atık sularımızdaki,
çevremizdeki, sularımızdaki, denizlerimizdeki o poşet artıkları bundan sonra
inşallah oluşmasın diye bu madde kondu. 
-
Karayolları Genel Müdürlüğü görev ve yetki tanımına, otoyolların habitatları
böldüğü yerlerde, Doğa Koruma ve Millî Parklar Genel Müdürlüğünün görüşünü
alarak, yaban hayvanlarının geçişlerine izin verecek menfez, ekolojik köprü ve benzeri
tesisleri yapma, otoyollarda yaban hayvanlarından kaynaklanacak trafik
kazalarının önlenmesi için kafes tel çit yapma, yaban hayvanlarının muhtemel
yaşam alanlarının bulunduğu bölgelerde uyarıcı levhalara yer verme hususlarının
eklenmesi,
-
Büyükşehirlerde 1/25.000 ölçekli nazım imar planının yapılmış olmasının,
gerekli görülen bölgelerde 1/5.000 ölçekli nazım imar planlarının yapılmasına
engel teşkil etmemesi,
-
Kamu kurum ve kuruluşlarınca yapılacak ya da yaptırılacak yapıların denetimi
için hizmet alımı yönteminden faydalanılabilmesi,
-
Ruhsat alınmadan yapılabilecek yapıların projelerine ve mevzuata aykırı
yapılması hâlinde yapının mühürlenmesi ve inşaatının durdurulması, ruhsata
bağlanamayacağı veya aykırılıkların giderilemeyeceği anlaşılan yapıların bir
aylık süre beklenmeden yıktırılması,
-
1/6/2019 tarihinden itibaren imar uygulaması görmemiş alanlar için hazırlanıp
onaylanacak yeni imar planlarında ulaşım amaçlı bisiklet yolları ve bisiklet
park istasyonlarının bulunmasının zorunlu olması,
- Topoğrafya
ve arazi eğiminin müsait olmadığı yerlerde ise yaya yollarının düzenlenmesi.
Değerli
arkadaşlar, teklif dışındaki soruları Bakanlık temsilcilerimiz aldılar,
bilahare bunlara cevap vereceklerdir.
Ben,
bu çevre yasasına vereceğiniz katkılardan dolayı şimdiden hepinize teşekkür
ediyorum.
(Mikrofon
otomatik cihaz tarafından kapatıldı) 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) - Gerçekten, bu konuda
elinizi kaldırırken çok duyarlı bir şekilde, geleceğimize ümitle, sağlıkla,
güvenle yürüyebileceğimiz düşüncesiyle kaldırmanızı arzu ediyorum.
Hepinize
saygılar sunuyorum.
BAŞKAN
– Teşekkür ederim Sayın Aydın.
Değerli
arkadaşlar, böylece birinci bölüm üzerindeki görüşmeler tamamlanmıştır.
Birleşime
beş dakika ara veriyorum.
Kapanma Saati: 18.54
ÜÇÜNCÜ OTURUM
Açılma Saati: 19.04
BAŞKAN: Başkan Vekili Mustafa ŞENTOP
KÂTİP ÜYELER: Barış KARADENİZ (Sinop), Rümeysa
KADAK (İstanbul)
-----0-----
BAŞKAN
– Türkiye Büyük Millet Meclisinin 22’nci Birleşiminin Üçüncü Oturumunu
açıyorum.
15
sıra sayılı Kanun Teklifi’nin görüşmelerine devam ediyoruz.
Komisyon
yerinde.
Şimdi
arkadaşlar, birinci bölümde yer alan maddeleri, varsa o madde üzerindeki önerge
işlemlerini yaptıktan sonra ayrı ayrı oylarınıza sunacağım. 
1’inci
madde üzerinde üç önerge var, önergeleri aykırılık sırasına göre okutup işleme
alacağım. 
Türkiye Büyük Millet Meclisi Başkanlığına
Görüşülmekte
olan 15 sıra sayılı Çevre Kanunu ve Bazı Kanunlarda Değişiklik Yapılmasına Dair
Kanun Teklifi’nin 1’inci maddesiyle 2872 sayılı Çevre Kanunu’nun 3’üncü
maddesinin birinci fıkrasının değiştirilmesi teklif edilen (h) bendinde yer
alan “piyasaya dayalı” ibaresinin “piyasaya bağlı” olarak değiştirilmesini arz
ve teklif ederiz. 
Saygılarımızla.
 Ayhan Barut Müzeyyen
Şevkin  Gökan Zeybek
 Adana Adana İstanbul
 Gamze Taşcıer Mehmet Göker Murat
Bakan
 Ankara Burdur İzmir
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge hakkında konuşmak isteyen Ankara Milletvekili Gamze Taşçıer.
Buyurun
Sayın Taşçıer. (CHP sıralarından alkışlar)
GAMZE
TAŞÇIER (Ankara) – Teşekkür ederim Sayın Başkan.
Sözlerime
başlarken dün İstanbul Sancaktepe’de hayatını kaybeden askerlerimize Allah’tan
rahmet, acılı ailelerine sabır ve yaralılarımıza da acil şifalar diliyorum.
Değerli
milletvekilleri, Havva Bekar, Samistal Yaylası’nda kendisini iş makinelerinin
önüne siper etmişti, hatırlayın. Söyledikleri hâlâ kulağımda. Havva ana şunu
dedi bizlere: “Yaylaların yolu birleşmeyecek, kesinlikle istemiyoruz. Vali bize
‘çapulcu’ diyor. Biz çocukluğumuzdan beri burada yaşıyoruz. Vali, kaymakam
kimdir? Ben halkım ve buradayım.” Peki, sizin iktidarınızın valisi ne dedi?
Karadeniz Bölgesi’nde madencilik faaliyetlerini kolaylaştırmak için yapılacak
Yeşil Yol Projesi’ne tepki verenleri anlamadığını söylemişti. 
Halkı
anlayın sayın milletvekilleri, halkı dinleyin ve anlayın. Bu halk, ağacını,
havasını, suyunu, toprağını sever, canını verecek kadar sever hem de.
Sunduğunuz her teklif için aklımıza ilk gelen şey ne oluyor, biliyor musunuz?
Acaba yine kim, ne kadar para kazanacak? Kim için rant yolu açılıyor? Bu,
özellikle çevre ve şehircilikle ilgili tekliflerde net bir şekilde zihnimizde
canlanıyor. 
Kanun
teklifinizin gerekçesinde diyorsunuz ki: “Büyüyen sektöre ve ekonomiye daha
uygun yapılmış ve yapılmaktadır.” Bu ifade sizin niyetinizi ortaya koymak için
bir delildir. Sizin derdiniz çevre değil, ranttır. Bir tane ağaç dikerken poz
veren ama kestiği ağaçların hesabı sorulunca saldırıya geçenler, bakın size bir
araştırmadan söz edeyim: 1983-2017 yılları arasında Muğla’da kurulan 3 termik
santral üzerine bir araştırma yapılıyor. Sonuç, 45 bin erken ölüm. Bu 3 termik
santral birilerini milyoner etti, birilerininse erken ölümüne sebep oldu.
Solunum yolu ve kalp damar hastalıkları nedeniyle tedavi gören 46 bin kişi
yaşam mücadelesi veriyor. 
Başkentin
de havası kirli değerli arkadaşlar. En yüksek tepeye bir çıkın, yukarıdan
bakın, “Bu havayı mı soluyorum?” diyerek kaçarsınız buradan. Kayaş’ta yüksek
tonajlı araçlardan kaynaklı kirlilik yaşanıyor. Keçiören’deyse kirlilik her
geçen gün artarak devam ediyor. 
Teklifinizde
bu sorulara yönelik bir çözüm önerisi göremedik. Hani, söze gelince her
fırsatta “En büyük çevreci biziz.” diyorsunuz ya Gezi Parkı’ndaki ağaçları
kesip üzerine bina dikmek isteyenden çevreci olmaz. Cerattepe’de insanları
coplayıp doğayı katledecek yol yapandan çevreci olmaz. Manisa Soma’da termik
santral için binlerce zeytin ağacına kıyandan çevreci olmaz. Ergene’de tarım
havzasına kömür ocağı açtırandan çevreci olmaz. İstanbul’da yeni rant yolu için
yüz binlerce ağacı kesenden çevreci olmaz. Ankara’da Eskişehir yolunun bir
tarafına “Hatıra Ormanı” açıp diğer tarafına demir kafes yapandan çevreci
olmaz. Kışlık saray, uçan saray derken lükse doymayıp 300 odalı yazlık saray
için on binlerce ağacı kesenden de çevreci olmaz. 
BÜLENT
TURAN (Çanakkale) – Yanlış bilgi, yanlış.
GAMZE
TAŞCIER (Devamla) – Yeşil yerine griyi, kesilenin yerine yeni ağacı dikmenin
telafi olduğunu sanırsınız ancak. Çevreci değil, bu zihniyet olsa olsa
rantiyeci zihniyettir. 
Bulvar
refüjlerine çalı dikmenin ağaçlandırma olduğunu da zannediyorsunuz. Bir arazi
görünce doğasına bakıp huzur bulana çevreci, kupon görüp “Buraya ne güzel AVM
olur, rezidans olur.” diyenlere de rantiyeci denir. Burada kimin ne tarafta
durduğu da çok açıkça belli. 
Yatırımlarınızı
daha rahat ve süratle geçirmek istiyorsunuz. Bu hız tutkunuz nedeniyle de bizim
konuşma sürelerimize bile tahammül edemiyorsunuz. Çevre konusu öyle beş
dakikaya sığacak bir konu değil elbette, söyleyecek çok söz var ama sizin
derdiniz, her istediğinizin hızla oylanması. Bu istekleriniz, insanların doğaya
dönüşünün nasıl olacağını bile düşünmeden, fırsat vermeden bir an önce oylansın
ve bitirilsin istiyorsunuz. 
Sözlerime
son verirken verdiğimiz önergenin kabul edilmesini ve doların değil ağacın
yeşilini sevmeniz dileğiyle hepinizi saygıyla selamlıyorum.
Çok
teşekkürler. (CHP sıralarından alkışlar)
BÜLENT
TURAN (Çanakkale) – Çok sığ bir dil, çok rahatsız edici, size cevap bile
vermeyeceğim. 
BAŞKAN
– Teşekkür ederim.
Önergeyi
oylarınıza sunuyorum: Kabul edenler… Kabul etmeyenler... Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Çevre Kanunu ve Bazı Kanunlarda Değişiklik Yapılması Hakkında Kanun
Teklifi’nin 1’inci maddesiyle değiştirilmekte olan 9/8/1983 tarihli ve 2872
sayılı Çevre Kanunu’nun 3’üncü maddesinin birinci fıkrasının (h) bendindeki
“Bakanlıkça” ibaresinin “Bakanlık tarafından” olarak değiştirilmesini arz ve
teklif ederiz. 
 İsmail Koncuk Feridun
Bahşi Tuba Vural Çokal
 Adana Antalya Antalya
 Enez Kaplan Ayhan Erel
 Tekirdağ Aksaray
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan. 
BAŞKAN
– Önerge hakkında Adana Milletvekili Sayın İsmail Koncuk konuşacak.
Buyurun
Sayın Koncuk.
İSMAİL
KONCUK (Adana) – Sayın Başkan, değerli milletvekilleri; heyetinizi saygıyla
selamlıyorum.
Aslında
çevre kavramı son derece önemli bir kavram. Kültürel değerlerimiz bize çevreyi
korumayı emrediyor. Hazreti Peygamber Efendimiz’in bu konuda birçok
hadisişerifi olduğunu benden önceki konuşmacılar burada ifade etti. Tekrara
girmemek adına onları söylemiyorum ama yüce dinimiz, değerlerimiz çevre
konusunda bütün Müslümanlara duyarlı olmayı aslında vazediyor ama bir türlü
başarılı olamıyoruz. Yani bütün değerlerimiz, inanç sistemimiz, insanlığın
anlayışı bu olmasına rağmen çevre konusunda yeterli duyarlılığı sağlayamıyoruz.
“Neden?” diye sormak lazım. “Acaba, her konuyu cezayla halletmeye çalışmak bir
suçlu olabilir mi bu konuda?” diye düşünüyorum. 
Burada,
bu kanun incelendiğinde poşet başına bundan sonra 25 kuruş para ödeyecek
vatandaşlarımız. Yani bir alışveriş yaptıktan sonra eğer bir poşet alacaksa 25
kuruş, iki tane alacaksa 50 kuruş, 3 tane alacaksa 75 kuruş şeklinde para
ödemek zorunda. Bu poşetlerin parayla satılmasına tabii, karşı durmuyoruz çünkü
yanlış anlaşılabiliriz ama meseleyi çözebilecek mi? Çünkü biz poşeti sadece
alışveriş yaparken almıyoruz, evlerimizde çöplerimizi attığımız madde de
plastik madde, poşet. Bunları nasıl engelleyeceğiz? Yani gerçekten engellemeye
matuf bir kanun mu yoksa… 
İktidarın
her şeyden kâr etme amacı var, böyle sinekten yağ çıkarmak gibi âdeta. Burada
da bu kanunun son bölümünde “Geri kazanım katılım payı tutarı: Plastik poşet,
alışveriş torbaları adet 15 kuruş.” diyor. Herhâlde bu ödediğimiz 25 kuruşun 15
kuruşu devletin kasasına girecek. Yani hazine poşet parası olarak ciddi paralar
buradan elde edecek. Yani burada “Acaba, mesele çevre mi yoksa burada da bir
kâr etme mantığı mı var?” diye doğrusu düşünüyorum.
Bu
maddeleri incelediğiniz zaman, aslında, mesela, egzoz gazı emisyon ölçümü
yaptırmayan motorlu araç sahiplerine 1.250 TL ceza ödettiriyoruz. Aynı aracın
yönetmeliklerle belirlenen standartlara aykırı emisyona sebep olması durumunda
motorlu araç sahibine 2.500 TL ceza kesiyoruz. Filtre olmadan kullanımlara
1.250 TL; ölçüme uymadığı tespit edildiği hâlde ölçüme devam eden, tekniğe,
kurallara aykırı ölçümler yapanlara 5 bin TL ceza ödettiriliyor. Bu maddeler
böyle devam ediyor. Başka cezalar da var. Yani bu kanun aslında çevreyi korumak
iddiasıyla gündeme gelmiş bir kanun olsa da burada işin bir maddi boyutu var ve
yine ceremeyi gördüğümüz kadarıyla vatandaşlarımız ödeyecekler. 
Değerli
milletvekilleri, biz bir şuur uyandırmak zorundayız. Her konuda olduğu gibi
çevre konusunda da sağlam bir şuur, sağlam bir bilinç insanlarımızda,
evlatlarımızda oluşturmak zorundayız. Bunun yolu sürekli ceza artırarak
birtakım kanunlar çıkarmak değil. Yani aklınıza cezadan başka bir şey gelmiyor.
Trafikle ilgili bir kanun görüşüyoruz, cezaları artırıyoruz. Yani siz aslında
bu kusurlardan sürekli kâr etmeyi hesap eden bir mantaliteyle sürekli kanun
çıkarıyorsunuz. Hiç eğitim aklınıza gelmiyor. 
Peki,
eğitimle bunu nasıl başaracağız? Evlatlarımıza, çocuklarımıza yüksek idealler
vereceğiz. Yüksek idealler vereceğiz. Şuuru böyle veririz. Aslında
demokrasiyle, gelişmiş insan haklarıyla bu kavramların doğrudan ilgisi var. Hiç
düşünüyor muyuz bunları, bilmiyorum ama düşünmüyoruz. Düşünmüyoruz çünkü insanı
kazanmak gibi bir kaygımız, bir derdimiz maalesef yok.
(Mikrofon
otomatik cihaz tarafından kapatıldı) 
İSMAİL
KONCUK (Devamla) - Onun için, bu kanun mantık olarak para cezasına dayandığı
için doğru bulmadığımı ifade ediyor, saygılar sunuyorum. (İYİ PARTİ
sıralarından alkışlar. 
BAŞKAN
– Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutup işleme alıyorum. 
Türkiye Büyük Millet Meclisi
Başkanlığına
Görüşülmekte olan 15 sıra sayılı Çevre Kanunu ve Bazı
Kanunlarda Değişiklik Yapılmasına Dair Kanun Teklifi’nin 1’inci maddesinin (h)
bendine “teşviki” ibaresinden sonra “ve desteklenmesi” ibaresinin eklenmesini
arz ve teklif ederiz.
 Ayşe
Sibel Ersoy  Ramazan Kaşlı  Arzu Erdem
 Adana
 Aksaray  İstanbul
 Mehmet
Celal Fendoğlu  Esin Kara
 Malatya
 Konya
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Başkanım.
BAŞKAN
– Önerge üzerinde konuşmak üzere İstanbul Milletvekili Arzu Erdem.
Buyurun
Sayın Erdem. (MHP sıralarından alkışlar) 
ARZU
ERDEM (İstanbul) – Teşekkür ederim Sayın Başkan.
Değerli
milletvekilleri, Çevre Kanunu ve Bazı Kanunlarda Değişiklik Yapılmasına Dair
Kanun Teklifi üzerine Milliyetçi Hareket Partisi Grubum adına söz almış
bulunmaktayım; Gazi Meclisi, bizleri ekranları başında izleyen aziz Türk
milletini saygılarımla selamlıyorum.
Dün
İstanbul Sancaktepe’de şehit olan kahraman askerlerimize Allah’tan rahmet, yaralı
askerimize acil şifalar diliyorum ve diyorum ki: Rabb’im askerimizi, polisimizi
korusun ve esirgesin. 
“Başbuğ
Alparslan Türkeş” demek kutlu bir mücadele, çileli bir ömür, sürgünler,
sevinçler, hüzünler demektir. “Alparslan Türkeş demek Beyefendi” demek, adını
tarihe altın harflerle yazdırmış büyük bir lider, bir komutan, mükemmel bir
aile babası, Türk dünyasının derdiyle dertlenen, sevinciyle sevinen bir
kahramanlık abidesidir. Türk milliyetçiliğini İslam ahlak ve faziletiyle
benimsemiş, inancını davayla perçinlemiş, vatanına, milletine bağlı milyonlarca
ülkücü yetiştirmiş büyük bir siyaset adamıdır. Başbuğ’umuz Alparslan Türkeş
Beyefendi’yi rahmet, minnet ve özlemle anıyorum.
Değerli
milletvekilleri, çevre, canlılar için büyük bir anlam ifade etmektedir.
Canlıların yaşamak için soluk aldıkları, beslendikleri, barındıkları ve
türlerini sürdürdükleri ortamı onlara çevre sağlamaktadır. Bu sebeple çevre,
canlıların yaşamları boyunca ilişiklerini sürdürdükleri ve karşılıklı olarak
etkileşim içinde oldukları biyolojik, fiziksel, sosyal, ekonomik ve kültürel
ortam olarak tanımlanmaktadır.
Çevre
eğitimi, toplumun tüm kesimlerinde çevre bilincinin geliştirilmesi, çevreye
duyarlı bireylerin yetiştirilerek bu bireylerde kalıcı davranışların
yerleşmesinin sağlanması, doğal, tarihî ve kültürel değerlerin korunması,
çevresel faaliyetlere aktif olarak katılımın sağlanması “çevre sorunlarının
çözümünde görev alma” olarak tanımlanmaktadır. Günümüzde, çölleşen ormanlar,
yok olan türler, kirlilik ve değişen iklim koşulları gibi küresel çevre
sorunlarının insanın doğayla girmiş olduğu yanlış ilişkiler neticesinde ortaya
çıktığı belirlenmektedir. Bu gibi sebeplerle çevre eğitimi, dünyanın sonunu
getirebilecek sorunların ortadan kaldırılması için vazgeçilmez bir araçtır ve bu
eğitime ne kadar erken yaşta başlanırsa o kadar etkili olacağı düşünülmektedir.

Değerli
milletvekilleri, çevre bilinci üzerine eğitim her yaşta verilmelidir. Evet,
buna katılıyorum ama diyorum ki “Ağaç yaşken eğilir.” atasözümüzden de yola
çıkarak: Özellikle bu eğitimin çok küçük yaştan itibaren ailede başlamak üzere
eğitim sistemine mutlaka entegre edilmesi gerekir. Çocuklarımızın bilişsel,
duyuşsal ve psikomotor öğrenme alanlarına hitap eden çevre eğitimi gibi önemli
bir eğitimin okul müfredatında yer alması zaruridir. Çocuklarımızın
davranışlarının temelini oluşturacak ve bu davranış yaşam boyunca devam
ettirilecektir bu vesileyle. Yapılan araştırmalarda çocuklarda çevreye yönelik
zihinsel duyarlılığın daha çok 9 ila 10 yaş arasında geliştiği ve bu yaşlarda
oturduğu belirtilmektedir. Özellikle ilköğretim çağında doğayla olan
ilişkilerde empatinin gelişmesi ve doğaya karşı sevginin oluşması
çocuklarımızda çevre dostu davranışların pekişmesine sebep olacaktır.
Böylelikle çocuklarımız çevrenin bozulmasına tarafsız ve duyarsız
kalmayacaktır, bencil davranmayacaktır ve bu vesileyle çevreyi koruyacaktır. 
Değerli
milletvekilleri, düşünmeden denize veya sokağa atılan çöplerin çevreye ve doğal
yaşama ne derece zarar verdiğinin farkında mıyız? Öncelikle bunun üzerinde
durmamız gerekmektedir. Okyanusun ortasında bulunan adalardaki kuşların
midelerinde bile plastik kapakların bulunması bu durumun ciddiyetini ortaya
koymaktadır. Atıkların doğada yok oluşuyla ilgili yıllara baktığımızda: Strafor
5 bin sene, cam şişe 4 bin sene, plastik bin yıl, plastik kapak beş yüz yıl,
pet şişe dört yüz yıl, pil üç yüz yıl, çakmak yüz yıl, kutu kola on yıl, ciklet
beş yıl, sigara bir yıl, gazete üç ay, kâğıt havlu bir ay.
Değerli
milletvekilleri, bu sürelere baktığımızda hakikaten durumun ne kadar vahim
olduğunu ve eğitimlere ne kadar erken başlanması gerektiğini bir kez daha
görüyoruz umarım. 
Dünyanın
büyük bir değer olduğunun bilincine varan çocuklar bütün duyu organlarıyla
doğanın güzelliklerinin farkına varabileceklerdir ve doğayı korumak için de
çaba sarf edeceklerdir. Çevreye karşı duyarlılık kazanmaları diğer canlılara
karşı da duyarlılık kazanmaları anlamına gelecektir ve koruyacaklardır.
Çevreyle ilgili eğitimlere erken yaşta başlamalıyız.
(Mikrofon
otomatik cihaz tarafından kapatıldı)
ARZU
ERDEM (Devamla) – Tamamlayabilir miyim Başkanım?
BAŞKAN
– Tabii, buyurun.
ARZU
ERDEM (Devamla) – Eğitim müfredatına çevre duyarlılığını geliştiren ve
pekiştiren müfredatları almamız gerekiyor ve kaynak kitaplarına mutlaka dâhil
etmemiz gerekiyor.
Liderimiz
Sayın Devlet Bahçeli Beyefendi’nin de dediği gibi: “Yarınların büyüklerinin
vatan ve millet sevgisi doğrultusunda iyi yetiştirilmeleri, sorumlu ve duyarlı
birer vatandaş olabilmeleri için gereken tüm çabanın gösterilmesi millî bir
görev olarak değerlendirilmelidir.” 
Özellikle
bu konuda verilmiş olan bir önergemiz var eğitim sistemine çevre bilincinin
geliştirilmesi için müfredata alınması ve kaynak kitaplarının eklenmesi
konusunda. O konuyla ilgili de umarım daha ileriki zamanlarda birlikte bir
karar veririz.
Hepinizi
saygıyla selamlıyorum. Teşekkür ediyorum. (MHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
1’inci
maddeyi oylarınıza sunuyorum: Kabul edenler... Kabul etmeyenler... 1’inci madde
kabul edilmiştir. 
Şimdi,
2’nci madde üzerinde ikisi aynı mahiyette olmak üzere üç önerge vardır. 
İlk
okutacağım iki önerge aynı mahiyettedir. Önergeleri okutup birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 15 sıra sayılı Çevre Kanunu ve Bazı Kanunlarda Değişiklik Yapılmasına Dair
Kanun Teklifi’nin 2’nci maddesinde yer alan “şeklinde” ibarelerinin “olarak”
değiştirilmesini arz ve teklif ederiz. 
Saygılarımızla.
 Ayhan
Barut Müzeyyen Şevkin  Gökan Zeybek
 Adana Adana İstanbul
 Mehmet
Göker Murat Bakan
 Burdur İzmir

Aynı mahiyetteki
diğer önergenin imza sahipleri:
 Bedri
Yaşar Ümit Beyaz İmam Hüseyin Filiz
 Samsun İstanbul Gaziantep
 Tuba
Vural Çokal  Hüseyin Örs
 Antalya Trabzon
BAŞKAN
– Komisyon aynı mahiyetteki önergelere katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyorum Sayın
Başkan.
BAŞKAN
– Önergeler üzerinde, İzmir Milletvekili Kani Beko… Yok.
ENGİN
ÖZKOÇ (Sakarya) – Gerekçe…
BAŞKAN
– Gerekçeyi okutuyorum:
Gerekçe:
Cümledeki
anlam bozukluğunun düzeltilmesi amaçlanmıştır.
BAŞKAN
– Aynı mahiyetteki önergeyle ilgili Gaziantep Milletvekili İmam Hüseyin Filiz
konuşacak.
Buyurun
Sayın Filiz. (İYİ PARTİ sıralarından alkışlar) 
İMAM
HÜSEYİN FİLİZ (Gaziantep) – Sayın Başkan, değerli milletvekilleri; Çevre Kanunu
ve Bazı Kanunlarda Değişiklik Yapılmasına Dair Kanun Teklifi’nin 2’nci maddesi
üzerinde söz almış bulunuyorum. Genel Kurulu saygı ve sevgilerimle
selamlıyorum.
Konuşmama
başlarken helikopter kazasında şehit olan askerlerimize Allah’tan rahmet
diliyorum, Türk milletinin başı sağ olsun diyorum.
Bu
maddeyle 2872 sayılı Çevre Kanunu’nun 11’inci maddesinin (1) ve (3) numaralı
bentlerinde yer alan “inşaat” ibareleri “yapı” şeklinde ve (2) numaralı bendinde
yer alan “yapı kullanma ruhsatı” ibaresi ise “yapı kullanma izni belgesi”
olarak değiştirilmektedir. 11’inci madde esasen yerleşim birimleri atıklarının
yönetmeliklerde belirtilen standart ve yöntemlere uygun olarak arıtılması,
bertaraf edilmesiyle ilgili ve yer ve faaliyet alanı belirterek kimlerin
sorumluluğunda olduğunu prensip olarak ortaya koymaktadır. 
2872
sayılı Çevre Kanunu’ndan sonra çıkarılan çeşitli yönetmeliklerle ve eylem
planlarıyla temiz bir çevre için neler yapılması gerektiği ortaya konulmuş ise
de yönetmeliklerin uygulanmasında başarılı olunduğu söylenemez. Akarsularımız,
sulama amaçlı barajlarımız hâlâ atık sularla kirlenmekte ve halkımızın sağlığı
tehdit altında kalmaktadır. Buna kendi bölgemden bir örnek vererek devam etmek
istiyorum. Bir zamanlar suyu güzel ve temiz, pırıl pırıl akan, etrafına hayat
veren Nizip Çayı, sanayi atıkları, evsel atıklar, köylerin foseptiklerinde
biriken atık sular, sabun imalathaneleri, yün yıkama tesisleri, zeytinyağı
üretme tesisleri, karton ambalaj sanayisi gibi tesislerin suları doğrudan
dereye verildikten sonra zehir saçan bir çay hâlinde şimdi. Gerekli ve yeterli
arıtma yapılmadan Nizip Çayı’na verilen sular doğrudan Nizip Çayı üzerine
kurulu Hancağız Barajı’na verilince büyük sorunlar yaşanmaya başlanmıştır.
Nizip Çayı’nın güzergâhı boyunca ve Hancağız Barajı rezervuarındaki suların
yöre çiftçileri tarafından sulama amaçlı kullanılması sonucunda bitkilerde
verimsizlik, hastalık ve kurumaların olağan hâle geldiği, yaz aylarında ortaya
çıkan kötü kokuların yöre insanının yaşam kalitesini olumsuz etkilediği,
barajlarda kirliliğe bağlı olarak hiçbir canlının yaşayamadığı, bu sularla
temas eden insanlarda çeşitli hastalıkların ortaya çıktığı, dere kenarındaki
köylerde ülke ortalamasının çok üzerinde kanser vakalarının görüldüğü gibi
şikâyetler, 2009 yılından bu yana çeşitli şekillerde gündeme getirilmiş,
maalesef sorunlar çözülmemiştir.
Hancağız
Barajı’nda 2012 yılında kimyasal atıklardan dolayı ortaya çıkan metan gazının
sıkışması sonucu meydana gelen patlamada 2 kişi hayatını kaybetmiş, bu olaydan
sonra Orman ve Su İşleri Bakanlığı bu şikâyetler üzerine bir rapor hazırlatmış
ve üç yıl sonra, 2015 yılında hem Nizip Çayı hem de Hancağız Barajı için eylem
planları hazırlatmış ve eylemler kademelendirilmiş ve bir takvime bağlanmıştır.
Ancak bu eylem planları içerisinde, Gaziantep Büyükşehir Belediyesinin atık
suların boru içine alınarak Nizip Çayı’nın temiz akması konusunda yaptığı
çalışmalar var ise de bunlar sınırlı kalmış, 11 kilometrelik boru hattı uygulanmış,
maalesef sorun tam sonuca ulaşamamıştır.
Yerinde
yaptığım tespitlerde, Nizip Çayı yine kirli akmaktadır. Nizip girişinde
Akçakent köyü ve Kaleköy’de su mor-siyah arası bir renkte akmakta ve Hancağız
Barajı’na dökülmektedir. Burada görüyorsunuz, Akçakent’te, Nizip girişindeki
suyun rengi. Bu resimdeki de Kale köyünde Hancağız Barajı’na dökülen suyun
rengidir, simsiyah akmaktadır. Bu da su çekildikten sonra toprağın hâlini
göstermektedir. Benzer durum Gaziantep’in Oğuzeli ilçesinde de mevcut olup Oğuzeli’nden
geçen Sacır Suyu, yine atıklar sebebiyle kirlenmiş; şu resimde gördüğünüz gibi,
bakın, beyaz köpükler akmaktadır. Kimyasal maddelerin ne olduğu burada çok
güzel bir şekilde görülmektedir. Bu da yine Sacır Suyu’ndan ayrıca bir
örnektir. Bu, sadece kirli olarak akmamakta, aynı zamanda etrafa koku
yaymaktadır. 
Anayasa’mızın
56’ncı maddesi çevrenin korunması ve insan sağlığıyla ilgili olarak devlete ve
vatandaşa önemli görev vermektedir. Yüce heyetinizin huzurunda Çevre ve
Şehircilik Bakanlığı ile Tarım ve Orman Bakanlığını göreve çağırıyorum. 
(Mikrofon
otomatik cihaz tarafından kapatıldı) 
İMAM
HÜSEYİN FİLİZ (Devamla) – Başkan, bitiriyorum. 
BAŞKAN
– Sayın Filiz, tamamlayalım lütfen. 
İMAM
HÜSEYİN FİLİZ (Devamla) – İlgili birimlerini harekete geçirerek daha önceden
hazırlanan eylem planlarını da güncelleyerek Nizip Çayı, Hancağız Barajı ve
Oğuzeli Sacır Deresi’nin yarattığı sorunların çözülmesini yöremiz halkı adına
istiyor, Genel Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Teşekkür ederim. 
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan 15 sıra sayılı Kanun Teklifi’nin çerçeve 2’nci maddesinde yer alan
“şeklinde” ifadelerinin “biçiminde” şeklinde değiştirilmesini arz ve teklif
ederiz. 
 Halil
Öztürk Ali Muhittin Taşdoğan Yaşar Karadağ
 Kırıkkale Gaziantep Iğdır
 Abdurrahman
Başkan Esin Kara
 Antalya Konya

BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkanım.
BAŞKAN
– Önerge üzerinde söz isteyen Kırıkkale Milletvekili Halil Öztürk. 
Buyurun
Sayın Öztürk. (MHP sıralarından alkışlar) 
HALİL
ÖZTÜRK (Kırıkkale) – Sayın Başkan, kıymetli milletvekilleri; görüşülmekte olan
15 sıra sayılı Kanun Teklifi’nin 2’nci maddesi üzerine Milliyetçi Hareket
Partisi Grubu olarak vermiş olduğumuz önergenin üzerine söz almış
bulunmaktayım. Genel Kurulu saygıyla selamlıyorum.
Değerli
milletvekilleri, görüşmekte olduğumuz teklifte yer alan düzenlemeleri elbette
gerekli ve ihtiyaç olarak görmekteyiz. Ancak çevre konusunda parça parça
düzenlemeler yerine daha bütüncül yaklaşımlara ihtiyaç bulunmaktadır. Bu
bütüncül yaklaşım için Çevre ve Şehircilik Bakanlığı bütçesi yetersiz
kalmaktadır. Bu yetersizliği Cumhurbaşkanlığı Strateji ve Bütçe Başkanlığının
hazırlamış olduğu yıllık programlar da desteklemektedir.
Değerli
milletvekilleri, çevre konusunda genel ihtiyaçlar belliyken seçim bölgem
Kırıkkale’de de yıllardır çözüm bekleyen çevre sorunları devam etmekte ve bu
yüzden Kırıkkaleli hemşehrilerimiz sağlık tehdidi altında yaşamlarını
sürdürmektedirler. Kırıkkale Belediyesi bünyesinde hâlen çevre müdürlüğü dahi
yoktur. Bu yüzden çevre konusunda Kırıkkale’nin beklediği yeterli ve gerekli
ciddi çevre çalışması yapılamamaktadır. 
Atık
suların Kızılırmak’a şarj edilmesine engel olunamamıştır. O güzelim ırmak bir
türlü sağlıklı yapıya kavuşamamış; çevresine, içinde barındırdığı canlılara
zarar vermeye devam etmektedir.
Diğer
taraftan, 2018 yılını bitiriyor olmamıza rağmen ilçe belediyelerinin atık su
arıtma tesisleri bulunmamaktadır. Bu vahim durum ilçelerimizde son derece
sağlıksız durumların ortaya çıkmasına sebebiyet vermektedir.
Yine
Kırıkkale’de çoğu ilçemiz, Bahşili ilçemizde bulunan düzenli katı atık depolama
tesisinin uzak olması sebebiyle çöplerini buraya getiremiyor. Bu ise belirli
bölgelere katı atık aktarım istasyonlarının yapılmamasından kaynaklanmaktadır.
Bu durum, Kırıkkale’nin ilçelerinde çöpten kaynaklanan devasa ağır sorunlar,
sosyal yaşamı riske atmaya devam etmektedir.
Çevre
ve şehircilik alanında dile getirdiğim acil ihtiyaçlara önümüzdeki dönemde daha
duyarlı olunmasını ve çevre yatırımlarında Kırıkkale’ye öncelik tanınmasını
haklı olarak Kırıkkaleliler adına talep etmekteyim. 
Kıymetli
milletvekilleri, konu Kırıkkale olunca genel yönetimden çözüm bekleyen çok
sayıda sorun vardır ve ihtiyaç büyüktür. Kırıkkaleli işsiz gençlerimiz büyük
kentlere iş ümidiyle göç ederken bizler bu duruma seyirci kalamayız. Bugün
Kırıkkale Bankalar Caddesi’nde geleceğimizin teminatı gençlerimiz çay
ocaklarında iş aramakla vakit geçirmektedirler. Gençlerimize yeni istihdam
alanları açmak bizler için bir mecburiyettir. 
Sadece
küçük bir kısım üniversite öğrencisinin harcamalarıyla Kırıkkaleli esnafımız
ayakta kalmakta, kaldı ki üniversitenin öğrencileriyle beraber şehir dışında
kalması da büyük bir handikap olup şehir ekonomisine katkıyı sınırlı biçimde
sunmaktadır. Kredi uygulamalarıyla borçlanarak esnafımızın işleri düzelmiyor;
esnafımızın da vergi yükü hafifletilmeli ve borçları yapılandırılmalıdır. 
Kırıkkale
artık sahipsiz ve öksüz bir kent muamelesi görmemelidir. Kırıkkale için somut
adımlar görmek istiyoruz. Bu konuda yetkililerden istirham ediyorum; büyük ve
kapsamlı yerli, yabancı sanayi yatırımlarına, Kırıkkaleli bürokratlara
kentimizin ihtiyacı vardır. Hep beraber Kırıkkale’nin elinden tutalım ve hak
ettiği konuma birlikte getirelim. Derdimiz, millî ve manevi hassasiyetleri
yüksek kentin kalkınması ve refahıdır. Bu nedenle her vesileyle ilgili
bakanlıklardan Kırıkkale’ye yatırım yapmaları konusunda destek talep ediyoruz.
Özellikle Makine ve Kimya Endüstrisinin varlığı sebebiyle savunma sanayisinin
kalbi durumunda olan Kırıkkale’mizde savunma sanayisi yatırımları teşvik
edilirse ve yine, TÜPRAŞ, PETKİM’in faaliyetleri bağlamında petrol ve ürünleri
sektörü özendirilirse hem Kırıkkale hem de Türkiye ekonomisi kazançlı
çıkacaktır. 
Kırıkkale’de
yıllardır devam eden çarpık kentleşme, kontrolsüz betonlaşma, altyapı
yetersizliği gün yüzüne çıkarken bu konuda adımlar atılmamıştır. Hâlen
Kırıkkale-Ankara yolcu taşımacılığı -ki bu önemlidir, insanlarımız her gün
Ankara’ya işe gidip gelmektedir- bir düzene, bir programa kavuşturulamamış olup
Devlet Demiryolları seferleri de mağduriyet yaratmaya hâlâ devam etmektedir.
Bu
duygu ve düşüncelerle ben teklifin hayırlı olmasını diliyor ve saygıdeğer Genel
Kurulu saygıyla selamlıyorum. (MHP sıralarından alkışlar)
BAŞKAN
– Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Şimdi
2’nci maddeyi oylarınıza sunuyorum: Kabul edenler… Kabul etmeyenler… 2’nci
madde kabul edilmiştir.
3’üncü
madde üzerinde ikisi aynı mahiyette olmak üzere üç önerge vardır.
İlk
okutacağım iki önerge aynı mahiyettedir. Önergeleri okutup birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 15 sıra sayılı Çevre Kanunu ve Bazı Kanunlarda Değişiklik Yapılmasına Dair
Kanun Teklifi’nin 3’üncü maddesinde yer alan “şeklinde” ibaresinin “olarak”
değiştirilmesini arz ve teklif ederiz.
 Mehmet
Göker Gökan Zeybek Ayhan Barut
 Burdur İstanbul Adana
 Murat
Bakan Müzeyyen Şevkin Özgür Karabat
 İzmir Adana İstanbul

Aynı
mahiyetteki diğer önerge sahipleri:
 Tuba
Vural Çokal Ayhan Altıntaş Mehmet Metanet Çulhaoğlu
 Antalya Ankara Adana
 Arslan
Kabukçuoğlu Aylin Cesur
 Eskişehir
 Isparta
BAŞKAN
– Komisyon aynı mahiyetteki önergelere katılıyor mu? 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkanım.
BAŞKAN
– Aynı mahiyetteki önergeler üzerinde, İstanbul Milletvekili Özgür Karabat…
Buyurun
Sayın Karabat. (CHP sıralarından alkışlar)
ÖZGÜR
KARABAT (İstanbul) – Sayın Başkan, değerli milletvekilleri; Genel Kurulu
saygıyla selamlıyorum.
Konuşmama
başlarken öncelikle, bir alışkanlık hâline getirdiğimiz torba yasanın, aslında
istisnai olarak kullanmamız gereken bir yöntem olması gerektiğini
belirtmeliyim. Bu durumun genel bir yasa yapış tarzı hâline gelmesi, içinde ne
olduğu vatandaşlarca anlaşılmayan… Vatandaşın deyimiyle çorba mı torba mı belli
olmayan bu yöntem hem milletvekillerimizin hem de Parlamentonun saygınlığına
gölge düşürmektedir, bunu belirtmek istiyorum. “Huylu huyundan vazgeçmez.”
derler ama yine de bunu söylemek elzem olsa gerek.
Sayın
milletvekilleri, hiçbir iktidar dönemi yok ki çevre konusu bu kadar büyük bir
tartışma konusu olsun. Tabii bunun sebebi özellikle AKP iktidarının uyguladığı
politikalar. Özellikle büyük kentlerde saksı görsek bina yapma alışkanlığı ve
belediyelerin imar yöntemiyle bütçe oluşturma alışkanlığı bu konudaki temel
sakatlıklar değerli arkadaşlar. Çevre deyince, çevre hassasiyeti deyince bunun
bir maliyet olarak algılanmasıysa başka bir problem. Çevrenin yeşilini dolara
tahvil ettiğiniz bir anlayışla belediye yönetmek bu sonuçlara yol açıyor. 
Dolar
demişken Ziraat Bankası ve Halk Bankasında “bir gece ansızın gelirim” misali
düşük kurdan döviz satanlara ne yapıldığını da merak ediyoruz. Aradan onca
zaman geçmesine rağmen tek bir işlem yapıldı mı, vatandaşlar adına sormak
istiyoruz. Çiftçiye, soğan ve patates tüccarlarına yönelik yaptığınız
operasyonların benzerlerini bu kişilere yaptınız mı, soruyoruz. Milletin
anasını soğan gibi ağlatanlara ne yaptınız, merak ediyoruz. Operasyonu soğana
değil, milleti soyana yapın diyoruz; gözünüzü soğana değil, milleti soyanlara
dikin diyoruz. 
Sayın
milletvekilleri, üzerine konuştuğumuz yasa çok masum ve doğayı koruyan bir yasa
gibi gözüküyor olabilir ancak vatandaşlarımız şunu bilsin ki bu yasayla yeni
vergi yükleri geliyor. Araç lastiğinden marketten alınan çöp poşetine, eczanede
satılan ilaç kutusuna kadar bir dizi yeni vergi yükü ortaya çıkıyor. Tüm bunlar
da “çevreyi koruyoruz” kılıfıyla yapılıyor. 
“Poşet
düzenlemesi” diye sunabileceğimiz bu torbada birçok sürpriz var. Mesela “geri
kazanım payı” adı altında getirilen yeni düzenleme özellikle ihracata yönelik
esnek plastik sektöründe yeni vergi yükleri getirip ihracatı olumsuz
etkileyecek gibi gözüküyor. 
Sayın
vekiller, hepimiz ara sıra köylerimize gideriz, doğduğumuz yerlere gideriz.
Gittiğimizde çocukluğumuzda gördüğümüz derelerin yok olduğunu, göllerin,
göletlerin kuruduğunu görüyoruz. Hiç vicdanınız sızlıyor mu diye sormak
istiyorum. Eğer gittiğiniz yerlerde kurbağaların sesi kesilmiş, çiçeklerin
rengi solmuş, kuşlar ötmüyorsa, ormanlar yok olmaya başlamış ve sararıyorsa
bunların sebebi önünü açtığınız HES politikalarıdır değerli arkadaşlar. 
Doğayı
babamızın malı gibi değil, çocuklarımıza emanet edilecek gibi algılamamız
gerekir, bir gelecek olarak algılamamız gerekir. İktidarın uygulamaları
sonucudur ki Dünya Sağlık Örgütü verilerine göre çevre kirliliği noktasında 81
ilimizin 41’i ciddi bir sorun yaşıyor. 41 ilimizde hava kirliliği, Dünya Sağlık
Örgütü limitini aşmış durumda. Çevre Performansı Endeksi’nde 180 ülke arasında
172’nci sıradayız. Balık çeşitliliği konusunda 78’inci sıradan 124’üncü sıraya
geriledik. Siz balık çeşitliliği konusunda balıkları değil, HES’leri yapan
Çalık’ları tercih edebilirsiniz ama biz hâlâ denizlerin, göllerin ve
akarsuların balıkların ve yaşayan tüm canlıların ortak mülkiyeti olduğunu
düşünüyoruz. 
Yine
bu kanunla tüm su kaynakları, enerji kaynakları santrali kurmak isteyen
şirketlerin emrine veriliyor. 
Sonuç
olarak şunu söylemek istiyorum: Doğayı korumayan bir Çevre Kanunu olamaz. Babamızın
malı gibi doğayı har vurup harman savuramayız.
Çocukken
söylediğiniz ve şimdi çocuklarımızın söylediği bir şarkıyı hatırlatarak
konuşmama son vermek isterim. “Tohumlar fidana, fidanlar ağaca, ağaçlar ormana
dönmeli yurdumda/ Yuvadır kuşlara, örtüdür toprağa, can verir doğaya ormanlar
yurdumda.” diyorum. Hepinizi bu anlayışla bir çevre politikasına davet
ediyorum. 
Çok
teşekkür ediyorum. (CHP sıralarından alkışlar)
BAŞKAN
– Aynı mahiyetteki önergeler üzerine Ankara Milletvekili Ayhan Altıntaş… 
Buyurun
Sayın Altıntaş. (İYİ PARTİ sıralarından alkışlar)
AYHAN
ALTINTAŞ (Ankara) – Sayın Başkan, değerli milletvekilleri; hepinizi saygıyla
selamlıyorum. 
Çevre
Yasası’nda değişiklik yapan kanun üzerine konuşmak üzere söz almış bulunuyorum.

Tabii,
konu çevre olunca ilk olarak Türkiye’de çevre yönetiminin tarihçesine bakmak
istedim, Türkiye Cumhuriyeti Çevre ve Şehircilik Bakanlığının internet sitesine
bakayım dedim. Hayretle gördüm ki Bakanlığın internetteki tarihçesinde çevrenin
adı yok. 1848 yılında Nafia Nezareti olarak başladığı, 1920’de Nafia Vekâleti
olduğu, 1928’den sonra da sırasıyla Bayındırlık Bakanlığı, İmar ve İskân
Bakanlığı, Bayındırlık ve İskân Bakanlığı olduğu, en son 2011 yılında da Çevre
ve Şehircilik Bakanlığı adını aldığı yazıyor. Tarihçenin yazılı anlatımında da
“çevre” kelimesi hiç geçmiyor. Anlıyoruz ki Bakanlık kendini sadece bayındırlık
ve şehircilikle ilgili olarak görüyor, isminde bulunan “çevre” kelimesini sanki
bir daktilo hatası gibi telakki ediyor. Hâlbuki Çevre Müsteşarlığı olarak 1978
yılında başlayan çevre yönetim faaliyetleri, 1991 yılında müstakil Çevre
Bakanlığı olarak devam etmiştir. 2002 yılında AK PARTİ’nin iktidara gelmesiyle
müstakil bakanlık olmasına son verilmiş, önce Orman Bakanlığına, sonra da
Şehircilik Bakanlığına eklemlenmiştir. Bunlar MHP destekli AK PARTİ iktidarının
çevreyi bir ayak bağı olarak gördüğünü ama Avrupa Birliğine uyum nedeniyle bir
bakanlığa ismini ekleyerek göstermelik bir tutum sergilediğini göstermektedir. 
Anayasa’mızın
56’ncı maddesi “Herkes sağlıklı ve dengeli bir çevrede yaşama hakkına
sahiptir.” diyor. Elimizi vicdanımıza koyarak yanıt verelim: Sağlıklı ve
dengeli bir çevrede yaşıyor muyuz? Hepimiz biliyoruz ki özellikle son yıllarda
güzel ülkemizin bağlarına girilmiş, bostanları, yaylaları betonla doldurulmuş,
şehirleri yağmalanmış, gölleri kurumuş, meraları, ormanları peşkeş çekilmiştir.
Nehir tipi hidroelektrik santraller kurmak amacıyla Karadeniz’in muhteşem
dereleri tahrip edilmiş, oradaki canlılar, ağaçlar katledilmiştir. Yer altı
sularının hoyratça kullanımı sonucu sular derinlere inmiş, Konya Ovası’nda
obruklar oluşmuştur. Şehirlerimizde içilebilir şebeke suyu kalmamıştır.
Düzensiz şehirleşmenin ve ısıtmada kömür kullanımının teşvik edilmesiyle temiz
hava solumak bir lüks hâline gelmiştir. Eğer tutarlıysanız, sigara
paketlerindeki gibi, dağıttığınız kömür yardımı torbalarının üzerine de “Astım
yapar, zehirler, kanser yapar.” diye yazınız, hatta televizyonda kamu spotu
olarak veriniz. 
2000’li
yıllardan sonra Hükûmetlerin çevre politikalarının iki ekseni bulunmaktadır:
Birincisi, Avrupa Birliğine giriş çabalarının zorunlu kıldığı süreçler;
ikincisi de, serbest piyasa ekonomisinin kâr odaklı yaklaşımı. Birincisinde
çevreye duyarlı ekonomik politikalar öngörülürken, ikincisinde doğal kaynaklar
özel sektörün pervasızca kullanımına sunulmuştur. Başka ülkelerin yaşadığı
çevre felaketlerinin izleri hâlâ silinmemişken benzer yatırım kararları
alınması iktidarın çevreye yanlış yaklaşımını göstermektedir. 
Avrupa
Birliğine uyum nedeniyle koyduğumuz Çevresel Etki Değerlendirme yani ÇED
kuralları çoğu zaman gözardı edilmiş, petrol, jeotermal kaynaklar ve maden
arama faaliyetlerinin imtiyazlı ÇED kapsamına alınması söz konusu olmuş, çevre
tahribatının önü açılmıştır. 
ÇED
olumlu raporu alan projeler, yeterli izleme faaliyetlerinin yapılamaması sonucu
güvenini yitirmiştir. ÇED süreci içinde halkı proje hakkında bilgilendirmek ve
görüşünü almak amaçlı gerçekleştirilen “halkın katılımı” toplantıları günümüzde
bir formaliteye dönüştürülmüş, halkın görüşünün bir önemi kalmamıştır. Buna bir
örnek verecek olursak Çanakkale’de Türkiye'nin oksijen deposu Kazdağları’nın
yanı başındaki Yenice’ye planlanan Çırpılar Termik Santrali Projesi halkın
olumsuz görüşü ve mücadelesine rağmen, olumlu ÇED kararı alabilmiştir. 
Çevre
yönetimi çok disiplinli bir alandır. Bu yaygın etki alanı birçok yasal ve
kurumsal görev, yetki ve sorumluluk örtüşmesinin yanında yetki çatışmasını da
getirmektedir. İlgili birçok bakanlıkla beraber yerel yönetimlerin mevzuat
düzenlemelerinin de rolü çok fazladır, dolayısıyla, bu kanun teklifinin çok
daha geniş bir katılımla, uzmanların ve sivil toplum kuruluşlarının görüşleri
de alınarak detaylı komisyon müzakereleriyle hazırlanması gerektiğini; aksi
hâlde, her yıl yeni bir yasaya ihtiyaç duyacağımızı belirtir, saygılar sunarım.
(İYİ PARTİ sıralarından alkışlar) 
BAŞKAN
– Teşekkür ederim. 
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Şimdi,
diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 15 sıra sayılı Kanun Teklifi’nin çerçeve 3’üncü maddesinde yer alan “yer
alan” ifadesinin “bulunan” biçiminde değiştirilmesini arz ve teklif ederiz. 
Ali
Muhittin Taşdoğan Ümit Yılmaz Yaşar
Karadağ
 Gaziantep Düzce Iğdır
 Esin
Kara Abdurrahman Başkan
 Konya Antalya

BAŞKAN
– Komisyon önergeye katılıyor mu? 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan. 
BAŞKAN
– Önerge üzerinde Gaziantep Milletvekili Ali Muhittin Taşdoğan… 
Buyurun
Sayın Taşdoğan. (MHP sıralarından alkışlar) 
ALİ
MUHİTTİN TAŞDOĞAN (Gaziantep) – Sayın Başkan, değerli milletvekilleri; hava
kirliliği doğrudan veya dolaylı olarak insan sağlığını etkileyerek yaşam
kalitesini düşürmektedir. Günümüzde hava kirliliği nedeniyle yerel, bölgesel ve
küresel sorunlar yaygın olarak yaşanmaktadır. Yoğun şehirleşme, şehirlerin
yanlış yerleşmesi, motorlu taşıt sayısının artması, düzensiz sanayileşme,
kalitesiz yakıt kullanımı, topografik ve meteorolojik şartlar gibi nedenlerden
dolayı büyük şehirlerimizde özellikle kış mevsiminde hava kirliliği
yaşanabilmektedir.
Gaziantep’te
hava kirliliği mevsimsel özellik göstermektedir. Kış ayları, sonbaharın geç
dönemleriyle ilkbaharın erken dönemlerinde hissedilen ve tespit edilen kirlilik
mevcuttur. Bu durum, Gaziantep’te hava kirliliğinin sanayiden ve motorlu
taşıtlardan kaynaklanan bir kirlilikten çok ısınmadan kaynaklanan bir hava
kirliliği olduğunu göstermektedir.
Gaziantep’in
çevre sorunları, kış şartlarının kendini hissettirmesiyle artmaktadır.
2016-2017 verilerine göre şehrimizde evsel ısınmada yaklaşık 327 bin ton katı
yakıt, sanayide ise 245 bin ton civarında katı yakıt kullanılmıştır ve bu
yakıtın büyük bir kısmı Rusya ve Afrika’dan gelen ithal kömürlerdendir. Bu
nedenle kış aylarıyla birlikte şehrimizde hava kirliliği üst sınırlara
ulaşmaktadır. Özellikle sabah erken saatlerde ve akşamüzeri göz gözü göremez
olmakta ve nefes almakta güçlük yaşanmaktadır. Öyle ki kasım, aralık, ocak,
şubat ve mart aylarında gazi şehrimizin hava kirliliği değerleri hemen hemen
her gün üst sınır değerlerini aşmaktadır. Örneğin Gaziantep ilimiz 2016 yılı
hava kalitesi parametreleri aylık ortalama değerleri ve sınır değerinin
aşıldığı gün sayılarına bakacak olursak kasım ayının 18 gününde, aralık ayının
16 gününde, şubat ayının 22 gününde ve mart ayının 12 gününde hava kirliliği
sınır değerini aşmıştır. Dünya Sağlık Örgütü ve küresel ölçekler ele
alındığında bir yıl içerisinde Gaziantep’te sınır değerlerin aşıldığı gün
sayısı 120-140 gün aralığındadır. Hatta son yedi gün hava kalitesi izleme
verilerine bakıldığında hava kalitesinin önemli ölçüm parametresi olan
kükürtdioksit gazının yönetmelik gereği standart değeri 0,5 mikrogram/metreküp
olması gerekirken Gaziantep’te 2 ila 7 mikrogram/metreküp seviyesinde
değişkenlik gösterdiği görülmektedir. Ulusal Hava Kalitesi İzleme Ağı
tarafından saatlik değerleri de her an görebilirsiniz. Bu durum şehrimiz için
kaygı vericidir. Hava kirliliği aynı zamanda birçok hastalığı da
tetiklemektedir, özellikle solunum yolları, KOAH ve kalp hastalıklarına yol
açmaktadır. 
Sonuç
olarak, ilimizde hava kirliliğine neden olan kaynaklar arasında sırasıyla evsel
ısınma, trafik, sanayi işletmeleri sıralanabilir. Hava kirliliğinin önlenmesi
amacıyla kaliteli katı/sıvı yakıt kullanımı, özellikle doğal gaz kullanımı
yaygınlaştırılmalıdır, motorlu taşıtların egzoz gazı ölçümleri düzenli olarak
yaptırılmalıdır. İlk etapta hava kirliliğinin büyük oranda önüne geçilecek
önlemler bunlardır. 
Gaziantep’imizde
şehir merkezinde insan yoğunluğunun artmasından dolayı ortaya çıkan
problemlerden biri de gürültü kirliliğidir. Artan araç sayısıyla birlikte
trafikte geçirilen zamanın artması, iş yerlerinin ve üretimin şehrin içinde
kalması, sokak aralarında yapılan düğün töreni, açık hava aktiviteleri,
eğlenceler ve benzeri nedenlerden dolayı şehrimizde gürültü problemi giderek
artmaktadır. Sıkışan trafik gereksiz korna çalınmasına sebep olmakta, âdeta
kornayla iletişim kurulmaktadır. Bu nedenle öncelikle şehir merkezinde trafik
işaret ve levhalarına önem verilmesi, yeni yolların, kavşakların, köprülü
kavşakların yapılarak trafiğin rahatlaması sağlanmalıdır. Özellikle asker
uğurlamaları ve düğün gibi organizasyonlarda maytap, havai fişek ve benzeri
şeylerin, patlayıcıların kullanılmamasına yönelik tedbirler alınması
gerekmektedir.
Sayın
milletvekilleri, Gaziantep, su kirliliğinin ikinci öncelikli olduğu iller
arasındadır. Su kaynakları giderek kirlenen ilimizde su kirliliğine neden olan
faktörler arasında, bazı ilçelerde evsel nitelikli atık suların arıtılmaması da
mevcuttur. Oğuzeli ilçemiz Körkün Mahallesi’nde çok yakın bir mesafede olan
katı atık depolama merkezi çevreye son derece kötü koku yaymasının yanı sıra
yerleşim birimine yakın olmasından dolayı bulaşıcı hastalıklar konusunda
tedirginlik yaratmaktadır. Ayrıca ilçe merkezinde Sacır Deresi ıslah
çalışmaları taahhüt edilen zamanı geçmiştir, bir an önce tamamlanması büyük
önem taşımaktadır. 
İlim
adamlarımızdan Profesör Doktor Hasan Kalyoncu’nun dediği gibi “Çevrecilik
milliyetçiliktir.” der, Genel Kurulu saygıyla selamlarım. (MHP sıralarından
alkışlar)
BAŞKAN
– Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
3’üncü
maddeyi oylarınıza sunuyorum: Kabul edenler... Kabul etmeyenler... 3’üncü madde
kabul edilmiştir.
4’üncü
madde üzerinde iki önerge vardır, aykırılık sırasına göre okutup işleme
alacağım.
Türkiye Büyük Millet Meclisi Başkanlığına
Görüşülmekte
olan Çevre Kanunu ve Bazı Kanunlarda Değişiklik Yapılması Hakkında Kanun
Teklifi’nin 4'üncü maddesiyle değiştirilmesi teklif edilen 2872 sayılı Kanun’un
18’inci maddesinin ikinci fıkrasının aşağıdaki şekilde değiştirilmesini arz ve
teklif ederim.
“Ayrıca
ek 11 inci ve ek 13 üncü maddeler kapsamında elde edilen gelirler, yurt içi ve
yurt dışından temin edilecek her türlü hibe, yardım ve bağışlar ile kredi
anapara geri dönüşleri ve kredi faizleri de tahsil edilerek, Çevre ve
Şehircilik Bakanlığı Merkez Saymanlık Müdürlüğü hesabına yatırılır ve bütçeye
gelir kayıt edilir.”
 Feridun
Bahşi İsmail Koncuk Fahrettin Yokuş
 Antalya Adana Konya
 Arslan
Kabukcuoğlu Ayhan Erel
 Eskişehir Aksaray
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge hakkında söz isteyen Konya Milletvekili Fahrettin Yokuş.
Buyurun
Sayın Yokuş. (İYİ PARTİ sıralarından alkışlar)
FAHRETTİN
YOKUŞ (Konya) – Sayın Başkan, değerli milletvekilleri; sözlerime başlarken
hepinizi saygı ve sevgiyle selamlıyorum.
Bugün
ülkemizin en önemli sorunlarından birisini, çevre sorunlarımızı burada
konuşuyoruz. Benden önce çıkan hemen hemen bütün konuşmacılar atık sulardan
tutunuz da çevredeki tahribatlarımıza kadar çok detay bilgiler verdiler.
Gerçekten çağ atladığını söylediğimiz ülkemize yakışmayan çevre problemleriyle
karşı karşıyayız. Türkiye’mizin bütün göl, gölet, ırmak, dere ve göllerine,
köylerimizin, kasabalarımızın, mezralarımızın arıtım yapılmamış kanalizasyon
suları akıtılıyor. Bu sularla sonuçta -sulama olarak- Türkiye’mizin dört bir
yanında sebze ve meyveler sulanıyor. 
Şimdi,
büyükşehirler başta olmak üzere belediyelere devrettiğimiz şehirlerimizde de
aynı sorunlar yaşanıyor. Büyükşehir belediyelerimiz köy ve kasabalarımızda
arıtma tesisleri yapacağı yerde başka şeylere yatırımlar yapıyor. Yine,
Hükûmetimiz pek çok hususta yatırımlar yaparken çevre sorunlarını hep göz ardı
ediyor. Her ne kadar Çevre Yasası’ndaki yazılı olan sorumlulukları varsa
bunları da maalesef yerine getirmiyorlar. 
Değerli
milletvekilleri, çok yakın bir gelecekte eğer biz bu anlayışla gidersek bütün
göllerimizi sırasıyla kurutacağız; eğer bu anlayışla gidersek bütün sularımızı
kirleteceğiz, kullanacak hiçbir şey bulamayacağız. Sizlere bu konuda birkaç
örnek göstermek istiyorum. Konya’mızın en önemli, en güzel göllerinden biri
olan Meke Gölü bugün yok olma tehlikesiyle yüz yüze kalmıştır. Türkiye’mizin en
büyük tatlı su gölü Beyşehir Gölü’müz maalesef şu anda fazla su kaybı nedeniyle
kurumaya doğru gitmektedir. Akşehir Gölü’müz kurumuştur ve daha acı olan,
düşünebiliyor musunuz, Türkiye’nin en önemli tatlı su gölü olan Beyşehir
Gölü’müzden valiliğin talimatıyla, Tabiat ve Çevre Koruma Müdürlüğü komisyonu
tarafından yasalara aykırı bir şekilde -2018 yılında- kıyı kenar çizgisinin 60
santim daha aşağısından su sevkiyatı yapılıyor; 60 santim, düşünebiliyor
musunuz? Yani gölü boşaltıyorlar. Neymiş? Su ihtiyacımız varmış. O gölün
çoraklaşmasına, canlıların ölmesine aldırmadan; kanunu yok sayarak, çiğneyerek
bunu yapıyorlar ve bu valiyi biz görevini kötüye kullandığı için şikâyet
ettiğimizde de vali terfi ediyor. Yani öyle bir garip ülkede yaşıyoruz ki… 
Şimdi,
herkesin, her vatandaşın dilekçe verme hakkı var. Her verilen dilekçeye yasa
gereği otuz gün içinde cevap verme durumu da var. Bakınız, ben milletin bir
vekili olarak, Parlamentonun bir temsilcisi olarak Tarım ve Orman Bakanlığına
bir dilekçe verdim. 2014 yılında Beyşehir Gölü’nün kirliliğiyle ilgili bir
rapor düzenlenmiş; bu raporu görmek istediğimi, bir örneğini istediğimi
söyledim, aradım. İlgili daire başkanı “Efendim, hemen veririz. Bir dilekçe
yazın.” dedi. Dilekçeyi yazdım. Ne zaman? 26/10/2018 yani yarın bir ay oluyor.
Daha sonra niye veremediklerini sordum defalarca. “Efendim, Sayın Bakanın
önünde, imzada.” diyorlar. İstediğim tek şey şu: Beyşehir Gölü’nün 2014’teki su
kirliliğiyle ilgili raporu. Allah aşkına, şimdi soruyorum bu sıralardaki
değerli AK PARTİ’lilere…
(Mikrofon
otomatik cihaz tarafından kapatıldı)
FAHRETTİN
YOKUŞ (Devamla) – Sayın Başkanım…
BAŞKAN
– Sayın Yokuş, tamamlayalım lütfen, buyurun.
FAHRETTİN
YOKUŞ (Devamla) – Siz böyle bir soru sorsanız Bakanlığa, bir kere, sizden
dilekçe istemezler; ikincisi, yarım saat içinde o rapor önünüze gelir ama biz
bir aydır bu raporu alamıyoruz. Ama canınız sağ olsun.
Zaten
ben bu kürsüde her geldiğimde söylüyorum: Devleti yönetemiyorsunuz, yönetme
beceriniz yok; adaletiniz yok, tarafsız değilsiniz; devlette liyakat
bırakmadınız. Ama bunun sonucunu er ya da geç alacağım, alacağım. Niye alacağım
biliyor musunuz? Vermediğiniz sürece buradan haykıracağım. Öyle yağma yok, ya
devleti adam gibi yöneteceksiniz ya da yöneteceksiniz. Ben, millet adına
buradayım. Benim talebimi yok sayacak bir kamu yönetimi olamaz, olamaz. Dilekçe
hakkımızı bile yok sayıyorsunuz; öyle yağma yok. 
Efendim,
şehirlere millet bahçesi yapmak yerine, gelin şu kanalizasyonları kapatın ama
işiniz gücünüz devleti yönetmek değil ki. İşiniz gücünüz, ne yapmak, rant ve
arkasından da milletin gözünü boyamak, süslemek. 
Teşekkür
ediyorum Sayın Başkanım. (İYİ PARTİ sıralarından alkışlar) 
BÜLENT
TURAN (Çanakkale) – Bu üslubu reddediyoruz. Nasıl bir üslup bu ya? 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan 15 sıra sayılı Çevre Kanunu ve Bazı Kanunlarda Değişiklik Yapılmasına Dair
Kanun Teklifi’nin 4’üncü maddesiyle 2872 sayılı Kanun’un 18’inci maddesinin
değiştirilmesi teklif edilen ikinci fıkrasında yer alan “temin edilecek”
ibaresinin “elde edilecek” olarak değiştirilmesini arz ve teklif ederiz.
Saygılarımızla.
 Mehmet Göker Gökan Zeybek Ayhan
Barut
 Burdur İstanbul Adana
 Müzeyyen Şevkin Veli Ağbaba  Murat
Bakan
 Adana Malatya İzmir
BAŞKAN
– Komisyon önergeye katılıyor mu? 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan. 
BAŞKAN
– Önerge üzerinde Malatya Milletvekili Veli Ağbaba. 
Buyurun
Sayın Ağbaba. (CHP sıralarından alkışlar) 
VELİ
AĞBABA (Malatya) – Sayın Başkan, değerli milletvekilleri; hepinizi saygıyla
selamlıyorum. 
Türkiye'nin
gündemine zaman zaman gelen ama hepimizi yakından ilgilendiren bir konuyu sizin
dikkatlerinize sunmak istiyorum. Türkiye genelinde özellikle AKP döneminde, AKP
politikaları sonucunda Türkiye, HES’lere, taş ocaklarına, maden ocaklarına verilen
izinlerle âdeta doğa katliamı alanı hâline geldi. HES’lere, taş ve maden
ocaklarına verilen keyfî izinler ve yerleşim yerlerine kurulan çimento
fabrikaları bu hızla giderse korunacak bir doğal çevre kalmayacak, bu yüzden de
Çevre Bakanlığına ihtiyaç kalmayacak. 
Değerli
milletvekilleri, dağları, ovası cennet olan ve Türkiye'nin en güzel
kentlerinden biri olan Malatya, maalesef, sizin sayenizde taş ocakları cenneti
hâline geldi. Dağlarımız, ovalarımız âdeta yaralı hâle geldi. Artık tüm
Malatyalılar görüyor ki taş ve maden ocakları, başta insan sağlığı olmak üzere,
hayvancılığı, tarım arazilerini, su kaynaklarını, mezarlıkları, hatta köyleri
yok ediyor. 
Doğanşehir
Kelhalil, Eskiköy, Dedeyazı; Akçadağ Karapınar, Cevizpınar; Yeşilyurt Örnekköy,
İkizce, Kozluk köyü, Gündüzbey-Kaptaj; Hekimhan ve Arguvan’ın birçok köyünde,
Arapgir Alıçlı ve Yazılı köyünde hayatlar yok edilmeye devam ediyor. Görgü,
Haçova, Kuyulu, Kuşdoğan, Fatih, Duruldu Mahallesi yani Çerkezyazısı yani
Malatya'ya en yakın bölgeler, tarım arazilerinin en verimli olduğu alanlar taş
ocakları aracılığıyla yok ediliyor. O bölgede yaşayan köy ve mahalle sakinleri
itiraz ettikçe taş ocaklarının kapasitesi artırılıyor. 
Bu
bölgede taş ocaklarını istemeyen köylerin tam ortasına AKP bir tane çimento fabrikası
kuruyor. “Köyün yanına çimento fabrikası olur mu?” demeyin, gözlerimizle
gördük, köylülerle gittik. Belki inanmayacaksınız ama çevre yoluna 300 metre,
Kuyulu köyünün tam yanı başında bir çimento fabrikası kuruluyor. Malatya’nın en
gelişen bölgesi, bir fabrikaya feda ediliyor. Çimento fabrikası sadece Kuyulu
Mahallesi’ni değil, Kuşdoğan, Görgü, Duruldu, Çayırköy, Fatih köyünü hatta o
bölgedeki bütün yaşam alanlarını yok ediyor. Burada Malatya’nın en güzel
kayısıları yetişiyor. Fabrika sahipleri o kadar güçlü ki “ÇED Gerekli Değildir”
raporu almışlar değerli milletvekilleri. AKP milletvekillerinin bazılarının
fabrika sahiplerinden daha fazla çalıştığını, “ÇED raporu gerekli değil.” diye
çalıştığını köylüler söylüyor. Bunu da AKP milletvekiline sataşarak söylemek
istiyorum.
Burada
bir hususa dikkat çekmek istiyoruz sayın milletvekilleri, ÇED raporlarının
tamamında çevre, orada yaşayan insanlar düşünülmüyor, sadece ve sadece ruhsat
isteyen insanlar düşünülüyor. ÇED vermek, bir Hükûmet politikası hâline geldi.
ÇED raporu vererek âdeta çevre düşmanlığı yapılmakta Çevre Bakanlığı
tarafından.
Değerli
milletvekilleri, Kuyulular “Köyün yanına kurulan çimento fabrikasına ‘ÇED’e
gerek yok.’ diyenleri Allah’a havale ediyoruz.” diyorlar ve bu Kuyulu köyü var
ya, Kuyulu köyü, her seçimde “full” AKP’ye oy vermiş durumda, şimdi “Ellerimiz
kırılsaydı da AKP’ye oy vermeseydik. Haram olsun, gözlerine, dizlerine dursun.”
diyorlar size, sizin milletvekillerinize. (CHP sıralarından alkışlar) “AKP’ye
oylarımız haram olsun. Bir daha eğer o çimento fabrikası kurulursa, gelirseniz,
sizi sopayla kovalayacağız.” diyor Kuyulu köylüleri. 
Değerli
arkadaşlar, yine bir köy var, Arapgir Yazılı köyü. Malatya’nın Arapgir Yazılı
köyüne devlet ne zaman gidiyor? Devlet, maden ocağı ve taş ocağı ruhsatı
vermeye gidiyor, onun dışında, yol yapmaya, su götürmeye, hizmet vermeye
gitmiyor. 2012 yılında çok küçük bir alan için “ÇED Raporu Gerekli Değildir”
denilerek alınan demir madeni ruhsatı, aradan altı yıl geçtikten sonra
büyütülmek isteniyor ve firma sahibi şimdi tam tamına 500 hektarlık alanda
demir aramak istiyor, ruhsat sınırı Yazılı Mahallesi’nin yerleşim yerini, köy
mezarlığını, köyün bağını, bahçesini ve tamamını içine alıyor. Köylülerin
kutsal kabul ettiği yüzyıllar evveline dayanan cemevi, köy yerleşim yerleri yok
edilme tehlikesiyle karşı karşıya. Kısaca, bu ocak açılırsa Yazılı köyü yok
olacak. 29 Kasımda Genel Başkan Yardımcımız Gülizar Biçer başkanlığında bir
heyetle orada olacağız ve bu ocağa dur diyeceğiz.
Değerli
milletvekilleri, orada yaşayan insanların mutlaka görüşleri dikkate alınmalı.
Su kaynakları, doğal kaynaklar maalesef yok edilmekte. Anadolu kimsenin
babasının çiftliği değil, Malatya da AKP’nin babasının çiftliği değil. Eğer
orada bu ruhsata izin verilirse, başta CHP milletvekilleri ve halk olmak üzere,
bunun önünde durmaya devam edeceğiz. 
(Mikrofon
otomatik cihaz tarafından kapatıldı) 
VELİ
AĞBABA (Devamla)- Bundan sonra da Arapgir’de, Kuyulu’da, Örnekköy’de,
Gündüzbey’de, Dedeyazı’da halkımızla birlikte çevre katliamına karşı
duracağımızın bilinmesini istiyor, AKP’nin bu politikalarını gözden geçirmesini
rica ediyor, hepinizi saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
4’üncü
maddeyi oylarınıza sunuyorum: Kabul edenler... Kabul etmeyenler... 4’üncü madde
kabul edilmiştir. 
5’inci
madde üzerinde dört önerge vardır, önergeleri aykırılık sırasına göre okutup
işleme alacağım.
Türkiye Büyük Millet Meclisi Başkanlığına
Görüşülmekte
olan Çevre Kanunu ve Bazı Kanunlarda Değişiklik Yapılması Hakkında Kanun
Teklifi’nin 5'inci maddesiyle değiştirilmesi teklif edilen 2872 sayılı Kanun’un
20'nci maddesinin birinci fıkrasının (a) bendinin (1) numaralı alt bendinin
aşağıdaki şekilde değiştirilmesini arz ve teklif ederiz.
“1)
Ek 4 üncü madde uyarınca, egzoz gazı emisyon ölçümü yaptırmayan motorlu taşıt
sahiplerine 1.250 Türk lirası, ancak aynı aracın yönetmeliklerle belirlenen
standartlara aykırı emisyona sebep olması halinde motorlu taşıt sahibine 2.500
Türk lirası,”
 Tuba Vural Çokal Aylin Cesur Mehmet
Metanet Çulhaoğlu 
 Antalya Isparta Adana
 Arslan Kabukcuoğlu Fahrettin Yokuş
 Eskişehir Konya
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge üzerinde konuşmak üzere Eskişehir Milletvekili Arslan Kabukcuoğlu.
Buyurun
Sayın Kabukcuoğlu. (İYİ PARTİ sıralarından alkışlar)
ARSLAN
KABUKCUOĞLU (Eskişehir) – Sayın Başkan, değerli milletvekilleri; hepinizi
saygıyla selamlıyorum. 
Çevre
Kanunu ve Bazı Kanunlarda Değişiklik Yapılmasına Dair Kanun Teklifi’nin 5’inci
maddesi üzerinde söz almış bulunuyorum. 
Öncelikle,
helikopter kazasında şehadete eren askerlerimize Allah’tan rahmet diliyorum. 
Dünyada
toplam 1,4 milyar kilometreküp su vardır. Bunların sadece yüzde 2,5’u tatlı
olup göl ve nehir şeklindedir. Ülkemizde yıllık ortalama yağış miktarı 643
milimetredir. Bu yağışın yarısı buharlaşma yoluyla kaybolmakta, yüzde 10 kadarı
yer altı sularını beslemektedir. Bu suyun dörtte 1 kadarı ya göl gibi kapalı
havzalara dökülmekte ya da akarsularla denize dökülmektedir. Yer altı sularını
besleyen suların da dörtte 1 kadarı pınar veya kaynak olarak tekrar yeryüzüne
çıkmaktadır. 
Özetle,
tüketilebilir yer altı ve yer üstü su potansiyelimiz 112 milyar metreküp olup
44 milyar metreküpünü kullanmaktayız. Ülkemizde kişi başına düşen su miktarı
yılda 1.519 metreküptür. Su azlığı çeken ülkelerden biriyiz. 
Porsuk
gibi, Kızılırmak gibi, Yeşilırmak, Sakarya, Menderes, Gediz, Seyhan, Ceyhan ve
pek çok akarsuyumuz yerleşim yerlerinden geçmektedir. Burada, toplumda hizmet
verdikleri kadar, bu sularımız, maalesef, aynı zamanda, geçtikleri yerleşim
yerinden dolayı kirlenmektedirler, sularımız kirlenmektedir. 
Organize
sanayi bölgeleri, gerek ihtiyaç olan suyun karşılanması gerekse atık suyun
kolayca tahliye edilmesi amacıyla akarsu kenarına kurulmaktadır. Bunların her
ne kadar arıtma tesisleri varsa da bir kısmı potansiyel olarak kullanılmamakta
ya da bir kısmı da zaman zaman devre dışı bırakılarak kirli sularla yine
nehirlerimiz kirletilmektedir. Yine, mezbaha gibi, suya çokça ihtiyaç duyan
tesisler akarsuları kirletmemeli, bunların arıtma tesisleri mutlaka kontrol
edilmelidir. 
Akarsu
civarına kurulmuş maden ocakları ve bunları işlemede kullanılan tesisler,
önemli akarsu ve çevre kirletme kaynakları olabilmektedir. Siyanür havuzu gibi
son derece toksik tesisler, alabildiğine emniyet içine alınmalıdır. Böylece,
riskli tesisler akarsuları kirletmekten uzak tutulmalıdır. 
Akarsular
için bir diğer kirlenme kaynağı da tarımsal ilaçlamadır. Maalesef, bilinçsiz ve
kontrolsüz yapılan tarımsal ilaçlama nedeniyle ilaçlar, toprağa dökülmekte,
buradan da sular vasıtasıyla yer altı ya da yer üstü sularının kirletilmesine
neden olmaktadır. Bu ilaçlı suların kötü taraflarından biri de kullanma suyu
olarak değerlendirilmeye uğraşıldığı vakit bunların yeterince
temizlenememesidir. Tarımsal ilaçlama, büyük bir toplum sağlığı sorunu olarak
ortaya çıkmaktadır. Günümüz teknikleriyle her ne kadar suların temizlenmesine
dikkat edilmekte ise de insanoğlunun kirletmesi, bunların temizlenmesinin son
derece ötesine geçmiştir. 
Barajlarda
biriktirilen sular, bunlar, bir miktar ağır metaller içermektedir. Barajlarda
biriken su miktarı azaldığı zaman, derinlerdeki su kullanılmaya başlanırsa ağır
metaller daha fazla kullanılmakta ve bir toplum sağlığı sorunu olarak karşımıza
çıkmaktadır. 
Yaşadığım
şehir Eskişehir’de kullanma, içme suyu olarak Porsuk’tan yararlanılır.
Bilindiği gibi Porsuk Nehri, Kütahya’yı katederek Eskişehir’e gelmektedir.
Gerek Kütahya’da gerekse katettiği diğer alanlarda uğradığı kirlenme
Eskişehir’e bu suyun kirli su olarak, kirlenmiş bir su olarak gelmesine neden
olmaktadır. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Kabukcuoğlu.
ARSLAN
KABUKCUOĞLU (Eskişehir) – Bitiriyorum efendim. 
Eskişehir’in
kullanma suyunun civarda bulunan kaynaklardan sağlanması, burada yaşayan
insanların sağlığının önemi bakımından çok yerinde bir hareket olacaktır.
Devlet Su İşlerinden, Eskişehir’e kullanma suyu getirilmesi beklenmektedir. 
Teşekkür
ederim. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte olan 15 sıra sayılı Çevre Kanunu ve Bazı
Kanunlarda Değişiklik Yapılmasına Dair Kanun Teklifi’nin 5’inci maddesiyle 2872
sayılı Kanun’un 20’nci maddesinin değiştirilmesini teklif eden (a) bendinin
sonuna “Bakanlık bu cezaları beş katına kadar artırmaya yetkilidir.” cümlesinin
eklenmesini arz ve teklif ederiz.
 Gökan
Zeybek Ayhan Barut Mehmet Göker
 İstanbul Adana Burdur Müzeyyen
Şevkin Murat Bakan Burak Erbay
 Adana İzmir Muğla
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan. 
BAŞKAN
– Önerge üzerinde konuşmak üzere Muğla Milletvekili Burak Erbay…
Buyurun
Sayın Erbay. (CHP sıralarından alkışlar)
BURAK
ERBAY (Muğla) – Sayın Başkan, değerli milletvekilleri; Genel Kurulu saygıyla
selamlıyorum.
Değerli
milletvekilleri, görüştüğümüz kanun teklifinin gerekçesine baktığımızda,
çevremizi ve doğamızı korumanın amaçlandığını görmekteyiz. Yarınlara daha
yaşanabilir, temiz bir çevre bırakmak, bu ülkede yaşayan herkesin üzerinde
hassasiyetle durması gereken bir konudur. Hepimizi ilgilendiren bu tür
konularda bir yasa çıkarılırken öncelikli olarak konunun muhatabı olan sivil
toplum örgütlerinden görüş almak, en doğru ve akla uygun yöntemdir. Ancak her zaman
olduğu gibi, AKP, hiç kimseden görüş almadan bir yasa teklifi hazırladı ve
önümüze getirdi. Bugüne kadar bu yöntemle çıkarılan her yasa, maalesef yandaşa
yarar, vatandaşa zarar olmuştur. 
Birkaç
ay evvel çıkardığınız imar barışı yasasının sonuçlarına bir bakalım. Maalesef,
ülkede ve toplumda yarattığı tahribat, çok acı bir şekilde ortada durmaktadır.
Çıkardığınız bu yasayla, 31 Aralık 2017 tarihinden önce ruhsatsız ve ruhsata
aykırı yapılmış yapıların yapı kayıt belgesi alması düzenlenmiştir. Bugüne kadarki
en kapsamlı ve koşulsuz imar affı olan bu düzenlemeyle kaçak yapılar, hiçbir
mimarlık ve mühendislik hizmeti almadan, herhangi bir kontrol mekanizması
olmaksızın yasal statüye kavuşturulmuştur. 
Bu
yasanın çıktığı 18 Mayıs 2018 tarihinden bu yana Muğla’da betoncuların beton
yetiştiremediğinden haberiniz var mı? Çıkardığınız bu yasadan faydalanmak için
bir umutla başvuru yapan ancak kendini ihbar etmiş duruma düşen orman
köylüsünün bir odalı ve tek katlı evine yıkım kararı geldiğini biliyor musunuz?
Bu kadar yapıyı yasal hâle getirirken belediyelerin buralara hizmet götürme
konusunda hazır olup olmadığını sordunuz mu? Peki, bu hazine arazilerindeki
koruma bölgelerindeki yasallaştırmaya çalıştığınız evlere kanalizasyon nasıl
gidecek, içme suyu hatları nasıl çekilecek? Bakın, bu yasadan sonra yapılan bir
inşaat, çıkardığınız yasanın sonuçları.
Değerli
milletvekilleri, 24 Haziran seçimleri öncesinde imar affıyla bir taşla birkaç
kuş vurmaya çalışan AKP’nin vurduğu tek şey çevremizdir, doğamızdır ve
çocuklarımızın geleceğidir. Bu yasa, toplumdaki adalet duygusuna zarar
vermiştir, kaçak yapılar yasallaştırılmıştır, bir anlamda, yasalara uyan
vatandaşlarımız cezalandırılmıştır. İmar planlarını, şehircilik ilkelerini yok
sayan bu düzenleme, aynı zamanda, kentlerin düzenli gelişmesini ve yaşanabilir
mekânlar olmasının ortaya çıkmasını imkânsızlaştırmıştır. 
Ne
demişti ağaç kesenler partisi genel başkanı: “Biz şehirlere ihanet ettik, hâlâ
da ihanet ediyoruz, ben de bundan sorumluyum.” demişti. İşte bu zihniyet, hazine
arazilerini, ormanlarını yağmaya açarak ihanete devam ediyor, koyları, kıyıları
yandaşlara peşkeş çekerek bu ihanet devam ediyor, binlerce yıllık tarihî Likya
Yolu’na asfalt dökerek ihanete devam ediyor, Yatağan’da beş yüz yıllık çam
ağacını keserek bu ihanete devam ediyor. (CHP sıralarından alkışlar)
Ne
demişti atalarımız? Balık baştan kokar. İşte bu ihanetin son örneğini de
Marmaris Okluk Koyu’nda yaşıyoruz. Ağaç kesenler partisi genel başkanı, 300
odalı yazlık sarayda keyif yapsın diye 40 bin ağaç kesilmiştir, Okluk Koyu’nun
doğası katledilmiştir. (CHP sıralarından alkışlar) Okluk Koyu’nda arazilerine
el konulmaya çalışılan vatandaşların iki gündür Marmaris Mal Müdürlüğüne
çağrılarak polis baskısı altında pazarlığa zorlandığından haberiniz var mı? 
Her
ağzınızı açtığınızda FETÖ ihanetinden bahsediyorsunuz. Bu kentlere, bu doğaya
yaptıklarınız, FETÖ ihanetinden aşağı kalır bir ihanet değildir. Rant için
kestiğiniz her ağacın günahı, teröristlerin masum insanlara sıktığı kurşunun
günahından az değildir. İçinizden “Varsa bir hatamız öbür dünyada hesabını
veririz.” diyor olabilirsiniz ama ant olsun ki Mustafa Kemal Atatürk’ün bize
emanet ettiği, uğruna nice şehitler verdiğimiz bu kutsal topraklarda rant
uğruna kestiğiniz her ağacın, sattığınız her derenin, doğaya ve çevreye
yaptığınız her ihanetin bedelini bu dünyada ödeyeceksiniz. Ülkenin her
köşesinde doğaya, kültüre ve kentlere ihanet eden yönetim anlayışınız 31 Martta
sandığa gömülecektir. İşte bu yüzden Ankara’yı da kaybedeceksiniz, işte bu
yüzden İstanbul’u da kaybedeceksiniz. (CHP sıralarından alkışlar) 
BURCU
KÖKSAL (Afyonkarahisar) – Bravo!
BURAK
ERBAY (Devamla) – Rahat uyu Berkin Elvan, rahat uyu Ali İsmail, rahat uyuyun
çocuklar. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutup işleme alacağım. 
Türkiye Büyük Millet Meclisi
Başkanlığına
Görüşülmekte
olan 15 sıra sayılı Çevre Kanunu ile Bazı Kanunlarda Değişiklik Yapılması
Hakkında Kanun Teklifi’nin 5’inci maddesinde geçen “50 Türk lirası”
ifadelerinin “100 Türk lirası” şeklinde değiştirilmesini arz ve teklif ederiz. 
 İsmail
Özdemir Yücel Bulut Esin Kara
 Kayseri Tokat Konya
 Ayşe
Sibel Ersoy Sefer Aycan Baki Şimşek
 Adana Kahramanmaraş Mersin
 Ahmet
Erbaş
 Kütahya
BAŞKAN
– Komisyon önergeye katılıyor mu? 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge üzerinde Kütahya Milletvekili Ahmet Erbaş.
Buyurun
Sayın Erbaş. (MHP sıralarından alkışlar) 
AHMET
ERBAŞ (Kütahya) – Sayın Başkanım, değerli milletvekilleri; dün İstanbul
Sancaktepe’de askerî helikopterimizin düştüğü elim kazada kaybettiğimiz
şehitlerimize Allah’tan rahmet, şehit ailelerine de başsağlığı diliyorum. 
Yine
biraz önce son dakika haberi olarak düşen, Batman’daki operasyonda şehit olan
polis kardeşimiz için de Allah’tan rahmet, kederli ailesine de başsağlığı
diliyorum. 
Sayın
Başkanım ve değerli milletvekilleri; Çevre ve Şehircilik Bakanlığımızın yaptığı
düzenlemeyle illerde katı atık birlikleri kurulmuştur. Seçim bölgemiz olan
Kütahya ilimizde de kurulan Kütahya Katı Atık Birliği tarafından 2014 yılında
şehir merkezi ve özel idareye bağlı köylerde çöp toplama işi, yirmi dokuz
yıllığına özel bir sektöre verilmiştir. Çöp toplama işini üstlenen firma, aynı
zamanda otuz ay içinde 5 megavatlık bir elektrik üretim tesisi kurmayı da
vadetmiştir fakat günümüze kadar gelen bu sürede, maalesef, kesinlikle 5
megavatlık bir elektrik üretim tesisi kurulmadığı gibi, yine, taahhüdü gereği
kurması gereken 3 ilçemizdeki toplama merkezi de kurulmamıştır. Yine, bu şirket
çöp toplama işlemine başlamadan önce vatandaşlara aldırılan 2 bin çöp
konteyneri de toplatılmış ama yerine yeni konteyner konulmamıştır. 
Bunlardan
daha önemlisi, sayın milletvekilleri, çöp toplama işlemi ihale edilmeden önce
yalnızca Kütahya merkezde 26 araçla yapılırken şimdi 13 araçla yapılmaya
çalışılmakta, Simav ilçesinde 6 araçla yapılırken şimdi 3 araçla yapılmaya
çalışılmaktadır. Bunun sonucu olarak da özellikle yaz aylarında, çöplerin on
beş gün gibi bir süre içinde toplanması yüzünden, çok ciddi bir şekilde çevre
kirliliği ve mikrop saçılmaktadır ortalığa. 
Bununla
beraber, esas insani olarak başka bir vahim olay çıkmıştır: Bu kanun gereği çöp
toplama şirketine devredilen işçi kardeşlerimiz kadro alamamıştır fakat şimdi
de belediye ile bu şirket arasında mahkemelik olan davalardan dolayı maaşlarını
alamamakta ve çok ciddi bir şekilde mağduriyet yaşamaktadır. Hem özlük
haklarını kaybettiler hem de maaş konusunda çok ciddi sıkıntılar
çekmektedirler. Biz burada hâkimlik ve savcılık yapmıyoruz. Belediye ile bu
şirket arasında birden fazla dava var ama bizim için aslolan, orada çalışan
kardeşlerimizin özlük hakları ve toplanamayan çöpler.
Sayın
Başkan, değerli milletvekilleri; sizlerin çevreyle ilgili bir başka konuya
dikkatinizi çekmek istiyorum. Malumunuz, Tunçbilek ve Seyitömer beldelerimizde
2 termik santralimiz var. Bundan yaklaşık dört yıl önce özelleşen, özellikle
Seyitömer’de işletmeyi alan firma, yaklaşık 100 milyon dolar para harcayarak
bir filtre sistemi kurmuş ve Seyitömer’deki çevre kirliliği bitmiştir. Ancak
Tunçbilek’teki sistem, çok eski bir teknolojiyle yapıldığı için maalesef çok
ciddi bir şekilde hava kirliliği vardır. Abartmadan söylüyorum, sizleri
Tunçbilek’e bekliyoruz ama üzerinize beyaz takım elbise veya beyaz gömlek
giymeyin; ciddi bir şekilde hava kirliği vardır ve kurum akmaktadır. Firmanın
burada da çok ciddi bir şekilde yatırım yapmasını ve Çevre Bakanlığından bir an
önce bu derdimize çare olmasını bekliyoruz, takipçisi olmasını istiyoruz. 
Gazi
Meclisimizin değerli üyeleri, huzurlarınıza getirmek istediğim diğer bir konu
ise Kütahya ili Pazarlar ilçesi Ahmet Yesevi Mahallesi’ndeki sakinlerimizin
2013 yılından beri sürüncemede olan ciddi bir sıkıntısıdır. 2013 yılında
meydana gelen Simav depreminin akabinde bu mahallemizde yaklaşık olarak 80
müstakil konuta ve 4 adet apartmana maalesef “kullanılmaz” raporu verilmiştir.
Ancak o günden bu yana bu evlerde insanlar oturmaya devam etmekte, bir çivi
çakılmasına müsaade edilmemekte, yerlerine de yeni ev yapılmamaktadır. Yüce
devletimizin, Pazarlar ilçesinde 80 konutu yapamayacak kadar bir aciz içinde
olduğuna inanmıyorum. Kadirşinas Pazarlar halkı da bunu hasretle beklemektedir.

(Mikrofon
otomatik cihaz tarafından kapatıldı) 
BAŞKAN-
Sayın Erbaş, tamamlayalım lütfen. 
AHMET
ERBAŞ (Devamla) – Çok teşekkür ederim. 
Sayın
Başkanım, ülkemiz çok ciddi bir şekilde ekonomik krizden geçmektedir. Son
olarak, Kütahya için olmazsa olmaz -ticari sektör olarak- çinicilik ve seramik
sektörümüz vardır. Buradan ekonomi ve maliye bakanlarımıza sesleniyorum: Bu
konuda, lütfen, hiç olmazsa KDV’yi yüzde 8’lere çekmenizi özellikle istirham
ediyorum. 
Saygılarla
selamlıyorum hepinizi. (MHP sıralarından alkışlar)
BAŞKAN
– Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeye geçiyoruz, buyurun: 
Türkiye Büyük Millet Meclisi Başkanlığına
Görüşülmekte
olan 15 sıra sayılı Kanun Teklifi’nin 5’inci maddesinin çerçeve hükmünde yer
alan “(ı), ibaresi” ibaresinin “(ı) bendinin (1), (2), (3) ve (4) numaralı alt
bentleri ile” ibaresi” şeklinde ve maddeyle 2872 sayılı Kanunun değiştirilen 20
nci maddesinin birinci fıkrasının (ı) bendinin (1), (3) ve (4) numaralı alt
bentlerinin aşağıdaki şekilde değiştirilmesini arz ve teklif ederiz. 
"1)
Petrol ve petrol türevleri (ham petrol, akaryakıt, sintine, slaç, slop, rafine
ürün, yağlı atık vb.) tahliyesi veya deşarjı yapan tankerlerden, bin (dahil)
grostona kadar olanlar için groston başına 400 Türk lirası, bin ilâ beşbin
(dahil) groston arasında olanlara, bu miktar ve ilave her groston başına 100
Türk lirası, beşbin grostondan fazla olanlara ise, yukarıdaki miktarlar ve
ilave her groston başına 10 Türk lirası,”
"3)
Petrol türevleri (sintine, slaç, slop, akaryakıt, yağlı atık vb.) veya kirli
balast tahliyesi yapan gemi ve diğer deniz vasıtalarından bin grostona kadar
olanlar için groston başına 200 Türk lirası, bin ilâ beşbin (dahil) groston
arasında olanlara bu miktar ve ilave her groston başına 40 Türk lirası, beşbin
grostondan fazla olanlara ise, yukarıdaki miktarlar ve ilave her groston başına
10 Türk lirası,
4)
Katı atık bırakan veya evsel atıksu deşarjı yapan diğer deniz araçlarından bin
(dahil) grostona kadar olanlar için groston başına 100 Türk lirası, bin ilâ
beşbin (dahil) groston arasında olanlara bu miktar ve ilave her groston başına
20 Türk lirası, beşbin grostondan fazla olanlara ise yukarıdaki miktarlar ve
ilave her groston başına 10 Türk lirası,”
 Bülent
Turan Mehmet Doğan Kubat Fehmi Alpay Özalan
 Çanakkale İstanbul İzmir
 Mustafa
Ataş Abdullah Güler İsmail Emrah Karayel
 İstanbul İstanbul Kayseri
 Sermin
Balık Osman Boyraz Lütfiye Selva Çam
 Elâzığ
 İstanbul Ankara

BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Takdire bırakıyoruz
Sayın Başkan.
BAŞKAN
– Önerge için gerekçeyi okutuyorum:
Gerekçe:

Çevresel
kirliliğin önlenmesi hususunda verilen cezaların caydırıcı olması noktasında
diğer ülkeler ile yapılan karşılaştırma sonucunda ceza miktarlarının
arttırılması önerilmektedir.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
Şimdi
kabul edilen önerge doğrultusunda 5’inci maddeyi oylarınıza sunuyorum: Kabul
edenler... Kabul etmeyenler... 5’inci madde değiştirilen önerge doğrultusunda
kabul edilmiştir.
6’ncı
maddeye geçiyoruz.
6’ncı
madde üzerinde beş önerge var, önergeleri aykırılık sırasına göre okutup işleme
alacağım. 
Türkiye Büyük Millet Meclisi
Başkanlığına
Görüşülmekte
olan Çevre Kanunu ve Bazı Kanunlarda Değişiklik Yapılmasına Dair Kanun
Teklifi’nin 6’ncı maddesinin aşağıdaki şekilde değiştirilmesini arz ve teklif
ederim.
“MADDE
6- 2872 sayılı Kanunun 24 üncü maddesinin üçüncü fıkrasında yer alan ‘il çevre
ve orman müdürlerince’ ibaresi ‘çevre ve şehircilik il müdürlerince’ olarak
değiştirilmiş ve maddeye aşağıdaki fıkra eklenmiştir.
Bu
Kanun uyarınca uygulanacak idari para cezalarına karşı açılacak olan davalar
Bakanlığa karşı açılır.”
 İsmail
Koncuk Aylin Cesur Ayhan Erel
 Adana Isparta Aksaray
 Arslan
Kabukcuoğlu Feridun Bahşi
 Eskişehir Antalya
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge üzerinde, Isparta Milletvekili Aylin Cesur…
Buyurun
Sayın Cesur. (İYİ PARTİ sıralarından alkışlar) 
AYLİN
CESUR (Isparta) – Sayın Başkan, değerli milletvekilleri; Genel Kurulu saygıyla
selamlıyorum. Görüşülmekte olan, çevreyle ilgili kanun teklifinin 6’ncı maddesi
üzerinde görüşlerimi ifade etmek üzere huzurlarınızdayım.
Değerli
milletvekilleri, görüşülmekte olan kanun teklifi, çevrenin korunması ve çevre
kirliliğinin önlenmesine ilişkin olumlu karşılanacak düzenlemeler içermektedir.
Ancak, on altı yıllık AK PARTİ hükûmetlerinin icraatları sonunda görüyoruz ki
Çevre ve Şehircilik Bakanlığının işlevi tam olarak anlaşılamamış. Özellikle
şehirleşmeye, daha da doğru ifadeyle şehirlerin betonlaşmasına yönelik
çalışmalar yapılırken Bakanlığın “Çevre” kısmı unutulmuş. 
Bu
teklif de yok sayılan ya da ötelenen kronikleşmiş çevre sorunlarına neşter
vuracak bir teklif değil. Bu teklif, tek başına ülkemizde ciddi çevre
sorunlarına çözüm reçetesi falan da olamaz. Ben seçim bölgem Isparta’mda
bulunan ve Türkiye’nin aslında en büyük 2’nci tatlı su gölü olan Eğirdir
Gölü’nde geçtiğimiz günlerdeki kaygı verici su çekilmeleri üzerine görüşlerimi
ifade etmek istiyorum.
Eğirdir
Gölü, Isparta sınırları içerisinde, Eğirdir, Senirkent, Yalvaç, Gelendost ilçe
sınırlarıyla çevrilidir. Eğirdir Gölü, Beyşehir Gölü’nden sonra Türkiye'nin
2’nci büyük tatlı su gölüdür. Eğirdir Gölü, bölgeye sosyal ve ekonomik anlamda
büyük değer katan ve ülkemizin mavi incisi olabilecek nitelikte bir
zenginliğidir.
Göl,
birçok köy ve yerleşimin ortasındadır ve Isparta’nın içme suyu ihtiyacını ve
tarım için gerekli sulamayı da sağlamaktadır. Ülkemizin elma ve kiraz üretimine
büyük katkısının yanında gölde önemli ölçüde balıkçılık da yapılmaktadır. Göl;
dağ turizmi açısından olduğu kadar balık avcılığı, su sporları ve rekreasyon
imkânları da sunmaktadır. Sonuç olarak Eğirdir Gölü biyoçeşitlilik yönünden
uluslararası öneme sahip bir ekosistem. Türkiye'deki 454 kuş türünden 225’i
Eğirdir Gölü ve çevresinde yaşam sürüyor ve son dönemlerde yapılan
araştırmalarda bazı atık suların göle akıtıldığı belirlenmiş.
Göl
su kalitesini olumsuz olarak etkileyen en önemli kirletici kaynaklar evsel atık
sular, katı atık depolama alanları, endüstriyel faaliyetler gibi noktasal
kirleticiler ve tarımsal aktiviteler. Havza genelinde bitkinin ihtiyacından çok
fazla tarım ilacı kullanılmakta, kullanılan sulama yöntemleriyle kirletici
unsurların yer altı suyu ve yüzey sularına taşınımı sağlanmakta, ilaç
ambalajlarının gelişigüzel atılması ve yüzey sularında yıkanmasıyla direkt
kirlilik etkisi oluşmakta ve doğa dostu olarak bilinen pestisitlerin kullanımı
ise maalesef en az seviyede bulunmaktadır.
Gölün
kirlenmesiyle birlikte, içme sularıyla beraber bölgede yetişen meyve ve
sebzelerde, hayvansal gıdalarda da zararlı madde kalıntılarıyla karşılaşmamız
olası hâle gelmektedir.
Gölün
geleceği ve insan sağlığı acil çözüm ihtiyacı doğurmuştur. Son iki yıldır suyun
yaklaşık 100 metre çekildiği ifade edilmektedir. Vatandaşlarımız bu durumu
görüntüleyerek kayıt altına almıştır. Eğirdir halkı göldeki su seviyesinin
azalması nedeniyle endişe hâlindedir. Göl resmen kurumakta ve “SOS” vermektedir
değerli milletvekilleri. Buna acilen bir çözüm alınmazsa Burdur Gölü gibi
ortada çorak bir araziden başka hiçbir şey kalmayacaktır.
Yağış
miktarının azalması, buharlaşma kayıplarının artması, su kullanımları gibi
problemlerin hepsi su kaybına etkendir. Bu problemleri net bir şekilde ortaya
koyabilmek ve Eğirdir Gölü’nün gelecekte tamamen ve kısmen kuruması konusunda
bilgi paylaşabilmek için kapsamlı bir hidrolojik modelleme yapılmalıdır.
Sektörel su tahsislerinin planlanması ve uygulamadaki eksikliklerin giderilmesi
gerekmektedir ve göldeki kirliliğin engellenmesi için öncelikle Eğirdir Gölü
özel hükümleri bir an önce gerçekleşmelidir. 
2016
yılına kadar işletmeye alınması gereken atık su arıtma tesisleri hâlâ işletmeye
alınmamıştır. Mevcut durumda, katı atıkların bertarafıyla ve tarımsal
kirliliğin yönetimiyle ilgili eksikler bulunmaktadır. 
Maalesef,
Eğirdir Gölü’nün can damarlarından biri olan Boyalı Kuş Cenneti’nde de durum
bundan farklı değildir, orada da sular ve kuşlar çekildikten sonra kuş cenneti,
maalesef, ineklere otlak hâline gelmiştir. 
Özel
hükümler 16 Haziran 2012 tarihinde Isparta gazetesinde yayımlanarak yürürlüğe
girmiştir. Özel hükümlerin uygulaması Çevre ve Şehircilik Bakanlığınca
yürütülmektedir. Ancak özel hükümler uygulanmamıştır. 
Şimdi,
ben, kayınpederim Isparta eski milletvekili rahmetli Mustafa Cesur’u burada,
huzurlarınızda anmak istiyorum. Bir ömrü Isparta’ya ve Eğirdir sevdasına adadı kendisi
ve Eğirdir Gölü’nün bugünkü hâlini görmediği için acaba biraz memnun mu olmak
gerekiyor diye düşünüyorum. Kendisine ve Eğirdir Gölü’yle ilgili bugüne kadar
emek veren herkese çok teşekkür etmek istiyorum buradan. 
(Mikrofon
otomatik cihaz tarafından kapatıldı) 
BAŞKAN
– Tamamlayalım. 
AYLİN
CESUR (Devamla) – Teşekkür ederim Sayın Başkan. 
Türkiye
genelinde de maalesef durum Eğirdir’den daha farklı değil. 
Sözlerimi
şöyle tamamlamak istiyorum: “Kimi yeşil kimi lacivert sessizliğin derinliğinde
/ Lodosun serin yüzü, poyrazın deli savurması şırak şırak diye dağlardı
yüreğimi / Özlediğim her dakika dibinde bitmiş top ağacın kökü gibi sularına
ulaşmaya çalışırcasına uzuyor sana canım Eğirdir’in gözleri mavi gölü.”
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN
– Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 15 sıra sayılı Kanun Teklifi’nin 6’ncı maddesi ile 2872 sayılı Kanun’un
24’üncü maddesine eklenen fıkranın aşağıdaki şekilde değiştirilmesini arz ve
teklif ederiz.
“Bu
Kanun uyarınca uygulanacak idari para cezalarına karşı açılacak olan davalar
Çevre ve Şehircilik Bakanlığına bağlı ilgili müdürlüklere karşı açılır”
 Mahmut
Toğrul Ali Kenanoğlu Erdal Aydemir
 Gaziantep İstanbul Bingöl
 Sait
Dede Mensur Işık
 Hakkâri Muş
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge üzerinde Muş Milletvekili Mensur Işık…
Buyurun
Sayın Işık. (HDP sıralarından alkışlar)
MENSUR
IŞIK (Muş) – Teşekkür ederim Sayın Başkan.
15
sıra sayılı Çevre Kanunu ve Bazı Kanunlarda Değişiklik Yapılmasına Dair Kanun
Teklifi’nin 6’ncı maddesi üzerine partim adına söz almış bulunmaktayım. Genel
Kurulu saygıyla selamlamaktayım.
Sevgili
arkadaşlar, “il çevre ve orman müdürlüğü”nün “çevre ve şehircilik il müdürlüğü”
olarak değiştirilmesi aslında teknik bir düzenlemedir ancak maddeye eklenen
paragrafla çevre ve şehircilik il müdürlüklerince uygulanacak idari para
cezalarına karşı açılacak davalarda muhatabın çevre ve şehircilik il
müdürlüğünden Bakanlığa çevrilmiş olması yasa teklifi olarak önümüzde. 
Şimdi,
bu durumu biz şöyle değerlendirmekteyiz: Birincisi, aslında Bakanlığın davalı
olarak görülmesi, bu şekilde bir değişiklik yapılması mağdur edilen kişilerin,
idari para cezasına çarptırılan kişilerin mağduriyetlerinin dava konusu olması
sürecinde, bir defa dava sürecini uzatacaktır. İkinci husus, Bakanlığın davalı
konumdan düşürülmüş olmasının, daha doğrusu bu şekildeki bir değişikliğin
Bakanlık tarafından, dava açan davacılara, mağdurlara karşı bir baskı unsuru
olarak kullanılabileceğini düşündüğümüz için biz bu madde değişikliğine
karşıyız, muhalefetimiz bu yönde.
Şimdi,
aslında, söz almışken, ben Muş’ta kronikleşmiş hastane sorununu burada, Genel
Kurulda milletimizin, halkımızın, halklarımızın huzurunda bir kez daha dile
getirmek istiyorum. 
Şimdi,
sevgili arkadaşlar, sevgili milletvekilleri; Muş 400 bin nüfusuyla bölgenin en
büyük illerinden bir tanesi. Aynı zamanda, Muş’ta kurulacak araştırma hastanesi
çevre illerle beraber yaklaşık olarak 1 milyon kişiye hizmet verecek bir duruma
gelecektir. Yine, Muş’ta neredeyse her gün onlarca hasta çevre illere sevk
edilmektedir; örneğin Elâzığ, Malatya, Van ve Erzurum illerine neredeyse her
gün onlarca hasta sevk edilmekte ve bu hastaların bir kısmı maalesef yolda
yaşamını yitirmektedir. Bu hastalar sevk edildikten sonra, yaşamış oldukları
ekonomik sorunlardan kaynaklı ailelerin birçoğu hastasını zamanında doktorun
-sevk ettiği zaman itibarıyla- sevk ettiği araştırma hastanesine
götürememektedir ve bu yönlü ciddi bir sıkıntı, sorun Muş için yaşanmaktadır.
Zamanın Başbakanı, şimdi hâlâ da Meclis Başkanı olan Sayın Binali Yıldırım
Muş’ta yapmış olduğu bir mitingde 400 yataklı bir araştırma hastanesi sözü
vermişti. Biz de ilimizin bir vekili olarak, ilden özellikle yerel yöneticiler,
ildeki meslek örgütleri ve birçok sivil toplum örgütünden, aynı zamanda
halkımızdan gelen talebi burada Meclis huzurunda, halkımızın huzurunda bir kez
daha dile getirmek istiyoruz ve bunun takipçisi olacağımızı bir kez daha burada
belirtmek istiyoruz.
Şimdi,
bunu neden talep ediyoruz sevgili arkadaşlar? Öncelikle Muş maalesef
gelişmişlik sıralaması itibarıyla yaklaşık kırk yıldır hâlâ 81’inci il yani son
sırada yer almaktadır. Sağlık sorunları ve sıkıntıları itibarıyla da Muş sondan
6’ncı yani 81 il içerisinden 75’inci sırada yer almaktadır. Örneğin Erzurum’da
3.347 yatak sayısı olmasına rağmen Muş’ta 715. Örneğin şöyle daha
somutlaştırmak gerekirse 100 bin kişi başına düşen hastanedeki toplam yatak
sayısı Muş’ta 176 iken Erzurum’da 439, yanı başımızdaki Elâzığ’da 470 yani
yaklaşık olarak 2,5-3 katlık bir sıkıntı var. Bundan dolayı bizim, Muş’ta
mutlaka ama mutlaka devlet hastanesinin yanında aynı zamanda bir araştırma
hastanesine ciddi anlamda ihtiyaç duyulmaktadır. Bunu bir kez daha buradan
milletimizin, halkımızın huzurunda dile getirmem gerekmekte.
Değerli
milletvekilleri, Sayın Genel Kurul; biraz önce AKP’li hatibin Avrupa İnsan
Hakları Mahkemesinin Selahattin Başkan için, Sayın Demirtaş için vermiş olduğu
kararı ne şekilde okuduğunu anlamak gerçekten güç. Yani şimdi, Avrupa İnsan
Hakları Mahkemesinin başvurusu esnasında elbette ki onlarca maddenin ihlal
edildiğini iddia edebiliriz ama bu, ihlal iddialarımızın hepsinin kabul
edilmesi anlamına gelmez bir karar. Bu kararda talep ettiğiniz, ihlalini iddia
ettiğiniz…
(Mikrofon
otomatik cihaz tarafından kapatıldı)
MENSUR
IŞIK (Devamla) – Sayın Başkan, bir dakika daha…
BAŞKAN
– Tamamlayalım lütfen.
Buyurun.
MENSUR
IŞIK (Devamla) – Tamam.
Bir
defa şunu söylemek lazım, şunu görmek lazım: Avrupa İnsan Hakları Mahkemesi,
Selahattin Demirtaş kararında net bir şekilde tahliye için gerekli işlemlerin
yapılması gerektiğini söylemektedir, bu bir.
İkincisi,
sayın hatip ve temsil ettiği iktidar partisi, Avrupa İnsan Hakları Mahkemesinin
18’inci maddesinin ihlalinin ne anlama geldiğini biraz okusalar, Avrupa İnsan
Hakları Mahkemesinin geçmiş kararlarına baksalar çok iyi olacaktır. 
Üçüncü
husus da şu: Bir defa, yürütme organının başı olan Cumhurbaşkanının AİHM’in
Demirtaş kararından sonra “Biz gerekli adımları atacağız ve bu işi
bitireceğiz.” demesinden sonra Ankara Cumhuriyet Başsavcısını makamına çağırıp
ona talimat vermesi, bir hukuk devletinde ne anlama gelir, bunu da bir kez daha
halkın huzurunda sizlere sormak istiyorum.
Teşekkür
ediyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutup işleme alıyorum:
Türkiye Büyük Millet Meclisi Başkanlığına
Görüşülmekte olan 15 sıra sayılı Çevre Kanunu ve Bazı
Kanunlarda Değişiklik Yapılmasına Dair Kanun Teklifi’nin 6’ncı maddesinde yer
alan “açılacak olan” ibaresinin “açılan” olarak değiştirilmesini arz ve teklif
ederiz. 
 Ömer
Fethi Gürer Gökan Zeybek Ayhan Barut
 Niğde İstanbul Adana
 Müzeyyen
Şevkin Utku Çakırözer
 Adana Eskişehir
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge üzerinde Eskişehir Milletvekili Utku Çakırözer…
Buyurun
Sayın Çakırözer. (CHP sıralarından alkışlar) 
UTKU
ÇAKIRÖZER (Eskişehir) – Sayın Başkan, değerli milletvekilleri; yüce Meclisimizi
saygıyla selamlıyorum. 
Dün
helikopter kazasında hayatını kaybeden şehitlerimize Allah’tan rahmet
diliyorum. Kısa süre önce toprağa verdiğimiz, Çevre Komisyonumuzun değerli
üyesi Edirne Milletvekilimiz Sevgili Erdin Bircan’ı da özlemle, saygıyla
anıyorum. 
Kısa
süre öncesine kadar bu sıralarda birlikte oturduğumuz Milletvekili Arkadaşımız
Eren Erdem ve düşünceleri nedeniyle haksız hukuksuz tutuklanan tüm
yurttaşlarımızı da özgürlük dileğimle selamlıyorum. 
Bugün
Eskişehir’imizin iki önemli çevre konusuna dikkat çekeceğim. Öncelikle,
Eskişehir’imizin su kaynakları Porsuk ve Sakarya nehirlerinin temiz kalabilmesi
için atık su arıtma tesislerimizin düzgün işleyişi fevkalade önem arz etmekte.
Bu yüzden tesislerin 3’üncü etabının bir an önce devreye sokulması gerekmekte. 
Projesi
hazır, Avrupa Yatırım Bankasından kredisi de hazır. Büyükşehir belediyemiz
İLBANK’a onay için başvurdu ama aylardır bırakın oluru onayı, bu başvuruya
yanıt dahi gelmedi. Bu nasıl çevre sevmek, bu nasıl suyu korumak?
Eskişehirliler adına bir kez daha Çevre Bakanlığı yetkililerini
sorumluluklarını yerine getirmeye davet ediyorum. 
Değerli
arkadaşlarım, ülkemizde ne yazık ki doğa ve sağlıklı bir çevrede yaşama
hakkımız bizzat devlet eliyle katledilmekte. İşte bunun son örneklerinden biri
Eskişehir’imizde verimli Alpu Ovamız’a yapılmak istenen termik santral. Trakya,
Çanakkale, Adana, Konya ve Karaman’ın verimli toprakları da aynı tehditle karşı
karşıya. Aslında her biri yine bu Hükûmetin ilan ettiği 257 büyük ovadan biri. 
Bizim
buğday, arpa, şeker pancarı ihtiyacımız Eskişehir Ovamız’da üretiliyor. 1
milyon Eskişehirli oradan besleniyor, binlerce çiftçimiz oradan geçimini
sağlıyor. Tarımsal hayatın binlerce yıl önce başladığı verimli topraklar bunlar
ama şimdi sadece on beş yirmi yıllık enerji üretimi için ve birilerinin rant
sevdası için önümüzdeki binlerce yılın bereketi feda ediliyor. Eskişehir’imizde
tarımsal üretim bitecek, hayvancılık bitecek. 
İşin
bir de sağlık kısmı var. Bu santrallerin neden olacağı kirlilik halk sağlığını yok
edecek. Örneği ortada: İşte Yatağan, Yeniköy ve Kemerköy Santralleri. Ne oldu,
söyleyeyim: 1983-2017 yılları arasında hava kirliliği kaynaklı 45 bin erken
ölüm yaşandı bu ilde. Kalp, damar ve solunum yolu hastalıkları nedeniyle 46 bin
kişiyi hastanelik etti bu santraller. Güzel Muğla’mız maalesef havası en kötü
iller arasında 4’üncü sıraya düştü çünkü kırk yıl boyunca bu santraller 28 bin
kilo cıva saldı. Her yıl 1.100 kilo cıva suya, tarlalara ve ormanlara
çökelmekte. 
Değerli
arkadaşlarım, Eskişehir Türkiye’nin havası en temiz kenti. Biz insanların en
fazla yaşamak istediği bu kente yeni bir Yatağan istemiyoruz ama biz böyle
dedikçe sağır kulaklar duymuyor. Bakın, birkaç hafta önce Enerji Bakanı
Komisyonda bu santraller için ne dedi: “Termik santrallerin hepsi çok modern,
dibinde elmalar bile var.” diye övdü. Daha haftası geçmeden örnek gösterdiği
Çan Termik Santrali’nde 2 kez patlama yaşandı, işçiler hayatını kaybetti. Biz
Eskişehir’imizde aynı faciaları istemiyoruz.
Eskişehir’de
çevre mücadelemizin çok sağlam bir hukuki temeli de var. Mahkemeler art arda
iptal kararları veriyor. Zehir santrali için tarım arazilerinin yağmasına imkân
sağlayan yönetmelik değişikliği için Danıştay yürütme durdurma verdi. Kömürün
çıkarılacağı maden sahası için alınan “ÇED Gerekli Değildir” kararını da idare
mahkemesi iptal etti ama hukuku dinleyen kim? Enerji Bakanına soruyoruz
“Mahkeme kararına uyun, projeden vazgeçin.” diyoruz, bir cümle yanıt
gönderiyor: “Bize ulaşan mahkeme kararı yok.” diyor. Sadece Eskişehir’in değil,
tüm Türkiye’nin sevindiği mahkeme kararlarını tanımadıklarını söylüyor. Bu
olmaz, olamaz. Sayın Bakana ve bu zehir santralini dikmek isteyenlere
sesleniyorum: “Yok.” da deseniz “Ulaşmadı.” da deseniz o kararlar kapı gibi
karşınızdadır. O kararlar ve daha gelecek olan yeni kararlar durduğu sürece
oraya o santrali yapamazsınız. 
Değerli
arkadaşlarım, şimdi bir de yeni mahkeme kararlarını engelleme, geciktirme
girişimleri var. Jet hızıyla çıkan “ÇED Olumlu” kararına karşı açılan davada
mahkeme bir bilirkişi heyeti atadı. Otuz gün içinde rapor yazmaları lazımdı.
Bugün tam 90’ıncı gün doldu, bilirkişi bilmez kişi olmuş, bekliyor, bekliyor ki
Eskişehir’imizin verimli ovası zehir santrali için pazarlanabilsin. 
Yine
duyuyoruz ki aslında çevreden ve yaşamdan yana olması, en azından tarafsız
olması gereken bu bilirkişi, bu bilim insanı tam da bu santrali yapan EÜAŞ’ın
projelerinde görev almakta. Bilirkişi bilmez kişiye dönüşmüş durumda,
Eskişehir’i zehirlemek için taraf olmuş durumda. Hangi oyun çevrilirse
çevrilsin, Eskişehir’de belediyelerimiz, çiftçilerimiz, baromuz, sivil toplum
örgütlerimiz yani tüm Eskişehirliler bu santrale karşıyız. Temiz hava, temiz
su, bereketli topraklarımıza hep birlikte sahip çıkacağız.
Değerli
arkadaşlarım, peki, ne yapılmalıdır, ne yapılabilir? 
(Mikrofon
otomatik cihaz tarafından kapatıldı)
UTKU
ÇAKIRÖZER (Devamla) – Sayın Başkan…
BAŞKAN
– Sayın Çakırözer, tamamlayalım lütfen. 
UTKU
ÇAKIRÖZER (Devamla) – Değerli arkadaşlarım, ne yapılmalıdır, olumlu proje yok
mudur? Toprağımızı ve tarımımızı tamamen yok eden böyle bir zehirli projenin
karşısında bakın Eskişehir Büyükşehir Belediyemiz ne yapmaktadır: Tamamen kendi
kaynaklarıyla, aklın, bilimin ve teknolojinin olanaklarını kullanarak çöpten
elektrik enerjisi üretmektedir. Günde 11,2 megavat elektrik üretmekte ve bu dev
tesis sayesinde tam 55 bin evin elektrik ihtiyacı karşılanmaktadır. Bakın, isi
yok, dumanı yok, çevreye hiçbir zararı yok. İşte, Türkiye’mizin bu tür
yaklaşımlara ihtiyacı vardır. Hep birlikte Eskişehir’i örnek alarak Eskişehir
gibi bir Türkiye yaratmalıyız.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutup işleme alıyorum.
Türkiye Büyük Millet Meclisi
Başkanlığına
Görüşülmekte olan 15 sıra sayılı Kanun Teklifi’nin
çerçeve 6’ncı maddesindeki “karşı” kelimesinin “itirazen” şeklinde
değiştirilmesini öneriyorum.
 Ümit
Yılmaz Abdurrahman Başkan Esin Kara
 Düzce Antalya Konya
 Ali
Muhittin Taşdoğan Yaşar
Karadağ
 Gaziantep Iğdır
BAŞKAN
– Komisyon önergeye katılıyor mu? 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan. 
BAŞKAN
– Önerge üzerinde Düzce Milletvekili Ümit Yılmaz…
Buyurun
Sayın Yılmaz. (MHP sıralarından alkışlar) 
ÜMİT
YILMAZ (Düzce) – Sayın Başkan, değerli milletvekilleri; 15 sıra sayılı Kanun
Teklifi’nin 6’ncı maddesindeki değişiklik önergesi hakkında söz almış
bulunmaktayım.
Teknolojinin
ve sanayinin hızla gelişmesine paralel olarak kaynak kullanımının artması,
artan çevre kirliliği problemini sadece ülkemizin değil, bütün dünyanın sorunu
hâline getirmiştir. Unutmamamız gereken, sağlıklı bir yaşam sürdürebilmenin
yolu sağlıklı bir çevreden geçmektedir. Dünya bize kalan bir miras değil,
çocuklarımızdan aldığımız bir emanettir. 
Konuyla
alakalı, memleketim Düzce’nin yaşadığı ciddi çevre sorunları vardır. Bunların
başında hava kirliliği gelmektedir. Maalesef, Düzce hava kirliliği
sıralamasında ilk sıralardadır. Son yıllarda doğal gaz kullanılmasına rağmen,
hava kirliliğinin çözümünde istenilen düzelme sağlanamamıştır. Yaptığımız
araştırmalar sonucunda, hava kirliliğinin Düzce’deki nedenlerinin başında kötü
ve kalitesiz kömür kullanımı gelmektedir. O yüzden, Düzce’de hava kirliliğinin
önlenebilmesinin birinci şartı doğal gaz kullanımını artırmaktır. 
Ayrıca,
Düzce İstanbul Büyükşehir Belediyesinin su havzasıdır. Düzce’de hava
kirliliğinin önlenmesi, İstanbul’un suyunun kirlenmesinin önüne geçilmesi için
de oldukça önemlidir. İSKİ’nin su havzasının temiz kalması için EPDK’nın
kanununda değişiklik yapılarak su havzalarının bulunduğu köy yerleşim
birimlerine de doğal gaz verilmelidir. Bunun yanı sıra, İSKİ su havzasında olan
Düzce’de doğal gaz abonelerine indirim sağlanmalı ve metreküp fiyatı
indirilerek kullanımı teşvik edilmelidir. 
Düzce’nin
bir diğer çevre sorunu da çöp depolama alanıdır. Hecinler’de şartlar zorlanarak
ÇED raporu alınan ve o günün parası 16 milyon TL –yani 6 milyon dolar-
harcanarak yapılan çöp depolama alanı bölge halkının mahkemeden aldığı kararla
durdurulmuştur. Bunun üzerine, Düzce Belediyesi çöpü İstanbul’un suyunu
sağlayan Melen Çayı kenarına dökmeye başlamıştır. Vatandaşa su kenarına kümes
bile yaptırmayan İSKİ bunu görmemektedir. Düzce’yi su havzasına alırken
Düzcelilerin iradesini hiçe sayan İSKİ hemşehrilerimize zorluk çıkarırken
bonkör, çevre için üzerine düşeni yapmakta bir o kadar cimridir. Mesela, İSKİ,
köy yerleşim birimlerinin kanalizasyonunu yapması gerekirken yapmamaktadır,
merkez ve ilçe belediyelerinin arıtma tesislerini yapması gerekirken
yapmamaktadır. İSKİ ile Düzce’nin sıkıntıları saymakla bitmez. Düzce; tarihi,
doğası, kültürel yapısıyla âdeta bir cennet köşesidir. Ancak son yıllardaki
yanlış uygulamalar Düzce’de çevreyi ciddi risk altına almaya başlamıştır.
Bunlardan biri de Yığılca’da yapılan çimento fabrikasıdır. Düzce
Üniversitesinin çalışmalarıyla Yığılca’ya özgü geliştirilen arısı ve yaptığı
bal, çimento fabrikasının faaliyete girmesiyle birlikte yok olma tehlikesiyle
karşı karşıya kalacaktır. Yapımı son aşamaya gelen çimento fabrikasının en
azından baca filtrasyonunun dünya standartlarına uygun yapılmasının yakından
takipçisi olacağımızın bilinmesini istiyorum. 
Düzce’de
plansızca yapılan HES’ler başta Beyköy’de bulunan Uğursuyu Çayı’nın kurumasına
sebep olmuştur. Plansız HES’ler, dere ve çayların yanlış ve kısa vadeli
değerlendirilmesi, uygunluğu tartışılan deşarjlar, Efteni Gölü’nü ileride
sıkıntıya sokabilme ihtimali taşımaktadır. Efteni Gölü ve ülkemizde bulunan
bütün göl ve su kaynakları değişen iklim ve yaşam koşullarına göre gerçekçi bir
yaklaşımla koruma altına alınmalı, hatta her göl için bulunduğu çevre
şartlarına göre kanun çıkarılmalıdır.
Düzce,
adı gibi düz bir satıh üzerine konumlanmasına rağmen, yerel yönetimlerin yıllardır
yaptığı yanlış uygulamalar sonucunda bisiklet yolları düşünülmemiştir. Yerel
yönetimlerin yanlışları yeşil Düzce’yi beton Düzce hâline getirmektedir.
Meclise
getirilen 15 sıra sayılı Kanun Teklifi’nde çevre için yapılan değişiklikleri
yerinde buluyor ve destekliyoruz. Teklifte, plastik atıkların disipline
edilebileceğini, egzoz emisyon ölçümüyle hava kirliliğinin azaltılacağını, atık
kaynaklarının ayrı biriktirilmesiyle geri dönüşümün daha verimli olacağını
düşünüyorum. Ayrıca imar planında yapılan değişikliklerle, bisiklet yolu
ayrılması gibi yapılan çevreci değişimlerin her zaman destekçisi olacağımızı
bilmenizi istiyor ve Genel Kurulumuzu saygıyla selamlıyorum. (MHP sıralarından
alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir.
Sonuncu
önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 15 sıra sayılı Kanun Teklifi’nin çerçeve 6’ncı maddesi ile 2872 sayılı
Kanun’un 24’üncü maddesine eklenen fıkradan sonra gelmek üzere aşağıdaki
fıkranın eklenmesini ve çerçeve hükmünde yer alan “aşağıdaki fıkra” ibaresinin
“aşağıdaki fıkralar” şeklinde değiştirilmesini arz ve teklif ederiz. 
 Bülent Turan Mehmet Doğan
Kubat Fehmi Alpay Özalan
 Çanakkale İstanbul İzmir
 Lütfiye Selva Çam Abdullah Güler Osman
Boyraz
 Ankara İstanbul
 İstanbul
 Sermin Balık
 Elâzığ

“20
nci maddenin birinci fıkrasının (k) bendi uyarınca 9 uncu maddenin (a) bendine
aykırı olarak biyolojik çeşitliliği tahrip edenler ile (e) bendi uyarınca sulak
alanlar için yönetmelikle belirlenen koruma ve kullanım usul ve esaslarına
aykırı davrananlara Tarım ve Orman Bakanlığı tarafından belirlenen usul ve
esaslar dahilinde, Tarım ve Orman Bakanlığı merkez teşkilatında Doğa Koruma ve
Milli Parklar Genel Müdürlüğü ve taşra teşkilatı birimleri tarafından idari
yaptırım uygulanır ve yapılacak denetimlerle ilgili harcamalarda kullanılmak
üzere Tarım ve Orman Bakanlığı bütçesine gereken ödenek konulur. Bu fıkra hükmü
uyarınca uygulanacak idari yaptırımlara karşı açılacak davalar Tarım ve Orman
Bakanlığına karşı açılır.”
BAŞKAN
– Komisyon önergeye katılıyor mu? 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Takdire bırakıyoruz.
BÜLENT
TURAN (Çanakkale) – Gerekçe… 
BAŞKAN
– Gerekçeyi okutuyorum:
Gerekçe:

2872
sayılı Çevre Kanunu’yla sulak alanlar ve biyolojik çeşitliliğin korunması
yetkisi Tarım ve Orman Bakanlığına verildiğinden kanunda yer alan “Bakanlık”
tanımının değişmesinden kaynaklı yetki problemlerine mahal vermemek için
düzenleme yapılmaktadır.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir.
Kabul
edilen önerge doğrultusunda 6’ncı maddeyi oylarınıza sunuyorum: Kabul
edenler... Kabul etmeyenler... 6’ncı madde, kabul edilen önerge doğrultusunda
kabul edilmiştir.
Birleşime
beş dakika ara veriyorum. 
Kapanma Saati: 21.02
DÖRDÜNCÜ OTURUM
Açılma Saati: 21.19
BAŞKAN: Başkan Vekili Mustafa ŞENTOP
KÂTİP ÜYELER: Barış KARADENİZ (Sinop), Rümeysa
KADAK (İstanbul)
-----0-----
BAŞKAN
– Türkiye Büyük Millet Meclisinin 22’nci Birleşiminin Dördüncü Oturumunu
açıyorum.
15
sıra sayılı Kanun Teklifi’nin görüşmelerine devam ediyoruz.
Komisyon
yerinde.
7’nci
madde üzerinde iki önerge vardır, aykırılık sırasına göre okutup işleme
alacağım.
Türkiye Büyük Millet Meclisi Başkanlığına
Görüşülmekte
olan 15 sıra sayılı Çevre Kanunu ve Bazı Kanunlarda Değişiklik Yapılmasına Dair
Kanun Teklifi’nin 7’nci maddesinde yer alan “kurum” ibaresinin “kurumlara” ve
“kuruluş” ibaresinin “kuruluşlara” olarak değiştirilmesini arz ve teklif
ederiz.
Saygılarımızla.
 Gökan
Zeybek Ayhan Barut Müzeyyen Şevkin
 İstanbul Adana Adana
 Hasan
Baltacı Mehmet Göker  Murat Bakan
 Kastamonu Burdur İzmir
BAŞKAN
– Komisyon önergeye katılıyor mu? 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz efendim. 
BAŞKAN
– Önerge üzerinde Kastamonu Milletvekili Hasan Baltacı. 
Buyurun
Sayın Baltacı. (CHP sıralarından alkışlar)
HASAN
BALTACI (Kastamonu) – Sayın Başkan, değerli milletvekilleri; herkesi saygıyla
selamlıyorum. 
7’nci
madde üzerinde söz almış bulunuyorum. Bu maddeyle egzoz emisyon ölçümünü
süresinde yaptırmayanın cezası 1.200 liraya, Egzoz Gazı Emisyonu Kontrol
Yönetmeliği’yle belirlenen standartlara aykırı emisyona sahip olan araçların
sahiplerine verilecek ceza ise 2.500 liraya çıkartılıyor. 
Seçimlerin
üzerinden beş ay geçti, Cumhurbaşkanlığı 100 Günlük İcraat Programı’nın
üzerinden ise yaklaşık dört ay geçti. Dönüp baktığımızda bu programın bir
yönüyle eksiksiz uygulandığını söylemek mümkün. Ekonomide açtığınız derin
çatlağı kapatmak için iğneden ipliğe, elektrikten doğal gaza, temel tüketim
maddelerinden dolaylı, dolaysız vergilere, cezalara yapılan zam ve artışlarda
bu programın tavizsiz, eksiksiz uygulandığını görüyoruz. Bu plan kapsamında tüm
kentlerde olduğu gibi Kastamonu’da da trafik uygulamaları görülmemiş
yöntemlerle artırıldı. Emniyet güçleri “drone”larla, helikopterlerle, ellerinde
ceza makbuzlarıyla âdeta ceza kesecek sürücü ve araç avına çıkmış durumdadır.
Memurlar kurum baskısından ötürü neredeyse “Gözünün üzerinde kaş var.” diye
vatandaşa ceza kesmek zorunda bırakılıyor. Kastamonu Olukbaşı’nda farı bozuk,
yangın tüpü yok diye ceza kesilen sürücü yine Kuzeykent’te cep telefonuyla
konuştuğu gerekçesiyle bir makbuzla daha karşılandı. Seçim bölgem Kastamonu’da
Emniyet Müdürlüğü, büyük bölümü 100 Günlük İcraat Programı’nın uygulandığı
döneme ait 5 milyon 527 bin 863 lira trafik cezası kesti. Toplamda 5.396
sürücüye, 10.524 araç plakasına işlem yapıldı. 
Bu
programın adı icraat ya, faturaları da teğet geçmedi. Kendimden örnek vermek
istiyorum. Eylül ayında 97 lira olan, ekim ayında 141 lira olan, kasım
ayındaysa 181 lira olan elektrik faturasını yine ben kendim ödedim. Bu fatura
-elektrik faturası- üç ayda 97 liradan 181 liraya çıktı. Sadece on gün doğal gaz
kullandım, 255 lira fatura geldi. Ne sarayda ne rezidansta ne de villada
oturuyorum, sadece sıradan bir apartman dairesinde oturuyorum.
Halk
nefes bile alamaz durumdayken yeni gelen bütçeye baktığımızda vergi yağmuruna
tutulacağımız şimdiden görülüyor. Vergi gelirleri toplamda 751 milyar liraya
çıkacak. Yani halkın sırtındaki vergi yükü yüzde 20 daha artacak ve
ağırlaşacak. İki haftaya kadar, krize ve halkın ekonomik yıkımına çare sunmayan
2019 bütçesi Genel Kurula gelecek. Sadece faiz giderlerine 117 milyar lira
ayrılan bir bütçeden söz ediyorum. İktidar şunu iyi bilmeli ki bütçede
açtığınız bu derin çatlağı, sarayın yol açtığı israf ekonomisini,
yandaşlarınızın borçlarını vatandaşın sırtına yükleyemezsiniz; dolaylı,
dolaysız vergileri artırarak, cezaları 2 katına çıkararak; çocuk bezinden
tuvalet kâğıdına, soğandan patatese kadar tüm temel tüketim maddelerinin yanı
sıra doğal gaza, elektriğe zam yaparak karşılayamazsınız. Sosyal devletin
görevi, hazinedeki açığı vatandaşın temel ihtiyaçlarına zam yaparak ya da
trafik cezalarını artırarak kapatmak değildir. Görünen odur ki yapısal reformlar
beklenirken damadın yönettiği ekonomide oluşan ağır tahribatı halkın cebinden
karşılamaya çalışıyorsunuz. 
Şimdi
hepimiz gerçekçi olmalıyız. Özellikle trafik cezaları için şunu söylüyorum:
Sayın Erdoğan Anayasa’yı paspasa çevirmişken, sadece bu yasama yılında önümüze
gelen yasalar, yasa teklifleri, neredeyse Anayasa’nın temel tüm ilkelerine
aykırıyken, kendi değiştirdiğiniz yasa maddelerine, Anayasa maddelerine bile uymuyorken
kimsenin kırmızı ışıkta durmasını, emniyet kemeri takmasını bekleyemezsiniz.
Bu
Meclisin çatısı altında halkın gerçek gündemi tartışılması gerekirken maalesef
bu sorunlar hiç konuşulmuyor. Bizim kanun tekliflerimiz kenarda bekletilirken
Meclis bu yasama döneminin başından bu yana sadece iktidarın ihtiyaçları
üzerinden yasa çıkarıyor. Oysa iflaslar artmış, konkordatolar artmış,
intiharlar artmış, antidepresan kullanımı son beş yılda yüzde 70 artmışken ve
toplumsal bir cinnet kapımıza dayanmışken Meclis bu sorunları çözmeyecekse şunu
iyi bilmelidir ki işçiler kendi sorunlarını çözecek bir yolu mutlaka
bulacaktır; çiftçiler kendi sorunlarını çözecek bir yolu mutlaka bulacaktır;
emekliler, gençler, kadınlar kendi sorunlarını çözecek bir yolu mutlaka bulacaktır
çünkü bir yol var, başka bir Türkiye var, başka bir dünya var. 
Teşekkür
ederim. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan Çevre Kanunu ve Bazı Kanunlarda Değişiklik Yapılması Hakkında Kanun
Teklifi’nin 7’nci maddesiyle 2872 sayılı Kanun’un 29’uncu maddesine eklenmesi
teklif edilen fıkraya “ve işletmelere” ibaresinden önce gelmek üzere “,kamu
iktisadi teşebbüsleri” ibaresinin eklenmesini arz ve teklif ederiz.
 Ayhan
Erel Tamer Akkal Tuba Vural Çokal
 Aksaray Manisa Antalya
 Bedri
Yaşar Enez Kaplan Feridun Bahşi
 Samsun Tekirdağ Antalya
BAŞKAN
– Komisyon önergeye katılıyor mu? 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan. 
BAŞKAN
– Önerge üzerinde Antalya Milletvekili Feridun Bahşi. 
Buyurun
Sayın Bahşi. (İYİ PARTİ sıralarından alkışlar) 
FERİDUN
BAHŞİ (Antalya) – Sayın Başkan, değerli milletvekilleri; Çevre Kanunu ve Bazı
Kanunlarda Değişiklik Yapılması Hakkında Kanun Teklifi’nin 7’nci maddesi
üzerine söz aldım. Hepinizi saygıyla selamlıyorum. 
Biraz
önce söz ettiğim gibi, ben 7’nci madde üzerinde konuşmak üzere söz aldım ancak
17’nci maddeye eklenen geçici 18’inci madde üzerine konuşacağım. Zira, bu
madde, Antalya’nın gündemini yaklaşık olarak otuz yıldır meşgul eden Aksu
ilçesi eski Çalkaya Belde Belediyesi döneminde yapılan imar düzenlemeleri ve
parselasyon işlemleri sonucu oluşan hukuki problemleri ve imar sorununu çözüme
kavuşturan bir maddedir. 
1990’lı
yıllarda Çalkaya Belediyesince imar planları ve parselasyon planları yapılmış
ancak zaman içerisinde imar mevzuatına aykırı çok sayıda değişiklikle mevzuata
aykırı satışlar gerçekleştirilmişti ve bu işlemlerin neticesinde de kamu adına
geri dönülmesi çok ağır zararlar ortaya çıkmıştı. Yaşanan bu mülkiyet ve imar
hukuku sorunları nedeniyle bölgede uzun yıllardır bir çalışma yapılamamıştır.
Bu kanunla, yaklaşık 12 bin vatandaşımızı ilgilendiren ve âdeta yılan
hikâyesine dönen mülkiyet sorunu kesin olarak çözüme kavuşturulmuş oluyor. Bu
sebeple, kanunun 17’nci maddesine eklenen geçici 18’inci maddeyi destekliyoruz.
Değerli
milletvekilleri, aflar, toplumsal adalet ve barışın zedelenmesine, planlama ve
imarla ilgili kurumlara yönelik güvenin azalmasına, zengin doğal kaynakların
amaç dışı kullanılmasına ve çevre sorunlarına yol açmaktadır. 1948 yılından
günümüze kadar, nedense her seçim öncesi, 20’den fazla imar affı içerikli yasa çıkarılmıştır.
Ülkemizde üst üste çıkarılan imar affı yasalarıyla yaratılan “Nasıl olsa imar
affı gelir.” anlayışı gecekondulaşmayı ve imar alanlarındaki mevzuata aykırı
yapılaşmayı toplum gözünde meşrulaştırmıştır. İmar afları, tüm topluma verilen
telafisi imkânsız zararları ortadan kaldırmaya yetmediği gibi, yürürlükteki
mevzuatı yetersiz ve geçersiz kılarak yasakları çiğneyenleri ödüllendirmek
anlamına gelmiştir. İktidarların yeniden seçilme kaygılarıyla çıkardıkları af
yasaları kısa süreli çözüm gibi görünse de esasında, büyük bir sorunun geçici
bir süreliğine üzerini örtme ve bundan faydalanma anlamını taşımaktadır. 
Son
olarak, yine Çevre ve Şehircilik Bakanlığı tarafından imara aykırı ruhsatsız
yapılara yasallık kazandırmak için imar barışı yasası çıkarıldı. Yasanın
çıkmasıyla birlikte, çok sayıda vatandaş kayıt dışı yapısını kayıt altına
alırken, bazı uyanıklar da imar barışından yararlanmak için harekete geçti. Bir
tarafta yıllarca çalışıp emekli ikramiyesinin üstüne çektiği krediyle ev almak
için borca giren vatandaş, diğer tarafta devletin arazisi üzerine yaptığı kaçak
yapıya resmî kayıt belgesi alarak arsanın sahibi olmaya hak kazanan uyanıklar.
Arkadaşlar, bu adaletsizliktir, haksızlıktır, buna fırsat vermemek gerekir.
Değerli
milletvekilleri, 17 Ağustos 1999 Marmara depreminin üzerinden on dokuz yıl
geçmesine rağmen, kentlerde yapıların depreme hazır hâle gelmesi için adımlar
atılması gerekirken elimizde, yok edilen acil toplanma alanları, inşaat
rantının ele geçirdiği kent planlaması ve iktidarın imar affıyla
ruhsatlandırdığı deprem güvenliği olmayan milyonlarca yapı var. Olası bir
depremde, Allah korusun, bunların faturasını hep birlikte ödeyeceğiz. Ülkemiz
deprem konusunda birçok ağır tecrübe yaşamış ve bu yaşanan olaylardan ders
almamış, deprem, olduktan birkaç gün sonra her defasında kamuoyu tarafından
unutulmuş, doğal felaketi yaşayanlar kaderleriyle baş başa bırakılmıştır.
Değerli
arkadaşlar, binalarda toplam kalite anlayışı yerleştirilmelidir. İnşaatlar
sonuç odaklı değil, süreç odaklı bir denetim mekanizmasına kavuşturulmalıdır.
Binaları denetleyen denetçilerin ücretlerinin denetlenen müteahhitler
tarafından verilmesi uygulamasına son verilmelidir. Bina dayanıklılığı arttıkça
verilen kredilere uygulanan faiz oranı düşürülmelidir.
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Bahşi.
FERİDUN
BAHŞİ (Devamla) – Yapımı tamamlanmış ve yapım aşamasında olan bütün binaların
dayanıklılık ve kalite sorunlarına ilişkin çalışmalar yapılmalı, beton
kalitesinden kullanılan demirin çapına kadar her türlü teknik analiz
gerçekleştirilmelidir. Günümüz teknolojisinde yüksek frekanslı dalgalar
sayesinde âdeta binaların röntgeni çekilmekte, sorunlar tespit edilebilmekte ve
bu sayede maliyetler azalmakta ve can kayıpları en aza indirgenmektedir.
Depremin zararlarının azaltılması için her şeyden önce bu konudaki temel
politika saptanmalı, depremden sonra çare arama politikası yerine deprem öncesi
önlemleri içeren halkın yararına bir deprem politikası oluşturulmalıdır.
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
7’nci
maddeyi oylarınıza sunuyorum: Kabul edenler... Kabul etmeyenler... 7’nci madde
kabul edilmiştir. 
Madde
8’e bağlı ek madde 11 üzerinde üç önerge var, önergeleri aykırılık sırasına
göre işleme alacağım. 
Türkiye Büyük Millet Meclisi
Başkanlığına
Görüşülmekte olan 15 sıra sayılı Kanun Teklifi’nin
8’inci maddesine bağlı ek madde 11’in kanun teklifinden çıkarılmasını arz ve
teklif ederiz. 
 Abdullah
Koç Züleyha Gülüm Murat Çepni
 Ağrı
 İstanbul İzmir
 Serpil
Kemalbay Pekgözegü Mehmet Ruştu Tiryaki
 İzmir Batman
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Başkanım.
BAŞKAN
– Önerge üzerinde İzmir Milletvekili Murat Çepni.
Buyurun
Sayın Çepni. (HDP sıralarından alkışlar)
MURAT
ÇEPNİ (İzmir) - Başkan, Genel Kurul, değerli halkımız; Komisyon yasayı
tartışırken çevre sorunlarının siyasetüstü olduğunu belirtti. Biz buna
katılmadığımızı başta belirtelim. Aslında yaptığımız bütün tartışmaların
kendisi düpedüz siyasetin tam da merkezinde olan meseleler. Çevre meselelerinin
siyasetin içinde olmasının en temel sebeplerinden bir tanesi, bir yasayı yararlı
yapan şeyin demokratik yapılıp yapılmadığıdır. Yani bir yasayı demokratik yapan
da sorunun parçaları olan kimse onlarla yan yana gelmek, onlarla istişare
etmektir ve doğal olarak halkın, doğanın ve bütün muhatapların faydasına bir
sonuç ancak böyle açığa çıkabilir. 
Şimdi,
Hükûmet tercihini şöyle yapıyor: “Ben sermayenin ihtiyaçlarına göre yasa
yaparım ve bu yasayı da bir kişinin ağzından çıktığı biçimiyle buraya getiririm
ve cümlesini de mümkünse değiştirmeden çıkarırım.” Dolayısıyla demokrasi
dediğimiz şey, demokratik işleyiş dediğimiz şey çevre kanunlarında da geçerli,
işçi sınıfının yaşadığı sorunlar için de geçerli, memlekette yaşanan hangi
sorun varsa doğrudan bunları bağlayan bir mesele. Tıpkı AİHM’in eski Eş Genel
Başkanımız Selahattin Demirtaş’la ilgili verdiği kararda tutum neyse burada da
tutum odur; biz bunların ikisini ısrarla birbirinden ayırmıyoruz. Hükûmet ne
kadar “Bu başka, o başka.” dese de Hükûmet ne kadar “Bu hepimizin sorunu.” dese
de, tıpkı işçi sınıfının sorunlarında kriz söz konusu olduğunda “Biz aynı
gemide değiliz.” nasıl demekte nasıl ısrar ediyorsak, bu konuda da siz demokrat
değilsiniz; siz halka karşısınız, çıkardığınız bütün yasalar halk karşıtı, doğa
karşıtıdır. 
BÜLENT
TURAN (Çanakkale) – Alakası yok. 
MURAT
ÇEPNİ (Devamla) – Dolayısıyla buradan AİHM’in geç de olsa verdiği bu kararın
uygulanması gerektiğini düşünüyoruz. Sadece Demirtaş yetmez, Figen Yüksekdağ ve
tüm seçilmişlerimizin serbest bırakılması gerekir. Aynı zamanda, Vekilimiz
Leyla Güven’in de talebinin karşılanması gerekir. 
Demokrasi
konusunda faşizan bir tutum ortaya koyan bir iktidar doğaya da bir meta olarak
bakar, doğaya da bir sermaye olarak bakar. Bu gelen yasa da tıpkı bu çerçevede
ele alınması gereken bir yasadır. 
Şimdi
poşetle ilgili bir yasa var. Bakıyorsunuz yasaya, kamuoyunda tartışıldığı
biçimiyle “Poşet paralı olacak.” biçiminde gündeme geldi. Evet, Hükûmet paraya
dönüştürmediği, ranta dönüştürmediği hiçbir yasayı önümüze maalesef getirmedi.
Bütün halkımız ve biz Hükûmetin talan yasalarını engellemek için dört koldan
mücadele ediyoruz. Oysa bununla ilgili bir yasa zaten çıkmıştı. Peki, burada
poşetlerin paralı hâle getirilmesinde elde edilen para nereye gidecek? Bu
düpedüz bir ranttır, yeni bir rant yasasıdır. Mesela, burada bunun geri
dönüşümde kullanılacağına dair bir madde yok. Peki, bu para nereye
kullanılacak? Acaba, sarayın kullandığı örtülü ödenek gibi nereye kullanılacağı
belli değil mi ya da hangi şirketlere peşkeş çekilecek? 
Şimdi,
poşetlerin doğada kaybolması binlerce yılı buluyor ve bu plastik poşetler
doğadan asla kaybolmuyor. Bir ton plastik poşeti geri dönüştürmek için 4 bin
dolar gerekirken aynı miktarda poşeti satın almak için 35 dolar yetiyor.
Dolayısıyla şirketlerin burada yapacağı tercih, kuşkusuz bugüne kadar AKP
Hükûmetinde tanık olduğumuz hukuksuz ve kanunsuz pratiklerdir. Dolayısıyla biz
bu maddenin tümden çıkarılmasını istiyoruz, talep ediyoruz. Bu yasanın adı
şudur: Kirlet ama öde. AKP’nin mantığı budur. Biz şunu söylüyoruz: Kirletmemek
gerekir. Doğa ve doğada yaşayan canlıların yaşam hakları insanın ve sermayenin
yaşam hakkından daha değerlidir. 
Bu
Hükûmet aynı zamanda şöyle bir ikiyüzlülük ortaya koyuyor. Ağaç dikme şampiyonu
olduğunu söylüyor ama aynı Hükûmet Dersim’de güvenlik gerekçesiyle ormanları
yakıyor. Bu Hükûmet “orman” ve “ağaç” deyince bir yerden söküp bir yere
diktiğinde marifet sayıyor. Oysa “ağaç” dediğimiz o şey bir yaşamdır, orada
bitkisiyle, canlısıyla bir yaşamdır. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Çepni. 
MURAT
ÇEPNİ (Devamla) – AKP ve AKP zihniyeti paraya tahvil edemediği hiçbir şeyi
yasalaştırmaz, savunmaz. 
Biz
buradan bir kez daha şu çağrıyı yapıyoruz: Doğayı korumak istiyorsak, işçi
sınıfının haklarını korumak istiyorsak bu zihniyete karşı, bu halk düşmanı, doğa
karşıtı, doğa düşmanı, kadın düşmanı zihniyete karşı mücadele çağrısı
yapıyoruz. 
Teşekkür
ederiz. (HDP sıralarından alkışlar)
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkan, konuşmacının çok sert ifadelerle iddia ettiği
yok “Paraya tahvil edilmeyen kanun geçmez.”, yok “Dersim’de ormanları
yaktınız.” tarzındaki tüm iddiaları reddediyoruz. Dersim’de ifade ettiği
bölgedeki yangınların hepsinin terör faaliyetleriyle güvenlik güçlerinin
mücadelesinden kaynaklandığını biliyoruz. Kaldı ki bu kanunla ilgili hem
Komisyonda hem şimdiki aşamada birçok değişiklik yapıldı. Eğer dediği gibi tek
elden olan bir kanun olsaydı bunlar yapılmazdı. Oturup konuşuyoruz Komisyondaki
arkadaşlarla, diğer partilerle, bizim kendi arkadaşlarımızla; birçok haklı
revize yapıyoruz. Bu çok haksız bir itham, muhtemelen, kanunu okumadığından
kaynaklandığını düşünüyorum Sayın Başkanım.
LÜTFÜ
TÜRKKAN (Kocaeli) – Sayın Başkan…
BAŞKAN
– Sayın Türkkan…
LÜTFÜ
TÜRKKAN (Kocaeli) – Sayın Adalet ve Kalkınma Partisi Grup Başkan Vekiline
sormak istiyorum: Türkiye coğrafi haritasında 81 tane vilayet var, bunların
içinde Tunceli de var. “Dersim” diye yeni bir vilayet çıktı da bizim mi
haberimiz olmadı? Meclisten böyle bir kanun çıktı, bizim haberimiz olmadı mı?
BÜLENT
TURAN (Çanakkale) – Bana mı soruyorsunuz?
LÜTFÜ
TÜRKKAN (Kocaeli) – Evet, sizin ifadenizde “Dersim” denilen bölge diye..
BÜLENT
TURAN (Çanakkale) – “Konuşmacının ‘Dersim’ diye ifade ettiği” dedim. Tabii ki
ismi Tunceli’dir, tabii ki 81 ilimizden bir tanesi de Tunceli’dir. 
LÜTFÜ
TÜRKKAN (Kocaeli) – Peki, teşekkür ederim. 
BAŞKAN
– Teşekkür ederim.
MURAT
ÇEPNİ (İzmir) – Başkan, yanıt verebilir miyim?
BAŞKAN
– Buyurun Sayın Çepni. 
MURAT
ÇEPNİ (İzmir) – Mikrofonu açar mısınız. 
BAŞKAN
– Niçin söz talep ediyorsunuz? 
MURAT
ÇEPNİ (İzmir) – Açar mısınız mikrofonu.
BAŞKAN
– Niye söz talep ettiğinizi açıklamanız lazım ki ona göre vereceğim.
MURAT
ÇEPNİ (İzmir) – Konuşmalarıma dair bir itham var, dolayısıyla, ona yanıt vermek
istiyorum.
BÜLENT
TURAN (Çanakkale) – Ne var? 
Sayın
Başkan, çok takip etmiyor arkadaş Genel Kurulu, usulü bilmiyor anladığım
kadarıyla. 
BAŞKAN
– Yani 69’a göre mi? Bir sataşma mı var?
MURAT
ÇEPNİ (İzmir) – Evet, sataşma var.
BAŞKAN
– Ne dedi peki?
MURAT
ÇEPNİ (İzmir) – Yangınlarla ilgili bir suçlama getirdi, benim söylediğim başka
bir şey, açıklamak istiyorum.
BÜLENT
TURAN (Çanakkale) – O yaktı demedim Başkanım. Nasıl itham ettim? Öyle olur mu?
BAŞKAN
– Yerinizden vereyim. 
IV.- AÇIKLAMALAR (Devam)
23.- İzmir Milletvekili Murat Çepni’nin, Çanakkale
Milletvekili Bülent Turan’ın yerinden sarf ettiği bazı ifadelerine ilişkin
açıklaması
MURAT
ÇEPNİ (İzmir) – Biz Tunceli’ye Dersim diyoruz, Dersim halklarının verdiği
isimdir bu. Burada itiraz eden arkadaşlarımızın söylediği gibi değil,
halklarımızın verdiği isimdir, Dersim ismini kullanıyoruz biz; birincisi bu. 
İkincisi:
Dersim’deki yangınlarla ilgili biz heyet olarak Dersim’e gittik ve biz valilik
tarafından Dersim’e sokulmadık. Dersim’de yangınlar söndürülmek bir yana,
söndürmek isteyen vatandaşlar dahi engellendiler. Ormanların yakılması anayasal
bir suçtur, Anayasa’da bu var. Dolayısıyla, güvenlik gerekçesiyle ormanlar
yakılamaz. 
Biz
maddelerin tartışmalarında vardık, maddelerin tartışmalarından haberdar olmayan
AKP Grubudur. Maddelerin değiştirilmesi konusunda da AKP Grubunun pratiği çok
barizdir.
X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa
Şentop’un, İç Tüzük’te, Anayasa’da ve mevzuatta tanımlanan idari yapının
dışında Türkiye’nin vilayetlerini isimlendirmenin doğru olmadığına ilişkin
konuşması
BAŞKAN
– Arkadaşlar, hatırlarsınız, yaklaşık bir sene, biraz daha fazla bir zaman önce
bir İç Tüzük değişikliği yaptık ve İç Tüzük’te Anayasa’da ve mevzuatta
tanımlanan idari yapının dışında bir şekilde tanımlamalar yapmayı disiplin suçu
gerektiren bir husus hâline getirdik. Bu bakımdan, burada, hani şahsi
değerlendirmelerimiz olabilir ama… Sayın Türkkan ifade etti, Sayın Turan da
düzeltti sonra söylediğini…
BÜLENT
TURAN (Çanakkale) – Düzeltmedim, tekrarladım Sayın Başkan.
BAŞKAN
- Türkiye'nin idari yapısında 81 vilayetimizin isimleri bellidir. Buna aykırı,
bundan farklı bir değerlendirmeyi, isimlendirmeyi yapmak doğru değildir. Bunu
söylemek istiyorum.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Kocaeli Milletvekili İlyas Şeker ve 6
Milletvekilinin Çevre Kanunu ve Bazı Kanunlarda Değişiklik Yapılmasına Dair
Kanun Teklifi (2/1285) ve Çevre Komisyonu Raporu (S. Sayısı: 15) (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 15 sıra sayılı Çevre Kanunu ve Bazı Kanunlarda Değişiklik Yapılmasına Dair
Kanun Teklifi’nin 8’inci maddesiyle 2872 sayılı Kanun’a eklenmesi teklif edilen
ek 11’inci maddenin üçüncü fıkrasının son cümlesinde yer alan “uygulanmasına”
ibaresinin “uygulamasına” olarak değiştirilmesini arz ve teklif ederiz.
Saygılarımızla.
 Mehmet
Göker Gökan Zeybek  Ayhan Barut
 Burdur İstanbul Adana
 Müzeyyen
Şevkin Murat Bakan Selin Sayek Böke
 Adana İzmir İzmir
BAŞKAN
- Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan. 
BAŞKAN
– Önerge üzerinde İzmir Milletvekili Sayın Selin Sayek Böke…
Buyurun
Sayın Sayek Böke. (CHP sıralarından alkışlar)
SELİN
SAYEK BÖKE (İzmir) – Teşekkür ediyorum Sayın Başkan.
Değerli
milletvekilleri, hepinizi saygıyla selamlıyorum.
Türkiye
on altı yıllık AKP iktidarının sonunda çok boyutlu bir krizle karşı karşıya.
Ekonomik krizin ortasındayız; yetmiyor, demokrasi ve hukuk krizinin
ortasındayız ve yetmiyor, çok derin bir çevre krizinin de içindeyiz. Bu
krizlerin her biri karşısında iktidar aynı tavrı gösteriyor. Önce krizi
görmezden gel; sonra, görmezden gelinemeyecek noktaya gelince bir düşman bul ve
o düşmanı suçla; sonra, gerekiyorsa geçici pansuman tedbirleri yap ama asla
krizi yaratan düzeni değiştirmek için bir adım atma. İşte yine bunu yapmaya
dönük bir torba yasayla karşı karşıyayız. Oysa çevre krizini de demokrasi
krizini de geçici tedbirlerle çözmek mümkün değil. Kriz, iktidarın bilerek,
isteyerek kurmuş olduğu rantçı, talancı, vahşi düzenden kaynaklanıyor; yüzde
1’lik yandaşı sürekli yüzde 99’luk halka, üreten halka tercih etmesinden
kaynaklanıyor. Bu düzen değişmeden Türkiye’nin çevre sorunu da ekonomik krizi
de demokrasi krizi de çö-zü-le-mez. Bu düzen çevreyi kirletiyor. 
1990’dan
bu yana baktığınızda karbondioksit emisyonu Türkiye’de yüzde 144 artmış.
Ülkemiz çevresel performans endeksi ölçütünde 180 ülke arasında 108’inci
sırada. Hava kirliğinde 109’uncu, ekosistem canlılığında 156’ncı,
biyoçeşitlilik ve habitatta 172’nci sıradayız, 172. 
Her
alanda çok ciddi çevresel tehditlerle karşı karşıyayız. Mesela giderek büyüyen
bir su sorunumuz var. Ülkemiz genel uluslararası kriterlere göre bugün su
sıkıntısı çekiyor, aynı çalışmalar 2050 yılında su fakirliğine gerileme riskine
işaret ediyor. TEMA’nın su varlıklarına yönelik tehditler haritasına baktığınızda
yüzde 50’den fazla tehdidin yanlış üretim politikalarından ve baraj ve HES
yapımlarından kaynaklandığını gösteriyor. Peki, neden bu ısrar? Çünkü o HES’ler
-o HES’ler var ki o HES’ler- iktidarı ayakta tutmak için ihtiyaç duyulan
kaynağı rantçılara aktarma mekanizmasına dönüşmüş durumdalar. Su kaynaklarımızı
ÇED raporlarına rağmen, halkın ve çevrecilerin itirazlarına rağmen HES’lere
teslim eden bu düzenle hangi yasayı çıkartırsanız çıkartın, hangi poşetin içine
sıkıştırırsanız sıkıştırın bu sorunun çözülmesi mümkün değil. 
Bir
başka büyük çevre sorunumuz da tarım alanlarımızın kaybı ve buna bağlı olarak
gıda güvenliği. Tarım alanlarımız iktidarınız döneminde her yıl istikrarla
azalıyor. Yalnızca 2017’de tarım alanları 336 bin hektar azalmış. Son elli yılda
mera alanlarını yarı yarıya kaybetmiş bir ülkedeyiz artık. Büyük bir yıkım var.
Tarımda ihracat potansiyelimiz çok yüksek ama biz ithalatçı konumdayız.
Yalnızca geçen yıl tarım ithalatımız yüzde 14 artmış, yüzde 14. Mera alanları
azalınca, girdi fiyatları artınca hayvancılık da bitti; etin de ithal
edilmesine mahkûm kaldık. Sonuç hep aynı, dışa bağımlılık. Sonuç hep aynı,
yüksek enflasyon. Ama daha da büyük bir riskle karşı karşıyayız: İşte, şarbon
krizi. Başka krizler geldi de şarbon krizi unutulup gitti. 
Soru
yine bu. Peki, neden böyle? Çünkü saray rejiminin bilerek, isteyerek kurduğu
bir ekonomik düzen var. Bu düzen toprağı görünce beton görüyor, bu düzen
toprağa bakınca imar ve rant görüyor, topraktan bir üretim ve üretimle
zenginleşen bir anlayış ve halkı görmüyor. Onun için de meraları talan ediyor.
Onun için de tarım alanlarını yok ediyor. Çünkü kendi iktidarını ayakta tutmak
için ranta ihtiyacı var, rantla kaynak dağıtmaya ihtiyacı var. Kendi iktidarını
ayakta tutmak için çocuklarımızın gıda güvenliğini gasbeden bir düzenle karşı
karşıyayız. 
Bu
değerler poşetlere sıkışmış, bu poşetlerin bu sorunu çözmesi mümkün değil.
Polisiye önlemlerle politika üretilemeyeceğini, zabıtayla ekonomi sorunları
çözülemeyeceği gibi, poşete sıkışmış torba yasalarla da çevre sorunu çözülemez.
Bir
başka büyük çevre sorunumuz da kentlerin betona teslim edilmiş olması. Son yedi
yıl içerisinde betona 551 milyar dolar gömülmüş, 551 milyar dolar… Nefessiz
kalmışız. Niye? Çünkü rant paylaşımı bu iktidarı ayakta tutuyor. Oysa çok açık:
Çevre krizi, rant ve talana dayanan ahbap çavuş düzeni yerine halkçı ve
toplumcu bir düzen koyarsak çözülecek. Çevre krizi, “Ne pahasına olursa olsun
büyüyelim.” diyen değil, “Sürdürülebilir kalkınma” diyen bir hedefle çözülecek.
Sizinle değil bizimle, Gezi çocuklarıyla çözülecek. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutup işleme alıyorum.
Buyurun.
Türkiye Büyük Millet Meclisi
Başkanlığına
Görüşülmekte olan 15 sıra sayılı Kanun Teklifi’nin
çerçeve 8’inci maddesiyle 2872 sayılı Kanun’a eklenen ek 11’inci maddenin
ikinci fıkrasının birinci cümlesinin aşağıdaki şekilde değiştirilmesini ve
maddeye bağlı ek (1) sayılı listenin ekteki şekilde değiştirilmesini arz ve
teklif ederiz.
 Bülent
Turan  Mehmet Doğan Kubat  Fehmi Alpay Özalan
 Çanakkale
 İstanbul  İzmir
 Abdullah
Güler  Şirin Ünal  İmran Kılıç
 İstanbul
 İstanbul  Kahramanmaraş
 Mustafa
Ataş
 İstanbul
“Geri
kazanım katılım payları ürünün piyasaya sürüldüğü tarihi takip eden ayın
onbeşine kadar Bakanlığa beyan edilir ve beyanı takip eden ikinci ayın son
gününe kadar Bakanlık Merkez Saymanlık Müdürlüğü hesabına ödenir.”
(1)
SAYILI LİSTE 
GERİ
KAZANIM KATILIM PAYI TUTARI



Ürün Cinsi








Tutar




Plastik poşet
  (Plastik Alışveriş Torbaları)








15 kr/adet




Lastik (Binek
  araç)








2 TL/adet




Lastik (Otobüs, Kamyon, Kamyonet, Yükleyici ve Kazıcı lastikleri
  ve diğerleri)








4 TL/adet




Lastik (İş
  Makinası Lastikleri)








10 TL/adet




Dolgu Lastikler








5 TL/Adet




Akümülatör
  (Kurşun asitli olanlar )








20 Kr/Kg




Akümülatör
  (Nikel Kadmiyumlu olanlar )








50 Kr/Kg




Akümülatör
  (Diğerleri )








5 Kr/Kg




Çinko Karbon
  piller








2 TL/Kg




Alkali
  silindirik piller








2 TL/Kg




Alkali Düğme
  piller








3 TL/Kg




Düğme piller
  çinko-hava ve gümüş oksitli








10 TL/Kg




Lityum Düğme
  Piller








10 TL/Kg




Lityum
  silindirik şarjlı ve primer pil çeşitleri (Araç bataryaları hariç)


5 TL/Kg




Otomotiv pilleri
  (kurşun içerenler hariç )


15 TL/Kg




Lityum içeren
  araç bataryaları


15 TL/Kg




Diğer şarjlı
  piller


5 TL/Kg




Madeni yağ


50 kr/Kg




Bitkisel yağ


10 kr/Kg




Elektrikli ve
  elektronik eşya: Televizyon/Monitör


20 Kr/Kg




Elektrikli ve elektronik eşya: Bilişim telekomünikasyon
  ekipmanları (Televizyon ve monitörler hariç )


20 Kr/Kg




Elektrikli ve
  elektronik eşya: Aydınlatma ekipmanları


10 kr/adet




Elektrikli ve
  elektronik eşya : Küçük ev aletleri ve diğerleri


20 Kr/Kg




Elektrikli ve
  elektronik eşya: Beyaz eşyalar
(Buzdolabı/Soğutucular/İklimlendirme
  cihazları hariç)


25 Kr/Kg




Elektrikli ve
  elektronik eşya:
Buzdolabı/Soğutucular/İklimlendirme
  cihazları


30 Kr/Kg




İlaç


1 kr/kutu veya şişe








Ürün Cinsi


Kg Başına Alınacak Tutar (Kr)


Adet Başına Alınacak Tutar (Kr)




PLASTİK
  AMBALAJ







İçecek
  Ambalajları (Adet)










0,33 Litreye
  kadar





1




Litre arası





2




0,7501-1,5 Litre
  arası





3




1,501 litre
  üzeri





4




Diğerleri (Poşet
  Hariç)(kg)


40







METAL AMBALAJ







İçecek
  Ambalajları (Adet)





3




Diğerleri (Kg)


50







KOMPOZİT
  AMBALAJ







Kâğıt-Karton Ağırlıklı Kompozit İçecek
  Ambalajları (Adet)










0,25 Litreye
  kadar





1




0,2501-0,5 Litre
  arası





2




0,501 üzeri





4




Diğerleri (Kg)


50







KAĞIT KARTON AMBALAJ (Kg)


20







CAM AMBALAJ







İçecek
  Ambalajları (Adet)










0,25 Litreye
  kadar





1




0,2501-0,5 Litre
  arası





2




0,501-1 Litre
  arası





3




1,01-5 Litre
  arası





5




5,01 Litre üzeri





10




Diğerleri (Kg)


20







AHŞAP AMBALAJ







AHŞAP AMBALAJ
  (Adet)





10










BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Takdire sunuyoruz Sayın
Başkan.
BAŞKAN
– Önerge için gerekçeyi okutuyorum:
Gerekçe:

Geri
kazanım katılım paylarının tahsilinin ve takibinin daha kolay sağlanabilmesi
amacıyla tahsilin ve ödemenin zamanının belirlenmesi ve Kanun Teklifinin ekli
(l) sayılı listesinde yer alan akümülatör sistemlerinin sınıflandırılması ve
bitkisel yağın geri kazanım katkı payının değiştirilmesi ile cam ve plastik
içecek ambalaj atıklarının içerisinde yer alan içecek ambalaj atıklarının
litreye göre, piller ve beyaz eşyaların da mevcut teknoloji ve piyasa koşulları
dikkate alınarak ağırlık ölçüsüne göre sınıflandırılması önerilmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Şimdi
kabul edilen önerge doğrultusunda madde 8’e bağlı ek madde 11’i oylarınıza
sunuyorum: Kabul edenler… Kabul etmeyenler… Madde 8’e bağlı ek madde 11 kabul
edilmiştir.
Şimdi
madde 8’e bağlı ek madde 12’ye geçiyoruz.
İki
önerge var, önergeleri aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 15 sıra sayılı Çevre Kanunu ve Bazı Kanunlarda Değişiklik Yapılmasına Dair
Kanun Teklifi’nin 8’inci maddesiyle 2872 sayılı Kanun’a eklenmesi teklif edilen
ek 12’nci maddenin ikinci fıkrasında yer alan “uygulanmasına” ibaresinin
“uygulamasına” olarak değiştirilmesini arz ve teklif ederiz.
Saygılarımızla.
 Özgür
Özel Necati Tığlı Burcu Köksal
 Manisa Giresun Afyonkarahisar
 İsmail
Atakan Ünver Orhan Sümer Alpay Antmen
 Karaman Adana Mersin
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge üzerinde, Afyonkarahisar Milletvekili Burcu Köksal.
Buyurun
Sayın Köksal. (CHP sıralarından alkışlar) 
BURCU
KÖKSAL (Afyonkarahisar) – Sayın Başkan, değerli milletvekilleri; Türkiye kötü
yönetiliyor. Eğitim, sağlık, adalet, ekonomi umurunuzda olmadığı gibi çevre de
umurunuzda değil. 
TÜİK
verilerine göre tarım arazileri 1992 yılında toplam 27,6 milyon hektar iken
2017 yılında 23,4 milyon hektara gerilemiş durumda. Yani Türkiye yirmi beş
yılda 4 milyon hektar tarım arazisi kaybetmiş. Bu ne demek? Bir Konya ili
büyüklüğündeki tarım arazisini kaybetmişiz demek. 1920’lerde meralarımız yüzde
56 iken bugün yüzde 19’lara düşmüş durumda. Sonra “Hayvancılıkta neden
geriliyoruz?” diyoruz, işte hayvanların doğal yem kaynakları olan meraları
“kiralama” adı altında yandaşa, yoldaşa peşkeş çekersen hayvancılıkta
ilerleyemezsin. Tarım alanlarını amaç dışı kullanırsan tarımsal alanda
ilerleyemezsin, gerilersin.
Mustafa
Kemal Atatürk bu ülkeyi muasır medeniyetler seviyesine çıkarmak istedi,
çağdaşlaşma yolunda adımlar attı, “bilim” dedi, “fen” dedi, Batı’yı bilim ve
fende geçmek için uğraştı. Bizim de hedefimiz, Batı’yı bilim ve fende geçmek
için uğraşmak ama görüyorum ki AKP’nin hedefi, Batı’yı bilimde ve fende geçmek
değil, Batı’yı çöpte geçmek için uğraşıyorsunuz. Batı’dan çöp ithalatında rekor
kırıyorsunuz. Milletin çöpünü Türkiye alıyor sizin sayenizde. Amerika ve Avrupa
Birliği ülkeleri başta olmak üzere birçok ülke, bugün, ortaya çıkan atıklarıyla
baş edebilmek için formül ararken, sizin yüzünüzden 6 milyon ton atık,
Hindistan, Pakistan, Vietnam, Kamboçya ve Malezya gibi ülkelerle birlikte
Türkiye'ye gönderiliyor. Bu da sizin iktidarınız döneminde yapıldı. Sadece 2018
yılının ilk üç ayında İngiltere Türkiye'ye gemiyle 27 bin ton plastik çöp
gönderdi. Şimdi dersiniz ki: “Bunu geri dönüşüm yapıyoruz.” Hayır, geri dönüşüm
de yapılmıyor, Türkiye maalesef plastik atığın dörtte 3’ünü geri
dönüştüremiyor. Türkiye plastik atıkları geri dönüştürmede başarısız ilk 20
ülke arasında.
“Çevreye
sahip çıkalım.” diyoruz zarar veriyoruz. “Göllerimize, denizlerimize,
akarsularımıza sahip çıkalım.” diyoruz ama dinlemiyorsunuz. Bakın, Göller
Bölgesi’ndeki göller kuruyor, başta Eber ve Akşehir Gölleri can çekişiyor. Eber
ve Akşehir için daha önce Mecliste defalarca kez çağrıda bulunmuştuk, bunu
yineliyoruz. Dere yataklarını temizleyip diyoruz ki: “Gerekirse baraj
kapaklarını açalım.” O bölge için geçim kaynağı bu göller, ekosistem için
vazgeçilmez bu göller ama bir türlü dinlemiyorsunuz. Diyoruz ki: “Eber Gölü,
Akşehir Gölü, Salda Gölü, Eğirdir Gölü, Göller Bölgesi Türkiye için
vazgeçilmez; o bölgenin insanı için, o bölgenin ekonomisi için vazgeçilmez.”
Ama yok, dinlemiyorsunuz.
Dere
yataklarını acilen temizlemek gerekiyor. Oraya baraj yapıyorsunuz, göllere
gitmesi gereken sular barajlarda birikiyor. O barajların kapaklarının bir an
önce açılması gerekiyor. Can çekişen Eber Gölü’nün, Akşehir Gölü’nün ve Göller
Belgesi’ndeki tüm göllerin bir an önce kurtarılması için ciddi çalışmalar
yapılması gerekiyor. 
Gerçi
şu da var: Bazen düşünüyorum, Eber Gölü seçmen değil ki sesini duyasınız. Hoş,
seçmenlerinizin de mağdurların da sesini duymuyorsunuz ama biz buradan bir kez
daha sesleniyoruz, bu ülkenin yurttaşı olarak sesleniyoruz, çocuklarımıza,
torunlarımıza göllerimizi miras bırakabilmek adına sesleniyoruz: Gelin, bu işi
siyasetüstü olarak görün ve can çekişen Göller Bölgesi’ndeki göllerimizi hep
beraber kurtaralım. 
Genel
Kurulu saygıyla selamlıyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutup işleme alıyorum: 
Türkiye Büyük Millet Meclisi
Başkanlığına
Görüşülmekte
olan 15 sıra sayılı Kanun Teklifi’nin çerçeve 8’inci maddesiyle 2872 sayılı
Kanun’a eklenen ek 12’nci maddenin (1)’inci fıkrasının birinci cümlesinin
aşağıdaki şekilde değiştirilmesini arz ve teklif ederiz. 
 Bülent
Turan Mehmet Doğan Kubat Mustafa Ataş
 Çanakkale İstanbul İstanbul
 Abdullah
Güler Fehmi Alpay Özalan Lütfiye Selma Çam
 İstanbul İzmir Ankara
 Oya
Eronat Sermin Balık İsmail Emrah Karayel 
 Diyarbakır Elâzığ Kayseri
“Çevre
kirliliğinin önlenmesi amacıyla Bakanlık belirleyeceği ambalajlar için depozito
uygulanmasını 1/1/2021 tarihinden itibaren zorunlu tutar.”
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Takdire sunuyorum Sayın
Başkan. 
BAŞKAN
– Konuşmacı yok. 
Gerekçeyi
okutuyorum: 
Gerekçe:

Önergeyle
teklifin 8’inci maddesiyle 2872 sayılı Kanun’a eklenen ek 12’nci maddenin
(1)’inci fıkrasında yer alan depozito uygulamasına ilişkin geçici tarih
belirlenmektedir. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Şimdi,
kabul edilen önerge doğrultusunda, madde 8’e bağlı ek madde 12’yi oylarınıza
sunuyorum: Kabul edenler… Kabul etmeyenler… Madde 8’e bağlı ek madde 12 kabul
edilmiştir. 
Şimdi,
madde 8’e bağlı ek madde 13’e geçiyoruz. Madde üzerinde bir önerge vardır,
okutup işleme alıyorum: 
Türkiye Büyük Millet Meclisi Başkanlığına
Görüşülmekte
olan Çevre Kanunu ve Bazı Kanunlarda Değişiklik Yapılması Hakkında Kanun
Teklifi’nin 8’inci maddesiyle 2872 sayılı Kanun’a eklenmesi teklif edilen ek
madde 13’ün aşağıdaki şekilde değiştirilmesini arz ve teklif ederim.
"EK
MADDE 13- Kaynakların verimli yönetimi ve plastik poşetlerden kaynaklanan çevre
kirliliğinin önlenmesi amacıyla plastik poşetler satış noktalarında kullanıcıya
veya tüketiciye ücret karşılığı verilir. Uygulanacak taban ücret 15 kuruştan az
olmamak üzere Bakanlıkça oluşturulacak komisyon aracılığı ile belirlenir ve her
yıl için güncellenir. 
Bu
maddedeki düzenlemelere ilişkin usul ve esaslar Bakanlıkça belirlenir.”
 Tuba
Vural Çokal İmam Hüseyin Filiz Mehmet Metanet Çulhaoğlu
 Antalya Gaziantep Adana
 Fahrettin
Yokuş Arslan Kabukcuoğlu
 Konya Eskişehir
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge üzerinde Adana Milletvekili Mehmet Metanet Çulhaoğlu…
Buyurun
Sayın Çulhaoğlu. (İYİ PARTİ sıralarından alkışlar)
MEHMET
METANET ÇULHAOĞLU (Adana) – Sayın Başkan, değerli milletvekilleri; Çevre Kanunu
ve Bazı Kanunlarda Değişiklik Yapılmasına Dair Kanun Teklifi’nin 8’inci maddesi
üzerinde vermiş olduğumuz önerge hakkında görüşlerimizi ifade etmek üzere İYİ
PARTİ Grubu adına söz almış bulunmaktayım. Yüce heyetinizi saygıyla selamlarım.
Değerli
milletvekilleri, 13 Kasım 2018 tarihinde Meclis Başkanlığına sunulan bu yasa
aynı gün Çevre Komisyonuna gönderildi. Komisyonda 9 sivil toplum örgütünün, kanunu,
yeterli zaman olmadığı için gerektiği şekilde inceleyememekten yakındıklarının
dikkate alınmamasını ve alt komisyon kurulması taleplerinin duymazdan
gelinmesini doğru bulmuyorum.
Şu
an yürürlüğe giriyor. Evet, “poşet ücretleri” olarak nitelendirilen bu madde
zaten ücretin üretici, piyasaya süren kısmında yer alan firmalardan alınması
yetmezmiş gibi vatandaştan da alınmasının tam karşılığıdır. Bu madde tam
anlamıyla “çevre kirliliğinin önlenmesi” başlığı altında yer alıp vatandaştan
belgelendirme ücretinin haracının kesilme şeklidir. 
Elbette
ki yaşadığımız çevrenin gelecek nesillere en temiz şekilde miras bırakılmasını
hepimiz isteriz, bunun için çalışırız, lakin bu yöntem vatandaştan haraç kesmek
şeklinde değil, teşvik niteliğinde olmalıdır. Bugün belirlenen ücretin ileriki
senelerde daha da artarak devam edeceğini hepimiz biliyoruz. Madem amaç çevre
kirliliğini azaltmak, o hâlde marketlerden parayla satın alınan plastik
poşetler kullanıldıktan sonra geri alınan yere iade edilir, ücreti geri alınabilir
nitelikte olursa hem vatandaş teşvik edilmiş olur hem de çevre kirliliğini en
aza indirmek adına büyük bir adım atılmış olur; bunun gibi birçok uygulama
başka atıklar için de yapılabilir.
Değerli
arkadaşlar, on altı yıldır Türkiye’de büyük bir çevre katliamı yaşanırken,
tarım alanları, sulak alanlar, ekolojik sitler, ormanlar “Mega projeler”
başlığı altında ranta kurban edilip yandaşa peşkeş çekilirken ve çevreye dair
koruma yasaları korumama yönünde revizeyle istismar edilip uygulanırken tüm
çevreci anlayışın vatandaştan ve üreticiden para toplamak adına plastik poşet
ücretine indirgenmesi trajikomik bir olaydır. Ülke büyük bir ekonomik
bunalımdayken, hâlen Kanal İstanbul diye tutturup trilyonları rant uğruna
harcama hayali ve İstanbul’u yok etme projesi gibi çevre katliamları gözümüzün
önündeyken, ülke genelindeki makro ölçekli çevre kararları gözler önünde
dururken mikro ölçekte sineğin kanadından yağ çıkarıp gelir elde etmek için
çevre bilincini salt plastik poşet kullanım ücretine indirgemek çevre bilinci
olan her vatandaşı güldürecek bir kanun teklifidir. 
Ülke
genelinde yapılan çevre katliamlarını ben buradan sabaha kadar saysam bitiremem
ama hepimizin ve tüm Türkiye'nin bildiği Kanal İstanbul Projesi İstanbul’un
yüzde 90 su ihtiyacını karşılayacak olan su havzası üzerinde bulunmaktadır.
İstanbul bugün suya muhtaçtır ve gelecek nesillerin su ihtiyacının imar rantı
için betona kurban edilmesidir. Türkiye'nin öyle bir kanala stratejik olarak
ihtiyacı yoktur. O kanal bölgede arazi toplamış yandaşa zenginlik yaratacak,
imar rantını getirecek; ormanı, suyu, toprağı yok edecektir. İstanbul’un
yaşamsal kaynaklarını yok edecek, ülkenin kaynaklarına en büyük darbeyi
vuracaktır. Karadeniz ormanlarının oksijeni kesilecek, yer altı suyu
kirlenecek, milyonlarca yılda oluşabilen verimli topraklar
betonlaştırılacaktır. Siz önce bu çevre katliamlarının hesabını verin, plastik
poşet ücretinin hesabını yapıp enerjinizi bu kadar küçük ölçekli işlere
yormayın. Sizin ölçütleriniz milleti, gelecek nesilleri düşünmeyen, kısa yoldan
tüketerek zenginleşmek olduğu için yatırım, sanayi, tarım, istihdam yaratma
gibi büyük kalkınma hedeflerini değil “Doğal kaynakları yok et, imara aç, bir
gecede zengin ol ve oldur.” ilkesidir. 
Ülkenin
çevresel ve doğal kaynakları artık bitmiştir. Toplumumuz, üretmeyen ve sadece
satan, tüketen bir toplum hâline getirildiğinden ekonomi de durmuştur. Kısa
vadeli pansumanlarla bu doğa katliamındaki yara kapanmaz artık. Düşün çevrenin
ve doğanın yakasından; fabrika kurun, üretim yapın, tarımı güçlendirin, geri
kalan sanayiyi 4.0’a çıkarın. Bırakın plastik poşet edebiyatını siz önce
Türkiye’yi görün. Korumayı bilin, koruma-kullanma dengesini gözetin. Ülkemizi
çöle çevirmeyin. Bu cennet vatanın ağacından, suyundan, toprağından ellerinizi
çekin diyor, yüce heyetinizi saygıyla selamlıyorum. (İYİ PARTİ sıralarından
alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Madde
8’e bağlı Ek Madde 13’ü oylarınıza sunuyorum: Kabul edenler… Kabul etmeyenler…
Madde 8’e bağlı Ek Madde 13 kabul edilmiştir.
Madde
9 üzerinde üç adet önerge vardır, aykırılık sırasına göre okutup işleme
alacağım. 
Türkiye Büyük Millet Meclisi Başkanlığına
Görüşülmekte
olan Çevre Kanunu ve Bazı Kanunlarda Değişiklik Yapılması Hakkında Kanun
Teklifi’nin 9’uncu maddesiyle, 2918 sayılı Kanun’a eklenmesi teklif edilen (L)
bendinin aşağıdaki şekilde değiştirilmesini arz ve teklif ederim.
"L)
Otoyolların habitatları böldüğü yerlerde Doğa Koruma ve Milli Parklar Genel
Müdürlüğünün görüşünü ve onayını alarak yaban hayvanlarının geçişlerine izin
verecek menfez, ekolojik köprü ve benzeri tesisleri yapmak,”
 Hüseyin
Örs Ayhan Erel  Tamer Akkal
 Trabzon Aksaray Manisa
 Feridun
Bahşi Hasan Subaşı
 Antalya Antalya

BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge üzerinde Antalya Milletvekili Hasan Subaşı konuşacak. 
Buyurun
Sayın Subaşı. (İYİ PARTİ sıralarından alkışlar)
HASAN
SUBAŞI (Antalya) – Sayın Başkan, değerli milletvekilleri; yüce heyetinizi
saygıyla selamlıyorum. 
15
sayılı Çevre Kanunu ve Bazı Kanunlarda Değişiklik Yapılmasına Dair Kanun
Teklifi’nin 9’uncu maddesindeki öneri için söz almış bulunuyorum. 
Ben
Antalya’dan bir nebze bahsetmek istiyorum. 1990’lı yılların başına kadar
Antalya’nın hiçbir altyapısı yoktu, kanalizasyonu da dâhil. Foseptik
çukurlarıyla ancak altyapı hizmeti verilmeye çalışılırdı. Fay çatlaklarında
onların kaybolmasından yıllarca biz yararlandık, hiç kanalizasyon ihtiyacı
olmamıştı. 
1990’lı
yılların başında nüfus kalabalıklaştıkça, turizm arttıkça, Antalya’nın nüfusu
200 bin, 400 bin, katlanarak yükselmeye başladığında ciddi sorunla karşılaştık;
su kaynaklarımız ve deniz kirlenmeye başlamıştı. 
Başvurduk
kamu kurumlarına, özel kurumlara kredi için, proje için; hiçbir destek
bulamamıştık. Antalyalı da bizden henüz böyle bir şeyi talep etmiyordu, henüz
sorun çok önümüze gelmemişti. Fakat, o hızla gelişme sürmesi hâlinde de bütün
denizimizi, içme sularımızı kaybetme riskimiz vardı. 
Ben
imkânlarımız olmamasına rağmen yine de projeyi başlatmıştım, kanalizasyon
projesini ve Dünya Bankası, Avrupa Yatırım Bankası gibi dünyadaki kurumların
kapısını çalmaya başlamıştım. Kendi ülkemizde bulamadığım desteği inanılmaz
biçimde hem Avrupa Yatırım Bankasından hem de Dünya Bankasından görünce çok
şaşırmıştım. Âdeta beni hevesimden vazgeçirmemek adına, böyle büyük bir
yatırıma girmem, bu riski göze almam adına o kadar gayret gösterdiler ki -kredi
verme konusunda da çok heveslilerdi- ben de şaşırmıştım, bir gün sordum “Ben bu
kadar destek göremezken, teşvik göremezken sizin bu desteğiniz ve çabanız
nedir?” diye, bana söyledikleri şu olmuştu: “Sayın Başkan, bu sahiller, bu
deniz, bu güzellik, doğa harikası Antalya sadece sizin değil, hepimizin, bu bir
dünya malıdır, insanlığındır.” demişlerdi. Çok etkilenmiştim ve de kısmet oldu,
böyle bir projeyi başlatmış olduk ve bugün Antalya’nın kanalizasyonu var, içme
sularımız temiz, çevremiz temiz ve sahillerimiz de kirlenmedi, yüzlerce
kilometre sahilde turizm de yapıyoruz fakat en büyük tehdit ve tehlike, geçen
gün bahsettiğim gibi, ÇED’deki duyarsızlık. Çevredeki duyarsızlık nedeniyle
ticarete kurban giden sedir ormanlarımız taş ocaklarının büyük işgali altında
ve ormanlarımızı kaybediyoruz. Şimdi de sahildeki doğal sit alanlarımızın,
koruma alanlarımızın değişmeye başladığını ve planların değişmeye başladığını
görüyoruz. Bunlardan bir örnek vermek gerekirse, Kemer Tekirova’da bir koy
vardır, Kleopatra Koyu; geçtiğimiz aylarda bütün Kemer ayaklandı, Antalya ayaklandı,
sivil toplum örgütleri büyük mücadeleler verdi ama birden bire millî parktan
çıkarıldı o güzelim koy ve bir özel sektör firmaya yirmi dokuz yıllık verildi,
tahsis edildi. Toplumun hiçbir baskısı, protestosu fayda etmedi ve davalar
açıldı hem barodan hem meslek odalarından ama kâr getirir mi veya sonuç alınır
mı, bilmiyorum. Oysa biz -Türkiye’de çok geç başladı çevre duyarlılığı- tabiat
koruma kurulları sayesinde Kaleiçi’ni, Yat Limanı’nı onarmaya başlamıştık. O
zaman, 1983 yılında karşımıza çıkan tablo bizi etkilemişti, Antalya’yı
etkilemişti ve gelen turistler de bizim yeni binalarımıza değil, Kaleiçi’ndeki,
Yat Limanı’ndaki o eski binalarımıza geliyordu.
(Mikrofon
otomatik cihaz tarafından kapatıldı)
HASAN
SUBAŞI (Devamla) – Sayın Başkanım…
BAŞKAN
– Sayın Subaşı, tamamlayalım lütfen.
HASAN
SUBAŞI (Devamla) – İyi ki onları restore edebildik ama zaman içinde bir baktık
ki koruma kurulları da lağvedildi, şimdi, Çevre Bakanlığındaki bir müdüriyete
bırakıldı, orada kurulan bir uzmanlar heyetine bırakıldı ve maalesef o da
ormanlarımızdaki ÇED raporlarını veren o duyarsız kurumlara verilmiş bulunuyor.
Şimdi, doğal sit alanlarımız değişmeye başladı, planlar değişmeye başladı ve
nihayet Kültür ve Turizm Bakanlığının “Kamu Taşınmazlarının Turizm Yatırımlarına
Tahsisi Hakkında Yönetmelik”inde yeni bir değişiklikle ihale şartı aranmaksızın
turizm yatırımcılarına verilme kararı alındı ki çok tehlikeli bir karar.
Antalya’nın sahillerini de kaybetme riskiyle karşı karşıyayız, oysa bunlar
turizmin de en önemli sermayesidir. 
(Mikrofon
otomatik cihaz tarafından kapatıldı)
HASAN
SUBAŞI (Devamla) – Yani bizim çevremiz, temiz çevremiz, sahillerimiz en önemli
sermayemiz, bunu kaybedemeyiz, kaybetmeyi göze alamayız.
Teşekkür
ediyor, saygılar sunuyorum. (İYİ PARTİ ve CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutup işleme alıyorum. 
Türkiye Büyük Millet Meclisi
Başkanlığına
Görüşülmekte
olan kanun teklifinin çerçeve 9’uncu maddesiyle 2918 sayılı Karayolları Trafik
Kanunu’nun 7’nci maddesine eklenen (m) bendinde yer alan “maksadı ile”
ibaresinden sonra gelmek üzere “en az 3 metre yüksekliğinde” ibaresinin
eklenmesini arz ve teklif ederiz.
 Metin
Nurullah Sazak Esin Kara Hasan Kalyoncu
 Eskişehir Konya İzmir
 Mehmet
Celal Fendoğdu Mustafa Baki Ersoy
 Malatya
 Kayseri
BAŞKAN
– Komisyon önergeye katılıyor mu? 
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan. 
BAŞKAN
– Önerge üzerinde İzmir Milletvekili Hasan Kalyoncu. 
Buyurun
Sayın Kalyoncu. (MHP sıralarından alkışlar) 
HASAN
KALYONCU (İzmir) – Sayın Başkan, değerli milletvekilleri; Genel Kurulu saygıyla
selamlıyorum. 
2918
sayılı Karayolları Trafik Kanunu’nda yapılan bu değişikliğin, esasen tarafımızdan
teklif edilmiş kanun teklifi olmasına rağmen dikkate alınarak bu torba yasa
teklifi içerisinde şimdi Genel Kurula getirilmiş olmasından ziyadesiyle
memnunuz çünkü bu düzenleme vatan topraklarının yarınlara sağlıklı bir şekilde
aktarılması açısından büyük bir eksikliği ortadan kaldıracaktır ancak
otoyollara yapılacak çitlerin boyuna ilişkin asgari 3 metre yapılması yönündeki
önerimizin heyetinizce kabulü yapılacak işin maksada hizmet etmesini
sağlayacaktır çünkü eğer otoyollar etrafına yapılacak çitlerin boylarını 1
metre yaparsanız onun üzerinden geçecek olan hayvanlar yine geçecek. Yaptığımız
araştırma sonucunda, bu otoyollarda özellikle millî park bölgelerinde
karşılaşılan kazalarda -kurt, vaşak, tilki, ayı ve sair hayvanlar- yabani
hayvanlar olmakta, bunların da bu öngörülen çit konulmaksızın otoyollara
çıkması yine mümkün olabilecektir. Bu sebeple, hem can ve mal kaybı açısından
hem doğal hayatın korunması açısından oldukça önemlidir. 
Bunun
yanında, deminden beri bu kanun teklifi çerçevesinde çevreyle ilgili birçok
konuşmacının konuşmalarını dinlediğimizde bir bilgi eksikliği olduğunu
düşünüyorum, bunu sizlerle paylaşmak istiyorum: Çevreci hareketler dünyada 1970
yılından itibaren sosyal hayatın içerisine girmiş, çevre sosyolojisi de bundan
sonra oluşmuştur çünkü Avrupa, Amerika, Sanayi Devrimi’ni tamamlamıştır. Ve o
yıllara baktığınız zaman o yıllarda Avrupa’da, Amerika’da su kirliliğinden
çevre kirliliğine kadar bütün her şeyi rahatlıkla görebilirsiniz ve Türkiye'yle
oranlanmayacak kadar yüksek düzeylerdeydi. Biz de 1970’li yıllardan itibaren
bakarsanız kırk sekiz yıllık bir çevre geçmişi var. Bunun kanunda yer almaması
veya “çevre” sözcüğünün geçmemesi bunlarla bağlantılıdır. 
Bugün,
göllerle ilgili, birçok konuşmacı göllerin kuruduğunu, kuruyacağını söylüyor.
Bunda sadece orada yapılan barajların sorun olması değil aynı zamanda iklim
değişikliğinin de büyük etkisi var. Mesela Eber ve Akşehir Gölü, en son 2018’de
DSİ Genel Müdürlüğü tarafından yapılan bir projede Akar Çayı havzası bünyesinde
incelenmiştir ve gerekli önlemlerin tespiti yapılmıştır, gelecek yıllarda da bu
önlemler alınmaya çalışılacaktır. Fakat bu tür eleştiriler yapılırken yapılan
çalışmalar titizlikle incelenip daha faydalı önergeler verilir ve sorular
sorulursa ülkenin geleceği ve gittiği durum net olarak anlaşılacaktır. Bu
açıdan baktığınız zaman çevreyle ilgili hatiplerin söyledikleri eksik kalmakta
ve yanlış yönlendirmeye sebep olmaktadır.
Bununla
beraber Milliyetçi Ülkücü Hareket olarak bizim vatan topraklarına olan sevgimiz
tüm değerleri ve varlığıyla ona bağlılığı kapsamaktadır. Biz bu vatanı sadece
bir ülke sınırıyla tanımlayıp sahiplenerek değil, öncelikle insanı olmak üzere
kurduyla, kuşuyla, nehriyle, deniziyle, havasıyla, suyuyla bütün değerlerini
korumak, geliştirmek ve güçlendirmek için seviyoruz. Milliyetçi Hareketin vatan
sevgisi çevrenin korunmasını da içine almaktadır. Onun için, milliyetçilik,
çevreciliktir diyoruz ve Genel Kurulunuzu saygıyla selamlıyorum. (MHP
sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. (MHP sıralarından alkışlar) 
Diğer
önergeyi okutup işleme alıyorum…
BÜLENT
TURAN (Çanakkale) – Sayın Başkan, bir yanlışlık oldu, az önceki konuşmamızda
tüm grup başkan vekilleriyle bir anlaşma yapmıştık, bir ittifak etmiştik,
bilmiyor olabilir arkadaşlar; kaldı ki İYİ PARTİ destek oldu bizim önergemizin
reddiyle ilgili oylamada. Bir daha sayarsak daha sağlıklı bir sonuç alınacağını
düşünüyoruz.
MEHMET
DOĞAN KUBAT (İstanbul) – 13’üncü maddeye göre tekrarlayabilir miyiz Başkanım?
LÜTFÜ
TÜRKKAN (Kocaeli) – Başkanım, biz kabul etmemiştik, saymadınız efendim; biz ret
vermiştik.
BÜLENT
TURAN (Çanakkale) – Yanlışlık var Sayın Başkanım. 
LÜTFÜ
TÜRKKAN (Kocaeli) – Bakışınızda bir yanlış var yani.
MUHAMMED
LEVENT BÜLBÜL (Sakarya) – Şimdi, bir dakika, burada şöyle Başkanım: Burası ret
verdi, o kabul olarak telakki edildi.
BÜLENT
TURAN (Çanakkale) – Evet, yanlış görüldü, o yüzden Sayın Başkanım, yoksa
konuştuk arkadaşlarla aramızda. 
LÜTFÜ
TÜRKKAN (Kocaeli) – Bir daha oylar mısınız.
BAŞKAN
– Tekrarlıyorum oylamayı…
Değerli
arkadaşlar, bu 13’üncü maddede “Genel Kuruldaki oylamalarda ve seçimlerde
önemli bir yanlışlık olduğu iddia edilirse, Başkan usul görüşmesi açabilir
-açabilir yani gerek görmeyebilir de- ve gerekirse oya başvurarak düzeltme
yapar.” diyor. 
Önergeyi
tekrar oya sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan 15 sıra sayılı Çevre Kanunu ve Bazı Kanunlarda Değişiklik Yapılmasına Dair
Kanun Teklifi’nin 9’uncu maddesi ile 2918 sayılı Kanun’un 7’nci maddesine
eklenmesi teklif edilen (n) bendinde yer alan "muhtemel yaşam alanlarının”
ibaresinin "habitatlarının" olarak değiştirilmesini arz ve teklif
ederiz.
Saygılarımızla.
 Mehmet
Göker Gökan Zeybek Ayhan Barut
 Burdur İstanbul Adana
 Orhan
Sarıbal Müzeyyen Şevkin Murat Bakan
 Bursa Adana İzmir
BAŞKAN
– Komisyon önergeye katılıyor mu?
ÇEVRE
KOMİSYONU BAŞKAN VEKİLİ MUHAMMET MÜFİT AYDIN (Bursa) – Katılamıyoruz Sayın
Başkan.
BAŞKAN
– Önerge üzerinde Bursa Milletvekili Orhan Sarıbal.
Buyurun
Sayın Sarıbal.
ORHAN
SARIBAL (Bursa) – Sayın Başkan, değerli milletvekilleri; bu kürsüden aslında
bir muhatap aramamız gerekiyor; ülke saraydan yönetiliyor ama biz Mecliste
birbirimize dert anlatmaya çalışıyoruz. 
Bir
Çevre Kanunu, yok edilmeye çalışılan bir çevre. Biz çevreye bakınca yeşili,
börtü böceği, demokrasiyi, özgürlüğü, kardeşçe yaşamayı görüyoruz ama AKP,
saray rejimi ve yandaşları çevreyi görünce doları görüyorlar, euroyu
görüyorlar. O yüzden, onlar için çevrenin sadece ve sadece önemi kazanımlarıyla
ilgili, servet birikimleriyle ilgili. Talan mübahtır, talanı meşru görme gibi
bir niyetleri var ama önce şuradan başlamak istiyorum. 
Şu
anda Bursa’nın ve ülkemizin en güzel dağlarından bir tanesi Uludağ’ın yüksek
eteklerinden Karaağız Köyü’nde bir mücadele var ve bir direniş var. Karaağız
köylüleri, Mustafa Bey, Mahmut Bey, Fatma ana, Gülsüm anne, değerli arkadaşlar,
hepinize selam olsun buradan, bu ülkenin Gazi Meclisinden selam olsun. (CHP
sıralarından alkışlar) Tam iki yüz kırk gündür, orada, AKP dayatmalarına,
Büyükşehir dayatmalarına karşı mücadele ediyorlar. 
Niye
mücadele ediyorlar biliyor musunuz? O dağın eteklerinde, bu soğuklarda
biyokütle yakıt santrali yapmak istiyorlar. Bu biyokütle yakıt santrali yapmak
isteyen firmanın, ÇED raporunu hazırlayan firmanın danışmanı kim? AKP belediye
meclis üyesi ve Büyükşehir çevre komisyon üyesi. Şimdi, öyle bir tezgâh ki bu
tezgâh, neresinden bakarsanız bakın AKP ve saraya dayanıyor. Neresinden
bakarsanız bakın. İki yüz kırk gündür gece gündüz mücadele ediyorlar. iki yüz
kırk gün. Topraklarını tutuyorlar orada ve burada aynı zamanda “metruk
mezarlık” adı altında kültürel ve tarihsel değer var yani sit alanı olması
lazım. Hani diyorlar ya “Mezarlıklar kutsaldır, mezarlıklara dokundurmayız,
mezarlıklar için her şeyi yaparız.”, işlerine gelirse mezarlık kutsallığını
alır, işlerine gelmezse mezarlık oradan rant elde edilecek bir alana çevrilir.
Böyle bir durum var. 
O
yüzden o köylülere buradan selam olsun. Sizlere selam olsun değerli dostlar. O
biyokütle meselesi üzerinden, gelip odun yakacağını söyleyen… Bakın, o
biyokütlede odun yakacaklarmış. Başka? Zeytin çekirdiği. Başka? Ot. Değerli
arkadaşlar, bir tane zeytin ağacı yok o bölgede. Bırakın zeytin çekirdeğini,
zeytin ağacı yok. Belli ki bir başka yerden bir süre sonra ya kömür
getirecekler ya başka bir şey getirecekler. Sadece, oraya biraz buğday eken,
hayvancılık yapan, sütten ekmeğini kazanan o köylüleri yerinden edecekler, o
gariban köylüleri yerinden edecekler. İtiraz ediyoruz, o mücadele kazanılacak!
O mücadele Uludağ eteklerindeki Karaağız köylülerinin mücadelesidir. Buradan
saygıyla selamlamak isterim. 
Değerli
milletvekilleri, elbette bir trajediyi paylaşmak lazım. Biraz önce söylendi
burada, o kara yollarıyla ilgili bir düzenleme, “Ormanlardan işte, ayı
çıkabilir, taş düşebilir.” diye bir düzenleme. O düzenlemenin içinde bir şey
eksik: Mesela, “Geyik çıkabilir.” tabelasını mutlaka oraya koyun. Geyik
çıkabilir tabelası eksik ama asıl eksik olan şu: Diyorlar ya, “Keçi girmesin
ormanlara, şu girmesin…” O tabelaların hepsini kaldırın. Ormanların girişine
şunu yazın: “Müteahhit ve insanlar giremez.” (CHP sıralarından alkışlar)
Müteahhit ve insanlar giremezse o ormanlar tertemiz, pırıl pırıl kalır. 
Diğer
bir konu: Dünyada nerede var arkadaşlar? Temiz bir çevrede yaşamak insanların
temel hakkıdır. O temiz çevreyi sağlaması gereken de devlet ve hükûmettir. Öyle
bir ülkede yaşıyoruz ki devlet ve hükûmet ormanları, çevremizi, suyumuzu, yaşam
alanlarımızı kirletiyor; ona karşı halk mücadele ediyor. Buna “faşizm” değil de
ne denir? Bütün hayatımızı kahreden, bütün hayatımızı yok eden, bütün çevremizi
batırmaya çalışan AKP’ye karşı direnen halk, direnmesine devam edecektir. 
Yaşasın
yeşillik, yaşasın ormanlar, yaşasın kardeşlik, yaşasın dağlarımız, yaşasın
sularımız! Su haktır, satılamaz. Bu düzen ancak AKP gittiğinde düzelecektir.
Tek mücadelemiz var. AKP ve saray rejimini indirene kadar mücadelemiz devam
edecektir. 
Teşekkür
ediyorum. (CHP sıralarından alkışlar)
BÜLENT
TURAN (Çanakkale) – O iş bağırarak olsaydı çok farklı şeyler görürdük, geçti
bunlar Orhan Bey. 
LÜTFÜ
TÜRKKAN (Kocaeli) – Sizin de bu konuda sabıkanız az değil ama. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
9’uncu
maddeyi oylarınıza sunuyorum: Kabul edenler… Kabul etmeyenler… 9’uncu madde
kabul edilmiştir.
Birleşime
beş dakika ara veriyorum.
Kapanma Saati: 22.30
BEŞİNCİ OTURUM
Açılma Saati: 22.31
BAŞKAN: Başkan Vekili Mustafa ŞENTOP
KÂTİP ÜYELER: Barış KARADENİZ (Sinop), Rümeysa KADAK
(İstanbul)
-----0-----
BAŞKAN
– Türkiye Büyük Millet Meclisi 22’nci Birleşiminin Beşinci Oturumunu açıyorum.
15
sıra sayılı Kanun Teklifi’nin görüşmelerine devam ediyoruz.
Komisyon?
Yok.
Ertelenmiştir.
2’nci
sırada bulunan 16 sıra sayılı Kanun Teklifi ve Adalet Komisyonu Raporu’nun
görüşmelerine başlıyoruz.
2.- Afyonkarahisar
Milletvekili Ali Özkaya ve 5 Milletvekilinin Abonelik Sözleşmesinden Kaynaklanan
Para Alacaklarına İlişkin Takibin Başlatılması Usulü Hakkında Kanun Teklifi
(2/1286) ve Adalet Komisyonu Raporu (S. Sayısı: 16)
BAŞKAN
– Komisyon? Yok.
Ertelenmiştir.
Gündemimizde
başka bir konu bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için 28 Kasım 2018
Çarşamba günü saat 14.00’te toplanmak üzere birleşimi kapatıyorum.
Kapanma Saati: 22.32




(*) 15 S. Sayılı Basmayazı 21/11/2018
tarihli 20’nci Birleşim Tutanağı’na eklidir.




