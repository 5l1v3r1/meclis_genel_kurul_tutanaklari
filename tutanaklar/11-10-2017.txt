



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 6’ncı
Birleşim
 11
Ekim 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Müslüm Doğan’ın,
yası muharrem ayına ilişkin gündem dışı konuşması
2.- Uşak Milletvekili Özkan Yalım’ın, Uşak
ilinin sorunlarına ilişkin gündem dışı konuşması
3.- İstanbul Milletvekili Nureddin
Nebati’nin, Kudüs’e ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Kudüs’ün, Mescid-i Aksa’nın sahipsiz olmadığına, imkânı olan herkesin
gidip görmesi gerektiğine ve Başkanlık Divanı olarak İzmir TÜPRAŞ’ta meydana
gelen patlamada hayatını kaybedenlere Allah’tan rahmet dilediklerine ilişkin konuşması

2.- Oturum Başkanı Türkiye Büyük Millet
Meclisi Başkan Vekili Ahmet Aydın’ın, Avrupa Konseyi Parlamenterler Meclisi Kadına
Şiddetle Mücadele Genel Raportörü seçilen Ankara Milletvekili Ayşe Gülsün
Bilgehan’ı tebrik ettiğine ve Meclisin her halükârda kanunlara uymak durumunda
olduğuna ilişkin konuşması 
3.- Oturum Başkanı TBMM Başkan Vekili Ahmet
Aydın’ın, her zaman Adıyaman halkının sesine kulak verildiğine ve tütünle
alakalı meselenin de çözüleceğine ilişkin konuşması 

V.- AÇIKLAMALAR
1.- İstanbul Milletvekili
Gamze Akkuş İlgezdi’nin, 11 Ekim Dünya Kız Çocukları Günü’ne, herkesi görevini
yapmaya ve müftülere nikâh yetkisi veren düzenlemeyi geri çekmeye davet
ettiğine ilişkin açıklaması
2.- İstanbul Milletvekili Onursal
Adıgüzel’in, bir televizyon programına bağlanarak “Çocuklar ölmesin.” diyen
öğretmen Ayşe Çelik hakkında hapis cezasının onanmasına ve Nuriye Gülmen ile
Semih Özakça’nın açlık grevlerinde 217’nci günün geride kaldığına ilişkin açıklaması
3.- İstanbul Milletvekili Didem Engin’in
müftülüklere evlendirme yetkisi veren kanun tasarısına ilişkin açıklaması
4.- Mersin Milletvekili Aytuğ Atıcı’nın, 11
Ekim Dünya Kız Çocukları Günü’ne ve çocuklara verilebilecek en büyük hediyenin
laik ve çağdaş bir eğitim olduğuna ilişkin açıklaması
5.- Bursa Milletvekili Erkan Aydın’ın,
Mudanya Mütarekesi’nin 95’inci yıl dönümüne ilişkin açıklaması
6.- İstanbul Milletvekili Sibel Özdemir’in,
eğitimde, ekonomide ve dış politikada ülkeye telafisi mümkün olmayan zararlar
veren AKP hükûmetlerine vatandaşın ilk seçimde hak ettiği yanıtı vereceğine
ilişkin açıklaması
7.- Mersin Milletvekili Baki Şimşek’in,
Tarım Bakanının acilen Çukurova’ya gelip çiftçinin problemleriyle ilgilenmesini
beklediklerine ilişkin açıklaması
8.- İstanbul Milletvekili Mahmut Tanal’ın,
geçici cami görevlisi olarak göreve başlatılanların sorunlarına ilişkin
açıklaması
9.- Sivas Milletvekili Ali Akyıldız’ın,
Sivas’taki çiftçilerin sorunlarına ilişkin açıklaması
10.- Erzurum Milletvekili Orhan Deligöz’ün,
Nijer-Türk Parlamentolar Arası Dostluk Grubu olarak Nijer’e yaptıkları ziyarete
ilişkin açıklaması
11.- Giresun Milletvekili Bülent Yener
Bektaşoğlu’nun, Giresun’daki yol çalışmalarının durumuna ilişkin açıklaması
12.- Giresun Milletvekili Sabri Öztürk’ün,
11 Ekim Dünya Kız Çocukları Günü’ne, Avrupa Şampiyonu olan Ampute Millî Takımı’nı
tebrik ettiğine, sanat ve spor alanlarında çocukların küçük yaşlarda
yönlendirilmesi ve bu konuda eğitim sisteminin gözden geçirilmesi gerektiğine
ilişkin açıklaması
13.- İstanbul Milletvekili Selina Doğan’ın,
11 Ekim Dünya Kız Çocukları Günü’ne ilişkin açıklaması
14.- İstanbul Milletvekili Gülay
Yedekci’nin, iktidarın eğitim konusunda başarısız olduğuna ilişkin açıklaması
15.- Manisa Milletvekili Mazlum Nurlu’nun,
Hükûmetin vergide adalet ve eşitlik ilkesiyle hareket etmesi gerektiğine
ilişkin açıklaması
16.- İzmir Milletvekili Ali Yiğit’in, iş
kazalarının en az terör kadar can aldığına ve önlemlerin yetersiz kaldığına,
İzmir TÜPRAŞ’ta meydana gelen patlamada yaşamını yitirenlere Allah’tan rahmet,
yaralananlara acil şifalar dilediğine ilişkin açıklaması
17.- Kocaeli Milletvekili Fatma Kaplan
Hürriyet’in, Gebze’de Yavuz Selim ile Hürriyet Mahallelerinde belediye
tarafından tapuları bir türlü verilmeyen vatandaşların mağduriyetine ilişkin
açıklaması
18.- Niğde Milletvekili Ömer Fethi
Gürer’in, İzmir TÜPRAŞ’ta meydana gelen patlamada yaşamını yitirenlere
Allah’tan rahmet, yaralananlara acil şifalar dilediğine ve Hükûmetin iş
cinayetlerine daha duyarlı davranması gerektiğine ilişkin açıklaması
19.- Kahramanmaraş Milletvekili İmran
Kılıç’ın, 11 Ekim Dünya Kız Çocukları Günü’ne, İzmir TÜPRAŞ’ta patlamada
ölenlere rahmet, yaralananlara acil şifalar dilediğine, müftülerin nikâh
kıyacak olmalarından duyulan rahatsızlığın sebebini anlamadığına ve “sorumluluk”
kavramına ilişkin açıklaması
20.- Samsun Milletvekili Erhan Usta’nın, 11
Ekim Dünya Kız Çocukları Günü’ne, Mudanya Mütarekesi’nin 95’inci yıl dönümüne,
İzmir TÜPRAŞ’ta meydana gelen patlamada yaşamını yitirenlere Allah’tan rahmet,
yaralananlara acil şifalar dilediğine ve İncek Bulvarı’nın durumuna ilişkin
açıklaması
21.- Muş Milletvekili Ahmet Yıldırım’ın,
İzmir TÜPRAŞ’ta meydana gelen patlamada yaşamını yitirenlere Allah’tan rahmet,
yaralananlara acil şifalar dilediğine, taşeron işçiliğinde ısrar eden iktidarı
bu yanlışından dönmeye davet ettiğine, Kürt edebiyatçı Mehmed Uzun’un 10’uncu
ölüm yıl dönümüne, Diyarbakır Yenişehir Belediyesine atanan kayyumun indirdiği
Mehmed Uzun Parkı tabelasının yeniden asılmasını sağlayan TBMM Başkan Vekili
Ayşe Nur Bahçekapılı’ya teşekkür ettiğine ve Başbakanın valiler toplantısında
sarf ettiği bazı ifadelerine ilişkin açıklaması
22.- İstanbul Milletvekili Engin Altay’ın,
Türkiye Büyük Millet Meclisi Başkanını İçtüzük’ün 14’üncü maddesinin altıncı
fıkrası çerçevesinde görevini yapmaya davet ettiğine, Ankara Milletvekili Ayşe
Gülsün Bilgehan’ın Avrupa Konseyi Parlamenterler Meclisi Kadına Şiddetle
Mücadele Genel Raportörü seçildiğine, İzmir TÜPRAŞ’ta meydana gelen patlamada
yaşamını yitirenlere Allah’tan rahmet, yaralananlara acil şifalar dilediğine
ilişkin açıklaması
23.- İstanbul Milletvekili Mehmet Muş’un,
İzmir TÜPRAŞ’ta meydana gelen patlamada yaşamını yitirenlere Allah’tan rahmet,
yaralananlara acil şifalar dilediğine, HDP Eş Genel Başkanının grup
toplantısındaki bazı ifadelerine ve hiç kimsenin Türkiye’yi bir terör örgütüyle
yan yana gösteremeyeceğine ilişkin açıklaması
24.- İstanbul Milletvekili Mehmet Muş’un,
Muş Milletvekili Ahmet Yıldırım’ın sataşma nedeniyle yaptığı konuşmasındaki
bazı ifadelerine ilişkin açıklaması
25.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
26.- İstanbul Milletvekili Mehmet Muş’un,
Batman Milletvekili Ayşe Acar Başaran’ın HDP grup önerisi üzerinde HDP Grubu
adına yaptığı konuşmasındaki bazı ifadelerine ilişkin açıklaması
27.- Batman Milletvekili Ayşe Acar
Başaran’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
28.- İstanbul Milletvekili Mehmet Muş’un,
İstanbul Milletvekili Eren Erdem’in sataşma nedeniyle yaptığı konuşmasındaki
bazı ifadelerine ilişkin açıklaması
29.- İstanbul Milletvekili Mehmet Muş’un,
Ağrı Milletvekili Dirayet Taşdemir’in 491 sıra sayılı Kanun Tasarısı’nın 17’nci
maddesiyle ilgili önerge üzerinde yaptığı konuşmasındaki bazı ifadelerine ilişkin
açıklaması
30.- Ağrı Milletvekili Dirayet Taşdemir’in,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
31.- Adıyaman Milletvekili Behçet
Yıldırım’ın, Oturum Başkanı TBMM Başkan Vekili Ahmet Aydın’ın yaptığı
açıklamasındaki bazı ifadelerine ilişkin açıklaması
32.- Samsun Milletvekili Erhan Usta’nın,
Adıyaman Milletvekili Behçet Yıldırım’ın 491 sıra sayılı Kanun Tasarısı’nın
18’inci maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
33.- İstanbul Milletvekili Engin Altay’ın,
Oturum Başkanı TBMM Başkan Vekili Ahmet Aydın’ın yaptığı açıklamasındaki bazı
ifadelerine ilişkin açıklaması
34.- İstanbul Milletvekili Mehmet Muş’un,
İstanbul Milletvekili Hüda Kaya’nın 491 sıra sayılı Kanun Tasarısı’nın 21’unci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
35.- Muş Milletvekili Ahmet Yıldırım’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
36.- İstanbul Milletvekili Mehmet Muş’un,
Batman Milletvekili Mehmet Ali Aslan’ın 491 sıra sayılı Kanun Tasarısı’nın
19’uncu maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
37.- Batman Milletvekili Mehmet Ali
Aslan’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
38.- İstanbul Milletvekili Mehmet Muş’un,
Batman Milletvekili Mehmet Ali Aslan’ın yaptığı açıklamasındaki bazı
ifadelerine ilişkin açıklaması
39.- İstanbul Milletvekili Engin Altay’ın,
kanalizasyon kapaklarında “Allah” yazıyor algısı varsa buna göz yummamak
gerektiğine ve bu kapakların toplatılmasında fayda olduğuna ilişkin açıklaması
40.- İstanbul Milletvekili Hüda Kaya’nın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
41.- Adalet Bakanı Abdülhamit Gül’ün,
Samsun Milletvekili Erhan Usta’nın 491 sıra sayılı Kanun Tasarısı’nın 21’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
42.- Samsun Milletvekili Erhan Usta’nın,
Adalet Bakanı Abdülhamit Gül’ün yaptığı açıklamasındaki bazı ifadelerine
ilişkin açıklaması

VI.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklaması sırasında Halkların
Demokratik Partisine sataşması nedeniyle konuşması 
2.- İstanbul Milletvekili Mehmet Muş’un,
İstanbul Milletvekili Eren Erdem’in CHP grup önerisi üzerinde CHP Grubu adına
yaptığı konuşması sırasında şahsına sataşması nedeniyle konuşması
3.- İstanbul Milletvekili Eren Erdem’in,
İstanbul Milletvekili Mehmet Muş’un sataşma nedeniyle yaptığı konuşması
sırasında şahsına sataşması nedeniyle konuşması

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Şili Parlamentosu Şili-Türkiye Parlamentolararası Dostluk Grubu
Başkan Yardımcısı ve And Parlamentosu Başkan Yardımcısı Milletvekili Romilio
Gutierrez ve And Parlamentosu Başkanı Milletvekili Fernando Meza'nın Türkiye
Büyük Millet Meclisinin konuğu olarak ülkemize resmî bir ziyarette bulunmasının
Türkiye Büyük Millet Meclisi Başkanlık Divanının 3/10/2017 tarihli ve 122507 sayılı
Kararı’yla uygun bulunduğuna ilişkin tezkeresi (3/1198)

VIII.- ÖNERİLER
A) Siyasi Parti Grubu Önerileri 
1.- MHP Grubunun, MHP Grup Başkan Vekili
Samsun Milletvekili Erhan Usta tarafından, büyükşehir belediyesi statüsündeki illerin,
köy ve mahallelerin yaşadığı sıkıntıların araştırılması, tespiti ve
mağduriyetlerinin giderilmesi amacıyla 11/10/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 11 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
2.- HDP Grubunun, Grup Başkan Vekili Muş
Milletvekili Ahmet Yıldırım tarafından, cezasızlık veya yasaların demokratik tahayyülleri
zorlayan yetki tanımlamalarının araştırılması amacıyla 11/10/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 11 Ekim 2017 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
3.- CHP Grubunun, İstanbul Milletvekili
Eren Erdem ve arkadaşları tarafından, terör örgütleri tarafından kaçırılan
askerlerin akıbetinin araştırılması amacıyla 11/10/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 11 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 

IX.- SEÇİMLER
A) Komisyonlara Üye Seçimi
1.- (10/601) esas numaralı Meclis
Araştırması Komisyona üye seçimi

X.- KANUN TASARI
VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) 

XI.- YAZILI SORULAR VE CEVAPLARI
1.- İstanbul
Milletvekili Atila Kaya'nın, 12 Haziran 2011 ve 7 Haziran 2015 milletvekili
genel seçimlerinde aday olup göreve dönen Diyanet İşleri Başkanlığı personeline
ilişkin Başbakandan sorusu ve Başbakan
Yardımcısı Bekir Bozdağ’ın cevabı (7/15103)
2.- Mardin Milletvekili Ali Atalan'ın, TRT'nin
yayınlarında bir siyasi partinin grup toplantılarına yer vermemesine ilişkin
Başbakandan sorusu ve Başbakan Yardımcısı
Bekir Bozdağ’ın cevabı (7/15121)
3.- Niğde Milletvekili Ömer Fethi Gürer'in, son on beş
yılda kurulan Devlete ait vakıflara ilişkin İçişleri
Bakanından sorusu ve Başbakan Yardımcısı Hakan Çavuşoğlu’nun cevabı (7/16181)
11 Ekim 2017 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Mücahit DURMUŞOĞLU
(Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 6’ıncı Birleşimini açıyorum.
Toplantı
yetersayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Sayın
milletvekilleri, gündem dışı sözlere geçmeden önce dün de birkaç defa ikaz
ettim, malum, yeni İç Tüzük değişikliği uyarınca hem grup önerilerinin hem de
diğer görüşmelerin süreleri bellidir. Lütfen bu sürelere riayet edelim, süre
uzatımlarını yapmayacağımızı ifade ettik.
Şimdi, gündem
dışı ilk söz, yasımuharrem ayı hakkında söz isteyen İzmir Milletvekili Müslüm
Doğan’a aittir.
Buyurun Sayın
Doğan. (HDP sıralarından alkışlar) 
Süreniz beş
dakikadır.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Müslüm Doğan’ın, yası muharrem
ayına ilişkin gündem dışı konuşması 
MÜSLÜM DOĞAN (İzmir) – Sayın Başkan, değerli
milletvekilleri; inancımızın kutsallarından olan matem günleri bu sene 21
Eylülde başlayıp 3 Ekimde 12 imamlar aşkına pişirilen aşureyle son bulmuştur
bildiğiniz üzere. Hakk’ın rızası için tuttuğumuz orucun ve mateminizin ulu
divanda kabul edilmesini diliyorum. Bin üç yüz otuz yedi yıldır Kerbela
faciasının acısını yüreğinde taşıyan, Kerbela şehitleri için gözyaşı döken
Alevi toplumu ve mazlum halklar tarihleri boyunca yaşadıkları acıları
Kerbela’yla özdeşleştirerek şehitler serdarı şahı şehidanı Şah Hüseyin'in
onurlu direnişini, zulme karşı bir bayrak olarak taşımışlardır. Hak için olan bu
direniş günümüzde de mazlumlar için evrensel bir mesajdır. 
Ezilenlerin tarihinde bir dönüm noktası olan Kerbela,
Hak ile batılın, iyi ile kötünün, aydınlık ile karanlığın, mazlum ile zalimin
savaşımıdır. Dini kendi siyasi emelleri uğrunda iktidar aracı olarak kullanan
şer odaklarının kendi saltanatları için yaptıkları, insanlık tarihinde eşine az
rastlanılacak bir vahşettir Kerbela. 
Muaviye ve ardıllarının izledikleri yolun mirasçıları
bugün de farklı coğrafyalarda ayni zihniyeti bir iktidar aracı olarak kullanıp
kendilerinden olmayanlara her türlü haksızlığı, hukuksuzluğu, adaletsizliği ve
baskıyı reva görmektedirler.
Kerbela’da Hüseyin olmak, Hak ve hakikat yolcusu
olmaktır. Haksızlığa boyun eğmemek, zalime ve her türden ihanete, bölüp
parçalanmaya, yok etmeye ve biatçi düşünceye karşı Hüseyin duruşunu hayatın her
alanında sergilemekle eş anlamlıdır. Yakın süreçte yaşadığımız katliamlar yeni
Kerbelalardır. Sivas, Maraş, Roboski, Ankara katliamları, halklarımız ve
inançlarımızı birbirine düşürmek ve uzaklaştırmak katliamlarıdır. Bu katliamlar
insanlık âlemine karşı yapılmış katliamlardır. 
Değerli milletvekilleri, biliyorsunuz ama Alevilikle
ilgili olarak tekrardan kısaca bilgi vermek istiyorum sizlere. Alevilik, tarih
boyunca ekonomik, kültürel, inanç dâhil ve siyasi ortaklığa ruhsal formasyonun
da eklenmesi sonucu oluşmuş ideal insana yani insanı kâmile ulaşma çabasını ve
kaygısını taşıyan kararlı bir insan topluluğunun ideolojisi olarak ifade
edilebilir. Bu topluluğun esas özelliği kendini kültür ve inanç ortaklığında
dile getiren bir tür ruhsal biçimlenme ortaklığıdır. Bu biçimlenmenin ulaştığı
düzey ise zahir ile bâtının birlikte algılandığı süreçtir yani Hak ile halkın
buluştuğu düzlemdir. Başka bir deyişle, zahir ile bâtının birlikte algılandığı
bir tür manyetik kuzeydir buradaki şekillenme. Bu şekillenmenin de uzun
tarihsel bir sürecin ürünü olduğunu burada belirtmek gerekir.
Farklı dinlerden ve inançlardan beslenmiş, sonuçta bir
öğreti ve inanca dönüşmüş toplumsal birikimdir Alevilik. Alevilik bir mozaiktir.
Her dilden, her dinden, kültürden, inançtan izler taşıyan sentetik bir özelliğe
sahip bir yapıdır. Mayası sevgi, hoşgörü, paylaşımcılık, kardeşlik, birlik,
dürüstlük, özgürlük, kısaca herkesi insan görmektir. 
Alevilik öğretisi, Allah-Muhammed-Ali üçlemesiyle
tartışılmayacak bir zırha bürünmüştür. Bu inancımızın ve öğretimizin sorunları
ise maalesef günümüzde artarak devam etmektedir. 
Değerli milletvekilleri, Alevi sorunu olarak belirtilen
sorun, doğrudan bir bütün olarak siyasal toplumun yapılanmasından ve onun
örgütsel ifadesi olarak devlet ile devleti cisimleştiren siyasal aygıtlardan,
araçlardan, kurum ve kuruluşlarla ilgili siyasal aktörlerden kaynaklanan bir
sorundur. Alevi sorunu cumhuriyetin ilk yıllarından beri süregelen sorun
olmasına rağmen devletin egemen inanç oligarşisi tarafından sürekli olarak
gizlenmiş, yok sayılmış ve meselenin çözüm yolunda isteksizlik, kararsızlık ve
ciddiye almama nedeniyle de meselenin günümüz sürecine kadar taşınmasına olanak
tanımıştır. 
Alevi toplumunun demokratik ve hukuk eksenli
mücadelesinin karşılık bulmaması sonucunda meselenin uluslararası hukuk
nezdinde ele alınmasına varan bir süreçle de karşı karşıya kalınmıştır. 
Alevi sorunu çözülemeyecek bir sorun değildir
milletvekilleri. Asimilasyondan vazgeçilirse, inançla ilgili hukuki ve inançsal
kabuller eşit yurttaşlık temelinde yapılırsa Alevi sorunu sorun olmaktan
çıkacaktır.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ediyorum Sayın Doğan.
Gündem dışı ikinci söz, Uşak’ın sorunları hakkında söz
isteyen Uşak Milletvekili Özkan Yalım’a aittir.
Buyurun Sayın Yalım. (CHP sıralarından alkışlar)
2.- Uşak Milletvekili Özkan Yalım’ın, Uşak
ilinin sorunlarına ilişkin gündem dışı konuşması
ÖZKAN YALIM (Uşak) – Sayın Başkan,
değerli Divan, çok değerli çalışma arkadaşlarım ve de bizi izleyen yüce Türk
milleti; hepinizi saygı ve sevgilerimle selamlıyorum.
Değerli arkadaşlar, bugün 11 Ekim Dünya
Kız Çocukları Günü. Çocuklarımızı okula gönderelim ve de kız çocuklarımızın
eğitimlerini tamamlatalım, toplumda yerlerini alsınlar diyorum, tekrar Dünya Kız
Çocukları Günü’nü kutluyoruz. 
Aynı zamanda yine bugün, 11 Ekim, tarihte
en önemli zaferimiz olan Büyük Taarruz’un kazanılmasıyla birlikte Türkiye
Cumhuriyeti devletinin temellerinin kurulduğu ve bu kurulumun resmîleştiği
Mudanya Mütarekesi’nin imzalandığı gün, 95’inci yılını kutluyoruz ve de Sevr
Anlaşması’nın yırtılıp atıldığı, Türkiye Cumhuriyeti devletinin kurulduğu ve de
bununla birlikte laikliğin geldiği Mudanya Mütarekesi’nin yıl dönümü. Buradan,
Ulu Önder Mustafa Kemal Atatürk ve silah arkadaşlarını tekrar anıyoruz. 
Değerli arkadaşlar, Uşak ve Kütahya
illeri arasında çok önemli bir dağımız var, ismi de Murat Dağı. Murat Dağı’mız,
Uşak’ın, bölgenin tamamen oksijen kaynağı. Yıllardır bu bölgede hiçbir maden
çalışmasına izin verilmedi ancak son aylarda yapılan bazı çalışmalardan dolayı
bu gündem dışı konuşmayı özellikle rica ettim Sayın Başkandan. Buradan Sayın
Enerji Bakanı Berat Albayrak’a ve de Çevre Bakanı Mehmet Özhaseki’ye
sesleniyorum: Murat Dağı’mızda en ufak bir çalışma istemiyoruz. Murat Dağı
bölgenin oksijen kaynağı, Murat Dağı bölgenin su kaynaklarını oluşturuyor. Ben
size bir görsel, fotoğraf göstereceğim, bakın, Murat Dağı’mızın ağaçlarının,
ormanın sıklığı. Bu ormanın olduğu yerde bir maden çalışmasının olması, altın
madeni işletmesi bölgede kesinlikle felakete yol açacaktır. 
Şimdi, bu Murat Dağı’yla alakalı eğer olası bir ÇED
raporu varsa veya maden ruhsatı verildiyse Enerji Bakanı Sayın Berat
Albayrak’tan ve de Çevre Bakanı Mehmet Özhaseki’den ÇED raporu verildiyse hangi
tarihte ve de hangi firmalara verildiğini özellikle talep etmekteyim. Bununla
ilgili de gerekli önergemi verdim, bu önergemin de cevabını sizlerden en kısa
sürede bekliyorum.
Murat Dağı’nda en ufak bir maden açılırsa bakın neler
başımıza gelecek: Bir kere, Murat Dağı’ndan çıkan suyla Porsuk Nehri, Susurluk
Nehri, Gediz Çayı ve de Banaz Çayı besleniyor. Bu suların kesilmesiyle Ege
Bölgesi’nde gerçekten tarım bitecektir. Ege Bölgesi’nde yaşayan yaklaşık 15-17 milyon
vatandaşımız, tarımla ilgilenen birçok vatandaşımız ürününden yeterli bereketi
alamayacaktır, alması gerekli ürünü kazanamayacaktır ve de çok sayıda insanın
işsiz ve de aşsız kalmasına sebep olacaktır. Bu sebepten dolayı, tekrar
söylüyorum, burada kesinlikle maden arama izni verilmesin. Eğer verildiyse bile
bir an önce bu firmanın bu niyetinden vazgeçmesini özellikle talep ediyoruz,
Enerji Bakanı ve de Çevre Bakanına özellikle sesleniyorum. 
Bölgedeki birçok vatandaşımızı direkt ilgilendiren,
ormanlarımızın çok sık bulunduğu Murat Dağı’mızın tescillenmiş olan 500 küsur
yaşındaki ağacı da var. Bu ağaca nasıl kıyacaksınız? Bu ağaçları nasıl
kestireceksiniz? Onun için, tekrar söylüyorum bu firma yetkililerine ve de
Sayın Bakana; bir an önce, varsa böyle bir niyetleri vazgeçsinler çünkü
karşılarında Uşak halkını, Kütahya halkını ve de bizleri bulacaklardır. Tekrar
söylüyorum: Uşak’ın üstü, altından kıymetlidir. (CHP sıralarından alkışlar)
Bakın, Uşak’ın üstü, altından kıymetlidir. Gelin, bu fikriniz varsa bu fikirden
vazgeçin, ormanlarımıza kıymayın. Ormanlarımızı, bizim oksijen depomuzu,
oksijen kaynağımızı sağlayan, hem Uşak’ın hem Gediz’in, Kütahya’nın can damarı,
akciğerlerini sağlayan ormanlarımızı kestirmeyin. Burada en ufak bir oluşuma
izin vermeyeceğimizin altını tekrar tekrar çiziyorum.
Sayın Enerji Bakanına, Sayın Çevre
Bakanına tekrar söylüyoruz: Uşak’ın üstü, altından kıymetlidir. Burada bir tane
bile ağaç kesilmesine izin vermeyeceğiz. Buradan yetkili firma sahiplerine de
sesleniyoruz: Gelin, böyle bir fikriniz varsa bu fikrinizden vazgeçin yol fazla
uzamadan, siz ile bizler karşı karşıya gelmeyelim. Vatandaşımız bu konuda son
derece duyarlı. Burada altın madeni açmanıza izin vermeyeceğiz diyorum.
Tekrar söylüyoruz: “Uşak’ın üstü altından kıymetlidir.”
Hepinize saygı ve sevgilerimi sunuyorum. (CHP
sıralarından alkışlar) 
BAŞKAN – Teşekkür ediyorum Sayın Yalım.
Gündem dışı üçüncü söz, Kudüs ziyareti hakkında söz
isteyen İstanbul Milletvekili Nureddin Nebati’ye aittir.
Buyurun Sayın Nebati. (AK PARTİ sıralarından alkışlar) 
3.- İstanbul Milletvekili Nureddin
Nebati’nin, Kudüs’e ilişkin gündem dışı konuşması
NUREDDİN NEBATİ (İstanbul) – Sayın Başkan, değerli
arkadaşlar; Cumhurbaşkanımızın malum bir çağrısı var “Kudüs’ü ziyaret edin,
Kudüs’e gidin, Kudüs’teki kardeşlerimizle hemhâl olun.” şeklinde. Biz de bu
çağrıya uyan bir grup milletvekili, ki İstanbul Milletvekilimiz Tülay Kaynarca,
Kocaeli Milletvekilimiz Sayın Radiye Sezer Katırcıoğlu, Mardin Milletvekilimiz
Ceyda Bölünmez, İstanbul Milletvekilimiz Fatma Benli Hanım, Trabzon
Milletvekili Ayşe Sula Köseoğlu, Kayseri Milletvekilimiz İsmail Tamer Bey,
İstanbul Milletvekilimiz Halis Dalkılıç, Rize Milletvekilimiz Hasan Karal,
Amasya Milletvekilimiz Haluk İpek, Trabzon Milletvekilimiz Adnan Günnar, bendeniz
ve çok Değerli Meclis Başkan Vekilimiz Ahmet Aydın Bey’le birlikte Kudüs’e
eşlerimizle, ailelerimizle bir ziyarette bulunduk.
Bu yapmış olduğumuz ziyaret hüzünle başladı, hüzünle
bitti çünkü ilk vardığımız yer Tel Aviv’de Yafa’ydı; Yafa’da Mahmudiye Camisi’nde
kıldığımız namaz ve o Osmanlı’dan arta kalan sokaklarda yaptığımız yürüyüşler,
Türkevinde içtiğimiz bir kadeh çay bizi hüznün ilk adımları olarak karşıladı.
Sonra aşkımız, sevgimiz, ilk kıblegâhımız,
vazgeçemeyeceğimiz Kudüs’e geçtik. Kudüs bizi aşkla, hasretle karşıladı. Biz
Kudüs’e aşkla, hasretle girdik ama karşımızda bu hasretlerle beraber bizi
öfkelendiren bir durum vardı. Burada, Kudüs’te tam 1917 yılından sonra yüzyıl
geçmiş, yüzyıl içerisinde Kudüs işgal altında, siyonistlerin askerlerinin ayaklarının
altında, işgal altında bir Kudüs. O Kudüs bizi hasretle kucakladı fakat o
hasreti dindirecek aşkımız bizi rahat bırakmadı. Öfkelendik çünkü Kudüs’te,
sadece 2016 yılında 24 tane, tüm Filistin’de 120 tane şehit vermiştik. 2 binin
üstünde tutuklu Arap kardeşlerimiz var ve bunların yarısına yakını çocuk ve
kadınlar. Kadınlara eziyet ediyorlar, çocuklara eziyet ediyorlar, gelenleri
engelliyorlar, gidenleri engelliyorlar. Çocuklar namaz kılmak istiyor, çocuklar
ibadet etmek istiyor, onlar engelleniyor. 
Fakat Kıyamet Kilisesi’ne gittiğimizde, tam yüz altmış
dört yıldır orada duran merdiveni görünce içimiz cız etti, yüreğimiz dağlandı.
Yüz altmış dört yıl önce Osmanlı bir ferman yayınlamış. Bu fermanın sebebi,
orada bulunan Hristiyan mezheplerine ait papazların kendi aralarındaki
kavgalar. Kavga, “Ben burayı süpüreceğim çünkü çarmıha ilk defa burada gerildi
Hazreti İsa.” kavgası. Bu kavgayı gidermek için bir ferman: “Bundan sonra eşit
olarak hareket edeceksiniz, adaletle davranacaksınız, birbirinizin üzerinde bir
üstünlüğünüz yoktur. Kim ki bu merdivene dokunursa bunun cezası ağırdır.” Ceza
fakat adaletle. Kimsenin kimseye üstünlük duymadığı bir yerde, biz orada
Yahudilere, siyonistlere o merdivenin ne kadar önemli olduğunu belki
anlatamadık. Anlatamamamızın sebebi kim? Bizler. Bizler bir değiliz, beraber
değiliz, birlikte hareket edemiyoruz maalesef. 
El Halil’de yüreğimiz kan ağladı. El Halil Camisi ikiye
bölünmüş, bir kısmını sinagog yapmışlar. El Halil’deki müezzin öğlen ezanını
okumak için siyonistlerden izin alıyor, müezzin mahfiline gidiyor, ezan okuyor.

Niye Kudüs’ten bahsediyorum? Kudüs’te, 3 dinin kutsal
saydığı Kudüs’te, ilk ikametgâhımızda, ilk kıblegâhımızda eğer o günkü adaleti
sağlarsak emin olun Orta Doğu’daki bu kavgalar, bu kardeş düşmanlığı, bu mezhep
kavgaları, bu etnik kavgalar tamamen ortadan kalkacak ve sadece Orta Doğu’ya
değil, dünyaya da büyük bir barış gelecektir. Gelin Kudüs için, gelin insanlık
için, gelin oradan gelmiş geçmiş bütün peygamberler için…
(Mikrofon otomatik cihaz tarafından kapatıldı)
NUREDDİN NEBATİ (Devamla) - …gelin Allah rızası için
hep birlikte Kudüs’e sahip çıkalım diyorum. 
Saygılarımı arz ediyorum. (AK PARTİ sıralarından
alkışlar) 
BAŞKAN – Teşekkür ediyorum Sayın Nebati.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Kudüs’ün, Mescid-i Aksa’nın sahipsiz olmadığına, imkânı olan herkesin
gidip görmesi gerektiğine ve Başkanlık Divanı olarak İzmir TÜPRAŞ’ta meydana
gelen patlamada hayatını kaybedenlere Allah’tan rahmet dilediklerine ilişkin
konuşması 
BAŞKAN – Ayrıca, ben de şahsım adına, tüm milletvekili
arkadaşlarım adına bu organizasyondan dolayı sizi tebrik ediyorum, teşekkür
ediyorum, beraber gittik. Kudüs’ün yalnız olmadığını, Mescid-i Aksa’nın
sahipsiz olmadığını, imkânı olan herkesin gitmesi gelmesi gerektiğini, görmesi
gerektiğini ben de buradan ifade ediyorum ve bir kez daha sizlere de teşekkür
ediyorum.
Sayın milletvekilleri, malum, bugün yine acı bir haber
aldık İzmir Aliağa TÜPRAŞ’taki tankın patlaması sonucu 4 kardeşimiz hayatını
kaybetti. Bu vesileyle, Meclis Başkanlık Divanı olarak hayatını kaybeden
vatandaşlarımıza bir kez daha Allah’tan rahmet diliyoruz. Yakınlarına, ailesine
sabrıcemil niyaz ediyoruz, başsağlığı diliyoruz. Ülkemizin, milletimizin başı sağ
olsun. 
ÖMER FETHİ GÜRER (Niğde) – 2 de yaralı varmış.
BAŞKAN – Yaralılara da Allah’tan acil şifalar
diliyoruz.
Rabbim bir daha bu tür patlamalardan, kazalardan,
belalardan, terörden, her türlü yangından, afetten ülkemizi, milletimizi,
bizleri muaf etsin, muaf tutsun diyorum.
Evet, şimdi sisteme giren sayın milletvekillerine İç
Tüzük 60 gereği birer dakika süreyle söz vereceğim.
Sayın Yalım’ın yerine Sayın İlgezdi, buyurun.
V.- AÇIKLAMALAR
1.- İstanbul Milletvekili
Gamze Akkuş İlgezdi’nin, 11 Ekim Dünya Kız Çocukları Günü’ne, herkesi görevini
yapmaya ve müftülere nikâh yetkisi veren düzenlemeyi geri çekmeye davet
ettiğine ilişkin açıklaması
GAMZE AKKUŞ İLGEZDİ (İstanbul) – Sayın Başkan, bugün
Dünya Kız Çocukları Günü. Ne acı ki dünya genelinde her yıl 7,5 milyon çocuk
zorla evlendiriliyor. Erken yaşta evliliğe zorlanan kızlar ya ölüyorlar ya da
çocukluklarını yaşayamadan büyümek zorunda bırakılıyorlar. Türkiye’de ise her
yıl binlerce kız çocuğumuzun eğitim hakları elinden alınarak okulundan
kopartılıyor. Ayrımcılığın ve istismarın kurbanı olan çocuklarımız kayıt dışı
gelinler olarak acı istatistiklerine dönüşüyorlar. Oysa bundan bir asır önce
Anadolu’da feryat eden bir kızımız “Kadının hayattaki en önemli işi iyi bir ev
hanımı olmak mıdır? Bizim eğitime ve iyi okullara ihtiyacımız var. Erkekler
kadar biz de acı çektik ve onlar gibi bizim de özgürlüğümüz olmalı.” diyordu.
Bugün kızlarımıza bu özgürlüğü sağlayabildik mi? Hayır. Buradan iktidara
sesleniyorum: Çocuklar siyasetin istismar alanı değildir. Kadını sadece evinin
hanımı, kocasının kulu olarak gören anlayışla mücadele etmek de vicdani olarak
herkes için bir insanlık görevidir. Herkesi görevini yapmaya ve müftülere nikâh
yetkisi veren düzenlemeyi geri çekmeye davet ediyorum.
Teşekkürler.
BAŞKAN – Sayın Adıgüzel…
2.- İstanbul Milletvekili Onursal
Adıgüzel’in, bir televizyon programına bağlanarak “Çocuklar ölmesin.” diyen
öğretmen Ayşe Çelik hakkında hapis cezasının onanmasına ve Nuriye Gülmen ile Semih
Özakça’nın açlık grevlerinde 217’nci günün geride kaldığına ilişkin açıklaması
ONURSAL ADIGÜZEL (İstanbul) – Teşekkürler Sayın Başkan.
“Oluk oluk kan akıtacağız.” diyenler dışarıda elini,
kolunu sallaya sallaya gezerken, cenazelere saldırarak toplumsal barışı tehdit
edenler ilk duruşmada serbest kalırken tek suçları adalet ve barış talebini
dile getirmek olanlar bugün cezaevinde. Bir televizyon programına bağlanarak
“Çocuklar ölmesin.” diyen öğretmen Ayşe Çelik hakkında bir yıl üç ay hapis
cezası onandı. Tarihe kara bir leke olarak geçecek bu kararla birlikte Ayşe
Öğretmen sırf “Çocuklar ölmesin, anneler ağlamasın.” dediği için çocuğunu
cezaevinde doğuracak. 
Nuriye ve Semih dünyanın en haklı talebiyle
başlattıkları açlık grevinde bugün iki yüz on yedinci günü geride bıraktılar.
Cezaevi koşullarında günden güne eriyen Nuriye ve Semih sizin körelmiş
vicdanınıza iki yüz on yedi gündür ses geçiremedi. Ben burada bir kez daha
yargıyı kendi iktidar hesaplarına kurban edenlere seslenmek istiyorum: Sizler
barış ve adalet talebini yok saydıkça bizler bu talebi daha güçlü haykırmaya
devam edeceğiz.
Teşekkür ediyorum.
BAŞKAN – Sayın Engin…
3.- İstanbul Milletvekili Didem Engin’in
müftülüklere evlendirme yetkisi veren kanun tasarısına ilişkin açıklaması
DİDEM ENGİN (İstanbul) – AKP Hükûmetine ve AKP Meclis
Grubuna sesleniyorum: Ülkemizde bunca sorun varken Meclis açılır açılmaz
müftülüklere evlendirme yetkisi veren kanun tasarısını alelacele komisyondan
geçirdiniz, şimdi de Genel Kuruldan aynı hızla geçirmeye çalışıyorsunuz. Kadın
hakları konusunda çalışan sivil toplum kuruluşlarının endişelerini ve
itirazlarını dile getirmelerine rağmen kadınların sesine kulaklarınızı tıkıyor,
sürekli olarak kadın haklarını geriletmeye çalışıyorsunuz. Atatürk’ün ileri
görüşlülüğüyle doksan bir yıl önce 1926’da hazırlanan Medeni Kanun’un altını
oyuyorsunuz. Birkaç ay önce de cinsel istismarların önünü açacak bir düzenleme
getirmiştiniz, halkımızın tepkisiyle geri çekmek mecburiyetinde kaldınız. Şimdi
de bunu getiriyorsunuz, belli ki hepiniz metal yorgunu olmuşsunuz. 
Kadın sivil toplum kuruluşları temsilcilerinin Meclise
girişini yasaklayarak, “Çoğunluğumuz var, istediğimiz yasayı geçiririz.” diye
düşünüyorsanız bilin ki kadınlarımız sandıkta bunun hesabını size ağır
ödetirler.
BAŞKAN – Sayın Atıcı…
4.- Mersin Milletvekili Aytuğ Atıcı’nın, 11
Ekim Dünya Kız Çocukları Günü’ne ve çocuklara verilebilecek en büyük hediyenin
laik ve çağdaş bir eğitim olduğuna ilişkin açıklaması
AYTUĞ ATICI (Mersin) – Değerli arkadaşlar, bugün Dünya
Kız Çocukları Günü. Çocuk gelinlerin her geçen gün arttığı ülkemizde, bu
durumdan bir çocuk hekimi olarak utanç duyuyorum. Çocuk gelinlerin artmasına
neden olduğu kesinleşen 4+4+4 eğitim sisteminin acilen değiştirilmesi
gerekmektedir. Çocuk yaşta evliliği bir gelenek olarak gören siyasetçilerin
yaptığı tahribatın çok büyük olduğunu düşünüyor ve onları vicdana davet
ediyorum. Çocuk tecavüzlerine “Bir kereden bir şey olmaz.” mantığıyla
yaklaşanları insanlığa davet ediyorum. Çocuklarımıza verebileceğimiz en büyük
hediye laik ve çağdaş bir eğitimdir. 21’inci yüzyılda, Türkiye’de hâlen laik ve
çağdaş eğitimi savunmak zorunda kalmaksa AKP’nin bir ayıbı olsa gerektir.
Teşekkür ederim.
BAŞKAN – Sayın Aydın…
5.- Bursa Milletvekili Erkan Aydın’ın,
Mudanya Mütarekesi’nin 95’inci yıl dönümüne ilişkin açıklaması
ERKAN AYDIN (Bursa) – Teşekkür ederim Sayın Başkan.
Mudanya Mütarekesi’nin 95’inci yılını kutluyor, Ulu
Önder Mustafa Kemal ve İsmet İnönü’yü bir kez daha saygıyla anıyorum.
Tarihimizin bir dönem noktası olan Mudanya Mütarekesi’yle birlikte Türkiye
Büyük Millet Meclisi siyasi bir zafer kazanmış oldu. Millî Mücadele’nin savaş
dönemi sona erdi. Boğazlar ve Doğu Trakya savaşsız bir şekilde kurtarıldı.
Osmanlı Devleti’nin başkenti İstanbul’un Türkiye Büyük Millet Meclisi
Hükûmetine bırakılmasıyla da Osmanlı Devleti hukuken sona erdi. Türk vatanının
paylaşılması tasarıları sona erdi. Mondros Ateşkes Anlaşması geçerliliğini
yitirdi. Şimdiyse kimilerinin küçümseye çalıştığı Lozan Anlaşması için yol
açıldı. Bugün iktidarı elinde bulunduranların bu tarihten alacağı çok ders
olmalı. Çünkü, uyguladıkları iç ve dış politikayla Türkiye’yi getirdikleri yer
ortada. Umarım “Yurtta sulh cihanda sulh” sözünden artık bir ders çıkarırlar.
BAŞKAN – Sayın Özdemir…
6.- İstanbul Milletvekili Sibel Özdemir’in,
eğitimde, ekonomide ve dış politikada ülkeye telafisi mümkün olmayan zararlar
veren AKP hükûmetlerine vatandaşın ilk seçimde hak ettiği yanıtı vereceğine
ilişkin açıklaması
SİBEL ÖZDEMİR (İstanbul) – Teşekkür ediyorum Sayın
Başkan.
On beş yılda 6 bakan göreve geldi, 14 kez
eğitim sistemi değişti ama dünyada en iyi 100 üniversite sıralamasında Türkiye
yok. PISA sınavlarında 2002 yılının gerisine düştük. İşte, ideoloji ve siyasi
çıkar ağırlıklı politikalar, eğitimin cemaatlere devredilmesi eğitimi çökertti,
nitelik unutuldu, ülkemiz geriye gitti. 
Hem eğitimde hem ekonomide hem de dış
politikada ülkemize, vatandaşımıza fayda yerine telafisi mümkün olmayan
zararlar veren AKP hükûmetlerine vatandaşımız ilk seçimde hak ettiği yanıtı
verecektir. 
Ülkemizin dünyada saygın bir ülke
olmasının yegâne yolu olan bilimsel, laik, kaliteli, bütüncül bir eğitim
sisteminin kurulması, saygın bir dış politika ve kalkınmış bir ülke olmanın
öncülüğünü bizim yapabileceğimizi paylaşıyorum. 
Teşekkür ederim. 
BAŞKAN – Sayın Şimşek…
7.- Mersin Milletvekili Baki Şimşek’in,
Tarım Bakanının acilen Çukurova’ya gelip çiftçinin problemleriyle ilgilenmesini
beklediklerine ilişkin açıklaması
BAKİ ŞİMŞEK (Mersin) – Teşekkür ediyorum
Sayın Başkan. 
Sayın Başkan, aylardır Mersin’de ve
Antalya’da domates 40 kuruş-50 kuruş arası satılıyor. Domates bir ara dönemde
10 TL’ye tezgâhlarda çıktığı zaman ortalığı ayağa kaldıranlardan ses soluk
duyamıyorsunuz.
Çiftçi perişan, elektrik parasını şu anda
ödeyemiyor. Sulama suyu genelde elektrikle, pompajla basılıyor; elektrik
parasını ödeyemiyor, banka kredilerini ödeyemiyor, çiftçinin cebinde tohum
alacak para yok. Şeftali ve üzümden sonra domates fiyatlarının da dip yapması
ve ihracatın sıkıntıya girmesi Çukurova’da çiftçiyi büyük sıkıntıya sokmuştur.
Tarım Bakanının acilen Çukurova’ya gelip çiftçinin problemleriyle ilgilenmesini
bekliyoruz. 
Narenciye sezonu başlıyor. Narenciyeyle
ilgili de şu anda sezon başlamadan fiyatlar 30 kuruş-40 kuruş civarında
seyrediyor. Acilen Tarım Bakanı Mersin’e gelmeli ve çiftçinin sorunlarını
çözmelidir. 
Saygılarımı sunuyorum. 
BAŞKAN – Sayın Tanal…
8.- İstanbul Milletvekili Mahmut Tanal’ın,
geçici cami görevlisi olarak göreve başlatılanların sorunlarına ilişkin
açıklaması
MAHMUT TANAL (İstanbul) – Teşekkür
ediyorum Sayın Başkan. 
Başbakan ve Diyanet İşleri Başkanlığına
sesleniyorum: Geçici cami görevlisi olarak göreve başlatılan 4.995 kişinin,
ilanlarında belirtilmemesine rağmen, İŞKUR aracılığıyla Toplum Yararına Hizmet
Programı’nda görevlendirilmelerinin sebebi nedir? 
İki: Söz konusu kişilerin
mağduriyetlerini gidermek için yapılan veya yapılacak olan çalışmalarınız var
mıdır? 
Üç: Geçici cami görevlisi olarak 2 yazılı
sınavla alınıp çalıştırılan 4.995 kişiyle sözleşme yapılacak mıdır ya da bu
kişilere kadro verilecek midir? Eğer bu kişilere kadro verilmeyecekse neden 2
tane sınav açıldı? Sınavda bunların geçici işçi olarak, temizlik görevlisi
olarak görevlendirileceklerine ilişkin herhangi bir ibare olmadığı hâlde neden
bu görev verilmiştir? Bu mağduriyet ne zaman giderilecektir?
Teşekkür ediyorum, saygılarımı sunuyorum.
BAŞKAN – Sayın Akyıldız…
9.- Sivas Milletvekili Ali Akyıldız’ın,
Sivas’taki çiftçilerin sorunlarına ilişkin açıklaması
ALİ AKYILDIZ (Sivas) – Teşekkür ediyorum Sayın Başkan.
Sivas bölgesindeki çiftçi kardeşlerim bu sene yaşanan
kuraklık sonucu çok önemli bir mağduriyet yaşamışlardır. İkinci bir mağduriyeti
de TARSİM, kuraklık sigortasındaki adaletsiz sistemi nedeniyle yaşatmıştır
çiftçi kardeşlerime. TARSİM alt değer olarak 227 kilogram belirlemiş fakat
çiftçilerimiz yaşanan kuraklık nedeniyle 80 ila 100 kilogramlara kadar varan
düşüklükte ancak ürün alabilmişlerdir. Bu çiftçi kardeşlerimiz bu nedenle
sigortadan yararlanamamışlar, ikinci bir mağduriyeti yaşamak zorunda
kalmışlardır ve doğal olarak da tarım kredi kooperatifleri ile Ziraat Bankasına
olan borçlarını ödeyememişlerdir. Eşik verim değeri olarak 196 kilogram olarak
belirlenen TARSİM’in bu rakamını da tutturamamışlardır. 
Buradan Sayın Bakana sesleniyorum: Acilen çiftçi
kardeşlerimizin bu sorununa çözüm bulmak ve borçlarının ertelenmesini sağlamak
zorundayız, bir an önce çiftçi kardeşlerimizin mağduriyetini gidermek
zorundayız diyorum.
Teşekkür ediyorum.
BAŞKAN – Teşekkür ediyorum. 
Sayın Deligöz…
10.- Erzurum Milletvekili Orhan Deligöz’ün,
Nijer-Türk Parlamentolar Arası Dostluk Grubu olarak Nijer’e yaptıkları ziyarete
ilişkin açıklaması
ORHAN DELİGÖZ (Erzurum) – Sayın Başkan, değerli
milletvekilleri; geçen hafta bir grup arkadaşla Nijer’deydim. Nijer-Türk
Parlamentolar Arası Dostluk Grubu Başkanı olmam vesilesiyle Nijer’de FETÖ’den
devralmış olduğumuz okulların açılışını yaptık 2 Ekimde. Bana Şanlıurfa
Milletvekilimiz Mehmet Akyürek Bey ve DEİK’in İş Konseyi Başkanı Murat Ataer
Bey, maarif okullarından da Sayın Selim Cerrah Bey eşlik ettiler. Orada 2 millî
eğitim bakanı, biri ilköğretim, biri ortaöğretim olmak üzere 2 millî eğitim
bakanı da bize eşlik ettiler. Güzel bir açılış yaptık. 
Nijer’de “Tuaregler” denilen Türkler var, Agadez
Bölgesi’nde Istanbulewa denen bir yer var, nüfusun hatırı sayılır bir kesimi
Türk olduklarını iddia etmektedirler. Burada Meclisimizin de bilgisine sunmak
istiyorum bunu. 
Orada şununla da karşılaştık: Oradaki bakanların
Türkiye’nin Arakanlı Müslümanlara sahip çıkmasından dolayı çok sevindiklerini
ve Cumhurbaşkanımıza selam söylediklerini de bilmenizi isterim. 
(Mikrofon otomatik cihaz tarafından kapatıldı)
ORHAN DELİGÖZ (Erzurum) – Türk Hava Yollarımız haftada
5 uçuş yapmakta, STK’larımız su kuyuları açmakta, TİKA da yatılı ortaokul ve
hastane yapmaktadır şu an. Hastanemiz bu yıl sonunda faaliyete geçecektir. 
BAŞKAN – Teşekkür ediyorum Sayın Deligöz. 
Sayın Erkek yerine Sayın Bektaşoğlu… 
11.- Giresun Milletvekili Bülent Yener
Bektaşoğlu’nun, Giresun’daki yol çalışmalarının durumuna ilişkin açıklaması
BÜLENT YENER BEKTAŞOĞLU (Giresun) – Teşekkür ederim
Sayın Başkan. 
İlimde, toplam uzunluğu 100 kilometreyi bile bulmayan,
Giresun’un Kovanlık-Aydındere, Görele-Çanakçı, Güce-Batlama grup yolu ve
Giresun-Dereli yolundaki inşaat çalışmaları bir türlü bitirilememektedir.
Köyleri, beldeleri ilçelere, ilçeleri il merkezine, Karadeniz Sahil Yolu’na
veya iç bölgelere bağlayan ve nüfusumuzun büyük bölümünün ulaşımını sağladığı
bu yolların çoğu bölümlerinde şu sıralarda inşaatların tamamen durduğunu
gördük. Bunun nedeni nedir? Yoksa yine mi ödenek bitti, müteahhitler iş mi
bıraktı? Bu yolların ihalelerinde belirtilen iş bitirme tarihleri kaç yıl
aşılmıştır? Bunları merak etmekteyiz. Buradan Ulaştırma Bakanına, Sayın Ahmet
Arslan’a soruyorum: Acaba kara yolu ağında olup da on dört, on beş yıldır
bitirilemeyen yollar Giresun’un dışında başka bir ilimizde mevcut mudur? “Yol
yaptık.” diye övünen, bunu her fırsatta başımıza kakan iktidarı bu utanılacak
ayıptan kurtarmaya davet ediyorum. 
Teşekkür ederim. 
BAŞKAN – Sayın Öztürk… 
12.- Giresun Milletvekili Sabri Öztürk’ün,
11 Ekim Dünya Kız Çocukları Günü’ne, Avrupa Şampiyonu olan Ampute Millî
Takımı’nı tebrik ettiğine, sanat ve spor alanlarında çocukların küçük yaşlarda
yönlendirilmesi ve bu konuda eğitim sisteminin gözden geçirilmesi gerektiğine
ilişkin açıklaması
SABRİ ÖZTÜRK (Giresun) – Teşekkür ederim. 
Sayın Başkan, değerli milletvekilleri; bugün Dünya Kız
Çocukları Günü. Bu vesileyle, geleceğimiz olan çocuklarımızın bugününü tebrik
ediyorum. 
Geçtiğimiz günlerde Ampute Millî Takımı’mız Avrupa
Şampiyonu oldu. Hakikaten göğsümüzü kabartan, çok önemli bir başarı. Burada
oynayan bütün oyuncularımızı, teknik heyetimizi ve destek veren seyircilerimizi
tebrik ediyorum.
Aynı zamanda, A Millî Futbol Takımı’mız da ne yazık ki
bu süreçte Dünya Kupası’na katılmaktan mahrum oldu, katılamadı. Millî Futbol Takımı’mız
zaman zaman çok büyük başarılar göstermesine rağmen, bunu istikrarlı şekilde
sürdürememekte, şu anda olduğu gibi. Örneğin, 2002 yılında dünya 3’üncüsü
olmasına rağmen, sonraki dönemde dünya kupasına hiç katılamadı. Biz hem sanat
alanında hem spor alanında istikrarı sağlamak için mutlaka çocuklarımızı
kabiliyetlerine göre çok küçük yaşlarda yönlendirerek bu konuda eğitim
sistemimizi yeniden gözden geçirmemiz gerektiğini düşünüyoruz ve bu fikirlerimi
Meclise sunarak herkese saygılar sunuyorum. 
BAŞKAN – Sayın Doğan… 
13.- İstanbul Milletvekili Selina Doğan’ın,
11 Ekim Dünya Kız Çocukları Günü’ne ilişkin açıklaması
SELİNA DOĞAN (İstanbul) – Sayın Başkan,
bugün kutlanan Kız Çocukları Günü herhangi bir şeyi kutlamak için değil,
aslında kız çocuklarına yönelik ayrımcılık, dışlanma ve şiddet konusunda
farkındalık yaratmak amacıyla bütün dünyada anılıyor. Her yerde bu konuyla
ilgili istatistikler yer alıyor. Ancak konuyla ilgili ne kadar yasal düzenleme
yaparsak yapalım, toplumu bu konuda ne kadar bilinçlendirirsek bilinçlendirelim
önce siyasette eşitlikçi dili kullanmadan bu düzenlemelerle elde edilmek
istenen amaç zayıf kalacaktır. Bunun için okullarda toplumsal cinsiyet eşitliği
dersinin okutulması ve eğitim müfredatında yer alan cinsiyetçi söylemlerin ayıklanması,
müfredatın toplumsal cinsiyet eşitliğini esas alan bir bakış açısıyla yeniden
düzenlenmesi şarttır. Yine ailelere de bu yönde, çocuk yetiştirme konusunda
eğitimler verilmesi sosyal devletin en önemli ödevidir.
Teşekkürler.
BAŞKAN – Sayın Yedekci…
14.- İstanbul Milletvekili Gülay
Yedekci’nin, iktidarın eğitim konusunda başarısız olduğuna ilişkin açıklaması
GÜLAY YEDEKCİ (İstanbul) – Teşekkür
ederim Sayın Başkan.
İktidarın eğitim konusundaki
başarısızlıkları PISA sonuçlarıyla da ortadadır. Eğitimde yapılan sürekli
değişiklikler öğrencilerimizi deneme tahtası durumuna getirmiş, AK PARTİ
seçmeni olan veliler de dâhil olmak üzere Türkiye’de hiçbir veli ve hiçbir
öğrenci eğitim sisteminden memnun değildir. 2 milyona yakın öğrenci “açık lise”
adı altında örgün eğitimden dışarıya atılmıştır. Sistem iflas etmiştir.
Bunun yanında, yeni aldığımız bir habere
göre, iktidara yakın bir inşaat firması Şişli Endüstri Meslek Lisesinin
bahçesine rezidans yapacak diye Şişli Endüstri Meslek Lisesi Kurtuluş
İlköğretim Okuluna taşınmış, orada eğitim verilmesi istenmektedir. Okulun,
öğrencinin yanında olması gereken Bakanlık neden bazı inşaat firmalarının
yanında durmaktadır? Bu öğrencilerin tek suçu ekonomik gelirlerinin az olması
mıdır? Şişli Endüstri Meslek Lisesinin bahçesine rezidans yapmaktan vazgeçmeyi
düşünüyor musunuz? O öğrencilerle ilgili bilime, fenne, teknolojiye dayalı bir
çalışma yapacağınıza bahçelerini, okullarını ellerinden alarak ne yapmayı
amaçlıyorsunuz?
BAŞKAN – Sayın Nurlu…
15.- Manisa Milletvekili Mazlum Nurlu’nun,
Hükûmetin vergide adalet ve eşitlik ilkesiyle hareket etmesi gerektiğine
ilişkin açıklaması
MAZLUM NURLU (Manisa) – Sayın Başkan,
Hükûmet vatandaşın sırtındaki vergi yükünü kat kat artırırken bazı şirketlerin
vergi borçlarını sıfırlamaktadır. Torba kanun tasarıyla cep telefonu
operatörlerinin hazineye yatırması gereken paylarını affetmek istemektedir.
Tasarıyla her ay vatandaştan peşin peşin alınan ve devlete ödenmeyen hazine
alacaklarına uygulanan 3 kat ceza 1 kata indirilecektir. Daha önce de millete
alenen küfreden iş adamı Mehmet Cengiz’in 420 milyonluk vergi borcunu bir
kalemde silen Hükûmetin şimdi de cep telefonu operatörlerinin 5 milyarlık
borcunu silmesi ve buna karşın vatandaşın arabasının vergisini yüzde 40
artırması kabul edilemez. Hükûmetin vergide adalet ve eşitlik ilkesiyle hareket
etmesi gerektiğini belirtiyor, Genel Kurulu saygıyla selamlıyorum.
BAŞKAN – Sayın Yiğit…
16.- İzmir Milletvekili Ali Yiğit’in, iş
kazalarının en az terör kadar can aldığına ve önlemlerin yetersiz kaldığına,
İzmir TÜPRAŞ’ta meydana gelen patlamada yaşamını yitirenlere Allah’tan rahmet,
yaralananlara acil şifalar dilediğine ilişkin açıklaması
ALİ YİĞİT (İzmir) – Teşekkür ederim Sayın
Başkan.
Ülkemiz iş kazaları konusunda acı bir
rekora gidiyor. Türkiye tarihinin en büyük iş kazası olan Soma maden kazasının
yaşandığı 2014 yılında 1.886 işçi yaşamını yitirirken 2016 yılında böyle bir
kitlesel facia olmamasına rağmen yitirilenlerin sayısı 1.970 olmuştur. Bu, acı
bir tablodur. İş kazaları en az terör kadar can almakta, ne yazık ki alınan
önlemler yetersiz kalmaktadır. Bugün İzmir TÜPRAŞ’ta bakım yapılırken meydana
gelen patlama sonucunda 4 işçi yaşamını yitirirken 2 işçi de ağır
yaralanmıştır. Aliağa Kaymakamının yapmış olduğu açıklamaya göre bu bir iş
kazasıdır. Yaşamını yitiren işçilerimize Allah’tan rahmet, acılı ailelerine
sabır ve başsağlığı dilerken yaralı işçilerin de bir an önce sağlığına
kavuşmasını temenni ediyorum. Ayrıca insan hayatı bu kadar ucuz olmamalı diye
düşünüyorum. Hükûmeti bu konuda daha fazla sorumluluk almaya davet ediyorum.
Teşekkür ediyorum Sayın Başkan.
BAŞKAN – Sayın Hürriyet…
17.- Kocaeli Milletvekili Fatma Kaplan
Hürriyet’in, Gebze’de Yavuz Selim ile Hürriyet Mahallelerinde belediye
tarafından tapuları bir türlü verilmeyen vatandaşların mağduriyetine ilişkin
açıklaması
FATMA KAPLAN HÜRRİYET (Kocaeli) –
Teşekkür ediyorum Sayın Başkan.
Daha önce de defalarca dile getirdim,
tapuları bir türlü verilmeyen Gebze Yavuz Selim ve Hürriyet Mahallesinin
belediye tarafından mağdur edilmiş yüzlerce vatandaşın sesini iktidar
yetkilileri ve bakanlık duyana kadar buradan söylemeye devam edeceğim. Gebze
Belediyesi seçimlerden önce “Tapular çekmecede.” diyerek verdiği sözü seçimden
hemen sonra ne yazık ki unuttu. Ama halk kararlı, “Ne geçmişimizden vazgeçeriz
ne de geleceğimizden feragat ederiz.” diyorlar. “Hepimiz birimiz, birimiz
hepimiz.” için diyerek hak sahibi oldukları tapularını istiyorlar. Belediye
Başkanı şunu unutuyor: Halkın oyuyla seçilenler halka rağmen hakkı ve haklıyı
yok sayamaz. Yöneticiler iktidara saltanat sürmek için değil, millete hizmet
için seçilirler. Görevini kötüye kullananlar da gün gelir adalet karşısında
hesap verirler. O tapular çekmeceden çıkacak, bu işin başka çözümü yok. Mahalle
halkını mücadelesi için kutluyor ve buradan selamlarımı gönderiyorum.
Teşekkür ederim.
BAŞKAN – Sayın Gürer…
18.- Niğde Milletvekili Ömer Fethi
Gürer’in, İzmir TÜPRAŞ’ta meydana gelen patlamada yaşamını yitirenlere
Allah’tan rahmet, yaralananlara acil şifalar dilediğine ve Hükûmetin iş
cinayetlerine daha duyarlı davranması gerektiğine ilişkin açıklaması
ÖMER FETHİ GÜRER (Niğde) - Teşekkür
ederim Sayın Başkan.
İzmir Aliağa Rafinerisi’nde bakım çalışması yapılırken
ürün tankında meydana gelen patlamada 4 işçimiz yaşamını kaybetti, 2 işçimiz
yaralandı. İş kazası kader değildir, iş cinayetidir. Ekmek için alın teri
dökerken yaşamını kaybeden emekçilerimize Allah’tan rahmet diliyor, ailelerine
başsağlığı diliyor, yaralılara acil şifalar temenni ediyorum.
Ülkemizin iş cinayetinde dünya 3’üncüsü, Avrupa 1’incisi
olmasından sıyrılması için iş güvenliği konusunda daha ciddi ve ivedi önlemler
alınmalıdır; Hükûmet iş cinayetlerine karşı daha duyarlı davranmalı, bu
konudaki yaptırımlarını artırmalıdır. Cumhuriyet Halk Partisi Emek Bürosu
olarak iş cinayetlerinin takipçisi ve bu konuda yapılan düzenlemelerin de
izleyicisi olmaya devam edeceğiz.
Teşekkür ediyorum. 
BAŞKAN – Son olarak Sayın Benli’nin yerine Sayın Kılıç.

19.- Kahramanmaraş Milletvekili İmran
Kılıç’ın, 11 Ekim Dünya Kız Çocukları Günü’ne, İzmir TÜPRAŞ’ta patlamada
ölenlere rahmet, yaralananlara acil şifalar dilediğine, müftülerin nikâh
kıyacak olmalarından duyulan rahatsızlığın sebebini anlamadığına ve
“sorumluluk” kavramına ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkan.
Kız çocuklarımızın gününü kutluyorum. Ayrıyeten,
Aliağa’daki patlamada ölenlere rahmet, yaralananlara acil şifalar diliyorum.
Örnek aldığınız çağdaş, laik bütün Batı ülkelerinde
papazlar kiliselerde harıl harıl nikâh kıyarken ne çağdaşlıklarında ne de laikliklerinde
bir eksilme olmazken, halkımızın ender insanları saygıdeğer müftülerimizin
nikâh kıyacak olmalarından duymuş olduğunuz rahatsızlığın sebebi nedir?
Milletimize ve müftülerimize karşı bunu bir açıklayabilir misiniz? 
Hepimiz sorumluluğumuzu takınmalıyız çünkü bugünden
kaçarak yarının sorumluluğundan kurtulamayız. Çalıştığınız departmanda
dereceniz ne kadar yüksek olursa olsun, en altta bulunan kişinin sorumluluğu da
size aittir. El, ayağın çalışmasından hoşnut değilse sorumlu baştır. Esas
sorumluluğumuz, önümüzde açıkça duran işimizi yapmaktır. 
(Mikrofon otomatik cihaz tarafından kapatıldı) 
İMRAN KILIÇ (Kahramanmaraş) – Sorumluluğunun bilincinde
olmayanlar hayatın yükünü çekip kaldıramazlar.
BAŞKAN – Sayın Usta, sisteme girmişsiniz.
Buyurun, iki dakika süreyle söz veriyorum. 
20.- Samsun Milletvekili Erhan Usta’nın, 11
Ekim Dünya Kız Çocukları Günü’ne, Mudanya Mütarekesi’nin 95’inci yıl dönümüne,
İzmir TÜPRAŞ’ta meydana gelen patlamada yaşamını yitirenlere Allah’tan rahmet,
yaralananlara acil şifalar dilediğine ve İncek Bulvarı’nın durumuna ilişkin
açıklaması
ERHAN USTA (Samsun) – Teşekkür ederim Sayın Başkan.
Türkiye, Kanada ve Peru tarafından yapılan girişimler
sonucunda kız çocuklarına karşı ayrımcılığın önlenmesi ve onların insan
haklarından tam ve etkili bir şeklide yararlanmalarını sağlamak amacıyla
Birleşmiş Milletler Genel Kurulu tarafından 11 Ekim Dünya Kız Çocukları Günü
olarak ilan edilmişti. Bir yardım kuruluşuna göre dünya genelinde her yedi
saniyede bir kız çocuğu evlendiriliyor. Türkiye’de ise son altı yılda evlenmek
zorunda bırakılan kız çocuğu sayısı, tespit edilebilen resmî rakamlara göre 232
bin. Yine, son altı yılda 142 bin kız çocuğu da anne oldu. Ayrıca, ilköğretim
çağında olup okula gitmeyen kız çocuklarının sayısı, aynı durumdaki erkek
çocukları sayısından 600 bin fazla. 
Toplum olarak, öncelikle, eskiden kalan yanlış âdet,
töre ve uygulamaların dinin gereği gibi olmadığını anlamalıyız. Eğitim öğretim,
sağlık ve sosyal hayatta geleceğimizin teminatı kız çocuklarımıza da yer açmamız
gerekir. Ben, her şeye rağmen, 2012 yılından bu yana kutlanan Dünya Kız
Çocukları Günü’nün tüm kız çocuklarımız için mutlu geçmesini dilerim.
Sayın Başkan, Büyük Taarruz’un zaferle sona ermesi
üzerine, itilaf devletleri Türkiye Büyük Millet Meclisine mütareke çağrısında
bulundular ve görüşmeler 3 Ekim 1922’de Mudanya’da başladı. 11 Ekim 1922’de,
Bursa’nın Mudanya ilçesinde Mudanya Mütarekesi için uzlaşma sağlanmıştır.
Doksan iki yıl önce yapılan bu mütareke Türk milleti adına atılmıştır ve
Lozan’ın önü açılmıştır. Mütareke, işgalci kuvvetlere karşı, savaş alanında
olduğu gibi masada da “dur” demenin resmî belgesi olmuştur. Mudanya Mütarekesi,
Mustafa Kemal ve silah arkadaşlarının bize emanet bıraktığı Türkiye
Cumhuriyeti’ni dünyaya kabul ettiren ilk anlaşmadır. Türkiye Cumhuriyeti’nin
kurulmasında gösterilen bu başarı, dünya var olduğu sürece unutulmayacaktır.
Bugün, sabah, TÜPRAŞ’ın İzmir’deki rafinerisinde,
depolama yapıldığı sırada tanklardan bir tanesinde patlama yaşandı. Gelen
bilgilere göre, meydana gelen patlamada 4 işçinin hayatını kaybettiğini
öğrendik ve yaralılar olduğunu biliyoruz.
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
ERHAN USTA (Samsun) – Ben, hayatını kaybeden işçilere
Allah’tan rahmet, yaralılara da acil şifalar diliyorum, patlamaya sebep olan
bir ihmal varsa da bunun mutlaka araştırılması gerektiğini düşünüyorum.
Sayın Başkan, ben, devletin en büyük fonksiyonunun
düzenleme yapmak ve yaptığı düzenlemeyi de denetlemek olduğunu düşünüyorum.
Bir örnek getirdim. Ben İncek’te
oturuyorum. Dün akşam gelişigüzel bir şekilde kapatıldı ama orada, bir haftadır
yol üzerinde bir çukur vardı. Yerini de söyleyeyim, İncek Bulvarı, Türkiye
Adalet Akademisi önünde, trafik ışıklarının tam orada. Her akşam orada -şurada
fotoğrafları var- en az 10 tane araç görürsünüz, lastiği yarılmıştır, kenara
çekmiş, lastik değiştiriyor. Bir hafta bu çukurun kapatılmamasının nasıl bir
anlamı olabilir? Bu belediyeler denetlenmiyor mu? Burada düşmedim ben ama,
bunun aynısı Atatürk Hastanesinin orada, rehabilitasyon merkezinin karşısında
da bir çukur vardı, kendim de aracımla düştüm ve aracımın lastiği yarıldı. Yani
bunları anlamak mümkün değil. Devletin bunları denetlemesi lazım. Bu
belediyelere bir bakmak lazım. Çukurlar var, kapatılmıyor, denetlenmiyor.
Arıyorsunuz, muhatap yok. (Mikrofon otomatik cihaz tarafından kapatıldı)
ERHAN USTA (Samsun) – Yani 21’inci yüzyıldayız,
geliştik diyoruz. Bunlara bir çekidüzen vermek lazım, bunlara bir bakmak lazım.
Merkezî idarenin böyle bir görevi olduğunu düşünüyorum.
BAŞKAN – Teşekkürler Sayın Usta.
Sayın Yıldırım, buyurun.
21.- Muş Milletvekili Ahmet Yıldırım’ın,
İzmir TÜPRAŞ’ta meydana gelen patlamada yaşamını yitirenlere Allah’tan rahmet,
yaralananlara acil şifalar dilediğine, taşeron işçiliğinde ısrar eden iktidarı
bu yanlışından dönmeye davet ettiğine, Kürt edebiyatçı Mehmed Uzun’un 10’uncu
ölüm yıl dönümüne, Diyarbakır Yenişehir Belediyesine atanan kayyumun indirdiği
Mehmed Uzun Parkı tabelasının yeniden asılmasını sağlayan TBMM Başkan Vekili
Ayşe Nur Bahçekapılı’ya teşekkür ettiğine ve Başbakanın valiler toplantısında
sarf ettiği bazı ifadelerine ilişkin açıklaması
AHMET YILDIRIM (Muş) – Teşekkür ederim Sayın Başkan.
Sayın Başkan, değerli milletvekilleri; bugün TÜPRAŞ
İzmir Aliağa Rafinerisi’nde meydana gelen patlamada 4 taşeron işçi hayatını
kaybetmiş, 2 işçi yaralanmıştır. Ben hayatını kaybeden 4 işçinin ailesine
başsağlığı diliyorum, Allah’tan rahmet diliyorum, yaralılara ise acil şifalar
diliyorum.
Bunun yanı sıra, taşeron işçi çalıştırımı, güvencesiz
işçi çalıştırımıdır, iş güvenliğinden yoksun çalıştırmadır ve burada siyasi
iktidarın, işveren pozisyonunda olanların ciddi sorumluluğu vardır. Bu konuda
Anayasa Mahkemesi, Danıştay kararları olmasına rağmen hâlâ taşeron işçiliğinde
ısrar eden siyasi iktidarı bu yanlışından dönmeye davet ediyorum.
Değerli milletvekilleri, bugün, bu
ülkenin dünyaya kazandırdığı en büyük edebiyatçılardan olan Kürt edebiyatçı
Mehmet Uzun’un 10’uncu ölüm yıl dönümü. On yıl önce aramızdan ayrıldı ve on yıl
önce tedavisi için Diyarbakır’a geldiği günü dün gibi hatırlıyoruz. Mehmet Uzun
bir söz ustasıydı. Tarihi, doğayı, sosyolojiyi, tüm toplumsal duyarlılıkları,
yazarak ifade ediyordu. Bizlere ve gelecek nesillere asla eskimeyecek nice
okunası kitaplar bıraktı, ders gibi özlü sözler bıraktı. Savaşlardan,
çatışmalardan nasıl kurtulabileceğimizi şu veciz sözüyle ifade etmişti:
“Kanların bıraktığı izler ancak adalet duygusu, insani ve vicdani yaklaşımla
yıkanabilir.” Yine, itaat etmeye kendini mahkûm etmiş olanlar için “Baskı altında
çaresiz insan, yanan ağaç kütüğüne benzer, zararı da önce kendine verir.”
Geçen hafta, kayyum olarak atanan
Diyarbakır Yenişehir Belediyesi daha önce adının verilmiş olduğu bir parktan
tabelasını kaldırmıştı. Biz bunu gündem yapmıştık ve kamuoyu… (Mikrofon
otomatik cihaz tarafından kapatıldı)
BAŞKAN – Tamamlayın lütfen. 
AHMET YILDIRIM (Muş) – Teşekkürler. 
Bunun kamuoyunda bir baskı unsuru hâline dönüşmesi ve
bu Mecliste gündeme getirildiği için, geçen hafta nöbetçi Meclis Başkan Vekili
Sayın Ayşe Nur Bahçekapılı’nın gayretleri neticesinde dün gece o parka tabela
yeniden asıldı. Bu konuda duyarlılık gösteren duyarlı kamuoyuna ve Meclis
Başkan Vekilimiz Ayşe Nur Bahçekapılı’ya teşekkür ediyorum. 
Bir de bugün valiler toplantısında Başbakan evlere şenlik
bir laf etti: “Dört dörtlük iş yapmayın, hatasız iş yapmayın, hatasız iş olmaz.
Mesele ülkenin menfaatiyse hata yapın, hata yapmaya alan var ama hainliğe yok.
Sadece mevzuata sarılarak işler yapılmaz.” diye söyledi. Valilerin, mülki
amirlerin hatası Anayasa’dan -kendisinin, Başbakanın da ifade ettiği gibi-
mevzuattan ayrılması ise biz soruyoruz: Mesela Beytüşşebap’ta infaz edilen
sivil insanlar bu hatalardan… 
(Mikrofon otomatik cihaz tarafından kapatıldı) 
BAŞKAN – Tamamlayın lütfen. 
AHMET YILDIRIM (Muş) – Toparlıyorum Sayın Başkan. 
Beytüşşebap’ta, Şapatan’da, Tale köyünde infaz
edilenler mülki amirlerin Başbakanın sözünü ettiği hataları mıdır? Bu kapsama
giriyor mu girmiyor mu? Yine, Muğla’da işkenceye uğrayan insanlar bu valilerin
Başbakanın sözünü ettiği hatalarından sayılabilir mi? Hele hele hatayı
mevzuatla özdeşleştirerek bunu ifade etmesi açıkçası Hükûmetin nerelere
savrulduğunun göstergesidir diyorum. 
Teşekkür ederim. 
BAŞKAN – Teşekkür ediyorum. 
Sayın Altay, buyurun. 
22.- İstanbul Milletvekili Engin Altay’ın,
Türkiye Büyük Millet Meclisi Başkanını İçtüzük’ün 14’üncü maddesinin altıncı
fıkrası çerçevesinde görevini yapmaya davet ettiğine, Ankara Milletvekili Ayşe
Gülsün Bilgehan’ın Avrupa Konseyi Parlamenterler Meclisi Kadına Şiddetle Mücadele
Genel Raportörü seçildiğine, İzmir TÜPRAŞ’ta meydana gelen patlamada yaşamını
yitirenlere Allah’tan rahmet, yaralananlara acil şifalar dilediğine ilişkin
açıklaması
ENGİN ALTAY (İstanbul) – Teşekkür ediyorum Sayın
Başkan. 
Sayın Başkan, öncelikle bir hususun altını çizmek ve
bir konuya Türkiye Büyük Millet Meclisinin Sayın Başkanının dikkatini çekmek
isterim. Kanun koyma yerinde kanun çiğnenmez. Sayın Başkanın da bildiği bir
konuyla ilgili olarak çoğunluk partisinden bir haber bekliyoruz. Aksi takdirde
Meclis matbaasına gideceğiz, Meclis matbaasında bir basın toplantısı yapacağız.
Cumhuriyet Halk Partisi olarak milletten aldığımız yetki çerçevesinde, burada
özellikle kanunların çiğnenmesine Türkiye Büyük Millet Meclisi İçtüzüğü’nün ve
Anayasa’nın bize verdiği yetkiler çerçevesinde her türlü yüksek refleksi
göstereceğimizi beyan ediyorum. Konuyu sanıyorum Genel Kurul anlamıştır.
Şimdilik bununla yetinmek istiyorum ve Türkiye Büyük Millet Meclisinin Sayın
Başkanını Türkiye Büyük Millet Meclisi İçtüzüğü’nün 14’üncü maddesinin 6’ncı
fıkrası çerçevesinde görevini yapmaya davet ediyorum; bir.
İki: Bir güzel haber verelim bu vesileyle. Ankara
Milletvekilimiz Sayın Ayşe Gülsün Bilgehan Avrupa Konseyi Parlamenterler
Meclisi Kadına Şiddetle Mücadele Genel Raportörü seçilmiştir. Ülkemiz ve
Meclisimiz için bir gurur vesilesidir. Kendisini Cumhuriyet Halk Partisi Grubu
olarak tebrik ediyoruz. (CHP sıralarından alkışlar) 
Bir üzüntümüzü belirterek tamamlamak istiyorum.
Bugün bütün Türkiye'nin, hepimizin içini inciten, dağlayan
İzmir Aliağa’da TÜPRAŞ Rafinerisi’nde yaşanan kazada -kaza olduğunu ummak
istiyorum- 4 ölü, 2 yaralı var haberi aldık. Ölenlere Allah’ımdan rahmet,
yaralılara Cumhuriyet Halk Partisi Grubu adına acil şifalar diliyorum.
Teşekkür ederim Sayın Başkanım.
BAŞKAN – Teşekkür ediyoruz Sayın Altay. 
IV.- OTURUM BAŞKANLARININ KONUŞMALARI
(Devam)
2.- Oturum Başkanı Türkiye Büyük Millet
Meclisi Başkan Vekili Ahmet Aydın’ın, Avrupa Konseyi Parlamenterler Meclisi
Kadına Şiddetle Mücadele Genel Raportörü seçilen Ankara Milletvekili Ayşe
Gülsün Bilgehan’ı tebrik ettiğine ve Meclisin her halükârda kanunlara uymak
durumunda olduğuna ilişkin konuşması 
BAŞKAN – Bilgehan Hanım’ı biz de tebrik ediyoruz.
Aynı zamanda şundan da emin olun ki Türkiye Büyük
Millet Meclisinde kanunları yapan bir merci, dolayısıyla kendisi kanunlara
zaten her hâlükârda uyar, uymak durumundadır. 
ENGİN ALTAY (İstanbul) – İnşallah!
BAŞKAN – Sayın Muş, buyurun. 
V.- AÇIKLAMALAR (Devam)
23.- İstanbul Milletvekili Mehmet Muş’un,
İzmir TÜPRAŞ’ta meydana gelen patlamada yaşamını yitirenlere Allah’tan rahmet,
yaralananlara acil şifalar dilediğine, HDP Eş Genel Başkanının grup
toplantısındaki bazı ifadelerine ve hiç kimsenin Türkiye’yi bir terör örgütüyle
yan yana gösteremeyeceğine ilişkin açıklaması
MEHMET MUŞ (İstanbul) – Sayın Başkan, bugün TÜPRAŞ’ta
meydana gelen patlamada hayatını kaybeden 4 vatandaşımıza Cenab-ı Hak’tan
rahmet diliyorum ve yaralanan 2 vatandaşımıza da acil şifalar diliyorum.
Dün HDP eş başkanı grup toplantısında AK PARTİ
iktidarını ima ederek “Bir gece ansızın gidebilirsiniz.” diye çok talihsiz bir
açıklamada bulunmuştur. Daha önce birçok kez terör örgütlerine karşı Genel
Başkanımız tarafından kullanılan “Bir gece ansızın gelebiliriz.” sözlerini HDP
olarak kendi üstlerine alınmış olacaklar ki terör örgütü adına bunun tam
zıddını kullanarak “Bir gece ansızın gidebilirsiniz.” açıklamasında
bulunmuşlardır. 
Bizler terörle aranıza mesafe koyun
dediğimizde sürekli inkâr edenler, terör örgütünün siyasi sözcüsü gibi, Türk
milletine parmak sallamaktan vazgeçmemektedir. Hatırlarsanız, bir zamanlar FETÖ
terör örgütü mensupları da ne diyorlardı? “Helikopterle kaçacaklar, Malezya’ya
kaçacaklar.” Peki, ne oldu? Bu ülkenin meşru iktidarı ve onun temsilcileri
kaçtı mı? Hayır. Peki, bu tehditleri yapan FETÖ mensubu darbeciler ne yaptı? Ya
yargıya hesap verdiler ya da gözlerini bir kaçak olarak yurt dışında vatan
hainlerinin çiftliğinde açtılar. Allah’ın izniyle biz vatanımızı düşmana
bırakıp kaçmayız. Bunu 17-25 Aralıkta da 15 Temmuzda da gösterdik. Hep meydanlardaydık,
halkımızla bir aradaydık, Başkomutanımız da Başbakanımız da bizler de
meydanlardaydık. Şimdi, “Bir gece ansızın gidebilirsiniz.” diyen HDP’lilere
soruyorum: Sizin 2 kaçak eski vekiliniz daha yargılama safahatı bitmeden neden
kaçtılar? Bu kaçanlar HDP’li vekil değil miydi?
Burası bizim vatanımız, seçilmiş meşru
siyasetçileriz. Hiçbir surette bu vatanı ne teröristlere ne de onun
destekçilerine bırakmayız. Birileri “Bırakıp kaçacaklar.” rüyaları içerisinde
bu vatanı bırakacağımızı zannediyorsa yanılıyorlar. 
(Mikrofon otomatik cihaz tarafından
kapatıldı) 
BAŞKAN – Tamamlayın lütfen. 
MEHMET MUŞ (İstanbul) – Son olarak, terör
örgütünün İdlib sözcülüğüne soyunup Mehmetçik’i DEAŞ’la bir tutanların aklını
başına almalarını tavsiye ediyorum. Hiç kimse Türkiye’yi bir terör örgütüyle
yan yana gösteremez, hele de terörle bu kadar iç içe geçmiş bir siyasi yapı
asla böyle bir iddiada bulunamaz. Milletimiz müsterih olsun, Türkiye olarak hem
PKK’nın hem DEAŞ’ın hem PYD’nin hem de FETÖ’nün üstesinden gelecek güce ve
kudrete sahibiz. 
Teşekkür ediyorum. 
BAŞKAN – Teşekkür ediyorum. 
AHMET YILDIRIM (Muş) – Sayın Başkan...
BAŞKAN – Sayın Yıldırım. 
AHMET YILDIRIM (Muş) – İki ayrı noktada
hem Eş Genel Başkanımızın bir sözünü bağlamından kopararak, çarpıtarak hem de “Akıllarını
başlarına alsınlar.” diyerek grubumuza açık sataşmada bulunmuştur. İç Tüzük
69’a göre sataşmadan söz istiyorum. 
BAŞKAN – Grubunuzu ilzam etti mi? 
AHMET YILDIRIM (Muş) – Tabii ki,
“Akıllarını başlarına alsınlar.” diye söyledi. 
BAŞKAN – İki dakika sataşmadan söz
veriyorum. 
Lütfen yeni bir sataşmaya meydan
vermeyin. 
Buyurun.
VI.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklaması sırasında Halkların
Demokratik Partisine sataşması nedeniyle konuşması 
AHMET YILDIRIM (Muş) – Teşekkür ederim
Sayın Başkan. 
AKP Genel Başkanı, Irak Anayasası’nın 140’ıncı
maddesine göre Irak’ta belli kent ve ilçelerde, adı “Kürdistan Bölgesel
Yönetimi” olarak bilinen ve bir özerk yönetim olarak tanımlanan bir coğrafyanın
25 Eylülde referandum kararını almasından sonra “Ansızın bir gece gelebiliriz.”
sözünü kullanmıştır. Bu, başka bir ülkenin, başka bir devletin egemenlik
hakkına, kamu güvenliğine saldırı olarak görülmüştür tarafımızca. AKP Genel
Başkanı, Kürdistan Bölgesel Yönetiminin, özerk yönetiminin sahasına “Ansızın
bir gece gelebiliriz.” diye, askerî müdahale hakkını kendinde göremez. 
MÜRTEZA ZENGİN (İstanbul) – Size ne?
AHMET YILDIRIM (Devamla) - Buna karşı, eş genel
başkanımız, evet, siz bu çarpık dış politikalarla hareket ettikçe ve
başka ülkelerin ki orada milyonlarca Kürt’ün yaşadığı bir coğrafyaya dönük bu
hasmane tutumu içteki Kürtlerle birleştirerek sürdürdüğünüz sürece desteğiniz
azalacak ve seçimlerle, demokratik siyasetle bir gece ansızın
gidebileceğinizi ifade etmiştir. Bu, bizim partimizin ve grubumuzun
sahiplendiği bir husustur. 
MEHMET MUŞ (İstanbul) – Açıklamayı tekrar okuyun.
AHMET YILDIRIM (Devamla) - Siz kalkıp, her tarafı
götürüp “yok terörle mücadele” dediğiniz… Bundan daha iki ay önceye kadar
canciğer kuzu dolması olduğunuz Kürdistan Bölgesel Yönetimidir. En fazla
ticaret hacmine, en fazla ihracat hacmine sahip olduğunuz Kürdistan Bölgesel
Yönetimidir. Irak Anayasası’nın 140’ıncı maddesine göre kurulmuş bir özerk yönetimdir.
Müdahale hakkı, başka bir ülkenin müdahale hakkı kapsamında tarafımızca uygun
görülmemektedir. Öyle aklına estiğince “Ansızın bir gece gelebiliriz.” sözü de
bizim tarafımızdan kabul edilebilir değildir. 
Teşekkür ederim. (HDP sıralarından alkışlar)
MEHMET MUŞ (İstanbul) – Sayın Başkan…
BAŞKAN – Teşekkürler. 
Sayın Muş…
MEHMET MUŞ (İstanbul) – Sayın Başkan, söz talebim var
60’a göre bir dakika.
BAŞKAN – Buyurun. 
60’a göre bir dakika…
AHMET YILDIRIM (Muş) – Başkanım,
affedersiniz… Bakın, sebebini sormaksızın, dünden beri… 
BAŞKAN - Sataşma değil, 60’a göre
veriyorum. 
AHMET YILDIRIM (Muş) – Hayır, Sayın
Muş’un bütün söz taleplerini olduğu gibi 60’a göre ya da sataşmadan, soruyu
sormaksızın karşılıyorsunuz ki ya bu bütün partilere sergilemeniz gereken bir
yaklaşım olmalıdır ya da bu sadece o partiden milletvekili seçilmişsiniz diye
oraya tanıyabileceğiniz bir imtiyaz olamaz.
MEHMET MUŞ (İstanbul) – Sayın Başkan,
Genel Kurulu Sayın Yıldırım yönetmiyor. 
BAŞKAN – Sayın Yıldırım… Sayın Yıldırım…
Sizin de bütün taleplerinizi karşıladım Grup Başkan Vekili olarak, kusura
bakmayın, haksızlık…
AHMET YILDIRIM (Muş) – Hayır Sayın
Başkan. Ama bize soruyorsunuz, “Neye binaen?” diyorsunuz.
BAŞKAN – Ben sataşmada sorarım, İç Tüzük gereği sormak
istiyorum.
AHMET YILDIRIM (Muş) – Hayır, dün sataşmada da
sormadınız Sayın Başkan. 
BAŞKAN – Şu anda 60’a göre söz talep etti, grup başkan
vekillerine de veriyorum. 
AHMET YILDIRIM (Muş) – Dün sataşmada da sormadınız
Sayın Muş’a.
BAŞKAN – Nasıl?
AHMET YILDIRIM (Muş) – Dün sataşmada da Sayın Muş’a
sormadınız.
BAŞKAN – Soruyorum.
Dün… Çıkaralım tutanaklara bakalım, bırakın ya! 
Onun sorma takdiri de bendedir, hatta bazı durumlarda
sormuyorum, kendim fark ediyorum, fark ettiğimde de sormama gerek yok.
AHMET YILDIRIM (Muş) – Bir defa da bize sormadan söz
verin.
BAŞKAN – Kusura bakmayın, herkese aynı muameleyi
yapıyorum. Yani burada özgür, düzgün, adil bir şekilde yönetince de müdahale
ederseniz ondan sonra oturup başka türlü konuşmamız gerekecek.
AHMET YILDIRIM (Muş) – Nasıl konuşacağız Sayın Başkan?
BAŞKAN – Yani şu anda…
AHMET YILDIRIM (Muş) – Ben İç Tüzük’e göre konuşuyorum
sizinle.
BAŞKAN – Ben İç Tüzük’e göre yönetiyorum, ben İç
Tüzük’e göre yönetiyorum.
AHMET YILDIRIM (Muş) – Siz de benimle İç Tüzük’e göre
konuşun; başka türlü konuşamazsınız. 
BAŞKAN – Tamam işte. 
AHMET YILDIRIM (Muş) – Bu cümleyi kullanmanız da
talihsizce olmuştur. 
BAŞKAN – Siz şu anda İç Tüzük’e aykırı söylüyorsunuz,
60’a göre söz talep ediyor. Ben grup başkan…
AHMET YILDIRIM (Muş) – Başka türlü konuşamazsınız, başka
türlü konuşamazsınız bizimle!
BAŞKAN – Ben o zaman bakarım.
AHMET YILDIRIM (Muş) – Mesela, “başka türlü” ne
olabilir Sayın Başkan?
BAŞKAN – Ben o zaman her türlü talebinizi oturur
değerlendiririm, “Bu sataşmaydı.”, “İç Tüzük 60’tı...” 
AHMET YILDIRIM (Muş) – Tamam, bu İç Tüzük. Başka türlü
ne olabilir Sayın Başkan?
BAŞKAN – Her grup başkan vekili söz istediğinde vermek
zorunda değilim, otururum değerlendiririm, ona göre takdir bana aittir.
AHMET YILDIRIM (Muş) – “Başka türlü” keyfekeder mi
yöneteceksiniz?
BAŞKAN – Ben takdirimi bugüne kadar hep lehinize
kullandım, lütfen buna müdahale etmeyin. 
Buyurun Sayın Muş, 60’a göre kısa söz.
V.- AÇIKLAMALAR (Devam)
24.- İstanbul Milletvekili Mehmet Muş’un,
Muş Milletvekili Ahmet Yıldırım’ın sataşma nedeniyle yaptığı konuşmasındaki
bazı ifadelerine ilişkin açıklaması
MEHMET MUŞ (İstanbul) – Sayın Başkan, teşekkür
ediyorum. 
Bakın, Türkiye demokratik bir ülkedir, bir gece ansızın
seçim yapılmaz Türkiye’de, seçimlerin ne zaman yapılacağı bellidir. Herkes
seçime hazırlığını yapar, parti programını açıklar, milletin karşısına çıkar;
ona göre millet hangi görevi verirse -ya iktidar görevi verir ya muhalefet
görevi verir- herkes bu görevini yerine getirir. 
Bakın, açıklama çok açık. “Onlar kendi kuyularını
kazıyorlar. Öyle bir kriz yarattılar ki çok kısa süre içerisinde ‘Bir gece
ansızın gelebiliriz.’ diyorlar ya, bir gece ansızın gidebilirler. Bunun için
hazırlık yaptıklarını da zaten biliyoruz.” Burada “Demokratik bir yöntemle,
seçimlerle gidecekler.” diye bir ifade yok. 
Bir diğeri, Sayın Genel Başkanımız Suriye’deki terör
örgütüne karşı da, diğer bölgelerdeki terör örgütlerine karşı da bu ifadeyi
kullanmıştır. 
(Mikrofon otomatik cihaz tarafından kapatıldı) 
MEHMET MUŞ (İstanbul) – Yani bu, sadece Irak’ın
kuzeyinde yapılan bir referanduma yönelik bir ifade değil, terör örgütlerine
karşı kullanıldığını tüm kamuoyunun bildiği bir unsurdur ve şunu da ifade etmek
isterim: Hiç kimse kendisini Kürtlerin hamisi görmesin. Bizim iktidar olarak
Kürtlere karşı, Kürt vatandaşlarımıza karşı -etnik kökeni ne olursa olsun-
herhangi bir hasmane tutum içerisinde olmamız düşünülemez, kabul edilemez, şu
ana kadarki uygulamalarımız da zaten bunun tam tersini söylemektedir.
Teşekkür ediyorum.
BAŞKAN – Teşekkür ediyorum.
AHMET YILDIRIM (Muş) – Sayın Başkan…
BAŞKAN – Sayın Yıldırım, buyurun 60’a göre…
Size de sormuyorum nedenini. 
25.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
AHMET YILDIRIM (Muş) – Sayın Başkan, öncelikle, şunu
içtenlikle ifade edeyim: Benim, bu Meclisin üyesi olan herhangi birine söz
vermenizden ve sözünü uzatmanızdan, emin olmalısınız ki zerrece rahatsızlığım
yok; buna, az önce itiraz ettiğim Sayın Muş dâhil. Ben asla “Ona niye söz veriyorsunuz?”
falan demedim, sadece, ona sergilemiş olduğunuz rahat yaklaşımı bütün partilere
ve muhalefete de İç Tüzük’e göre sergilemekle sorumlusunuz burayı yönetirken
diye ifade ettim. 
Biz Sayın Muş’un şu Genel Kurulu geren, provokasyona
zemin sunan bu yaklaşımlarına artık alıştık ve çok fazla kıymeti de kalmadı
çünkü sıkça tekrarlanan yöntemler aşınıyor ve alabildiğine kendi kendini boşa
çıkaran yaklaşımlara dönüyor. Bu yaklaşımı gösterenler, genelde, farklı
ilişkileri sonradan açığa çıkan kişiler oluyor.
(Mikrofon otomatik cihaz tarafından kapatıldı) 
AHMET YILDIRIM (Muş) – Şimdi, kendisine soruyoruz:
Acaba byLock’la, başka yerlerle ilişkisi var da mı bu kadar bu Meclisi geriyor
ve bu Meclis üzerinden bir provokasyon yaratmaya çalışıyor?
Teşekkür ederim.
MEHMET MUŞ (İstanbul) – Sayın Başkan…
BAŞKAN – Birleşime on dakika ara veriyorum.
Kapanma Saati: 15.01
İKİNCİ OTURUM
Açılma Saati: 15.22
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Mücahit DURMUŞOĞLU
(Osmaniye)
-----0-----
BAŞKAN – Sayın milletvekilleri, Türkiye Büyük Millet
Meclisinin 6’ncı Birleşiminin İkinci Oturumunu açıyorum.
Şimdi gündeme geçiyoruz.
Başkanlığın Genel Kurula sunuşları vardır.
Türkiye Büyük Millet Meclisi Başkanlığının bir
tezkeresi vardır, okutup bilgilerinize sunacağım.
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Şili Parlamentosu Şili-Türkiye Parlamentolararası Dostluk Grubu
Başkan Yardımcısı ve And Parlamentosu Başkan Yardımcısı Milletvekili Romilio Gutierrez
ve And Parlamentosu Başkanı Milletvekili Fernando Meza'nın Türkiye Büyük Millet
Meclisinin konuğu olarak ülkemize resmî bir ziyarette bulunmasının Türkiye
Büyük Millet Meclisi Başkanlık Divanının 3/10/2017 tarihli ve 122507 sayılı
Kararı’yla uygun bulunduğuna ilişkin tezkeresi (3/1198)
Sayı: 83924060-120.03/123480
10/10/2017
Türkiye Büyük Millet Meclisi
Genel Kuruluna
Şili Parlamentosu Şili-Türkiye Parlamentolararası
Dostluk Grubu Başkan Yardımcısı ve AND Parlamentosu Başkan Yardımcısı
Milletvekili Romilio Gutierrez ve AND Parlamentosu Başkanı Milletvekili
Fernando Meza'nın Türkiye Büyük Millet Meclisinin konuğu olarak ülkemize resmî
bir ziyarette bulunması Türkiye Büyük Millet Meclisi Başkanlık Divanının
3/10/2017 tarihli ve 122507 sayılı Kararı’yla uygun bulunmuştur.
Söz konusu heyetin ülkemizi ziyareti 28/3/1990 tarihli
ve 3620 sayılı Türkiye Büyük Millet Meclisinin Dış İlişkilerinin Düzenlenmesi
Hakkında Kanun'un 7'nci maddesi gereğince Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi 
 Başkanı

BAŞKAN – Bilgilerinize sunulmuştur. 
Şimdi, Milliyetçi Hareket Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri 
1.- MHP Grubunun, MHP Grup Başkan Vekili
Samsun Milletvekili Erhan Usta tarafından, büyükşehir belediyesi statüsündeki
illerin, köy ve mahallelerin yaşadığı sıkıntıların araştırılması, tespiti ve
mağduriyetlerinin giderilmesi amacıyla 11/10/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 11 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
11/10/2017
Türkiye Büyük Millet Meclisi Başkanlığına
Danışma
Kurulunun 11/10/2017 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını arz
ederim. 
Saygılarımla. 
 Erhan
Usta
 Samsun
 MHP
Grup Başkan Vekili
Öneri: 
11 Ekim 2017 tarih, 2414 sayıyla Türkiye Büyük Millet
Meclisi Başkanlığına verilen MHP Grup Başkan Vekili ve Samsun Milletvekili
Erhan Usta’nın büyükşehir belediyesi statüsündeki illerimizin, köy ve
mahallelerimizin yaşadığı sıkıntıların araştırılması, tespiti ve
mağduriyetlerin giderilmesi amacıyla Meclis araştırması açılmasına dair
önergemizin görüşmelerinin 11/10/2017 Çarşamba günkü birleşiminde yapılması
önerilmiştir.
BAŞKAN – Önerinin üzerinde ilk söz, öneri sahibi
Milliyetçi Hareket Partisi Grubu adına Mersin Milletvekili Baki Şimşek’e
aittir. 
Buyurun Sayın Şimşek. (MHP sıralarından alkışlar)
Lütfen süresinde tamamlayalım.
Buyurun, süreniz beş dakikadır.
MHP GRUBU ADINA BAKİ ŞİMŞEK (Mersin) – Sayın Başkan,
değerli milletvekilleri; 6360 sayılı Büyükşehir Yasası’yla kapatılan köy ve
mahallerimizin yaşadığı sıkıntıların araştırılması, tespiti ve mağduriyetlerin
giderilmesi adına, Milliyetçi Hareket Partisi grup önerisi üzerinde söz almış
bulunmaktayım. Aziz Türk milletini ve yüce Meclisi saygılarımla selamlıyorum.
Sosyal, ekonomik ve siyasi birçok risk taşıyan bu
Kanun’un yürürlüğe girmesiyle birlikte yeni kurulan ve sınırları genişleyen bütün
büyükşehirlerde köy ve belde belediyelerinin tüzel kişiliği kaldırılmıştır. Bu
yerlerdeki köyler mahalle olarak, belediyeler ise belde isimleriyle tek mahalle
olarak ilçenin belediyesine katılmıştır. Hayata geçirilen bu kanunla beraber
mahalleye dönüştürülen köylerde ve beldelerde vatandaşlarımız birçok sorunla
karşı karşıya kalmaktadır. Maalesef, yetkilerin bir kısmı büyükşehir
belediyesine, bir kısmı ilçe belediyelerine bağlanmıştır. Köylerin yollarının
yapımı büyükşehir belediyesine ama köy içi yolların yapımı ilçe belediyesine
verilmiştir. İçme suyuyla ilgili olan yetki büyükşehir belediyesine, çöp
toplama yetkisi ilçe belediyesine verilmiştir.
Düşünebiliyor musunuz Mersin’in Yenice’den Anamur’a 400
kilometre, Anamur’un kuzeyine doğru gidildiği zaman da 70-80 kilometre, en az
450-500 kilometrelik bir yerdeki cenaze hizmeti büyükşehir belediyesi
tarafından sağlanmaktadır. O mezarlıktaki otların biçilmesi bile büyükşehir
belediyesi tarafından yapılmaktadır. İlçe belediyeleri şu anda bir daire
başkanlığı ve şube müdürlüğü boyutuna düşürülmüştür. İlçe belediyelerinin
inşaat ruhsatı verme ve çöp toplama dışında doğru dürüst bir yetkisi
kalmamıştır. Büyükşehrin sadece bir fen işleri müdürlüğünün ya da yol
müdürlüğünün bütçesi kadar koskoca bir ilçe belediyesinin bütçesi yoktur. 
Ayrıca, bu yasayla beraber, vatandaşlarımız,
planlamayla ilgili de birçok sorunla karşı karşıya kalmaktadır. Türkiye’nin
terör ve işsizlikten sonraki en önemli sorunu planlamadır. Şu anda, köyleri
mahalle yapmışız, adını değiştirmişiz, “Siz mahalle oldunuz.” demişiz yalnız,
köyler yine Plansız Alanlar İmar Yönetmeliği’ne göre ruhsat almak zorunda.
Dolayısıyla, uygun arsa da üretilmediği için, imar planları olmadığı için,
vatandaşlar eski usul, gidip kaçak inşaat yapıyorlar. Kaçak inşaat yapan
vatandaşlar elektrik abonesi olacaklar, “‘Efendim, muhtardan 2004 yılından önce
yapılmıştır.’ diye yazı alın gelin.” diyor TEDAŞ. Şimdi, muhtar da biliyor,
vatandaş da biliyor, TEDAŞ da biliyor bu binanın hangi tarihte yapıldığını ama
böyle bir yazı alamaz ise TEDAŞ elektrik bağlamıyor. Şimdi, muhtar kendi
köylüsüyle karşı karşıya geliyor, belediye kendi vatandaşıyla karşı karşıya
geliyor ve sorun çözülmüyor. Köylerde arsa üretmeden, köylerin planını
yapmadan, altyapısını yapmadan çıkartılan yasa, maalesef çok sayıda insanımızı
mağdur etmektedir. 
Ayrıca belediyelerle ilgili gayrimenkul devirlerinde
çok sayıda sorunla karşılaşılmaktadır. İktidar belediyelerine, o il sınırı
içerisindeki hazineye ait olan birçok gayrimenkul ve özel idareye ait olan birçok
gayrimenkul devredilmesine rağmen muhalefet belediyelerine bu devirler
yapılmamıştır. Bir büyükşehir belediyesi, her vatandaşın her köylünün içtiği
sudan sorumlu olacak, su kaynağıyla ilgili bir yetki almak istediği zaman
aylarca, yıllarca hazineyle -su kaynağının olduğu- ve orman müdürlükleriyle
izin alma mücadelesi yapacak. Bu şekilde işlerin çözülmesi mümkün değil.
Altyapı yapacak, arıtma tesisi yapacak, maalesef bulunduğu yer hazinenin veya
orman veya ormandan bir geçiş yapılmak zorundaysa aylarca prosedürle
uğraşılıyor. 
Mersin Büyükşehir Belediyesi, sahilleri mafyanın
elinden kurtarma mücadelesi veriyor, işgal edilmiş sahiller. Bununla ilgili
hazineden kiralama yapıyor, hazine sadece Mersin merkezdeki sahillerle ilgili 1
trilyon kira bedeli koyuyor ama AKP’li belediyeler bu tahsislerin tamamını
bedavaya alıyorlar. Türkiye'nin birçok yerinde… 
Ankara metrosu Ulaştırma Bakanlığına devredildi ama
Adana Büyükşehir Belediyesi MHP’li olduğu için metro hâlâ Adana Büyükşehir
Belediyesinin sırtında. Belediye her ay gelirlerinin yüzde 40’ını metro borcuna
yatırıyor, çalışmayan metronun borcunu ödemekle meşgul ve vatandaşa yapacak
olduğu hizmetleri yapamıyor. 
Ben buradan Sayın Başbakana ve Ulaştırma Bakanına
sesleniyorum: Adil davranın, Ankara metrosunu nasıl Bakanlığa devretmişseniz
Adana metrosunu da Ulaştırma Bakanlığı olarak devralın. Buradan bütün Adana
milletvekillerine, bölge milletvekillerine ve bakanlara sesleniyorum: Adana
halkının hakkını gasbediyorsunuz, Adanalıların alacak olduğu hizmetleri engelliyorsunuz.

Bu duygu ve düşüncelerle hepinize saygılarımı
sunuyorum. (MHP sıralarından alkışlar) 
BAŞKAN – Teşekkür ediyorum Sayın Şimşek. 
Şimdi, diğer siyasi parti gruplarından HDP Grubu adına
Mardin Milletvekili Mithat Sancar. 
Süreniz üç dakikadır.
Buyurun. 
HDP GRUBU ADINA MİTHAT SANCAR (Mardin) – Sayın Başkan,
değerli milletvekilleri; yerel yönetimlerle ilgili konuşulması gereken temel
sorun kayyum sistemidir. Türkiye’de yerel yönetim sistemi diye bir şey
kalmamıştır. Yerel yönetimlerden söz edebilmek için genel karar organlarının
seçimle iş başına gelmiş olması gerekiyor. Seçimle iş başına gelmiş 89
belediyenin başkanları görevden alındı, yerlerine kayyum atandı. “Neden kayyum
atandı?” diye sorduğunuzda, hamasi açıklamalar dışında herhangi bir bilgi yok.
Mardin Büyükşehir Belediyesiyle ilgili, milletvekili olduğum şehirle ilgili
burada pek çok propaganda yapıldı. Aylarca, hatta yılı aşan süre boyunca
müfettişler belediyede çalıştılar ve bizzat kendileriyle görüştüğümüzde “Bir
şey bulamıyoruz ama çalışmak zorundayız.” dediler. Tek bir yolsuzluk, tek kuruş
yolsuzluk, tek kuruş usulsüzlük yok orada; bir tane yargı kararı yok orada ama
olağanüstü hâli fırsat bilerek, bir darbe girişimini -maalesef- kendi darbesi
için bir fırsata çevirerek kayyum sistemini getirdiler. Normal zamanda
yapamadıklarını, olağan zamanda yapamadıklarını olağanüstü hâli fırsat hâline
getirerek yaptılar. 
Burada torba kanun tartışılırken bakanlarla da, AKP
grup başkan vekilleriyle de uzun uzun görüşmeler yapmıştık ve kayyum
düzenlemesinin gelmeyeceğini söylemişlerdi, çekmişlerdi kanundan ama daha sonra
bir kanun hükmünde kararnameyle bunu geri getirdiler. 
Peki, atadıkları kayyumlar ne yapıyor? Atadıkları
kayyumların bir kısmı, küçümsenmeyecek bir kısmı Kürt düşmanlığı yapıyor,
Kürtçe isimleri siliyor, anıtları yıkıyor, şehirdeki sokakların isimlerini
değiştiriyor ve hepsinde de Kürtçe hedef alınıyor. İkincisi: Birer il başkanı
gibi, ilçe başkanı gibi hareket ediyorlar. Nereden alıyorlar bu cesareti? İnsan
biraz mahcup olur, utanır. Halkın iradesiyle gelmemişsin; sen orada şov yapma
hakkını, cüretini nereden alıyorsun? 
Bir şey daha: Hadi, bizim belediyelere kayyum atandı;
kendi belediyelerine de kayyum atıyorlar. Demokrasiyi kökten kaldırdılar. Sayın
Topbaş neden görevden alındı? Kamuoyunun bilme hakkı var. Melih Gökçek’le ne
pazarlıklar yürütülüyor? Evet, belediyelerle ilgili temel sorun budur. Halkın
iradesi bütünüyle yok sayılmaktadır, demokrasi burada ağır bir biçimde darbe
yemektedir.
Teşekkürler. (HDP sıralarından alkışlar)
BAŞKAN – Teşekkür ediyorum.
Şimdi söz sırası Antalya Milletvekili Mustafa Akaydın’a
aittir.
Sayın Akaydın, buyurun. (CHP sıralarından alkışlar)
CHP GRUBU ADINA MUSTAFA AKAYDIN (Antalya) – Sayın
Başkan, değerli milletvekilleri; ben de sözlerime dünya kız çocuklarına mutlu,
barış içinde, erkeklerle eşit koşullarda, çağdaş ve modern bir gelecek
dileyerek başlamak istiyorum. Benden önce konuşan her iki hatibin
eleştirdikleri noktalara ben de aynen katılıyorum. 
Bu ifadeden sonra, sayın milletvekilleri, şunu söylemek
isterim: Bundan tam beş yıl önce, bir sonbahar günü, sabaha karşı, ansızın
getirilen -bu moda deyimiyle- bir yasayla 6360 sayılı Bütünşehir Yasası
bildiğiniz gibi Meclisimizden geçti. Neden ansızın diyorum? Bu yasa
geçirilirken alakadar olan ne sivil toplum örgütlerine danışıldı ne muhalefetin
görüşü alındı ne bu konudaki bilim adamlarının görüşü alındı ne de dünya
örneklerine saygı gösterildi. Bence bu siyasi bir yasaydı çünkü 14 yeni il
Kocaeli ve İstanbul gibi bütünşehir yapılırken bu illerin bir kısmının belediye
başkanlıkları kırsal alandaki AKP oylarının farazi fazlalığına dayanılarak
kazanılabileceği düşünülüyordu. Bu operasyon Antalya’da biraz da siyasi
yolsuzlukla birlikte ama diğer bazı illerde de doğal akışıyla birlikte başarılı
da oldu. Nitekim Ordu Belediyesini CHP Antalya’da olduğu gibi kaybetti,
Eskişehir Belediyesini güç koşullarda kazandı gibi. Bence bu bir siyasi
operasyondu. Bunun hiçbir şekilde akılla mantıkla ilgisi yoktu arkadaşlar.
Bakın, biz o zaman CHP’li bir heyet olarak Sayın Cumhurbaşkanını ziyarete
gittik, dedik ki: “Bunu veto edin, şu şu sakıncaları var.” Fransa örneğini
verdik, 36 bin belediye var Fransa’da. “Bu bir yerelleşme değil, tam tersine,
merkezîleşmedir." dedik, sözlerimizi dinletemedik ve sözlerimizin bir
bölümünde de bunlarla birlikte köyde yaşamın çok zor hâle geleceğini söyledik.
Bildiğiniz gibi, beş yıllık bir süre tanındı, bu beş yıllık süre 30 Martta
doluyor ve 30 Martta köyde yaşam çekilmez hâle gelecek, sanıyorum, kırsal nüfus
şu anda yüzde 17’ye düşmüş durumda Türkiye'de. Kalan son yüzde 17’yi de biz bu
şekilde kaybedeceğiz. 
Değerli arkadaşlar, Antalya Belediyesini 930 milyon
liralık bütçe yaparak kapattım, bu sene yapılan bütçe 2 milyon 250 bin lira ama
Antalya’nın 15 kat arttı yüzölçümü, nüfusu 2 kat arttı. O zaman 500 milyon
dolardı bütçe, şimdi 600 milyon dolar. Antalya Belediyesi hiçbir iş yapamıyor
arkadaşlar, bu hizmetleri yerine getiremiyor ve şu anda 1 metrekare bile yeni
asfalt çalışması üç buçuk yılda Antalya’da yapılmamıştır; hepsini Karayolları
yapıyor, açık söylüyorum bunların hepsini ve şu anda da köylü büyük bir panik
içinde; mart ayında suyuna, harçlarına, vergilerine gelecek zammı bekliyor
değerli arkadaşlar.
Hepinize sevgiler, saygılar sunuyorum.
Teşekkür ederim. (CHP sıralarından alkışlar) 
BAŞKAN – Teşekkürler.
Öneri üzerinde son söz, Kocaeli Milletvekili Cemil
Yaman’a aittir.
Buyurun Sayın Yaman. (AK PARTİ sıralarından alkışlar)
AK PARTİ GRUBU ADINA CEMİL YAMAN (Kocaeli) – Sayın
Başkanım, değerli milletvekilleri; 13 ilde büyükşehir belediyesi ve 26 ilçe
kurulmasıyla ilgili bazı kanun ve kanun hükmünde kararnameyle değişiklik
yapılmasına dair kanun ile birlikte köy ve mahallelerimizde yaşanan
sıkıntılarla ilgili AK PARTİ Grubu adına söz almış bulunuyorum, bu vesileyle
sizleri saygıyla selamlıyorum.
2004 yılında Kocaeli ve İstanbul illeri
il sınırları mücavir alan olarak pilot büyükşehirler yapılmıştır. Pilot
büyükşehir olarak kabul edilen bu iki ilin başarılı olması sonucu 2008 yılında
çıkarılan yasayla birlikte büyükşehirlerde bulunan belde belediyeleri
kapatılarak yeni ilçeler kurulmuştur. Değişimine şahit olduğum, yaşadığım şehir
olan Kocaeli’yi örnek vermem gerekirse 44 belediyesi olan Kocaeli 12 ilçe
belediyesine dönüştürülmüştür. Birçok belde belediyesi daha önce bırakın hizmet
etmeyi işçi maaşlarını ödeyemeyen, borç batağında olan belediyelerken bu
yasayla birlikte ilçelerde dönüşümle halkımızın yaşam kalitesi artırılmış,
özellikle AK PARTİ öncesi hükûmetlerin bile yapamadığı hizmetleri yapar hâle
gelmiştir. Örneğin, birçok beldenin bırakın altyapıyı, üstyapısı bile doğru
dürüst yokken, yapılan değişiklik sonucu büyükşehir belediyeleri ve ilçe
belediyelerinin asli işi olan hizmetlerin dışında devasa projelere imza
atmışlardır. 2009 yılında Kocaeli Büyükşehir Belediyesi yalnız Gebze’mizde ilk
döneme ait altyapıya 170 milyon TL ayırmıştı, yatırım yapmıştı. Yıllardır
beklenen Osman Hamdi Bey Kültür Merkezi tamamlanmış ve halkımızın hizmetine
sunulmuştur. Tüm ilçelerde ilçe belediyeleriyle birlikte büyükşehirlerimizde
ortak projelerle halkın hayatı kolaylaştırılmıştır. Büyükşehir Yasası çıkmamış
olsaydı Kocaeli’mizde, büyükşehirlerimizde bu altyapı, bu yatırımlar
yapılamazdı. 
Kocaeli Büyükşehir Belediyemiz her yıl,
mesela 1 milyon ağaç dikmekte, SEKA Parkı gibi devasa parklar yapılmakta.
Büyükşehir Yasası öncesi Körfez’de bırakın yüzmeyi, çevresinde gezilmezken,
yapılan arıtma tesisleriyle birlikte bugün evsel ve sanayi atıklarının yüzde
99’u arıtılmakta ve artık Körfez’imiz her geçen gün yeni deniz ürünleriyle,
yeni balık çeşitleriyle tanışmaktadır. Bütün canlıların yaşadığı ve mavi
bayrakları olan plajlara sahiptir bugün Körfez’imiz. 
Bu yasa çıkmamış olsaydı Kocaeli’miz ve
diğer büyükşehirlerimiz bu hâle gelemezlerdi. Kocaeli’mizi bırakın, ilçeleri,
bütün köy yolları sıcak asfaltla kaplanmış, büyükşehir belediyemiz kendi
imkânlarıyla Namazgah Barajı’nı yapmıştır ve bunu uzatmak mümkün. Eğer bugün
büyükşehirler yeteri kadar hizmet almamışsa, AK PARTİ belediyeciliğiyle
tanışmamış belediyeler, inşallah, en yakın zamanda AK PARTİ belediyeciliğiyle
tanışırlar. 
Bu vesileyle, Aliağa’da yaşanan patlamada
hayatını kaybeden kardeşlerime Allah’tan rahmet diliyorum, yaralı
kardeşlerimize acil şifalar diliyorum ve hepinizi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ediyorum. 
Milliyetçi Hareket Partisi Grup önerisini
oylarınıza sunuyorum…
RAMAZAN CAN (Kırıkkale) – Başkanım, karar
yeter sayısı istiyoruz.
BAŞKAN – Karar yeter sayısı arayacağım.
Öneriyi kabul edenler… Kabul etmeyenler…
Karar yeter sayısı yoktur. 
Birleşime on dakika ara veriyorum. 
Kapanma
Saati: 15.40
ÜÇÜNCÜ OTURUM
Açılma Saati: 16.00
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Mücahit DURMUŞOĞLU
(Osmaniye)
-----0-----
BAŞKAN – Türkiye
Büyük Millet Meclisinin 6’ncı Birleşiminin Üçüncü Oturumunu açıyorum.
Milliyetçi
Hareket Partisi grup önerisinin oylamasında karar yeter sayısı bulunamamıştı,
şimdi öneriyi tekrar oylarınıza sunacağım ve karar yeter sayısı arayacağım:
Kabul edenler… Kabul etmeyenler… Öneri kabul edilmemiştir, karar yeter sayısı
vardır. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım, oylarınıza sunacağım. 
2.- HDP Grubunun, Grup Başkan Vekili Muş
Milletvekili Ahmet Yıldırım tarafından, cezasızlık veya yasaların demokratik
tahayyülleri zorlayan yetki tanımlamalarının araştırılması amacıyla 11/10/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 11 Ekim 2017 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
11/10/2017
Türkiye Büyük Millet Meclisi Başkanlığına
Danışma
Kurulu’nun 11/10/2017 Çarşamba günü (bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 

 Ahmet
Yıldırım
 Muş
 Grup
Başkan Vekili
Öneri: 
11 Ekim 2017 tarihinde Muş Milletvekili Grup Başkan Vekili
Ahmet Yıldırım tarafından verilen 5572 sıra numaralı “Cezasızlık veya yasaların
demokratik tahayyülleri zorlayan yetki tanımlamalarının araştırılması amacıyla”
Türkiye Büyük Millet Meclisine verilmiş olan Meclis araştırma önergesinin diğer
önergelerin önüne alınarak görüşmelerinin 11/10/2017 Çarşamba günkü
birleşiminde yapılması önerilmiştir. 
BAŞKAN –
Önerinin üzerinde ilk söz -öneri sahibi- Halkların Demokratik Partisi Grubu
adına Batman Milletvekili Ayşe Acar Başaran’a aittir. 
Buyurun Sayın
Acar Başaran. (HDP sıralarından alkışlar) 
HDP GRUBU ADINA
AYŞE ACAR BAŞARAN (Batman) – Sayın Başkan, değerli milletvekilleri; ben,
maalesef İç Tüzük’teki kısıtlama nedeniyle beş dakika içerisinde hiçbir şehir
ayrımı yapmadan, Türkiye’nin en güneyinden en kuzeyine, en doğusundan en
batısına yaşanan işkence olayları ve orantısız müdahalelerle ilgili
konuşacağım. 
Evet arkadaşlar, özellikle 2015 yılından bu yana insan
hakları ve özgürlükleri açısından inanılmaz bir geriye gidişin olduğunu çok
açık ve net bir şekilde görmekteyiz. Bunların bir kısmı zaten son günlerde
gördüklerimizdi, birazdan detaylarıyla bunların bir kısmını söyleyeceğim. Ama
İHD’nin bu konuda bir raporu var, bence onu çok dikkatli bir şekilde incelemek
gerekiyor. 2015 yılında, sadece 2015 yılında İHD’ye göre 5.671 kişi işkenceye
maruz kaldığını söylemiş. Yine, 2016 yılında sadece gözaltında işkenceye
uğradığını söyleyen kişi sayısı 1.458 yani bu, sadece İHD’ye başvuranlar, bir
şekilde İHD’ye gidip derdini anlatabilenler.
Evet arkadaşlar, ben yine birkaç örnekle devam edeyim.
Aslında birkaç gün önce sosyal medyada hepimizin gördüğü bir olay vardı, Muğla
meselesi. 7 kişi gözaltına alınmıştı çıplak bir şekilde, ters kelepçeyle,
asfaltın üzerine yatırılmış, işkenceye maruz bırakılmış, kaburgaları kırılmış.
Avukatların beyanlarına göre yüzlerinde işkencenin izleri çok açık ve net bir
şekilde görülmekteydi ve bu işkence basına bir şekilde servis edildi. Peki,
bunlarla ilgili şu ana kadar bir işlem var mı? Yok.
Yine, birkaç gün önce, eğer bir şekilde basına yansımasa
“çakmak gazı zehirlenmesi” diyecekleri bir vaka vardı, Yiğitcan’ın meselesi ama
sonra öğrendik ki çakmak gazı zehirlenmesi değil, 2 polis tarafından
darbedilmiş yani katledilmişti, işkenceyle katledilmişti.
Evet arkadaşlar, yine bununla beraber daha dün sadece
kayıplarını anmak isteyenler en az müdahaleyle biber gazına, suya boğuldular.
Yani Türkiye’de en ufak bir basın açıklaması yapanlar, en ufak bir şekilde
iktidara karşı tepkisini göstermeye çalışanlar gazla, tazyikli sularla,
işkencelerle saçlarından yerlerde sürüklenerek gözaltına alınıyorlar. Bunun
yine bir başka örneği, Veli Saçılık. Veli Saçılık tek kolunu devlet şiddetiyle
kaybetti ama her gün “İşimi istiyorum.” eylemi yapıyor, her eylem sonrasında
darbedilerek, işkenceye maruz bırakılarak gözaltına alınıyor. Sadece kendisi
değil, annesi de yerlerde sürüklenerek gözaltına alınıyor. Peki, iktidarımız ne
yapıyor? Annesine polise mukavemetten dava açtırıyor, soruşturma başlatılıyor.
İşte böyle bir Türkiye gerçekliği içerisindeyiz değerli arkadaşlar.
Ve yine, bu süreç içerisinde özellikle kadına şiddetle
ilgili, cinsel şiddetle ilgili birçok vaka bize ve kamuoyuna yansımıştır.
Bunlardan bir kısmı; Kevser Eltürk’ün zaten basına ve kamuoyuna yansıyan
çıplak, işkenceye uğramış cenazesinin teşhiri vardı, bunun yanında Diyarbakır
Emniyetinde cinsel işkenceye uğradıklarını söyleyenler vardı, yine Elâzığ
Emniyetinde bu şekilde cinsel işkenceye uğradığını beyan edenler vardı.
Şimdi, değerli arkadaşlar, bu Anayasa’nın kapak rengini
değiştirince Anayasa’nın içeriği değişmiyor. Ben size “ama”sız, “fakat”sız bir
madde okuyayım. Anayasa’nın 17’nci maddesi -hiç beğenmediğiniz, “darbe
anayasası” dediğiniz Anayasa, hepimizin dediği- şunu diyor: “Kimseye -ama hiç
kimseye, ‘ama’ yok, ‘fakat’ yok, kimliği yok, hiç kimseye- işkence ve eziyet
yapılamaz; kimse insan haysiyetiyle bağdaşmayan bir cezaya veya muameleye tâbi
tutulamaz.” Anayasa’nın amir hükmü, emredici hükmü; herkes için geçerli.
Yine, bunun yanında, siz 2014 yılında güya 80 darbesini
araştırmak için bir madde eklediniz TCK’ya, 77’nci madde, insanlığa karşı suçu
düzenlediniz ve insanlığa karşı suç içerisinde sayılanlardan biri kasten
öldürme ve işkencedir. İşkence, insanlığa karşı suçtur, değerli arkadaşlar,
zaman aşımı yoktur.
SİHA’larla biz nasıl yargısız infazların yapıldığını
gördük. O SİHA’lar hâkim oldu, savcı oldu, cellat oldu insanları katletti ama
çözüm önce yüzleşmekten başlar. Gelin, kendi gerçekliğimizle yüzleşelim
diyorum.
Teşekkür ederim. (HDP sıralarından alkışlar) 
BAŞKAN – Teşekkür ediyorum.
Sayın Muş, 60’a göre, buyurun.
V.- AÇIKLAMALAR (Devam)
26.- İstanbul Milletvekili Mehmet Muş’un,
Batman Milletvekili Ayşe Acar Başaran’ın HDP grup önerisi üzerinde HDP Grubu
adına yaptığı konuşmasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan,
geçtiğimiz dönemlerde de kamuoyunda bir tartışma çıkmıştı özellikle insansız
hava araçları ve silahlı insansız hava araçlarıyla alakalı. Terörle mücadelede
etkin şekilde kullanılan bu iki savunma aracının hedefi vatandaşımızın can ve mal
güvenliğini tehdit eden illegal terör örgütü mensuplarının bertaraf edilmesidir
ve bunlar onlara karşı operasyon gerçekleştiren güvenlik güçlerinin irtibat,
koordinat almasını sağlayan hava araçlarıdır. Bunların hâkim, cellat, savcı
gibi olma yetenekleri bulunmamaktadır, teröre karşı etkin şekilde
kullanılmaktadır ve kullanılacaktır.
Teşekkür ediyorum.
BAŞKAN – Halkların Demokratik Partisi grup önerisi…
AYŞE ACAR BAŞARAN (Batman) – Başkanım, ben de bir
açıklama getirmek istiyorum bu konuyla ilgili 60’a göre.
BAŞKAN – Şimdi siz kanaatinizi söylediniz, o da
söyledi.
AYŞE ACAR BAŞARAN (Batman) – Yok, sadece kısa bir
açıklama yapacağım bu SİHA’larla ilgili o kadar, sadece kısa bir açıklama. 
BAŞKAN – Peki, 60’a göre size de söz veriyorum.
Öyle polemiklerle uzatmayalım lütfen.
AYŞE ACAR BAŞARAN (Batman) –Yok, uzatmayacağım. 
27.- Batman Milletvekili Ayşe Acar
Başaran’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
AYŞE ACAR BAŞARAN (Batman) – Ben bir daha belirtmek
istiyorum, insanlığa karşı suçlar içerisinde yargısız infaz da geçer ve
SİHA’lar tamamen yargısız infaz araçlarıdır çünkü SİHA’lar hedeflerini tespit
eder, kendilerine göre suçlu kabul eder ve buna göre cezalandırır. Yani az önce
de söylediğim gibi “SİHA” demek “savcı, hâkim ve cellat” demek. Bakın bu tür
bir uygulama insanlığa karşı suçtur. Bugün iktidar iktidarda olduğu için bir
şekilde uygulanmayabilir ama zaman aşımı işlemez, zamanı ve yeri geldiğinde bir
şekilde bu konuda kararlı olanlar yargılanır ve hiç kimse de bu sorumluluktan
kurtulamayacaktır, bunu bir kez daha söylüyorum.
Yine, bizim bir raporumuz var bu konuyla ilgili,
oradaki kişilerin sivil olduğu da netti. Hoş, dediğim gibi, sivil olup olmaması
da çok önemli değil; bu ülke eğer bir kabile devleti değilse, hukuk devletiyse
hukuk karşısına çıkarılır ve ona göre cezası belli olur ve cezalandırılır. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Muş
Milletvekili Ahmet Yıldırım tarafından, cezasızlık veya yasaların demokratik
tahayyülleri zorlayan yetki tanımlamalarının araştırılması amacıyla 11/10/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 11 Ekim 2017 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN – Evet, diğer siyasi parti grupları adına ilk
söz Muğla Milletvekili Mehmet Erdoğan’a aittir. 
Buyurun Sayın Erdoğan. (MHP sıralarından alkışlar) 
MHP GRUBU ADINA MEHMET ERDOĞAN (Muğla) – Sayın Başkan,
değerli milletvekilleri; HDP grup önerisi hakkında Milliyetçi Hareket Partisi
Grubu adına söz almış bulunmaktayım. Bu vesileyle yüce heyetinizi ve ekranları
başında bizleri izleyen değerli vatandaşlarımızı saygıyla selamlıyorum. 
Ülkemiz, eli kanlı PKK terör örgütü ve FETÖ başta olmak
üzere, IŞİD, DHKP-C gibi birçok terör örgütüyle aynı anda mücadele etmektedir.
Bu mücadeleyi sürdüren güvenlik güçlerimiz ise birçok başarılı operasyona imza
atmaktadır, terör örgütlerine nefes aldırmamaktadır. Bu kahramanca mücadelenin
son örneklerinden birisi de geçtiğimiz günlerde Muğla’da alan edinme ve eylem
yapma çabası içinde olan PKK’lı teröristlere indirilen darbedir. Gördüğümüz
kadarıyla güvenlik güçlerimizin yanlarında silah, mühimmat ve canlı bomba
yeleği olan PKK’lı katil sürüsünü etkisiz hâle getirmesini hazmedemeyenler
bulunmaktadır. 
Efendim, yeni ilçemiz Seydikemer’de yakalanan
teröristlerin üzerindeki elbiseler çıkarttırılmış, yere yatırılmış, ters
kelepçe yapılmış vesaire. Şimdi ben de sizlere sormak istiyorum: Bu PKK’lı kan
emicilere güvenlik prosedürü gereği yere yatırılmayıp koltuk mu tahsis
edilecekti? Üzerlerindeki patlayıcılarla tüyü bitmemiş sabilerin kanına girecek
olan bu hainlerin ellerine kelepçe yerine çiçek mi verilecekti? Akla hayale
gelmeyecek usullerle vücutlarını âdeta bir ölüm makinesi hâline getiren,
masumları hedef alan bu teröristlerin üzerindeki elbiseler çıkartılarak güvenli
bir şekilde üst taraması yapılmayıp onlara takım elbiseler mi hediye
edilecekti? Diğer yandan, Köyceğiz’de güvenlik güçlerimizle çatışmaya girip 5
tanesi öldürülen, bir diğeri de yakalanacağını anlayınca kendisini patlatan, 1
binbaşımızı yaralayan PKK’lı teröristler güzel Muğla’mıza çiçek toplamaya mı
gelmişler?
Değerli milletvekilleri, burası Türkiye
Cumhuriyeti’dir, Türkiye Cumhuriyeti’nin bir karış toprağında gözü olanın sonu
o toprağın altıdır. Şanslıysa yüce Türk adaletinin huzuruna da çıkabilir. 
Gecesini gündüzüne katıp aziz Türk milletinin huzuru
için çabalayan güvenlik güçlerimiz aynı zamanda kendilerine kanunlarımızın
verdiği yetkilerini kullanarak görevlerini yapmaktadırlar. Eğer kendilerine
verilen yetkilerin dışına çıkanlar varsa bunlarla ilgili somut bilgi ve
belgeleri paylaşarak gereğinin yapılmasını İçişleri Bakanlığından ve Hükûmetten
isteme hakkımız elbette ki saklıdır. Ancak bize düşen, sapla samanı
karıştırmadan siyaset yapmak ve ülkemizin terörle mücadelesini başarıyla
sonuçlandırmaktır. Teröristlerle mücadele eden güvenlik güçlerimizin elbette
kendi can güvenliğini sağlayacak tedbirleri alma hakları da vardır. Bu
bakımdan, yapılan işlerin hepsi doğrudur, yerindedir ve terörle mücadele
konusunda yapılan haklı eylemlerin hepsini destekliyoruz. Ancak yanlış yapan
varsa da bununla ilgili İçişleri Bakanlığımız gerekli tahkikatı yaparak
suçluları cezalandıracak güçtedir.
Bu duygularla yüce heyetinizi saygıyla selamlıyorum.
(MHP sıralarından alkışlar)
BAŞKAN – Teşekkür ediyorum Sayın Erdoğan.
Öneri üzerinde söz sırası Ankara Milletvekili Şenal
Sarıhan’a aittir.
Buyurun Sayın Sarıhan. (CHP sıralarından alkışlar)
CHP GRUBU ADINA ŞENAL SARIHAN (Ankara) – Değerli
Başkan, kâtip üyesi arkadaşlarım, milletvekili arkadaşlarım ve çalışan
arkadaşlar; hepinizi saygıyla selamlıyorum.
Arkadaşlarımızın, HDP’nin vermiş olduğu önerge güvenlik
güçlerinin orantısız güç kullanımlarına ilişkin bir grup önerisi. Şimdi,
güvenlik güçleri orantısız güç kullanıyorlar mı, kullanmıyorlar mı, bunun yasal
değerlendirmesini nasıl yapabiliriz? Güvenlik güçlerimizin orantısız güç
kullanma olgusu iki durumda ortaya çıkabilir: Bir, toplantı ve gösteri
yürüyüşlerinin gerçekleşmesi sırasında. İki, gözaltında. Diğer konuşan HDP
milletvekili arkadaşımız gözaltı süreci ve işkenceye ilişkin düşüncelerini
ifade etti. Ben bu bölüme ilişkin görüşlerimi bir başka söz alımında
değerlendirmek üzere, esas olarak “Toplantı ve gösteri yürüyüşlerinin hakkı
nereden doğmaktadır ve bu hakkın kullanımı konusunda sınırlar ne olmalıdır?”a
işaret etmek istiyorum.
Dün bildiğiniz gibi 10 Ekimdi, bir katliamın
yıldönümüydü. Bir gazetenin, sadece bir gazetenin ilk sayfalarını size
getirdim. Burada diyor ki: “Anmaya da gaz.” Şimdi, değerli arkadaşlar,
toplanmak, ya miting yapmak ya yürüyüş yapmak ya da herhangi bir biçimde küçük
gruplarla düşüncelerimizi açıklamak Anayasa’nın bize verdiği düşünceyi açıklama
hakkının en önemli parçalarından biridir. Her biçimde, yazarak da
açıklayabiliriz, müzik yaparak da, toplanarak da. Bu toplantılar nedir?
Barışçıl toplantılardır. Ve bir ülkede barışçıl toplantılar ne ölçüde çoksa -bakın,
barışçıl toplantılar- belli ki o ülkede özgürlüklerin bir sınırı vardır, bir
sorunu vardır. Eğer insanlar bu tür görüş açıklamalarına ihtiyaç duymuyorlarsa
o ülkede demokrasi ve özgürlük vardır. Ama yine de buna rağmen iktidarları, yönetenleri
etkilemek için bu hak kullanılabilir. Bu hakkın kullanımı sırasında -yani dün
ortaya çıkan “Anmaya da gaz”- bir cinayetin, bir katliamın anılması için bir
araya gelmek isteyen insanların herhangi bir biçimde gayrimeşru bir amaçları
yoktur, barışçıl olmayan bir amaçları yoktur. Siz onları engellediğiniz anda
-bırakınız gaz sıkmayı- yasayı ihlal etmiş olursunuz, onların haklarının
kullanımının önüne geçmiş olursunuz. Bu hakkın kullanımı noktasında hem bizim
iç hukukumuzda, Polis Vazife ve Salâhiyet Yasamız içinde hem Toplantı ve
Gösteri Yürüyüşleri Yasamız içinde hem de uluslararası sözleşmelerde kanun
adamlarının hangi hâlde zora başvurabilecekleri noktasında düzenlemeler vardır.
Bu düzenlemeler bir zorunluluğu gerektirir. Yapacağınız müdahale…
(Mikrofon otomatik cihaz tarafından kapatıldı)
ŞENAL SARIHAN (Devamla) – İzin verir misiniz, kısa bir
süre lütfen?
BAŞKAN – İlan ettim Sayın Sarıhan, daha öncekilere de
hiç vermedim, arkadaşlara haksızlık olmasın. Lütfen tamamlayın, süre
vermeyeceğim çünkü.
ŞENAL SARIHAN (Devamla) – Peki, sözümü burada
keseceğim. Çünkü kamuoyunun duymadığı fikirlerimizi Meclisimizde paylaşmak çok
da düşünce özgürlüğümü, ifade özgürlüğümü kullanmak anlamına gelmiyor.
Teşekkür ederim. (CHP sıralarından alkışlar)
BAŞKAN – Teşekkür ediyorum.
İç Tüzük’ü uygulamaya çalışıyoruz.
Öneri üzerinde son söz Aksaray Milletvekili Cengiz
Aydoğdu’ya aittir. 
Buyurun Sayın Aydoğdu. (AK PARTİ sıralarından alkışlar)
AK PARTİ GRUBU ADINA CENGİZ AYDOĞDU (Aksaray) – Sayın
Başkan, kıymetli arkadaşlar; İzmir Aliağa’da meydana gelen müessif hadisede
hayatını kaybedenlere Allah’tan rahmet diliyorum, yaralılarımıza acil şifalar
temenni ediyorum.
Kıymetli arkadaşlar, Halkların Demokratik Partisinin
vermiş olduğu önergeyle ilgili grubumun görüşlerini sizlere arz edeceğim.
Kamu düzeni dediğimiz şeyin kurucu unsuru kamu gücü ile
kamunun kendisi arasındaki mutabakattır arkadaşlar. Kamu düzeni bir kamu
gücüyle kurulur. Devlet dediğimiz şey de o meşru güç kullanma tekelini elinde
bulunduran varlığın adıdır ve çok hassas bir konudur bu konu. Kamu düzeninin
temin edilmesi ve bu düzenin devam ettirilmesi esnasında süreci güçleştiren en
önemli şey bu mutabakata yapılan saldırıdır. Bu, kamu düzenine onay veren bütün
vatandaşlara karşı yapılmış bir saldırıdır aslında. Ülkede herkesin kabul
ettiği, bir arada yaşamanın vazgeçilmez şartı saydığımız yasalara uymamak ve
güvenlik güçlerinin yasaların emrettiği şekilde düzeni temin etmesi için
kullandığı usulü, araçları istismara zorlamak bir şekilde terörün de bir
parçasıdır. Türkiye, devleti ve vatandaşıyla bu anlamda bu düzenin temini ve bu
toplumsal rızanın kamu düzeni konusunda sarsılmaması için azami dikkati
gösteriyor. Kırk yıldır bu işle uğraşıyoruz, kırk yıldır kardeş kavgasına
girmemek için uğraşıyoruz. Bu hususta bütün dünyanın uyguladığı terörle
mücadele yöntemleri içerisinde Türk güvenlik güçlerinin bir kardeş kavgası
çizgisinde yaklaştığını hiç kimse inkâr edemez. Burada insafsızlık etmeyelim. 
Arkadaşlarımızın önergede bahsettiği
Alanya’daki konuyla ilgili gereği yapıldı, açığa alındı, soruşturma sürüyor.
Cezasızlık anlayışı kesinlikle doğru değildir, güvenlik güçlerinin
itibarsızlaştırılması bu çerçevede kabul edilemez. Türkiye'de güvenlik
güçlerinin veya herhangi bir kamu görevlisinin vatandaşla muhatap olduğu noktalardaki
tutumu, davranışı hakkında vatandaş rızasının, vatandaş memnuniyetinin ve
vatandaş gönlünün incitilmemesi AK PARTİ hükûmetlerinin en temel endişesidir,
bizim temel felsefemiz budur. Bu itibarla, terörle mücadele gibi çok hassas bir
konuda herkesin azami dikkati, özeni göstermesi gerekir diyorum. 
Hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ediyorum. 
Halkların Demokratik Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir. 
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
3.- CHP Grubunun, İstanbul Milletvekili
Eren Erdem ve arkadaşları tarafından, terör örgütleri tarafından kaçırılan
askerlerin akıbetinin araştırılması amacıyla 11/10/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 11 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
11/10/2017
Türkiye Büyük Millet Meclisi
Başkanlığına
Danışma Kurulunun 11/10/2017 Çarşamba günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim. 

 Engin
Altay 
 İstanbul

 Grup
Başkan Vekili
Öneri:
İstanbul Milletvekili Eren Erdem ve arkadaşları
tarafından, terör örgütleri tarafından kaçırılan askerlerin akıbetinin
araştırılması amacıyla 11/10/2017 tarihinde Türkiye Büyük Millet Meclisi
Başkanlığına verilmiş olan Meclis araştırma önergesinin (1397 sıra no.lu) diğer
önergelerin önüne alınarak görüşmelerinin 11/10/2017 Çarşamba günlü birleşimde
yapılması önerilmiştir. 
BAŞKAN – Cumhuriyet Halk Partisi grup önerisi üzerinde
ilk söz, öneri sahibi adına İstanbul Milletvekili Eren Erdem. 
Buyurun. (CHP sıralarından alkışlar) 
CHP GRUBU ADINA EREN ERDEM (İstanbul) –
Sayın Başkanım, çok değerli arkadaşlar; konumuz aslında terör örgütleri
tarafından kaçırılan askerler ama kısa bir süre önce bazı görüntüler tartışma
ve bazı mülahazalara sebep olmuştu. Bunların kamu vicdanında yarattığı tahribat
nedeniyle bunun üzerinden bir siyasi mülahaza yapmayı doğru bulmadığım için
meseleyi sadece taziye boyutunda tutmak istiyorum çünkü bu görüntülerle ilgili
birkaç gündür çeşitli haber sitelerinde ve medya organlarında haberler yer
alıyor. Doğrudur veya yanlıştır. Meseleye şuradan da bakmayı doğru bulmuyorum
yani “Neden efendim bu görüntüler doğruydu da siz o gün söylemediniz?” O gün
kamunun galeyana gelmemesi ya da farklı bir tepkinin oluşmaması adına da böyle
bir davranış sergilenmiş olabilir, bunu da meşru ve normal algılayabiliriz.
Dolayısıyla, ben hepimizin yüreğini dağlayan bu hadiseden ötürü tekrar bütün
vatandaşlarımıza başsağlığı diliyorum. 
Değinmek istediğim esas konu değerli
arkadaşlar, bakın, bu hadiseye muhatap yapının adı IŞİD; işte DAEŞ deniyor,
IŞİD vesaire. Şimdi size sadece bu yıl içerisinde yani 2017 senesi içerisinde
yayınlanmış bazı haberler göstereceğim. 
Arkadaşlar “IŞİD’çiler serbest.” Konya’da
operasyon yapılıyor, 43 IŞİD’çi operasyonla gözaltına alınıyor ve daha sonra
serbest bırakılıyor. Tekrar bir operasyon yapılıyor IŞİD’e, 9 kişi gözaltına
alınıyor, bu 9 kişi serbest bırakılıyor. Mersin’de eylem hazırlığında olduğu
iddia edilen IŞİD’çiler gözaltına alınıyorlar, 7 kişinin 5’i serbest
bırakılıyor. IŞİD’in çok önemli isimlerinden biri olduğu bilinen bu
fotoğraftaki şahıs iki defa gözaltına alınıyor ve serbest bırakılıyor değerli
arkadaşlar. Tekirdağ’da 4 IŞİD’çi gözaltına alınıyor ve serbest bırakılıyor
değerli arkadaşlar. Aynı şekilde, Konya’da, yine IŞİD’çi olduğu iddia edilen -iddianameleri
var- bu 15 şahıs gözaltına alınıyor ve serbest bırakılıyor değerli arkadaşlar.
Yine devam edersek, 10 Ekim sonrası eylem hazırlığında 2 militan gözaltına
alınıyor -haberler her yerde yayınlandı- şahıslar serbest bırakılıyorlar
değerli arkadaşlar. Aynı şekilde, gözaltına alınıyor, serbest bırakılıyor;
gözaltına alınıyor, serbest bırakılıyor. Hücre evi arkadaşlar, 18 kişiden 6’sı
gözaltına alınıyor ve serbest bırakılıyor. Serbest bırakılan 17 IŞİD’çi için
yakalama kararı çıkarılıyor, şahıslar sınırı geçtiği için yakalanamıyor değerli
arkadaşlar. Bunu çoğaltabiliriz. Taksim bombacısının -meşhur, biliyorsunuz-
gözaltına alındığı ve serbest bırakıldığı ortaya çıkmıştı değerli arkadaşlar. 
Şimdi size soruyorum arkadaşlar: Hiç kimse şu anda
çıkıp da “Bu yargı kararıdır, yargının iradesidir.” falan demesin arkadaşlar.
Türkiye’de yargının en fazla siyasallaştığı dönemde olduğumuz gerçeğiyle karşı
karşıyayız. Bu süreçte FETÖ’yle mücadele noktasında bir sürü insan byLock
şüphesiyle gözaltına alındı. İçlerinde sadece telefonlarının incelenmesi sonucunda
byLock çıkmadığı tespit edilerek serbest bırakılan ama o süre zarfında aylarca
tutuklu kalan vatandaşlar oldu. Ama burada bakıyorsunuz, yüzlerce örnek
sayabilirim, sadece 2017’de yüzlerce IŞİD’ci gözaltına alınmış ve serbest
bırakılmış. Arkadaşlar, yargının IŞİD terör örgütüne yönelik bu toleransının
sebebi nedir? Merak ediyorum, öğrenmek için soruyorum, nedir? Niye bunlar
serbest bırakılıyorlar? Neden serbest bırakıyorlar? 
MEHMET MUŞ (İstanbul) – Ya, neyi ima ediyorsun Sayın
Erdem?
EREN ERDEM (Devamla) - Soruyorum Sayın Grup Başkan
Vekili, soruma çıkın cevap verin. 
MEHMET MUŞ (İstanbul) – Sayın Erdem, neyi ima
ediyorsun? Açık konuş ya, açık konuş, ne söylüyorsun?
EREN ERDEM (Devamla) - Sorumu soruyorum, açıkça
soruyorum: Yargının bu kişileri serbest bırakmasının sebebi nedir? 
MEHMET MUŞ (İstanbul) – Neyi amaçlıyorsun?
EREN ERDEM (Devamla) - İmayı niye karıştırıyorsun? Ben
bir şey ima etmiyorum, açıkça soruyorum, diyorum ki: Neden serbest bırakılıyor
bu şahıslar? Bununla alakalı sizin görüşünüzü merak ediyorum, buyurun, gelin
burada söyleyin. 
İsterseniz şöyle yapalım: Sayın Muş, ben size bu
şahısların iddianamelerinin tamamını getireyim, hepsi bende var, tamamı. 
MEHMET MUŞ (İstanbul) – Mahkemeye götür onları.
EREN ERDEM (Devamla) - Daha ilginç bir şey söyleyeceğim
-inşallah sürem yeter- 15 Temmuza en fazla zemin hazırlayan hadiseler neydi?
IŞİD bombalı saldırılarıydı, değil mi? Şehirleri bombaya verdiler. Şimdi, o
bombalı saldırıları yapan şahısları serbest bırakan ve onların o saldırıları
yapmasını sağlayan yargıçların büyük bir çoğunluğunun şu anda görevi başında
olduğunu biliyor musunuz? Türkiye’yi nasıl bir sürece hazırlarken bugün nasıl
bir pozisyonda mevkilerini korumakta olduklarından haberiniz var mı? Ben belki
haberiniz yoktur diye buradan paylaşmak istedim değerli arkadaşlar. 
Bakın, bu yapılara karşı lütfen yargı daha hassas ve
daha dikkatli olsun. Elimizdekilerin hiçbirisi fasa fiso değil, bunlar
evraktır, belgedir, daha fazlasını da getirebilirim. 
Hepinizi saygıyla selamlıyorum. (CHP sıralarından
alkışlar)
BAŞKAN – Teşekkürler.
MEHMET MUŞ (İstanbul) – Sayın Başkan…
BAŞKAN – Buyurun Sayın Muş.
MEHMET MUŞ (İstanbul) – Sayın Başkanım, ismimi
zikrederek bana açıkça sataşmıştır. Bunlarla alakalı açıklama istemesi, ben
“Neyi ima ediyorsunuz?” deyince farklı bir şekilde söylemesi, ismimi
zikretmesinden dolayı bana, şahsıma açıkça bir sataşmadır.
BAŞKAN – Buyurun Sayın Muş. (AK PARTİ sıralarından
alkışlar)
İki dakika süre veriyorum.
Lütfen yeni bir sataşmaya meydan vermeyelim.
EREN ERDEM (İstanbul) – Sayın Muş, ben size sataşmadım,
soru sordum.
VI.- SATAŞMALARA İLİŞKİN KONUŞMALAR (Devam)
2.- İstanbul Milletvekili Mehmet Muş’un,
İstanbul Milletvekili Eren Erdem’in CHP grup önerisi üzerinde CHP Grubu adına
yaptığı konuşması sırasında şahsına sataşması nedeniyle konuşması
MEHMET MUŞ (İstanbul) – Sayın Başkan, değerli
milletvekilleri; Türkiye Cumhuriyeti devleti terör örgütlerine karşı kararlı
şekilde mücadele eden bir devlettir ve AK PARTİ Hükûmeti de terör örgütleri
arasında ayrım olmaksızın hepsine karşı aynı kararlılıkla mücadeleyi
sürdürmektedir, sürdürecektir de. 
Bahsedilen terör örgütüyle ilgili yüzlerce, binlercesi
tutuklanmış, şüpheli olanları sınır dışı edilmiş, yetmemiş, Fırat Kalkanı
Harekâtı’yla beraber bu örgüte koalisyon güçlerinin vuramadığı darbeyi Türkiye
Cumhuriyeti devleti tek başına vurabilmiştir. Sanki bunlar yokmuş gibi, sanki
Türkiye bu operasyonları yapmamış gibi, gerçekten -Türkiye Cumhuriyeti’nin
Parlamentosunda, Meclisinde bulunuyoruz- bir üyenin buradan imalarda bulunarak
kendi ülkesini bu denli suçlayacak kadar bu tarzda bir konuşma yapması ne bu
kürsüye ne bu Parlamentoya ne de milletvekilliğine yakışmamıştır. Türkiye
Cumhuriyeti DAEŞ’e karşı en zor şartlarda, darbe atlatmış bir Türkiye
Cumhuriyeti devleti kararlılığından en küçük bir taviz göstermeden bu
operasyonu yapmıştır ama burada sanki bunlar olmamış gibi, efendim, gazete
kupürleri gösteriliyor, “Bu niye bırakıldı? Bu nasıl çıktı?” Mahkemeye sorun
onları. Kimse bu sayın milletvekiline mahkemeyi anlatamazmış, mahkeme siyasallaşmış,
şöyle olmuş böyle olmuş. Değerli dostlar, onlarcasını tutuklayan, Fırat Kalkanı
Harekâtı’nı yapan devlet, Türkiye Cumhuriyeti buna en ağır darbeyi vurmuştur. 
Sayın Erdem, size bir şey söyleyeyim. Bu konuşmayı
yadırgamadım, niye biliyor musunuz? “İran ile Türkiye arasında savaş çıkarsa
İran’ı tutarım.” diyen bir milletvekilisiniz siz. O açıdan, bu konuşma size
yakışmıştır. 
Teşekkür ederim. (AK PARTİ sıralarından alkışlar)
ENGİN ALTAY (İstanbul) – Haydaa…
CEMAL OKAN YÜKSEL (Eskişehir) – Böyle bir şeyin
olmadığı belli ya, onun lafı olmadığı belli ya, yapmayın Mehmet Bey. 
EREN ERDEM (İstanbul) – Sayın Başkan… 
BAŞKAN – Buyurun Sayın Erdem. Bir dakika, sorayım bir…
EREN ERDEM (İstanbul) – Türkiye’yi suçladığımı iddia
etmiştir. Aynı zamanda, söylemediğim bir sözü bana isnat etmiştir. 
BAŞKAN – Buyurun, buyurun, iki dakika süre veriyorum.
Yeni bir sataşmaya meydan vermeyelim. 
3.- İstanbul Milletvekili Eren Erdem’in,
İstanbul Milletvekili Mehmet Muş’un sataşma nedeniyle yaptığı konuşması
sırasında şahsına sataşması nedeniyle konuşması
EREN ERDEM (İstanbul) – Sayın Başkanım, bir kere, AKP
Grup Başkan Vekiline iftira hiç yakışmadı. Elimde o sözü benim söylemediğime
dair mahkeme kararım var. Odanıza yolladığım zaman bu kürsüye çıkıp benden özür
dilemenizi istirham edeceğim. Biraz sonra muhtemelen makamınıza o mahkeme
kararını da yollayacağım. Onun, sizin parayla beslediğiniz troller tarafından
uydurulmuş, hazırlanmış bir şey olduğu… Sizin mahkemenizin verdiği o kararı da
getireceğim. Bakın, o kararı da size getireceğim. (CHP sıralarından alkışlar) 
MEHMET MUŞ (İstanbul) – Nereden biliyorsun trolleri
bizim beslediğimizi?
EREN ERDEM (Devamla) - O kararı getirdiğim zaman,
sizden de utanç duyarak burada özür dilemenizi istirham ediyorum, onu
söyleyeyim.
Bir diğeri, her konuda çıkıyorsunuz, aynı ağızla,
“Efendim, Türkiye’yi suçladı.”
Değerli arkadaşlar, Türkiye’yi suçlamıyoruz, diyoruz
ki…
MEHMET MUŞ (İstanbul) – Ne yapıyorsunuz?
EREN ERDEM (Devamla) – Biz, Türkiye Cumhuriyeti
vatandaşıyız. Bu insanlarla ilgili iddialar elimde, iddianameler elimde. Ben
bugüne kadar hiç boş atmadım, hep belgeyle konuştum, çıkarırım burada da o
belgeleri gösteririm. Arabasından TNT çıkmış adamı serbest bırakan savcı bu
ülkeye ihanet eden bir savcıdır. Ben size o savcının yapmış olduğu bu işin
nedenlerini soruyorum. Çıkıp da böyle, tabiri caizse, seçim zamanı köy
kahvesinde demagoji ve ajitasyon yaparcasına, böyle bir üslupla konuşmayı da
size yakıştıramadım. 
MEHMET MUŞ (İstanbul) – Köy kahvesinde görüntü çeken
sizsiniz Sayın Erdem. 
EREN ERDEM (Devamla) – Bakın, yalan söylemek size
yakışmaz.
MEHMET MUŞ (İstanbul) – Biz yalan konuşmayız, merak
etmeyin. 
EREN ERDEM (Devamla) – Kalkıp burada, defalarca tescil
edilmiş bir hadise üzerinden hep kendi kendinizi aklamaya çalışıyorsunuz. Siz, önce,
bu serbest bırakılmış teröristlerin neden serbest bırakıldığı sorusuna cevap
verin. Yaptığınız iş doğru değil. Biz, Türkiye Cumhuriyeti devletinin Fırat
Kalkanı operasyonunda ve önümüzde gerçekleşecek herhangi bir operasyonda IŞİD
adlı terör örgütüyle vereceği her mücadeleyi büyük bir muhabbet ve büyük bir
destekle selamlıyoruz ama içeride de yargının aynı şekilde mücadele etmediği
kanaatimizi buradan paylaşıyoruz.
Hepinizi saygıyla selamlıyorum. (CHP sıralarından
alkışlar) 
MEHMET MUŞ (İstanbul) – Sayın Başkan, bir şeyi ifade
etmek isterim. 
BAŞKAN – Buyurun Sayın Muş.
MEHMET MUŞ (İstanbul) - Bizim mahkemelerimiz yok, bizim
mahkememiz yok, Türkiye Cumhuriyeti devletinin mahkemeleri vardır, onlar da
Türk milleti adına karar verir, bunu özellikle belirtmek istiyorum.
ENGİN ALTAY (İstanbul) – Kayıtlara geçti.
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, İstanbul Milletvekili
Eren Erdem ve arkadaşları tarafından, terör örgütleri tarafından kaçırılan
askerlerin akıbetinin araştırılması amacıyla 11/10/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 11 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Öneri üzerinde diğer siyasi parti grupları
adına ilk söz Erzurum Milletvekili Kamil Aydın’a aittir.
Buyurun Sayın Aydın. (MHP sıralarından alkışlar) 
MHP GRUBU ADINA KAMİL AYDIN (Erzurum) –
Sayın Başkan, değerli milletvekilleri; kayıp askerlerle ilgili verilen
araştırma önergesi üzerinde Milliyetçi Hareket Partisi adına söz almış
bulunmaktayım, yüce heyetinizi saygıyla selamlıyorum.
Evet, yanlış duymadınız, kayıp askerler
merkezli bir araştırma önergesi. Biraz merkezinden kaydırıldı ama hakikaten
Türk milletinin otuz beş yıllık sürecinde, terörle mücadele sürecinde başına
musallat olan bu çok uluslu, çok odaklı terör belasının ülkemize sadece
ekonomik, askerî, efendim, kültürel, sosyolojik sıkıntılar açtığı değil, aynı
zamanda sosyopatolojik sonuçlar da doğuran böyle etkileri de var. Nedir bu?
Vakit az ama bunun çerçevesini ben biraz genişleteyim: Sadece kayıp olan
askerlerimiz yok; gerçekten, kolluk kuvvetimizin birçok kesiminden var, hatta
sivil vatandaşlarımızdan da var. Yani şu veya bu isim adı altında, IŞİD’di,
PKK’ydı, PYD’ydi, YPG’ydi, efendim, uluslararası bağlantısı olan, bütün
Türkiye’nin üzerine musallat olmuş, her türlü bölgede birilerinin adına
hâkimiyet kurmaya çalışan terör örgütlerinin hepsinin bu işte gerçekten tercih
ettikleri yöntemlerden biri de sivil ya da askerî veya kolluk kuvvetinden
birilerini almak, kaçırmak, efendim, zapturapt altında tutmak, şantaj malzemesi
yapmak. Şimdi, bunu nereden biliyoruz? Tabii, ben Savunma Komisyonu üyesiyim aynı
zamanda. Gerek Komisyonumuza gelen bilgiler, belgeler ışığında gerekse seçim
bölgemden bireysel başvurular noktasında aldığım istihbarat neticesinde bu
sonucu çok net bir şekilde… Hatta görüştüğümüz aileler dahi olmuştur bu alanda.
Tabii ki Türkiye Cumhuriyeti devleti güçlü bir devlettir, kurumlarıyla,
efendim, yapısıyla, bu tür musibetlerin üstesinden gelecek bir potansiyele
sahiptir. Bizden istenenler bellidir.
Bakın, değerli milletvekilleri, hem ilahi metinlerde
hem de evrensel anlaşmalarda insanın en temel hakkı yaşama hakkıdır. Şimdi, biz
bu evlatlarımızı, esir olduklarını varsaydığımız bu yavrularımızı bir an önce
sağ salim bir şekilde -sivil kaçırılan vatandaşlarımız da dâhil- ailelerinin
yanlarına tekrar götürülmesi noktasında üzerimize düşen her şeyi yapmak
zorundayız. Bunu yaparken, bakın, kamuoyuyla, medyayla, şununla, bununla
paylaşmanın bir âlemi yok. Bana bir ailenin söylediği: “Ne olur,
karıştırılmasın, siyasi malzeme yapılmasın.” Hele hele medyada birtakım
“fotoshop”larla da iyice… Toplumu, öncelikle anne babayı Allah korusun… Çünkü
umut gerçekten anne babanın en büyük beklentisi, hâlâ sağ olduklarına
inanıyorlar ki bizim de inancımız o yöndedir. 
(Mikrofon otomatik cihaz tarafından kapatıldı) 
KAMİL AYDIN (Devamla) – İnşallah, er geç, bir gün
ailelerine kavuşacaklar. 
Bize düşen, sistematik bir şekilde ailelerle iş birliği
hâlinde, gerçekten bunların bir an önce o hain odakların elinden alınıp
ailelerine teslim edilmesidir diyorum. 
Bu temennilerle saygılarımı sunuyorum. (MHP
sıralarından alkışlar) 
BAŞKAN – Teşekkür ediyorum. 
Şimdi, söz sırası Muş Milletvekili Ahmet Yıldırım’a
aittir. 
Buyurun Sayın Yıldırım. (HDP sıralarından alkışlar) 
HDP GRUBU ADINA AHMET YILDIRIM (Muş) – Teşekkür ederim
Sayın Başkan. 
Sayın Başkan, değerli milletvekilleri; siyasi iktidar,
artık bir güç anlayışı üzerinden iç ve dış siyaseti belirlemekte ve bu güç
siyaseti kapsamında, ele geçirmiş olduğu medyayı havuzlaştırarak ve bunlara
destek veren belli trollleri kendi güdümüne alarak toplumsal algı yönetimi
yapmaya çalışmaktadır. 
Özellikle “Ailelerle iş birliği içerisine
girilmelidir.” dedi benden önceki değerli hatip ama şu unutulmamalıdır ki
yaklaşık bir yıldır insan hakları kurumlarıyla birlikte, bir şekliyle sivil ya
da asker bu çatışmalı ortamda çocukları -adına ne söylerseniz söyleyin- esir
veya alıkonulmuş aileler şu Meclise gelmekteler insan hakları kurumlarıyla
birlikte ve siyasi iktidar onun emriyle gitmiş, çatışmış, bir şekliyle
çatıştığı kişilerin eline düşmüş askerlerin ailelerine ve insan hakları kurumlarına
randevu vermemektedir. Şimdi, düşünsenize, bizim partimiz, son altı ayda üç
defa insan hakları kurumlarıyla birlikte şu Meclis çatısı altına gelen, esir
düşmüş askerlerin ve sivillerin veya kamu görevlilerinin aileleriyle görüşmüş,
elinden gelen muhalefeti yapabileceğini ve bu konuda iktidarın adım atması için
siyasetten ve siyasi hassasiyetlerden bağımsız pozisyon takınacağını ve bu
konuda atılacak adımlara destek vereceğini söylemiştir. Ama siyasi iktidar ve
onun Meclis grubu randevu dahi vermiyor bu ailelere.
Şimdi, 19 Aralık 2016 günü görüntüleri sosyal medyaya
düştüğü zaman Sefter Taş’ın şurada siyasi iktidar sıralarında oturup, AKP
Grubunda oturup, bağırıp çağıran, Hükûmetten celallenerek bu konuyu gündeme
getirdiğimiz için cevap verenler şu anda suspus olmuşlar, mahcup bir edayla
sadece yerelden bir askerî yetkiliyi bunların ailelerine göndererek mümkün
olduğunca ortamı soğuttular, kamuoyunun dikkatinden kaçırdılar, medyanın
gündeminden düşürdüler, havuz medyalarıyla o dönemki algıyı yönettiler. Vallahi
o dönem yanan çocuk sizin çocuğunuzmuş, o dönem yakılan asker sizin
askerinizmiş. 
Ne diyordu dönemin Hükûmet sözcüsü: “Bu video
görüntüleri ilgili TSK’dan teyit edilmiş değildir.” Teyit edilmemiş olması
yalan olduğu anlamına gelmez ki. Kusura bakmasınlar medyada bazı arkadaşlar da
ayaklarını denk alsınlar, uyduruk görüntülerle halkı galeyana sürükleyemezler.
İşte, siyasi iktidarın emriyle çatışmalara sürülen, hatta sınır dışına sürülen…
(Mikrofon otomatik cihaz tarafından kapatıldı) 
AHMET YILDIRIM (Devamla) - …askerlere siyasi iktidarın
vermiş olduğu değer budur diyorum.
Bütün Genel Kurulu saygıyla selamlıyorum. (HDP
sıralarından alkışlar)
BAŞKAN – Teşekkür ediyorum. 
Şimdi, öneri üzerinde son söz Bartın Milletvekili
Yılmaz Tunç’a aittir.
Buyurun Sayın Tunç. (AK PARTİ sıralarından alkışlar)
AK PARTİ GRUBU ADINA YILMAZ TUNÇ (Bartın) – Sayın
Başkan, değerli milletvekilleri; CHP grup önerisinin aleyhinde söz aldım. Bu
vesileyle Genel Kurulu saygılarımla selamlıyorum.
Cumhuriyet Halk Partisi grup önerisinde DAİŞ ve
bölgedeki diğer terör örgütlerinin elinde bulunduğu iddia edilen askerlerin
akıbetlerinin araştırılması, o askerlerin sayısı ve kimlik bilgilerinin tespit
edilmesi amacıyla bir araştırma komisyonu kurulması talep edilmektedir.
Değerli milletvekilleri, Türkiye, özellikle son on beş
yılda gerçekleştirdiği atılımlar sayesinde güçlendikçe, her alanda önemli
ilerlemeler sağladıkça bölgemiz üzerinde planları olan küresel güçlerin ve
onların taşeronu olan terör örgütlerinin hedefi hâline gelmiştir. Kırk yıla
yakın bir zamandır ülkemiz özellikle Güneydoğu Anadolu Bölgemiz’de yaşayan
vatandaşlarımızı hedef alan PKK’yla mücadelemiz sürerken diğer taraftan Orta
Doğu’da kurdurulan ve maşa olarak kullanılan DAİŞ terör örgütüyle de mücadele
etmek zorunda kalmış, 15 Temmuz sonrası da FETÖ terör örgütüyle mücadele eden
bir ülke olarak dünyanın en geniş terör operasyonlarını gerçekleştiren bir ülke
konumuna gelmiştir. 
Ülkemizin güvenliği, milletimizin huzuru için güvenlik
güçlerimiz, askerimiz, polisimiz canı pahasına gerek yurt içinde gerekse de
sınır ötesinde operasyonlar düzenlemektedir. Tabii, bu operasyonlarda şehit de
vermekteyiz, yaralanan askerlerimiz de olmakta. Bu operasyonlarda kendileriyle
iletişimin kesildiği askerlerimizin olduğu da zaman zaman gündeme gelmektedir.
Böyle bir durumda askerlerimizin kurtarılması için gerekli operasyonlar
yapılmaktadır. Şunu herkes bilmelidir ki Türkiye Cumhuriyeti devleti ve onun
ordusu hiçbir askerini geride bırakmaz. Bununla ilgili olarak gerekli
tedbirler, alınması gereken ne varsa alınmaktadır ve bundan sonra da alınmaya
devam edecektir. 
Araştırma önergesinde terör örgütlerinin elinde bulunan
asker sayısı ve kimlik bilgilerinin tespiti gibi bir husus istenmektedir. Terör
örgütleri kendilerini güçlü göstermek için çeşitli propaganda yöntemlerine
başvurmaktadırlar. İşte, bundan dolayı bu tür bilgilerin, askerlerin kimlik
bilgilerinin açıklanmasının ya da sayısının belirtilmesinin -iddia edilen
askerlerle ilgili olarak- böyle bilgilerin kamuoyuna açıklanmasının özellikle
terörle mücadele operasyonları açısından, o operasyonlara katılan askerlerimiz,
polisimiz açısından, onların moral ve motivasyonu açısından sakıncalı
olabileceği hepinizin malumudur. Eğer iddia edildiği gibi böyle bir durum söz
konusu ise bu husus Genelkurmay Başkanlığımız, Millî Savunma Bakanlığımız
tarafından askerlerin aileleriyle zaten paylaşılmaktadır. Nitekim, Sefter
Taş’la ilgili olarak da Genelkurmay Başkanlığı yetkilileri aileye bilgiyi
vermişlerdir, aile de durumu metanetle karşılamış…
(Mikrofon otomatik cihaz tarafından kapatıldı) 
YILMAZ TUNÇ (Devamla) – …ve “Vatan sağ olsun.”
demiştir. 
Terörle mücadele açısından ve güvenlik güçlerimizin
moral, motivasyonu açısından ve terörün, terör örgütlerinin istediği ortamın
oluşmaması açısından böyle bir Meclis araştırması komisyonunun hukuken de
Mecliste kurulmasının mümkün olmadığı kanaatindeyim. Bu nedenle grup önerisinin
aleyhindeyim.
Sağ olun. (AK PARTİ sıralarından alkışlar)
BAŞKAN – Teşekkür ediyorum Sayın Tunç.
Cumhuriyet Halk Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir.
Gündemin “Seçim” kısmına geçiyoruz.
IX.- SEÇİMLER
A) Komisyonlara Üye Seçimi
1.- (10/601) esas numaralı Meclis
Araştırması Komisyona üye seçimi
BAŞKAN – Yurtdışına Kaçırılan Kültür Varlıklarımızın
Belirlenerek İadelerinin Sağlanması ve Mevcut Kültür Varlıklarımızın Korunması
İçin Alınması Gereken Tedbirlerin Belirlenmesi Maksadıyla Kurulan Meclis
Araştırması Komisyonuna üye seçimi yapılacaktır.
Komisyon üyelikleri için siyasi parti gruplarınca
gösterilen adayların listesini okutup oylarınıza sunacağım.
Yurtdışına Kaçırılan Kültür
Varlıklarımızın Belirlenerek İadelerinin Sağlanması ve Mevcut Kültür
Varlıklarımızın Korunması İçin Alınması Gereken Tedbirlerin Belirlenmesi
Maksadıyla Kurulan Meclis Araştırması Komisyonu Üyelikleri Aday Listesi
(10/601)
Adı Soyadı Seçim
Çevresi
 AK PARTİ
(7)
Nevzat Ceylan  Ankara
Ayhan Gider  Çanakkale
Mehmet Galip Ensarioğlu  Diyarbakır
Durmuş Ali Sarıkaya   İstanbul
Ceyda Bölünmez Çankırı  Mardin
Nihat Öztürk  Muğla
Mustafa İsen  Sakarya
 CHP (3)
Zülfikar İnönü Tümer  Adana
Serdal Kuyucuoğlu  Mersin
Gürsel Erol  Tunceli
 HDP (1)
Nihat Akdoğan  Hakkâri
 MHP (1)
Ruhi Ersoy  Osmaniye
BAŞKAN – Okunan listeyi oylarınıza sunuyorum: Kabul
edenler… Kabul etmeyenler… Oy birliğiyle kabul edilmiştir.
Sayın milletvekilleri, Meclis araştırması komisyonuna
seçilmiş bulunan sayın üyelerin, 16 Ekim 2017 Pazartesi günü saat 14.30’da Ana
Bina, 2’nci kat, 511 numaralı Meclis araştırması ve soruşturması komisyonları toplantı
salonunda toplanarak, başkan, başkan vekili, sözcü ve kâtip seçimini
yapmalarını rica ediyorum.
Birleşime on dakika ara veriyorum. 
Kapanma Saati: 16.46
DÖRDÜNCÜ OTURUM
Açılma Saati: 17.02
BAŞKAN: Başkan Vekili Ahmet
AYDIN
KÂTİP ÜYELER: Özcan PURÇU
(İzmir), Mücahit DURMUŞOĞLU (Osmaniye) 
-----0-----
BAŞKAN – Türkiye Büyük Millet Meclisinin 6’ncı
Birleşiminin Dördüncü Oturumunu açıyorum.
Alınan karar gereğince sözlü soru önergelerini
görüşmüyor ve gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci sırada yer alan İş Mahkemeleri Kanunu Tasarısı
ve Adalet Komisyonu Raporu’nun görüşmelerine kaldığımız yerden devam edeceğiz. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (x)
BAŞKAN – Komisyon ve Hükûmet? Yerinde.
Dünkü birleşimde, İç Tüzük’ün 91’inci maddesine göre
temel kanun olarak görüşülen 491 sıra sayılı Kanun Tasarısı’nın birinci
bölümünde yer alan maddelerin oylamaları tamamlanmıştı. 
Şimdi,
ikinci bölümün görüşmelerine başlıyoruz.
İkinci
bölüm, geçici 1’inci madde dâhil 17 ile 39’uncu maddeleri kapsamaktadır.
MAHMUT
TANAL (İstanbul) – Sayın Başkan…
BAŞKAN
– Sayın Tanal…
MAHMUT
TANAL (İstanbul) – Değerli Başkanım, tabii, Bakanlık yerinde oturuyor, Komisyon
yerinde oturuyor ama burada 50 milletvekili var. Parlamentoda milletvekili yok.
BAŞKAN
– Bu, bütün gruplar için caridir.
Teşekkür
ediyoruz.
CEMAL
OKAN YÜKSEL (Eskişehir) - AKP’de 6 kişi var.
BAŞKAN
– Şimdi, ikinci bölüm üzerinde gruplar adına ilk söz, Cumhuriyet Halk Partisi
Grubu adına Zonguldak Milletvekili Ünal Demirtaş’a aittir.
Sayın
Demirtaş, buyurun. (CHP sıralarından alkışlar) 
Süreniz
on dakikadır, lütfen süresinde tamamlayalım.
CHP
GRUBU ADINA ÜNAL DEMİRTAŞ (Zonguldak) – Genel Kurulu saygıyla selamlıyorum.
Sayın
Başkan, değerli milletvekilleri; iş davalarında zorunlu ara buluculuğu içeren
kanun tasarısı üzerindeki görüşlerimi ifade etmek üzere söz aldım. 
Öncelikli
olarak Aliağa’da bugün meydana gelen iş kazası sonucu yaşamını yitiren 4
işçimize Allah’tan rahmet diliyorum, yakınlarına ve sevenlerine başsağlığı
diliyorum, yaralılara da acil şifalar diliyorum.
Evet,
taraflar arası uzlaşmayı ilke edinen ara buluculuk, özü itibarıyla bizim de
itiraz etmediğimiz bir konudur. Tam tersine, toplumda uzlaşma kültürünün
artmasını son derece önemli ve değerli bulmaktayım. Yine dava sayısının
azaltılmasının, hızlı, etkin ve az masrafla yürütülen bir yargı sürecinin elbette
destekçisi oluruz. Ancak bugün konuştuğumuz zorunlu ara buluculuk tüm bu
amaçları karşılayabilir mi? Yani bu mekanizmayla dava sayısı azaltılabilir mi?
İşçiler yasal haklarını daha hızlı, daha etkin ve daha az masrafla elde
edebilirler mi? Maalesef, bütün bu soruların cevabı “hayır”dır. Tasarı bu
hâliyle, iş yasalarının işçiyi koruma ilkesine aykırı şekilde, çalışanların
adalete erişiminde çok büyük bir engel olacaktır. Bu hâliyle hızlı, etkin ve
daha az masrafla yargılama yapılamayacağı gibi, iş davalarında da sayının
patlayacağını düşünmekteyiz. 
Değerli milletvekilleri, 13,5 milyon
kayıtlı ve kayıt dışıyla birlikte yaklaşık 20 milyon işçinin olduğu ülkemizde,
AK PARTİ Hükûmetinin yanlış politikaları sonucu, iş ve çalışma yaşamının
çözülemeyen, son derece önemli ve büyük sorunları vardır. Kayıt dışı çalışma,
taşeron işçiliği, iş kazaları ve meslek hastalıklarında kırılan rekorlar,
sendikalaşmanın önündeki engeller, kadın ve çocuk işçiliği, çalışma sürelerinin
uzunluğu gibi sorunlar gün geçtikçe çözüleceğine maalesef büyümektedir. OECD
verilerine göre Türkiye, brüt ortalama kazanç sıralamasında 33 ülke arasında
32’nci sıradadır; çalışma mesaisinin en uzun olduğu ülkeler sıralamasında
1’inci sırada, iş gerginliğinde yüzde 76’yla yine 1’inci sıradadır. 
Ülkemiz maalesef, 2017 yılı Uluslararası
Sendikalar Konfederasyonu Küresel Haklar Endeksi’ne göre işçi hakları
bakımından 139 ülke içerisinde en kötü 10’uncu ülkedir. Bu rakamlar, AK PARTİ
hükûmetlerinin iş ve çalışma yaşamının sorunlarını çözemediğini açıkça
göstermektedir. 
Değerli milletvekilleri, AK PARTİ
hükûmetlerinin yanlış politikaları sonucu iş ve çalışma yaşamında böylesine
büyük sorunlar ortaya çıkmıştır. Yani bu mevcut sistem sorun üretmektedir, bu
sorunlar da dava üretmektedir. Sayın Bakan, ne yaparsanız yapın, iş ve çalışma
yaşamındaki bu ağır ve büyük sorunları çözmeden yargıdaki dava yükünü
azaltamazsınız ve yargıyı hızlandıramazsınız. Yani önemli olan sineklerle
uğraşmak değil bataklığı kurutmaktır yani sorunları çözmektir. 
Öte yandan, değerli milletvekilleri,
yargı sistemimizin de maalesef, çok büyük yapısal ve zihinsel sorunları vardır.
İş mahkemelerindeki sorunlar da aslında, genel anlamda yargının bir parçası
olan sorunlardır. 
Sayın Adalet Bakanı Komisyonda yapmış olduğu konuşmada,
2016 itibarıyla hukuk uyuşmazlıklarının yüzde 15’inin iş uyuşmazlıklarından
kaynaklandığını, Yargıtayın iş yükünün yüzde 30’unun iş uyuşmazlığı olduğunu,
iş davaları süresinin ise ortalama dört yüz otuz dört gün olduğunu ve zorunlu
ara buluculuk ile yargının iş yükünün hafifletileceğini, davaların daha kısa
sürede, daha etkin ve daha az masrafla çözüleceğini, amaçlandığını ifade
etmiştir. 
Değerli milletvekilleri, aslında, Sayın Bakan bu
rakamlarla bir itirafta bulunmuştur. Neyi itiraf etmiştir? AK PARTİ hükûmetlerinin
yanlış politikaları sonucu ve yapmış olduğu büyük hatalar sonucu kalitesiz bir
yargı sistemi olduğunu itiraf etmiştir, yargının sapır sapır döküldüğünü itiraf
etmiştir, bu yargı sistemiyle işçilerin adalete erişemediğini itiraf etmiştir
ve değerli milletvekilleri, aslında, bu itirafla yargının iflas ettiği itiraf
edilmiştir. Peki, iş mahkemelerindeki bu sorunların çözümü için ne
önerilmektedir? Zorunlu ara buluculuk sistemi önerilmektedir. Zorunlu ara
buluculuk ise aslında yargının özelleştirilmesidir değerli arkadaşlarım. Evet,
bu sistemle iş yargısı âdeta özelleştirilmektedir. Ne yapılmaktadır? Adalet
dağıtımı zorunlu olarak hâkimlerin elinden alınarak ara buluculara
verilmektedir ve adalet taşeronlaştırılmaktadır. 
Değerli milletvekilleri, ara buluculuk sistemi, dünyada
her şeyden önce gönüllülük esasına dayanır, bizde ise dava öncesi bir
zorunluluk olarak işçilere dayatılacaktır, bu dayatmanın ise çok büyük
sakıncaları olacaktır. Ara buluculuk sistemi, özü itibarıyla aslında bir
pazarlık sistemidir; işçi zorla bu pazarlık masasına oturtulacaktır, işçinin
anasının ak sütü gibi helal olan bu haklar pazarlık konusu yapılacaktır. 
Değerli arkadaşlarım, iş davalarında davayı açanların
yüzde 99’u işçilerdir. On sekiz yıllık meslek hayatımda, avukatlık hayatımda
bir işverenin bir işçiye dava açtığını görmedim, hep işçiler dava açmışlardır.
Yani aslında, dava konusu olan, işçinin yasal haklarıdır. Düzenlemeye
baktığımızda ise ortaya çıkan şudur: Ara bulucular işveren ile işçiyi yan yana
getirecekler ve diyeceklerdir ki “Ey işçi, senin 50 bin lira alacağın var, bu
senin hakkın ama Türkiye’deki davalar iki, üç yıl uzuyor. Bu sistem bozuk,
davayı kazanıp kazanmayacağın da belli değil, gel sen, 20 bin liraya razı ol”
diyeceklerdir. Yani işçinin yasal hakları üzerinde tam bir at pazarlığı
yapılacaktır. Oysa zaten, işveren yasalara göre bu hakları ödemek zorundadır.
Şimdi, ara bulucu, bu şekilde işçiyi alacaklarından vazgeçirmeye zorlayarak,
vazgeçirmeye çalışarak aslında işverenin avukatlığını yapmış olacaktır. 
Tekrarlıyorum: Bakın, tasarı bu şekilde geçerse ara
bulucular işverenlerin, kötü niyetli işverenlerin avukatlığını yapacaklardır
yani ara bulucular ölümü gösterip sıtmaya razı edeceklerdir. Değerli
arkadaşlarım, bu kabul edilemez, edilmemelidir. 
Peki, pazarlık kimlerin arasında yapılacaktır? Ekonomik
anlamda güçlü olan ve her türlü hakkını bilen, avukat tutan işveren ile işten
haksızca çıkartılmış ve hiçbir hakkını alamamış, hiçbir hakkını bilmeyen,
avukat tutamayan, belki cebinde tek kuruş dahi parası olmayan işçi arasında
yapılacaktır. Eşit olmayanlar arasında yapılan pazarlıkta güçsüz olanın taviz
vereceği çok açıktır ve haklarını alamayacağı çok açıktır. 
Yani değerli arkadaşlarım, bu sistem işçinin yasal
haklarının önemli bir bölümünü kaybedeceği bir sistemdir. Dolayısıyla tasarı bu
hâliyle geçerse kul hakkı yenecektir. Bu tasarıya “evet” oyu verecek olan
arkadaşlarımıza söylüyorum: Bu kul hakkının yenmesine müsaade etmeyin, lütfen.
Bu tasarı bu hâliyle son derece yanlıştır. 
Değerli arkadaşlarım, yine bir başka konu da zorunlu
ara buluculuk sistemi yargıdaki iş yükünü hafifletmeyecek, tam tersine dava
sayısını patlatacaktır. Neden bunu söylüyorum? Bakın, bu sistem yasalara
uymayan, işçiyi fazla çalıştıran, ücretlerini ve haklarını ödemeyen, kötü
niyetli işvereni koruyan bir sistemdir. Ara bulucu bu kötü niyetli işverenin
borçlarını düşürmeye çalışacaktır. Bu şekilde, işçilerin hakları ara bulucular
tarafından düşürülüp kötü niyetli işveren de kârlı çıkınca dürüst işveren de
diyecektir ki: “Ya, niye ben yasal haklarımın tamamını ödüyorum? Ben de ödemem.
Nasıl olsa ara bulucu var, ara bulucu borçları düşürüyor.” Dolayısıyla zorunlu
ara buluculukla kötü niyetli işveren mükâfatlandırılacak, dürüst işveren ise
cezalandırılacaktır. Yani dürüst işverenler bu şekilde yasaları çiğnemeye
teşvik edilecektir. Bu da bana göre, iş davasında, iş yargısında dava sayısını
patlatacaktır. 
Yine, değerli arkadaşlarım, bir başka konu ise dava
sürelerinin kısalacağı iddiasıdır. Bana göre, bu sistemde yine dava süreleri
uzayacaktır çünkü bu tevzi sisteminden sonra, bir aylık süre içerisinde ara
bulucu bu sorunu çözmek zorunda. Bir aylık süre içerisinde tebligat nasıl
yapılacak? Bakın, bu sistemde tebligatı dahi bir ayda yapması mümkün değil
dolayısıyla bu şekliyle ara buluculuk mekanizması, işçinin adalete erişiminde
bir engel olacaktır. Biz bu sebeple, tasarının geri çekilmesi yönünde
görüşümüzü ifade ediyoruz.
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ediyorum. 
MEHMET MUŞ (İstanbul) – Sayın Başkan…
BAŞKAN – Sayın Muş, buyurun 60’a göre.
V.- AÇIKLAMALAR (Devam)
28.- İstanbul Milletvekili Mehmet Muş’un,
İstanbul Milletvekili Eren Erdem’in sataşma nedeniyle yaptığı konuşmasındaki
bazı ifadelerine ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; ara vermeden önce burada yaşanan bir tartışmada, benim Sayın
Erdem’le alakalı gündeme getirdiğim bir konu hakkında, beni yalancılıkla itham
etmişti ve bir mahkeme kararı olduğundan bahsetmişti, bana hemen göndereceğini
söyledi. Şunu peşinen söylemek isterim ki hâlâ bana ulaşan bir mahkeme kararı
bulunmamaktadır fakat benim ifade ettiğim, attığı “tweet” buradadır, 26/11/2011
tarihinde bu “tweet” atılmıştır. “Eğer İran-Türkiye karşı karşıya gelirse,
Türkiye’ye karşı, İran safında olurum! İran düşerse bütün doğu düşer.” diye bir
“tweet”tir. Daha sonra tepkiler gelmiş, bunun üzerine Doğan Haber Ajansına bir
açıklamada bulunuyor Sayın Erdem, orada da diyor ki: “2011 tarihinde atılan
sıralı “tweet”in arasından cımbızla seçilmiş ve anlam bütünlüğü koparılmış bir
tweettir.” Yani “cımbızla seçilmiş” ne demek? Bu “tweet” atılmış ve atıldığını
da kendisi burada kabul etmektedir. Bunu Genel Kurulun ve kamuoyunun takdirine
sunmak isterim. 
Teşekkür ederim. 
BAŞKAN – Evet, teşekkür ediyoruz. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (Devam)
BAŞKAN – Şimdi söz sırası, Milliyetçi Hareket Partisi
Grubu adına Sayın Mustafa Kalaycı’ya aittir, Konya Milletvekili.
Buyurun Sayın Kalaycı. (MHP sıralarından alkışlar)
MHP GRUBU ADINA MUSTAFA KALAYCI (Konya) – Sayın Başkan,
değerli milletvekilleri; görüşülmekte olan 491 sıra sayılı İş Mahkemeleri
Kanunu Tasarısı’nın ikinci bölümü üzerine Milliyetçi Hareket Partisi Grubu
adına söz aldım. Bu vesileyle yüksek heyetinizi hürmetle selamlıyorum.
Tasarı, bilindiği üzere, iş mahkemelerinin kuruluş,
görev, yetki ve yargılama süreleri ile dava şartı olarak ara buluculuğa ilişkin
hükümleri kapsamaktadır. İş uyuşmazlıklarının hem çalışma hayatının hem de
yargının gündeminde önemli bir yeri vardır. İşçi ile işveren arasındaki
uyuşmazlıkların çeşidi ve sayısındaki artış iş mahkemelerinin yükünü de
artırmıştır. 2016 yılı adalet istatistiklerine göre, iş mahkemelerinde
davaların karara bağlanabilme süresi ortalama dört yüz otuz dört güne yükselmiş
olup temyiz aşaması da dikkate alındığında davaların sonuçlanması iki üç yılı
alabilmektedir. İş yargısının artan iş yükü ve davaların sonuçlanmasının
gecikmesi farklı çözüm yolu arayışlarını gündeme getirmektedir. Mahkemelere
gelen iş yükünü hafifletmek ve vatandaşların haklarına daha hızlı sürede
kavuşmalarını sağlayabilmek açısından uzlaşma, müzakere ve ara buluculuk kültürünün
gelişmesi ve alternatif uyuşmazlık çözüm yöntemlerinin uygulanması ülkemizin
hukuk düzenine olumlu yönde katkı sağlayacaktır.
Tasarıyla hukuk sistemimize ilk defa “zorunlu ara
buluculuk” kavramı girmektedir. Kanundan, bireysel veya toplu iş sözleşmesinden
kaynaklanan işçi ve işveren alacak ve tazminatı ile işe iade taleplerinde dava
açılmadan önce ara bulucuya başvurulmuş olması dava şartı olarak
öngörülmektedir. Zorunlu ara buluculuk bazı hukuk uyuşmazlıklarının çözümünde
yargılamayı hızlandırmak ve mahkemelerin iş yükünü azaltmak adına çok önemli
bir yöntem olsa da bu kurumun bireysel iş uyuşmazlıklarının çözümünde beklenen
amacı sağlayamayacağını düşünmekteyiz. Ülkemiz şartları, işçi ve işveren
taraflarının yargılamaya bakış açısı göz önüne alındığında, tarafların ara
buluculuk yöntemine başvurduktan sonra anlaşamaması nedeniyle yeniden dava
yoluna başvuracakları ve bu yöntemin uyuşmazlığın çözümünün gecikmesine engel
bir yöntem olmayacağı, işçinin alacağına kavuşması bakımından ilave bir külfet
yaratabileceği değerlendirilmektedir. 
Ara buluculuk gibi alternatif uyuşmazlık yöntemleri,
tarafların eşit olduğu ve sözleşme serbestisinin geçerli olduğu hâllerde
kendisinden beklenen faydaları gösterecektir. Bununla birlikte, iş hukukunda
taraflar arasında bir denge veya eşitlik olup olmadığının en çok tartışılan
husus olduğu kanaatindeyiz. İş hukukunun kamu düzeni ve toplumsal barışla da
yakından ilişkili olduğu düşüncesiyle, zorunlu ara buluculuğun ve buna bağlı
olarak çoğu zaman eşit olmayanlar arasında yürütülen müzakere sisteminin, son
derece iyi ve adil bir şekilde düzenlenmediği durumlarda sadece iş hukuku
açısından değil, toplumsal huzurun tesisi bakımından da uygun olmadığı
düşüncesindeyiz. Dolayısıyla tarafların hak ve hukukunu haleldar etmeyen ve
adaletin tesisi adına sağlıklı işleyen bir ara buluculuk mekanizması inşa
edilmelidir. Eğer işçi-işveren arasındaki dava ve uyuşmazlıkların yargıyı bu
derece meşgul etmesi istenmiyorsa öncelikle çalışma hayatının etkin bir şekilde
ve yeterince denetlenmesi, taşeron uygulamasının istisnai hâle getirilmesi,
profesyonellikten ve kurumsallaşmadan uzak küçük iş yerlerinin fazlalığının
önüne geçilmesi, etkin bir sendika ve toplu sözleşme düzeninin kurulması,
işçinin iş yeri yönetimine katılması anlayışının güçlendirilmesi gerekmektedir.
Ülkemizde sendikalaşma oranı oldukça düşüktür. İşçinin
arkasında haklarını koruyan bir örgütün olmaması, işçiyi işveren karşısında
daha güçsüz konuma getirmekte ve iş ilişkisi devam ederken haklarını alamayan
işçiler iş sözleşmeleri sona erdiği zaman yargı yoluna başvurmaktadır. Bu durum
da bireysel iş uyuşmazlıklarının sayısını artırmaktadır. Sendikalaşmayı
zorlaştıran, sendikal örgütlenmeyi zayıflatan politikalar terk edilmelidir.
Çağdaş normlarda endüstri ilişkilerinin tesisi için sendikalı işçilerin ve
toplu sözleşmeli iş yerlerinin artırılmasına destek sağlayacak düzenlemeler
getirilmelidir.
Değerli milletvekilleri, ülkemizde çalışma hayatıyla
ilgili çözüm bekleyen birçok sorun bulunmaktadır. İşçilerin kıdem tazminatından
esnek çalışmaya, işçi kiralamadan taşeron kadroya kadar birçok sorun acil çözüm
beklemektedir. Son yıllarda artan güvencesiz ve kuralsız çalışma biçimleri,
kayıtsız çalışma ve uzun çalışma süreleri, iş sağlığı ve güvenliği önlemlerinin
alınmaması, bunların ihmal edilmesiyle denetim ve yaptırım eksikliği çalışma
barışının bozulmasında, iş uyuşmazlıklarının ortaya çıkmasında da önemli
faktörlerdir. Bu itibarla, toplumun tüm kesimlerine insana yaraşır iş
fırsatlarının sunulduğu, iş gücünün niteliğinin yükseltilip etkin kullanıldığı,
çalışma şartlarının iyileştirildiği, ücret-verimlilik ilişkisinin
güçlendirildiği, iş sağlığı ve güvenliğinin sağlandığı bir çalışma hayatı ve iş
gücü piyasasının oluşturulması için gerekli yapısal reform ivedilikle yapılmalı
ve önlemler alınmalıdır. 
Çalışma hayatı, işçi ile işveren haklarının dengeli bir
şekilde korunması yanında işin korunmasını da dikkate alan politikalar
çerçevesinde tanzim edilmelidir. Çalışma hayatıyla ilgili yapısal sorunlara
yıllardır duyarsız kalınması çalışanların motivasyonunu, verimini ve çalışma
barışını olumsuz etkilemektedir. 
Taşeron işçilik çalışma hayatının en temel sorunu
hâline gelmiştir. AKP döneminde taşeron işçilik uygulaması yaygınlaşmış, kamuda
girmediği alan kalmamıştır. Ülkemizde yüz binlerce işçi, insanca çalışma
koşullarından uzak, ağır çalışma koşullarında, iş güvencesinden yoksun biçimde,
izin hakkı ve fazla mesai verilmeden, günde on iki saati bile aşan sürelerde,
hakları ihlal edilerek taşeron şirketleri vasıtasıyla çalıştırılmaktadır. İnsan
onuruna yaraşır, düzgün iş tanımını yok sayan taşeron işçilik uygulaması,
çalışma hayatının dengelerini bozmuş, ekonomik ve sosyal olarak büyük bir
tahribata neden olmuştur. Taşeron işçiler yıllarca aynı kurumlarda
çalışmaktadır. Taşeron şirketler değişmekte ancak işçi aynı kalmaktadır. Bu
işçiler kurumun işçisi durumundadır, ödemeler kamu tarafından yapılmaktadır. O
hâlde işçi simsarlığına ne hacet vardır? Elini sıcak sudan soğuk suya
değdirmeyen birtakım patronlara neden komisyon ödenmektedir? Kamuda taşeron
sistemine son verilmeli ve işçi simsarlarına aktarılan paralar işçilere
verilmelidir. Yargı, taşeron uygulamalarının hileli olduğu ve taşeron
işçilerinin işe girdiği tarihten itibaren kamu işçisi olduğu yönünde kararlar
vermiştir. Bu kararlar hiç dikkate alınmamaktadır. Taşeron işçileri yıllardır
oyalanmakta ve sürekli de aldatılmaktadır. Şu işe bakın: Taşeron sisteminin
kölelik olduğunu, taşeron uygulamasının çile uygulamasına döndüğünü, işi daha
ucuza yaptırmak için taşeronluk sisteminin acımasız bir şekilde kullanıldığını,
işçilerin köleleştirildiğini yıllardır söyleyenler bizzat bakanlardır, AKP
hükûmetleridir ama bu sömürüden, bu kölelik düzeninden bir türlü vazgeçmeyen ve
vazgeçmeye de niyeti olmayan yine Hükûmettir. 
Taşeron işçilere kadro verileceği sözlerine karşın
bugüne kadar bir şey yapılmamıştır. Başbakanlar, bakanlar hep söz vermiş,
sürekli “Çalışıyoruz, sona gelindi.” gibi laflar edilmiştir. Acaba yıllardır
neye çalışıyorlar? Hükûmet, sıra vergi koymaya gelince anında görüntü vermektedir,
jet hızıyla ve acımasızca vergileri artırıp peş peşe vergi zamları
yapıştırmaktadır. Hükûmet, taşeron işçilere verdiği sözü artık tutmalıdır. Son
olarak, 2017 yılı sonuna kadar düzenleme yapılacağı yine bakanlar ve Sayın
Başbakan tarafından bizzat açıklanmıştır. Yeni yıla girmeden bu konunun
çözüleceği müjdesinin verilmesi taşeron işçileri ve bağlı bulundukları
sendikalar tarafından yine büyük heyecanla karşılanmıştır ancak taşeron
işçilerin yine oyalanmakta ve yine aldatılmakta olduğu anlaşılmaktadır. Zira
Plan ve Bütçe Komisyonunda görüşülmeye başlanan torba tasarının 74’üncü
maddesinde, kamu idarelerinin taşeron işçi alımı için ihaleye çıkılmadan önce
çalıştırılacak personel sayısı ile ücret ve mali ödemelere ilişkin tavanların
tespitini de kapsayan uygun görüş almaları öngörülmektedir ve bu maddenin
yürürlük tarihi 1 Ocak 2018 olarak düzenlenmektedir. 
(Mikrofon otomatik cihaz tarafından kapatıldı)
BAŞKAN – Sayın Kalaycı, grup adına konuşma sürenizi
doldurdunuz, aynı zamanda şahıslar adına talebiniz var. Şahıslar için sözlere
başlıyoruz, beş dakika da onun için size süre vereceğim.
Buyurun.
MUSTAFA KALAYCI (Devamla) – Teşekkür ediyorum Sayın
Başkanım.
Bir taraftan, yeni yıla girmeden taşeron işçilerin
konusu çözülecek müjdesi verilirken diğer taraftan, yeni yılın başında
yürürlüğe girmek üzere taşeron işçi alımı ihalelerine yönelik yeni bir
düzenlemeye girişilmesi AKP Hükûmetinin büyük çelişkisini, tutarsızlığını ve
gerçek niyetinin ne olduğunu açıkça ortaya koymaktadır. Bu kadar da olmaz,
yeter artık, taşeron işçilerle alay etmeyi bırakın. Taşeron işçilerle oyun
oynamayın. Ne yapacaksanız, artık getirin şu düzenlemeyi. Hükûmeti bu konuda
samimi ve dürüst olmaya davet ediyorum. Taşeron işçilerin her geçen gün artan
sorunları artık çözüme kavuşturulmalı, çalışma şartları ve ücretleri acilen
iyileştirilmelidir. Bu kölelik sistemine, bu sömürü düzenine artık son
verilmelidir.
Değerli milletvekilleri, geçici ve
mevsimlik işçilerin çalışma sürelerinin uzatılacağına dair protokol imzalayan
ve söz veren ama imzaladığı protokole uymayan ve verdiği sözü yerine getirmeyen
de AKP hükûmetleridir. Belediyeler, şeker fabrikaları, çay fabrikaları, orman
idaresi, tarım işletmeleri ve demir yolları gibi çeşitli kamu idarelerinde
geçici işçi, muvakkat işçi, kampanya işçisi ve mevsimlik işçi olarak yıllardır
çalışan işçiler bir türlü kadroya alınmamışlardır. 30 Mayıs 2015 tarihinde,
dönemin Başbakanı ve Çalışma Bakanı işçilerin huzurunda, geçici işçilerin
çalışma sınırının kalkacağını müjdelemiştir. Kamu Toplu İş Sözleşmeleri Çerçeve
Anlaşma Protokolü’nün 9’uncu maddesine de bu amaçla hüküm konulmuştur. Bu
konunun Parlamentoya sunulacağı ve hızlı bir şekilde yasalaştırılacağı
açıklanmıştır. Seçimler öncesi müjde verilmiş, söz verilmiş ama seçimler
geçince geçici işçiler görmezden gelinmiştir. Geçici ve mevsimlik işçiler
Hükûmetten dert yanmakta ve hayal kırıklığına uğradıklarını söylemektedir.
Hükûmeti geçici ve mevsimlik işçilere verdiği sözün arkasında durmaya davet
ediyorum. Geçici ve mevsimlik işçiler, çalışamadıkları dönemde iş
bulamamaktadır zira altı aylığına nasıl iş bulsunlar? Soruyorum,
çalışamadıkları aylarda bu arkadaşlarımız ailelerini nasıl geçindirecekler hiç
düşünüyor musunuz? Bu arkadaşlarımız emeklilik sorunu da yaşamaktadır. Prim gün
sayısını doldurabilmeleri çok zordur; zira 5 ay 29 gün çalışmayla emekli
olunabilmesi için kırk yıldan fazla çalışmak gerekmektedir. 
Aslında, geçici ve mevsimlik işçilerin
çoğu kamunun asıl işlerinde çalışmaktadır. Şu garipliğe bakın ki kamu
kurumları, bu işçileri çalıştırmadıkları dönemde personel ihtiyacını taşeron
işçilerle ve İŞ-KUR elemanlarıyla gidermektedir. Geçici ve mevsimlik işçilerin
daimî çalıştırılmaları hâlinde bir taraftan hizmet alımı ihalesine gidilmesine
ihtiyaç kalmayacak, bir taraftan da kadro sorunu çözüleceği için iş
yerlerindeki verim artacaktır. Yıllardır başarılı olarak çalışan, bilgi, beceri
ve deneyimleriyle iş yerine faydalı olan bu işçilerin daimî çalışmaları mutlaka
sağlanmalıdır. 
Milliyetçi Hareket Partisi, kamuda
çalışan geçici ve mevsimlik işçilere kadro verilmesini yıllardır gündeme
taşımış, bu arkadaşlarımıza kadro vermeyi taahhüt etmiş ve öteden beri birçok
kanun teklifi de vermiştir.
Buradan Hükûmete çağrıda bulunuyorum.
Taşeron işçilerle ilgili yıl sonuna kadar getirileceği söylenen düzenlemede geçici,
muvakkat, kampanya ve mevsimlik işçilere de yer verelim. Taşeron işçilere de,
geçici ve mevsimlik işçilere de öyle uyduruk değil, tapu gibi kadro verelim,
haklarını verelim diyorum.
Tasarının hayırlara vesile olmasını
diliyor, teşekkür ediyor, saygılar sunuyorum. (MHP sıralarından alkışlar)
BAŞKAN – Teşekkür ediyorum Sayın Kalaycı.
Şahıslar adına ikinci ve son konuşmacı
İzmir Milletvekili Kerem Ali Sürekli.
Buyurun Sayın Sürekli. (AK PARTİ
sıralarından alkışlar) 
KEREM ALİ SÜREKLİ (İzmir) – Sayın Başkan, değerli
milletvekilleri; 491 sıra sayılı İş Mahkemeleri Kanunu Tasarısı üzerinde söz
almış bulunmaktayım. Genel Kurulu saygıyla selamlıyorum. 
Öncelikle, İzmir’imizde, Aliağa’mızda bugün patlamada
yitirdiğimiz 4 işçimize Cenab-ı Allah’tan rahmet diliyorum; 2 yaralımız var,
onlara acil şifalar diliyorum. 
Evet, 5521 sayılı İş Mahkemeleri Kanunu 1950 yılında
çıkmış, üstünden altmış yedi yıl geçmiş. Bu altmış yedi yılda istihdam artmış,
nüfus artmış, küreselleşmenin etkisiyle büyük dönüşümler yaşanmış. Tabii, bunun
sonucu olarak iş uyuşmazlıklarının da çeşitliliği ve adedi artmış
bulunmaktadır. Bugün, 2016 yılı istatistiklerine baktığımızda, 3 milyon 535 bin
hukuk uyuşmazlığının yüzde 15’inin iş uyuşmazlığı olduğunu tespit etmiş
bulunmaktayız. Bunların yüzde 89’u, ara buluculuğa giden uyuşmazlıkların yüzde
89’u iş uyuşmazlığı. Bunların çözümlenmesi yüzde 93 oranında başarıyla
sonuçlanıyor ve yüzde 95’i bir günde sonuçlanıyor. Tabii, burada yapılan
eleştirilere en büyük cevap da, en güzel cevap da bu. Bu sebepledir ki başarılı
olmuş bir uygulamayı ihtiyari olmaktan çıkarıyoruz, zorunlu hâle getiriyoruz;
bundan sonra ara buluculuk dava açma şartı oluyor, zorunlu hâle geliyor. 
Tabii, bu düzenlemenin 17’nci maddesinde önemli bir
kazanım var. Taraflar anlaşamazsa ara bulucu çözüm önerisi getirecek, bu da
uyuşmazlığın ivedi olarak çözülmesini sağlayacak. İşte, bu da yasanın getirdiği
en önemli kazanım.
Diğer
yandan, bu düzenlemelerle ara buluculuk profesyonel bir noktaya taşınıyor. Ara
bulucular kendi unvanlarıyla birlikte uzmanlık alanlarını da kullanabilecekler
ve bu reklam yasa kapsamı dışında kalacak.
Yine,
yapılan düzenlemeyle 6325 sayılı Arabuluculuk Kanunu’nda bir değişiklik
yapılıyor, ara buluculuk anlaşmasının icra edilebilirlik şerhi sulh hukuk
mahkemesine başvurularak oradan alınıyor. Eğer taraflar anlaşmışlarsa, kanuni
temsilcileriyle birlikte bu anlaşmayı da imzalamışlarsa buna da gerek kalmıyor,
bu ilam niteliğinde sayılıyor. Bu da önemli bir kazanım. 
Yine,
ara buluculuk sözleşmelerinde getirilen bir yenilik: Taraflar bizzat
katılabilecekleri gibi kanuni temsilcileri, vekilleriyle birlikte de
katılabilecekler. 
Yine,
gerekli duyulan hâllerde buralarda uzmanlar çağrılacak ve onlar da katkı
sunacaklar. Bu da tabii ki çözüm noktasında ivedilik kazandırıyor. 
Yine,
yapılan bir değişiklikle ara buluculuk büroları kurulmaktadır. Adliyelerde,
Adalet Bakanlığının uygun göreceği adliyelerde ara buluculuk büroları kuruluyor
ve bunlar da ara bulucunun görev yaptığı sulh hukuk mahkemesinin gözetimi ve
denetimi altında görev yapıyorlar. Bunlar da önemli bir kazanım. 
Yine,
taraflar anlaştıkları hususları anlaşmada açıkça zikrederlerse burada dava açma
yasağı geliyor. Bu konuda ileride taraflar bir daha dava açma yasağına tabi
olacaklar. 
Bir
de önemli bir husus var: Buralarda uygulamada yaşanan sorunları gidermek üzere
işçi ve işveren konfederasyonlarının temsilcileri Arabuluculuk Kurulunda temsil
edilecek. 
Bu
yasa tasarısıyla ilgili gelen eleştirilerden biri de bu yasa tasarısıyla ilgili
kurumlardan görüş alınmadığı, katılımın olmadığı yönündeydi. Bakanlığımız bu
yasa tasarısını 23 Mart 2016 tarihinde internet sitesinden paylaşmış,
ilgililere duyuruda bulunmuş, ilgililere davetler gitmiş ve 234 kurum bu yasa
tasarısıyla ilgili görüş bildirmiştir ve yeterince tartışılmıştır. 
Bu
yasa ara buluculuk konusuna hız getirecektir. İş uyuşmazlıklarında, çözüm
noktasında büyük bir ivme kazandıracaktır ve yargının dosya yükü azalmış
olacaktır diyorum, bütün Genel Kurulu saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ediyorum Sayın Sürekli.
Sayın milletvekilleri, Halkların
Demokratik Partisi Grubunun söz talebi bize geç ulaşmıştır. Şahıslara geçtikten
sonra grup konuşmaları yapılmamaktadır. Ancak bütün grupların mutabakatı ve
aynı zamanda da bunun emsal teşkil etmemesi üzerine ben Sayın Yıldırım’a grubu
adına söz vereceğim.
Buyurun Sayın Yıldırım. (HDP sıralarından
alkışlar) 
HDP GRUBU ADINA AHMET YILDIRIM (Muş) –
Teşekkür ederim Sayın Başkan.
Sayın Başkan, değerli milletvekilleri,
değerli arkadaşlar; iş yaşamıyla ilgili geçen haftadan beri başlamış olduğumuz
491 sıra sayılı Kanun Tasarısı’nı görüşüyoruz. İş yaşamındaki ihtilafları,
problemleri gidermeye dönük her türlü yasa tasarılarına içtenlikle destek
vermek isteriz. Ancak şimdi yargısal bir süreci ilgilendirdiği için ifade
edeyim, 2013 yılında bu ülkede farklı araştırma şirketleri tarafından yapılan
anketlerde yargıya güven -en güvenilen kurumlar arasında olmasa bile- yüzde
70’in altında çıkmamıştı. Yargıya güven, bu ülkede toplum içerisindeki, toplum nazarındaki
güven oranı yüzde 70 üstüydü. Ancak son bir yılda 2 araştırma şirketinin
yargıya güvenle ilgili yapmış olduğu kamuoyu araştırmasında birinde yüzde 32,
diğerinde 29’a düşmüş olması bu ülke veya bu ülkedeki yargı kurumu adına
oldukça üzüntü vericidir. 
Düşünün, normalde toplumsal yaşamın
hiçbir alanı siyasi iktidar tarafından siyasallaştırılmamalı ve ona dönük güven
azalmamalıdır. Şimdi, eğitim siyasallaşırsa bir yere kadar tolere edilebilir;
sağlık, ulaştırma, çevre, kadın politikalarının siyasallaştırılmasının bir
nebze olsun -normalde hiçbirinin olmaması lazım da- tolere edilebilir bir
tarafı vardır. Ancak yargının siyasallaşması, insanın kendi ülkesine, devletine
olan aidiyet ve sahiplenme duygusunun, yargıya intikal eden yaşamış olduğu
hukuki süreçlerle ilgili umudunun kırılması anlamına gelir. Bu yönüyle gerek
2010 Anayasa değişikliği sonrası yargının siyasallaşmasını hızlandıran süreçte
siyasi iktidarın sorumluluğu vardır gerekse 15 Temmuz darbesinden sonra bu
ülkede görev yapan savcı veya hâkimlerin yüzde 35’inden fazlasının görevden
atılmış ve bunların önemli bir kısmının tutuklanmış olması bile başlı başına
siyasi iktidarın siyaseten sorgulanmasını gerektiren bir durumdur.
Dün Sayın Bakan buradayken özellikle eş
genel başkanımızın Anayasa Mahkemesinde görülen itirazıyla ilgili Bakanlıktan
istenen bir görüşe verilen cevabın bizim açımızdan kabul edilemez olduğunu
ifade etmiştim. Ve Bakanlık, Adalet Bakanlığı bundan üç buçuk ay önce
milletvekili olmaktan kaynaklanan tüm hakların devam ettiği ve “Yasama
faaliyetlerine katılımın engellenmesinde hiçbir hak kaybı yoktur.” diye bir
görüş bildirmiş Anayasa Mahkemesine.
Bunun üzerinde ısrarla durmamızın temel
sebebi şudur: Bu Parlamentonun 10 üyesi tutukludur, bırakın bu tutuklu olan 10
üyenin yasama faaliyetlerine katılımının önünde engelin bulunmamasını, her gün
her birimize; size, bize, bu Parlamentonun bütün üyelerine Parlamento
gündeminin iletilmesiyle ilgili bir adım yoktur. Dün Eş Genel Başkanımız Sayın
Selahattin Demirtaş Meclis Başkanlığına vermiş olduğu dilekçesinde: “Bizim
yasama faaliyetlerine katılımımızın önünde eğer Adalet Bakanlığının iddia
ettiği gibi bir engel yok ise gündeminden dahi haberdar olmadığımız bu yasama
faaliyetleriyle, Meclis çalışmalarıyla ilgili bizi bilgilendirmeyi ve her
birleşimle ilgili, her Genel Kurul çalışmasıyla ilgili bizi bilgilendirmeyi
düşünüyor musunuz?” Çok mütevazı bir şey ve biz, içtenlikle, Meclis
Başkanlığının vereceği cevabı merakla bekliyoruz
Yine, değerli arkadaşlar, yargıya güvenin yüzde
30’ların altına düştüğü, aynı şekilde yargıya siyasallaşma illetinin bulaştığı
konusunda genel bir toplumsal kanaatin oluştuğu bu süreçle alakalı olarak bir
hususu sizin bilgilerinize sunmak istiyorum hazır Sayın Bakanımız buradayken.
Sayın Bakan, son on ay içerisinde tutuklu
milletvekillerinin, hatta tutuksuz yargılanan milletvekillerinin dosyalarıyla
ilgili olarak Bakanlığınızın Ceza İşleri Genel Müdürlüğü bilgi istiyor resmî
yazıyla. Onların önemli bir bölümünü beraberimde getirdim. Bunu Anayasa'nın ya
da Türk Ceza Kanunu’nun ya da herhangi bir yasanın hangi maddesinden yetki
alarak yapıyorsunuz? Mesela, Adalet Bakanlığı Ceza İşleri Genel Müdürlüğü,
Bakırköy Cumhuriyet Başsavcılığına “Halkların Demokratik Partisi Milletvekili
Selahattin Demirtaş hakkında Bakırköy 7. Asliye Ceza Mahkemesinde görülmekte
olan davada bugüne kadar görülen tüm duruşma tutanaklarının bir örneğinin
gönderilmesi; iki, duruşmanın sonraki tarihlere bırakılması hâlinde takibi
yapılarak duruşmanın görülmesi sonrasında düzenlenen tutanakların gönderilmesi;
evrakın karara çıkması hâlinde gerekçeli kararın bir örneğinin bize
gönderilmesi…” Hangi hakla? Hangi anayasal düzlemde, hangi yasal düzlemde? Bu
bile başlı başına siyasetin yargıya müdahalesi anlamına geliyor mu, gelmiyor
mu? Sadece bu mu?
Bakın, aynı şekilde Yusuf Çelik imzalı, Bakanlık adına
İstanbul Cumhuriyet Başsavcılığına yazılmış Figen Yüksekdağ Şenoğlu’yla ilgili
bir yazı, İstanbul 22. Ağır Ceza Mahkeme Başkanlığından aynı bilgi isteniyor. 
Yine, aynı şekilde, Çağlar Demirel’le ilgili, Mardin
Cumhuriyet Başsavcılığına, bugüne kadar Mardin 2. Asliye Ceza Mahkemesindeki
bütün duruşma tutanaklarının gönderilmesi… 
Aynı şekilde, İdris Baluken’le ilgili olarak özellikle
Diyarbakır 8. Ağır Ceza Mahkemesi, tutuklu olduğu dosya… 
Bir de Sayın Bakan, Ceza İşleri Genel
Müdürlüğünüz hızını alamamış, Urfa’daki bütün milletvekillerinin -bakın, şu
belge- Urfa’da yargılanan milletvekillerinin bütün dosyalarıyla ilgili bilgi,
belge, duruşma tutanaklarını isteyen tek bir yazı yazmış; buyurun. Tek tek
sıralamama gerek yok; Viranşehir, Urfa 2. Ağır Ceza, Urfa 5. Ağır Ceza, Urfa 3.
Asliye, 2. Asliye, 7. Asliye… Tek tek istenmiş. 
Gerçekten gerekçesini öğrenmek istiyoruz;
eğer toplumda oluşan genel kanaatin, yargıya duyulan güvenin yüzde 30’ların
altına düşmesi ve yargının siyasallaşmasıyla ilgili kanaatin yersiz olduğunu
söylüyorsanız, Bakanlığınız tarafından, bizzat tarihleri ve belgeleri bende
olan -fotokopilerini aldım- bunların yazılmasının temel sebebinin ne olduğunu
öğrenmek istiyoruz. Biz bir şeyi iyi biliyoruz: Eş genel başkanlarımız ve
milletvekillerimizin tamamı hakkında düzenlenen fezlekeler ve tutuklanmalarına
sebep olan dosyalar, yapmış oldukları konuşmalar ve siyasetçi olmaktan kaynaklı
yürütmüş oldukları siyasi etkinliklerdir. Bu konuda toplumun büyük bir kısmı da
sadece konuşmalarından ve siyasi etkinliklerinden tutuklu olduklarını ve
yargılandıklarını iyi biliyor. Çünkü iddianamelerin tamamında yapmış oldukları
konuşmalar ve katıldıkları siyasi etkinlikler konu edilerek… Kaldı ki başta eş
genel başkanlarımız olmak üzere milletvekillerimizin büyük bir çoğunluğunun
dava iddianamesine konu olan konuşmalarının büyük bir çoğunluğu Mecliste de
yapılmış konuşmaların tekrarı niteliğinde ve Anayasa 83/1’e göre yasama
sorumsuzluğu kapsamındadır. Arkadaşlarımızın avukatları -bakın biri Muş’ta,
biri Bingöl’de, biri Diyarbakır’da; örnekleri var- şunu talep ediyorlar:
“Bakın, siz şu konuşmayı davaya konu etmişsiniz ama ondan önce bu konuşmayı
Mecliste yapmış; bu, yasama sorumsuzluğu kapsamındadır ve Anayasa 83/1’e göre
sizin bu davayı düşürmeniz lazım.” 
Sayın Bakan, mahkeme ara kararında evlere
şenlik bir karara imza atıyor: “Yasama sorumsuzluğu kaldırılmıştır.” Güler
misiniz, ağlar mısınız? Anayasa 83’e göre tanınmış olan yasama sorumsuzluğu
öyle kaldırılıp indirilebilen bir şey midir? Yasama sorumsuzluğu nasıl
kaldırılır? Bu bir mahkemenin ara kararına yansıyor. 
Aynı şekilde, bakın, İdris Baluken’le ilgili, birçok
arkadaşımızın duruşmalarıyla ilgili garabet noktalar var. İdris Baluken
arkadaşımız, grup başkan vekilimiz Diyarbakır’da tutuklu olduğu dosyadan iki
iddiayla yargılanıyor. Bir: Korucuları ölümle tehdit ettiği konusunda atmış
olduğu “fake” bir hesaptan “tweet” dosyaya konuyor, avukatlar ve İdris başkan
itiraz edince Bingöl Emniyet Müdürlüğünden bilgi isteniyor ve “Elimizde böyle
bir delil yok.” yazısı geliyor. 
İkincisi ise: İdris Bey’in bir cenaze törenine
katılması suça konu ediliyor. Aynı gün o saatlerde, mahkeme tutanağında, 2011
yılında burada İdris Naim Şahin hakkında gensoru verilmiş ve İdris Bey konuşma
yapıyor. Bunlar çürütülmüş olmasına rağmen hâlâ mahkeme mütalaa veriyor ve
İdris Baluken’e kırk yedi yıl hapis istiyor. 
Evlere şenlik bu yargının ne bu ülkeye ne siyasi
iktidara ne millete hiçbir faydasının olmadığını söylüyorum, Genel Kurulu saygıyla
selamlıyorum. (HDP sıralarından alkışlar) 
BAŞKAN – Evet, bölüm üzerindeki konuşmalar
tamamlanmıştır.
Şimdi on beş dakika süreyle soru-cevap işlemi
gerçekleştireceğiz. Sisteme giren sayın milletvekillerine söz vereceğim.
Evet, Sayın Gürer, buyurun.
ÖMER FETHİ GÜRER (Niğde) – Teşekkürler Sayın Başkan.
Sayın Bakan, infaz koruma memurları ve zabıt kâtipleri,
mübaşirler, yazı işleri müdürleri ile teknik hizmetler sınıfında çalışanlar
yani Adalet çalışanlarının görevde yükselme, çalışma süresi, ücret adaletsizliği,
sağlığı tehdit eden çalışma ortamı ve çalışma koşullarının iyileştirilmesi, can
güvenliğinin sağlanması gibi sorunlarının çözümüne yönelik yeni bir yargı
paketi çıkarılması düşünülmekte midir?
İkinci sorum da: Ülkemizde kadın cinayetleri son yıllarda
artış göstermiştir. Kadın cinayetleri işleyenlerin kaçının işsiz olduğu,
kaçının geliri olmadığı yönünde soruma, suç faillerinin meslek ve
meşguliyetleri ile gelir durumları esas alınarak bilgi derlemesi yapılmadığı ve
soru önergemize konu edilen hususlarda ayrıntılı istatistiki verilerin
bulunmadığı bildirilmektedir. Oysa böyle verilerin çok yararlı olduğunu
düşünüyorum. Bu anlamda, suçun doğuşuna yönelik bir verinin olması ve onunla
mücadele için değerlendirilmesinin doğru olacağını, bu yönde de Bakanlığın
neden böyle istatistiki bilgileri derlemediğini sormak istiyorum. 
Teşekkür ederim.
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.
Sayın Bakanım, olağanüstü hâl döneminde kaç avukat
gözaltına alınmıştır? Gözaltına alınan avukatlardan kaç kişi tutuklanmıştır?
Kaç avukat serbest bırakılmıştır? Bugün itibarıyla cezaevlerinde tutuklu
bulunan avukat sayısı kaçtır? Tutuklu avukatlardan iddianame düzenlenmeyen
avukat var mıdır? Varsa kaç avukat hakkında hâlen iddianame düzenlenmemiştir? 
Ülkemizde kaç engelli vatandaş cezaevinde bulunmaktadır
veya gözaltında tutulmaktadır? Kaç engelli vatandaş çalıştıkları kurum ve
kuruluşlardan ihraç edilmiştir? 
Takdir edersiniz, 680 sayılı Kanun Hükmünde
Kararname’yle hâkimlerle ilgili hâkim, savcı sınav barajı kaldırıldı. Alınan
hâkimlerde en düşük puan kaçtır?
Teşekkür ediyorum. Saygılar.
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ederim.
Sorum Orman Bakanımıza olacak.
2003 yılında tasarruf tedbirleri kapsamında kapatılan
25 orman işletme müdürlüğü 4 ilaveyle birlikte yeniden açılmıştır. Sadece
Giresun Bulancak Orman İşletme Müdürlüğü kapsam dışında tutulmuştur. Bu
müdürlüğün kapatılmasından sonra sorumluluk alanında bulunan ve dünyada eşi
benzeri olmayan ağaç ve bitki türlerinin yaşadığı Paşakonağı, Ambardağı,
Bicik’ten oluşan 84 bin hektar ormanlık alan, 13 bin hektarı mera ve yaylak 80
orman köyü sahipsiz, korumasız kalmış; yörede yaşayan ve orman üretiminde
çalışan köylüler de elde ettikleri gelirlerden maalesef olmuşlardır. 
Bulancak Orman İşletme Müdürlüğünün kapatılmasının
bugüne kadar açıklanmamasının hiçbir haklı gerekçesi yoktur. Orman ve Su İşleri
Bakanı Sayın Veysel Eroğlu’ndan müdürlüğümüzün hiç zaman geçirilmeden derhâl
açılmasını yöre halkı adına talep etmekteyim.
Teşekkür ederim.
BAŞKAN – Sayın Tüm…
MEHMET TÜM (Balıkesir) – Teşekkür ederim Sayın Başkan.
Adalet Bakanına soruyorum. 
OHAL döneminde kaç hâkim ve savcı görevden alındı ve bu
“FETÖ’cü” olarak nitelendirdiğiniz hâkim ve savcıların şu ana kadar açtığı
davalar konusundaki gelişmeler nelerdir? Kaç kişi mağdur edilmiştir? 
Yine, kumpas davalarında intihar eden Ali Tatar’la
ilgili -şu anda basına yansıyan- o dönemdeki yargıçların byLock kullandığını
söylüyorlar. Bu konuda bir çalışmanız var mı? Onun ailesinden özür dilemeyi
düşünüyor musunuz?
BAŞKAN – Sayın Tanal, bir daha sorun bakalım.
MAHMUT TANAL (İstanbul) – Teşekkür ederim.
Sayın Bakanım, bu denetimli serbestlik
süresinin uzatılarak cezaevlerinde bulunan tutuklu ve hükümlü sayısının artması
nedeniyle yeni bir düzenleme yapmayı düşünüyor musunuz? Yani denetimli
serbestlik süresi üç yıldan beş veya altı… Bu şekilde bir düşünceniz var mı
veya böyle bir çalışma var mı?
Bir başka soru: Adalet Bakanlığı bünyesinde alınan tüm
bu çiçeklerin bedelleri yani tören çelengi, salon çiçekleri; açılış, kutlama,
cenaze çiçekleri; hediyeler ve bahşişlerin masrafları ne kadardır, maliyeti
nereden karşılanıyor?
Bir başka sorumuz: Bakanlığınızca satın alınan tüm
çiçekler hangi çiçekçiden satın alınıyor? Bunun sahibinin AK PARTİ’yle bir
ilişkisi var mıdır yok mudur? Daha önce Adalet eski Bakanı Bekir Bozdağ’ın
döneminde bulunan çiçekçiyle mi siz koltuğu devraldıktan sonra da çalışılıyor
yoksa çiçekçi değiştirildi mi?
Teşekkür ederim.
BAŞKAN – Sayın Sarıhan…
ŞENAL SARIHAN (Ankara) – Sayın Bakan, Nuriye ve
Semih’in durumları konusunda kamuoyuna yansıyan bilgiler hepimizin malumudur.
Ancak Nuriye’yle ilgili olarak, yoğun bakımdan alınarak hastanede normal
tutuklu servisine aktarıldı. Kendisiyle bu sabah Genel Başkan Yardımcımızın
yaptığı görüşmede olanaklarının son derece sınırlı olduğu bir yerde tutulduğu,
cezaevine dönmek istediği ve refakatçisiyle birlikte olmak istediği yolunda
talepleri var. “On altı gündür yıkanma olanağım olmadı.” diyor, “Yanımda
başkaları varken rahat hareket edebilmem de olanaksız.” diyor. 
Bu sorunun temel çözümünün, sizin de bilginiz içinde
olduğu gibi, esas olarak görevlerine iade olduğu açıktır. Yargılama sürecine
ilişkin söyleyebilecek herhangi bir sözümüz yoktur. Ancak, bir an önce
komisyonun bu 2 gencin durumlarını gözden geçirmesi iradesi doğru olacaktır. 
(Mikrofon otomatik cihaz tarafından kapatıldı) 
BAŞKAN – Sayın Yılmaz…
NECATİ YILMAZ (Ankara) – Sayın Bakan, Sayın Şenal
Sarıhan’ın bıraktığı yerden devam etmek istiyorum. Sabahki ziyarette ben de
vardım. İfade edildiği gibi, çok ağır koşullar içerisinde Nuriye Gülmen ve
kendisi hakkında verilmiş bir heyet raporu var. Bu heyet raporuna göre
refakatçi bulunması gerekiyor yanında. Cezaevinde bu refakatçisi olmuş ancak bu
defa, şartları ağırlaştığı için hastaneye getirilen Gülmen’in refakatçiye
ihtiyacı olmadığı yönünde yeni bir rapor verilmiş. Ne çelişkidir bu? 
Bunun yanı sıra, ilk geldiğiniz gün, bu
salona geldiğiniz gün kürsüde konuşuyordum, sizin vicdanınıza seslendim, “Siz
Hükûmetin vicdanısınızdır.” dedim ve bu anlamda Nuriye Gülmen’in ve Semih
Özakça’nın yaşadıklarına dikkatinizi çekmek istedim. Ancak aradan geçen süre
vicdanınıza ilişkin beklentilerimizi boşa çıkarmış gözüküyor. Ben davetimi
yineliyorum.
Teşekkür ediyorum.
BAŞKAN – Teşekkür ediyorum.
Şimdi soruları cevaplandırmak üzere Adalet Bakanı Sayın
Abdulhamit Gül’e söz veriyorum.
Buyurun Sayın Bakanım.
ADALET BAKANI ABDULHAMİT GÜL (Gaziantep) – Sayın
Başkanım, değerli milletvekilleri; hepinizi saygıyla selamlıyorum.
Öncelikle, dün Korkuteli Cumhuriyet Savcımız Kadir
Küçüköner’e yapılan menfur saldırıyı şiddetle kınıyorum. Çok şükür sağlık
durumu iyiye gidiyor, bugün de telefonla görüştük, inşallah yakın zamanda
sağlığına kavuşacak. 
Diğer bir üzücü olay: Yine bir meslektaşımıza,
Kocaeli’de yine mesleği, görevi başında Avukat Mehmet Samim Geredeli’ye karşı
yapılan saldırıyı da şiddetle kınıyorum. Hayatını kaybetti, taziyelerimi iletiyorum.
Her iki olayın failleri de tespit edilmiş, gerekli soruşturmalar adli
makamlarımızca yapılmaktadır. Ben yargı camiamıza başsağlığı ve geçmiş olsun
dileklerimizi iletiyorum.
Sayın Gürer’in sorularıyla ilgili… Adalet
çalışanlarımızın özlük haklarıyla, güvenliğiyle ilgili her zaman çalışmalarımız
artırılıyor ve adliyelere gönderilen ödenekler de… Yargı mensuplarımızın ve
adliye çalışanlarımızın güvenliğine yönelik her türlü tedbirler de ödeneklerle
sınırlı olmaksızın yeterli şekilde adliyelerde alınıyor. Bu hususta da
yaptığımız tüm toplantılarda, varsa eksiklikler bunların da bildirilmesi ve
gereğinin yapılması konusunda hem Emniyetimiz hem Bakanlığımız hem maddi olarak
hem diğer konularla ilgili gerekli çalışmaları yapıyor. 
ÖMER FETHİ GÜRER (Niğde) – Kanun tasarısı geçen yıl
çekilmişti. O tekrar gündeme gelecek mi?
ADALET BAKANI ABDULHAMİT GÜL (Gaziantep) – Özlük
haklarıyla ilgili de iyileştirmeler artırılarak devam ediyor. En son,
biliyorsunuz, KHK’da ceza infaz koruma memurlarımıza yönelik bir iyileştirme
yapıldı, yıpranma payı getirildi. Bu hususlarla ilgili her zaman, bugüne kadar
olduğu gibi, çalışmalarımız devam ediyor. Dikkat ederseniz, takdir ederseniz…
Merdiven altlarındaki adliyelerin AK PARTİ hükûmetleriyle birlikte çok güzel
fiziki imkânlara kavuştuğunu ve her türlü güvenlik ve fiziki ortamların
sağlandığını hepimiz takdir ederiz. Bu konuda yine de daha iyisi mümkün diyoruz
ve onlarla ilgili çalışmalarımız da elbette devam ediyor.
Kadın cinayetleriyle ilgili bir hususta yine
istatistikler… Bu hususta çalışmalar devam ediyor. Bilgi İşlem Dairesi ve Adli
Sicil Genel Müdürlüğü de bu konuda çalışmalarımızı sürdürüyor. 
ÖMER FETHİ GÜRER (Niğde) – Sayın Bakan “Bu konuda bir
çalışma yapılmadı.” diye yazılı yanıt verdiniz.
ADALET BAKANI ABDULHAMİT GÜL (Gaziantep) – Sayın
Tanal’ın “OHAL döneminde kaç avukat gözaltına alındı, tutuklandı?” diye bir
sorusu vardı. Gelen bilgilere göre 507 avukat hakkında tutuklama kararı
verildi.
Diğer hususlarla ilgili -kaç engelli olduğuna ilişkin
hususu, en düşük hâkim puanını ve diğer hususlardaki yine bilgiyi sizlere
yazılı olarak iletiriz.
Çiçek meselesinden, böcek meselesinden ziyade diğer
konular var, o hususlarla ilgili de çok merakınızı mucip şeyleri ben de
ilgilenir, sizlere iletirim. 
Denetimli serbestlik süresiyle ilgili bir çalışma şu an
için bulunmamaktadır. 
Sayın Bektaşoğlu’nun Orman Bakanımıza iletmiş olduğu
soruyu ben de kendilerine ileteceğim ve Sayın Bektaşoğlu’na bu hususla ilgili
bir konunun iletilmesini ben de takip edeceğim. 
BÜLENT YENER BEKTAŞOĞLU (Giresun) – Bu çok önemli
efendim. Teşekkür ederim.
ADALET BAKANI ABDULHAMİT GÜL (Gaziantep) – Sayın Tüm’ün
“OHAL’de kaç hâkim, savcı görevden alındı?” şeklinde bir sorusu vardı. 3.906
görevden uzaklaştırılan hâkim, savcı var. Bunlarla ilgili de elbette kurulun
vermiş olduğu karara karşı tekrar itiraz yoluna ve yine mahkemede yargı
denetimine açık şekilde bir yargılama yoluna da ilgililer başvurabiliyorlar.
Sayın Sarıhan’ın, Nuriye Gülmen hakkında vermiş olduğu
bir soru vardı, “Niçin yoğun bakımdan normal odaya alındı?” diye bir soru ifade
edildi. Sağlık Bakanlığı, ilgili başhekim ve doktorlarımızın sürekli
nezaretinde yürütülen muayene ve tetkikler devam etmektedir. Heyetin yapmış
olduğu inceleme sonucunda, yoğun bakımda enfeksiyon riski dikkate alınmak üzere
normal odaya, tutuklu odasına alınması yönünde hekimlerimizin vermiş olduğu bir
tespit ve tavsiye üzerine alınmıştır çünkü “Yoğun bakımda enfekte olma riski
daha yüksek.” diye ifade edilmiş. Bunun üzerine ve…
Yine refakatçi konusunda bir diğer milletvekilimizin de
sorusu vardı, onu da ifade etmiş olayım. Bildiğim kadarıyla refakatçinin de
-yine farklı bir şey varsa ben ilgililerden alıp ifade ederim- bulunması,
yıkanma veyahut da diğer hususlarla ilgili, beşerî, insani ihtiyaçlarla ilgili
destek olması anlamında da orada bir imkân sağlanacağı hususunda bir bilgi
ifade edilmişti. Umuyorum, hem enfekte olma, enfeksiyon riskinin ortadan
kalkması adına hem de refakatçi konusunda daha sağlıklı, elverişli bir imkân
sağlanacaktır. Bize hem Sağlık Bakanlığımızdan… Çünkü bu, hekimlik bir konu;
değerli 2 milletvekilimizin de sorusu benzer şekildeydi. Dolayısıyla bu
hususların hepsi Sağlık Bakanlığı ve hekimlerimizin nezaretinde yapılmakta.
Adalet Bakanlığı olarak, bu hususlar sağlıkla ilgili konu olduğu için, onların
vermiş olduğu raporlar doğrultusunda sadece gerekli imkânlar sağlanmaktadır. 
Bir diğer konu göreve iadeyle ilgili
-yine Sayın Sarıhan’ındı galiba soru, yanlış almadıysam- Komisyonun karar
vermesiyle ilgili bir talep. Elbette Komisyon bağımsız bir şekilde çalışıyor.
Şunu ifade etmek isterim: Bu Komisyon KHK’yla kurulmuştu. Daha önce, KHK’yla
atılan, ihraç edilen bir kamu görevlisinin dönmesine yönelik hiçbir hukuki yol
yoktu. Bunu, Hükûmetimiz, ola ki idare yanılabilir ve idarenin işlemleri hukuka
uygun bir şekilde denetlensin düşüncesiyle yargı yolunu açmıştır. Nasıl olacak?
Olağanüstü Hâl Komisyonu bunun bir kararını verecek. OHAL Komisyonunun vermiş
olduğu karara karşı da idari yargı yolu açıktır. Dolayısıyla ilgililer bu
karara karşı da farklı bir karar çıkması hâlinde yargı yoluna
başvurabilecektir. Daha önceden böyle bir şey var mıydı? Yoktu, kanunla
görevine son verilmişti. Dolayısıyla bu gibi durumlarda, ihraç edilen kamu
görevlilerine karşı bu yargı yolu da açılmıştır. Komisyonun bu 2 isimle ilgili…
Bizim Adalet Bakanlığı olarak -yani az önce de söylendi- davalarla ilgili bir
yorum yapma, ilgilenme ya da tavsiye, telkinde bulunma imkânımız
bulunmamaktadır. OHAL Komisyonuna bu anlamda 2 isimle ilgili sağlık
durumlarının hangi durumda olduğunu, hayati konuyla ilgili gelen raporları
ifade ettik çünkü 100 bin civarında başvuru var. Bu hususla ilgili karar
verilmesi hâlinde ivedilikle verilmesini Adalet Bakanlığı olarak bir adalet,
vicdan anlamında Komisyona biz iletmiş olduk. Elbette karar Komisyonun takdirinde
olan bir karardır ama farklı bir karar verilmesi hâlinde ilgililerin elbette
yargı yoluna da başvurması mümkündür. Göreve iadesi verilmesi hâlinde de
bağlayıcıdır idareyi, göreve başlayacaktır. Farklı durumda da olması hâlinde
yargıya başvurma imkânı vardır. Bu husus AİHM nezdinde de verilen kararlarla
değerlendirilmiştir. Yargının verdiği bir süreç. Bizler Adalet Bakanlığı olarak
insani boyutuyla ilgili Tabipler Odasının, hekimlerin, milletvekillerinin
görüşmesi anlamında kanunun verdiği imkânları bu hususta insani boyutuyla
takdir etmeye gayret ediyoruz. İnsanımız hepimize emanettir, can hepimizin
canıdır. Dolayısıyla bu konuda hepimizin duyarlılığı aynıdır. Bir başka
boyutuyla, mahiyetiyle az ya da farklı değildir. Onu ifade etmek isterim. 
Hâkim, savcı alımında en düşük puan tüm
zamanlarda 54, son sınavda en düşük puan 63, avukatlıktan yapılan sınavda
olmuş.
Teşekkür ederim.
BAŞKAN – Teşekkür ediyoruz.
Sayın Yıldırım’ın çok küçük bir sorusu
olacakmış.
Buyurun. 
BEHÇET YILDIRIM (Adıyaman) – Teşekkürler
Başkanım. 
Sayın Bakanıma bir soru sormak istiyorum.

Gerçi yarın Sağlık Bakanına ben bu soruyu
soracağım ama… “Sağlık Bakanlığına atanan 12.500 kişiden sadece 9.267 kişinin
güvenlik soruşturması tamamlandı ve bu kişiler 3 Ekim tarihi itibarıyla göreve
çağrıldı. Ben ise güvenlik soruşturması henüz tamamlanmayan 3.233 kişiden
biriyim.” Yani sonuçta şunu sormak istiyorum: Güvenlik soruşturmasını Adalet
Bakanlığı mı yapıyor, yoksa Sağlık Bakanlığı mı yapıyor? 9.300 kişi atandı. Bu
güvenlik soruşturması bekleyen insanlar neye göre, hangi kritere göre bekliyor?
Bu konuda ivedi olarak bir yanıt istiyorum. 
BAŞKAN – Teşekkür ediyorum.
Sayın Adalet Bakanımız onu Sayın Sağlık
Bakanımızdan sorar herhâlde.
ADALET BAKANI ABDULHAMİT GÜL (Gaziantep)
– Evet, soralım. 
BAŞKAN – Çok teşekkür ediyorum Sayın
Bakanım. 
Sayın Yıldırım, teşekkür ediyorum. 
Sayın milletvekilleri, böylece ikinci
bölüm üzerindeki görüşmeler tamamlanmıştır. 
Şimdi ikinci bölümde yer alan maddeleri,
varsa o madde üzerindeki önerge işlemlerini yaptıktan sonra ayrı ayrı
oylarınıza sunacağım. 
17’nci madde üzerinde üç adet önerge vardır, aykırılık
sırasına göre okutup işleme alacağım.
Türkiye
Büyük Millet Meclisi Başkanlığına
Görüşülmekte olan 491 sıra sayılı Kanun
Tasarısı’nın 17’nci maddesinin tasarı metninden çıkarılmasını arz ve teklif
ederiz. 

Ahmet Yıldırım Mahmut
Toğrul  Bedia Özgökçe Ertan
 Muş Gaziantep Van
 Meral Danış Beştaş  Saadet
Becerekli  Dirayet Taşdemir Adana Batman Ağrı

BAŞKAN – Komisyon önergeye katılıyor mu?
ADALET KOMİSYONU SÖZCÜSÜ KEREM ALİ SÜREKLİ (İzmir) –
Katılmıyoruz Sayın Başkan. 
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Önerge üzerinde söz isteyen Ağrı Milletvekili
Dirayet Taşdemir.
Buyurun Sayın Taşdemir. (HDP sıralarından alkışlar) 
DİRAYET TAŞDEMİR (Ağrı) – Sayın Başkan, değerli
milletvekilleri; hepinizi saygıyla selamlıyorum.
Ben bugünkü konuşmamı madde üzerinde yapmayacağım.
Bugün, dünyaca ünlü Kürt yazar Mehmed Uzun’dan aslında biraz söz etmek
istiyorum. Mehmed Uzun’un bugün ölümünün üzerinden on yıl geçti, kendisini bir
kez daha burada saygıyla anıyorum, Allah’tan rahmet diliyorum. Mehmed Uzun
verdiği bir demeçte kendisi için “Ben yasaklı bir dilin yazarıyım.” demişti. Mehmed
Uzun kendi dilinde yani ana dili olan Kürtçede yazabilmek için sürgünü yaşamak
zorunda kaldı, yıllarca memleket hasreti içerisinde kitaplarını yazdı, sürgün
hayatına mecbur kaldı. Tabii ki Mehmed Uzun’un sürgünde yaşamasının nedeni, o
dönemde hâlâ devam eden asimilasyon ve inkâr politikalarıydı. Mehmed Uzun’un
yirmi dile çevrildi kitapları, onlarca Kürtçe, İsveççe ve Türkçe kitap yazdı.
Mehmed Uzun’un kitaplarını Türkçeye çeviren kişi Muhsin Kızılkaya’ydı, kendisi
de bir dönem AK PARTİ’den milletvekili olmuştu. Biliyorsunuz, ki tabii o dönemler
Mehmed Uzun’dan, mağduriyetlerden söz etmek revaçtaydı, AK PARTİ de bu
toplumsal mağduriyetleri oldukça uzunca bir dönem kendi politika çıkarları için
kullandı. Dolayısıyla o dönem Mehmed Uzun ve Mehmed Uzun gibi mağduriyet
yaşayan, zulüm yaşayan kişilerden söz etmek oldukça revaçtaydı. Çoğu zaman
meydanlarda ve bu kürsülerde onlardan söz edildiği zaman bu kürsülerde de bolca
alkışlanıyordu ama bugün, gelin görün ki aynı iktidarın atadığı, daha doğrusu
görevlendirdiği kayyumlarca, aslında onların aracılığıyla bu Mehmed Uzun ve
Mehmed Uzun’un yarattığı değerlere ciddi bir saldırı var. Tabii, bugün, Kürt
kültürüne, Kürt tarihine, Kürt edebiyatına ve Kürtlerin yarattığı değerlere
saldırmak aslında bir makul olma ölçüsü çünkü bunu yapanlar ve kayyumlar da bu
asimilasyon siyasetinde derinleştiklerinde ne kadar takdir toplayacaklarını
biliyorlar. Onun içindir ki Mehmed Uzun’un isminin verildiği Diyarbakır’daki
Yenişehir Parkı’nda tabela kaldırıldı. Getirilen yoğunca eleştiri ve baskı
sonucunda kayyum bu yaptığı kararda geri adım attı ama bu sefer de Mehmed
Uzun’un aslında yıllarca sürgünü göze aldığı dili olan, Kürtçe olan tabela
değiştirilerek Türkçe yazıldı. Tabii, bu uygulamalar sadece Mehmed Uzun
şahsında yaşanmıyor, kayyumlar belediyeleri gasbettiğinden beri bu uygulamalar
oldukça Kürt kültürü ve tarihi üzerinde yoğunca yaşanıyor. 
Diyadin Belediyesine atanan kayyum da ilk göreve
başladığında ilk önce, Diyadin Belediyesinde Kürtçe ve Türkçe yazılan (…)(x)
veya Diyadin Belediyesi yani çok dilli belediyecilik anlayışımızın bir
yansıması olan tabelayı kaldırmıştı. Yine Doğubayazıt Belediyesine atanan
kayyum ilk önce ne yapmıştı? Ahmedi Hani’nin şehir merkezinde yıllardır olan
anıtını kaldırmıştı, buna saldırmakla göreve başlamışlardı. 
Tabii, bütün bunların asimilasyon politikalarının bir
devamı, derinleştirilmiş bir hâli olduğunu bizler çok iyi biliyoruz. Mehmed
Uzun ve Ahmedi Hani öyle saldırılarak, tabelalarda kaldırılarak yok edilemez,
izleri silinemez çünkü Ahmedi Hani de Mehmed Uzun da hakikatin diliyle bugüne
kadar tüm asimilasyon politikalarına karşı mücadele ettiler, direndiler, bundan
sonra da bunu sürdürmeye devam edecekler çünkü bizler biliyoruz, kayyumlar
geçicidir, kayyumların bıraktığı izler de geçidir ama Ahmedi Hani de Mehmed
Uzun da yıllardır bu coğrafyada, bu halkların ortak mücadelesinin dili olarak,
hakikatin dili olarak devam ediyorlar. Dolayısıyla öyle kolayca silinemezler,
bizler bunu biliyoruz. Ama bu politikanın deşifre edilmesi ve bu asimilasyon
politikaları karşısında da olduğumuzu bir kez daha ifade etmek için buna
değinmek gereği duydum.
Biliyorum, biz bunları ifade ettiğimizde siz bu kürsüye
çıkıp yine aynı hamaset laflarıyla şunu ifade edeceksiniz, diyeceksiniz ki:
“Bizim Kürt vatandaşlarımızla bir sorunumuz yok.” Ama biz de gerçekten merak
ediyoruz, o zaman şu sorunun cevabını almak istiyoruz: O kayyumlar geldiğinde
neden ilk önce tabelalardan, Kürtçe dilinden, tarihinden, anıtlardan başladı?
Yoksa siz de Ahmedi Hani’yi terörist olarak mı görüyorsunuz? Bu sorunun da
cevabını bekliyoruz. (HDP sıralarından alkışlar)
MEHMET MUŞ (İstanbul) – Sayın Başkanım, 60’a göre söz
istiyorum.
BAŞKAN – Sayın Muş, 60’a göre size söz veriyorum.
Buyurun.
V.- AÇIKLAMALAR (Devam)
29.- İstanbul Milletvekili Mehmet Muş’un,
Ağrı Milletvekili Dirayet Taşdemir’in 491 sıra sayılı Kanun Tasarısı’nın 17’nci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET MUŞ (İstanbul) – Sayın Başkan, burada Mehmed
Uzun’la ilgili bilgiler çarpıtılmaktadır. Konunun aslı şöyledir: Bundan epeyi
bir zaman önce bir belediye meclis kararı alınıyor. O dönem vali tarafından bu
karar onaylanmıyor fakat oradakiler bu parkın ismini bu şekilde asıyorlar yani
fiilî bir durum oluşturuyorlar yani yasal süreç tamamlanmamış. Daha sonra
kayyum atanınca uygulanan ve uygulanmayan meclis kararlarına bakıyor. Uygulanan
meclis kararları var, onaylanmış, yasal süreci tamamlanmış, bir de yasal süreci
tamamlanmayanlar var. O, yasal süreci tamamlanmayan bir işlemdir. Ondan dolayı
indirildi. Yasal süreç tamamlanıp tekrar oraya asıldı. Burada hatibin iddia
ettiği gibi Kürtlerin değerlerine, Kürt vatandaşlarımızın veya bir yazarımızın
veya bir şairimizin etnik kökeninden dolayı ona karşı bir husumet, sırf ona
karşı bir öfkeden dolayı isminin indirilmesi söz konusu değildir, olamaz.
Türkiye’de yaşayan her bir vatandaşımız hepimizin ortak değeridir. Orada
tamamlanmayan…
(Mikrofon otomatik cihaz tarafından kapatıldı)
AYŞE ACAR BAŞARAN (Batman) - Anıtlar niye yıkıldı?
MEHMET MUŞ (İstanbul) – Sayın Başkanım, izah edeyim
biraz eğer bir dakika daha verirseniz…
AYŞE ACAR BAŞARAN (Batman) - Bir de anıt yıkılmasına
cevap verin Sayın Muş.
MEHMET MUŞ (İstanbul) – Orada Mehmed Uzun’la alakalı
değil, fiilî durum oluşturulmuş…
AYŞE ACAR BAŞARAN (Batman) – Tamam, niye anıtlar yıkıldı?
Roboski anıtı, Ahmedi Hani anıtı niye yıkıldı, ona da cevap verin.
MEHMET MUŞ (İstanbul) – …yasal süreç tamamlanmamış,
kayyum geldikten sonra yasal süreç tamamlanıp tekrar parkın ismi yerine
asılıyor. O da yine… Bu sürecin bilinmesi lazım.
DİRAYET TAŞDEMİR (Ağrı) – Ama Türkçeleştirilerek.
MEHMET MUŞ (İstanbul) – Bir diğeri Sayın
Başkan, ben bunu defaatle burada ifade ettim. Bakın, insanların etnik
aidiyetlerinden dolayı sürekli bir şeylerin gündeme getirilmesi doğru değil.
Türkiye 80 milyon vatandaşıyla birdir, beraberdir, bir bütündür, kimsenin etnik
kökeninden dolayı farklı bir muameleye tabi tutulmasını biz asla kabul
edemeyiz. Ama sürekli birileri, sanki etnik kökenden dolayı Türkiye’de bir
şeyler oluyor, bunun üzerinden bir siyaset geliştirmeye çalışıyor. Bunu yanlış
buluyoruz. Bu doğru bir yöntem değildir, doğru bir yol değildir. Ülkesiyle,
milletiyle, 80 milyon vatandaşıyla Türkiye Cumhuriyeti devleti bölünmez bir
bütündür. 
BAŞKAN – Teşekkür ediyorum. 
AYŞE ACAR BAŞARAN (Batman) – Başkan, bizi
etnik kimlik üzerinden siyaset yapmakla suçladı. 
MEHMET MUŞ (İstanbul) – Öyle yapıyorsunuz
canım.
AYŞE ACAR BAŞARAN (Batman) – Buna bir
cevap verme hakkımız var. 
MEHMET MUŞ (İstanbul) – Öyle
yapıyorsunuz. 
BAŞKAN – Size ne söyledi?
AYŞE ACAR BAŞARAN (Batman) – Arkadaşa
yerinden söz verirseniz; Dirayet arkadaşımız cevap verecek.
BAŞKAN – Arkadaşa yerinden bir dakika
süre vereyim.
Buyurun. 
30.- Ağrı Milletvekili Dirayet Taşdemir’in,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
DİRAYET TAŞDEMİR (Ağrı) – Biz burada
hayali şeylerden söz etmiyoruz, kayyumların yaptıkları uygulamalardan söz
ediyoruz. 
Sadece Mehmed Uzun Parkı’na verilen ismin
yani Kürtçe yazılan tabelanın Türkçe olarak değiştirilip oraya asılmasından
değil, Ahmedi Hani Anıtı’nın yıkılmasından, Roboski Anıtı’nın kaldırılmasından,
Ceylan Önkol’un isminin parktan silinmesine kadar yaşanan bütün bu süreç
tesadüfi değildir. Öyle hamasetî laflarla, yani başka anlamlar yüklenerek
burada anlatılması gerçeği örtbas edemez. Biz burada sizin yaptığınız
uygulamaları ifade etmek istiyoruz ve bunları ifade ediyoruz. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (Devam)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan İş Mahkemeleri Kanunu Tasarısı’nın
17’nci maddesinde öngörülen değişikliğin aşağıdaki şekilde düzeltilmesini arz
ve teklif ederiz.
MADDE 17- 7/6/2012 tarihli ve 6325 sayılı Hukuk
Uyuşmazlıklarında Arabuluculuk Kanunu’nun 2’nci maddesinin birinci fıkrasının
(b) bendine "gerçekleştiren,” ibaresinden sonra gelmek üzere
"tarafların çözüm üretemediklerinin ortaya çıkması hâlinde çözüm önerisi
de getirebilen,” ibaresi ve (d) bendinden sonra gelmek üzere aşağıdaki bent
eklenmiş ve diğer bentler buna göre teselsül ettirilmiştir.
"e) İdare: 10/12/2003 tarihli ve 5018 sayılı Kamu
Malî Yönetimi ve Kontrol Kanununa ekli (I), (II), (III) ve (IV) sayılı
cetvellerde yer alan idare ve kurumlar ile 5018 sayılı Kanunda tanımlanan
mahalli idareler ve bu idareler tarafından kurulan işletmeleri, özel kanunla
kurulmuş diğer kamu kurum, kurul, üst kurul ve kuruluşları, kamu iktisadi
teşebbüsleri ve bunların bağlı ortaklıkları, müessese ve işletmelerini,
sermayesinin yüzde ellisinden fazlası kamuya ait diğer ortaklıkları,”
 Ömer Süha Aldan Necati Yılmaz Mehmet
Gökdağ
 Muğla Ankara Gaziantep
 Zeynel Emre Namık Havutça Cemal
Okan Yüksel
 İstanbul Balıkesir Eskişehir
 Kemal Zeybek Gülay Yedekci Kazım
Arslan
 Samsun İstanbul Denizli
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ KEREM ALİ SÜREKLİ (İzmir) –
Katılmıyoruz Başkanım. 
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Önerge üzerinde söz isteyen, Muğla
Milletvekili Ömer Süha Aldan.
Buyurun Sayın Aldan. (CHP sıralarından alkışlar)
ÖMER SÜHA ALDAN (Muğla) – Teşekkür ederim.
Sayın Başkan, değerli milletvekilleri; İş Mahkemeleri
Kanunu Tasarısı’nı görüştüğümüz bir günde Aliağa’da patlamada 4 emekçimizi
yitirdik; buradan onlara Allah’tan rahmet diliyorum. Kanun çıkardığımız kadar
iş güvenliğine de önem vermemizin önemini bir kez daha dile getirmek istiyorum.
Değerli arkadaşlar, 491 sıra sayılı İş Mahkemeleri
Kanunu Tasarısı’nın 17’nci maddesinde yeni bir bent getiriliyor, tarafların
çözüm üretemediklerinin ortaya çıkması hâlinde ara bulucunun çözüm önerisi
getirebileceğine dair. Şimdi, burada önemli bir sorun var, teknik anlamda bir
sorun var: İşçi ne kadar tazminata hakkı olduğunun farkında değil, henüz onun
hesaplanması söz konusu değil çünkü yasal bir mesnede dayanmamış, bir işlem
yapılmamış, bir bilirkişi incelemesi olmamış. Bu noktada, belli bir sürede ne
kadar bir tazminat sonucunu yaratacağı bilinmeden ara bulucuya çözüm önerisi
getirme hakkı vermek işçinin hak kaybına neden olabilecek sonuçlar
doğurabilecektir. Bu anlamda, ben özellikle bu düzenlemenin mevzuatta,
uygulamada pek çok sakıncalar yaratacağı düşüncesindeyim. 
Öte yandan, böyle bir düzenleme
getirilmiş olması kıdem tazminatının uzun vadede sınırlandırılmasına yönelik
olarak bir alt yapıyı da teşkil etmektedir. Öyle anlaşılıyor ki ileriki
aşamalarda kıdem tazminatı sınırlandırılacak, emekçilerin önemli derecede
hakları ellerinden alınacak ve bunu hesaplamada artık sorun çıkmayacağı için de
ara bulucunun kolaylıkla bu sonuca varmasına olanak sağlanacaktır ki bunu da
gelecek açısından, emek dünyası açısından endişe verici buluyorum.
Değerli milletvekilleri, bugün, İstanbul
Milletvekilimiz Sayın Kadri Enis Berberoğlu bir ameliyat geçirdi, öyle hayati
tehlikeye neden olacak bir şey değil, gerekli olan bir ameliyattı. Buradan
kendisine geçmiş olsun dileklerimi iletmekteyim. Genel Kurulda bu aşamadan
sonra Kadri Enis Berberoğlu’nun hukuksal durumuna ilişkin bir saptamada
bulunmakta yarar görüyorum, o da şudur: İstanbul Bölge Adliye Mahkemesi 2.
Dairesi iki önemli karar vermiştir bozmada. Bir tanesi, casusluk suçunun
oluşabilmesi için Yargıtayın 1942’den bu yana yerleşmiş içtihatlarına göre
mutlaka karşı bir devlet olmasını, o karşı devlet ile casusluk yapanın anlaşma
sağlamasını şart koşmuştur. Bu noktada ortada bir devlet olmadığına göre
casusluk suçunun unsurlarının oluşmadığı düşüncesini dile getirmiştir. İkinci
olarak bir suçun, devlet sırrı kapsamında bir belgenin sayılabilmesi için
önceden ifşa edilmemiş olmasını da koşul olarak ortaya koymuştur. Yani 29 Mayıs
2015 günü Cumhuriyet gazetesinde Can Dündar tarafından yayınlanan haberin
içeriği daha önce başka bir kişinin, grubun eline geçmiş ise bu takdirde devlet
sırrı aleyhine suçların unsurları oluşmayacaktır. 
Bu noktada, önemli bir belgeyi bugün basın toplantımızda
açıkladık. Şöyle bir konu var: 25 Haziran 2015 günü Takvim gazetesi Genel Yayın
Yönetmeni Sayın Ergün Diler bir haber yapmış, demiş ki: “Malum yapıya ait 4
kişi -isimlerinin ve soyadlarının baş harflerini vererek- bunlar Hollanda’ya
gittiler. Hollanda’da ana muhalefet partisi Hristiyan Demokrat Partinin Pieter
Omtzigt isimli mlletvekiliyle temas kurdular ve 19 Ocak 2014 günü
Adana’da MİT tırlarının aranmasına ilişkin bütün bilgi ve belgeleri bu
Hollandalı milletvekiline teslim ettiler.” ve bunun üzerine Hollanda’daki o
milletvekili de açıklama yapmış, kendisine gelen, ayrıntı içeren arama
tutanakları, jandarmanın kriminal tutanaklarının hepsini Hollanda Güvenlik ve
Adalet Bakanı ile Hollanda İstihbarat Şefine teslim etmiş. Buna ilişkin bütün
belgeler elimizdedir. Bu noktada artık Cumhuriyet gazetesinde yayınlanan, bu
devlet sırrı sayılan belge çok daha önceleri Hollanda devletinin elindedir. Bu
işi fazla uzatmamak gerekmektedir. Bir an önce Enis Berberoğlu’nun özgürlüğüne
kavuşturulması önemlidir, artık suçun unsurları tamamıyla ortadan kalkmıştır. 
Milletvekillerinin tutuksuz yargılandığı günler yaşamak
dileğiyle yüce Meclisi saygıyla selamlıyorum. (CHP sıralarından alkışlar)
BAŞKAN – Teşekkür ediyorum.
ENGİN ALTAY (İstanbul) – Oylamadan önce bir karar yeter
sayısı talebimiz var Sayın Başkan.
BAŞKAN – Önergeyi oylarınıza sunmadan önce karar yeter
sayısını arayacağım.
Önergeyi kabul edenler… Kabul etmeyenler… Karar yeter
sayısı yoktur.
Birleşime on dakika ara veriyorum.
Kapanma
Saati: 18.19
BEŞİNCİ OTURUM
Açılma Saati: 18.37
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Mücahit
DURMUŞOĞLU(Osmaniye)
-----0-----
BAŞKAN
– Türkiye Büyük Millet Meclisinin 6’ncı Birleşiminin Beşinci Oturumunu
açıyorum.
491
sıra sayılı Kanun Tasarısı’nın 17’nci maddesi üzerinde Muğla Milletvekili Ömer
Süha Aldan ve arkadaşları tarafından verilen önergenin oylamasında karar yeter
sayısı bulunamamıştı.
Şimdi,
önergeyi tekrar oylarınıza sunacağım ve karar yeter sayısı arayacağım: Kabul
edenler... Kabul etmeyenler... Önerge kabul edilmemiştir, karar yeter sayısı
vardır.
491
sıra sayılı Kanun Tasarısı’nın görüşmelerine kaldığımız yerden devam ediyoruz.
Komisyon
ve Hükûmet, yerinde.
Şimdi, 17’nci madde üzerindeki son
önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 491 sıra sayılı İş
Mahkemeleri Kanunu Tasarısı’nın 17’nci maddesinde geçen “bu idareler”
ibaresinin “bunlar” şeklinde değiştirilmesini arz ve teklif ederiz.

 İsmail Faruk Aksu Kamil
Aydın Baki Şimşek
 İstanbul Erzurum Mersin
 Ruhi Ersoy Ahmet
Selim Yurdakul
 Osmaniye Antalya
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ KEREM ALİ
SÜREKLİ (İzmir) – Katılmıyoruz Sayın Başkanım.
BAŞKAN – Hükûmet?
ADALET BAKANI ABDULHAMİT GÜL (Gaziantep)
– Katılmıyoruz Sayın Başkanım.
BAŞKAN – Önerge üzerinde söz isteyen
Antalya Milletvekili Ahmet Selim Yurdakul.
Buyurun Sayın Yurdakul. (MHP sıralarından
alkışlar) 
AHMET SELİM YURDAKUL (Antalya) – Sayın
Başkan, değerli milletvekilleri; 491 sıra sayılı İş Mahkemeleri Kanunu Tasarısı’nın
17’nci maddesi üzerinde Milliyetçi Hareket Partisi adına söz aldım. 
Öncelikle, TÜPRAŞ Aliağa Rafinerisindeki
bakım çalışmaları sırasında meydana gelen patlamada hayatını kaybeden 4
vatandaşımıza Allah’tan rahmet, yaralı vatandaşlarımıza da acil şifalar
dilerim.
Muhterem vatandaşlar, ne zaman alın teri
ve tabiri yerindeyse tırnaklarıyla kazıyarak evine ekmek götüren insanımızın
uğradığı mağduriyetlerle ilgili bir konuyla karşılaşsam aklıma Kur’an-ı
Kerim’in özü diye ifade edilen ve kabul edilen şu sözü gelir: “Benim karşıma
kul hakkıyla gelmeyin.” Eğer idarecilerden patronlara bu söz anlaşılır ve
hayatın bir parçası hâline getirilirse esasen üzerinde istişare edilecek hiçbir
mesele kalmaz. Lakin çoğu sohbetlerde saunalı rezidanslar ve et restoranları
konuşulurken işçi kardeşlerim, emekli ve dar gelirli insanlar “En uygun fiyatlı
kuru bakliyat hangi markettedir?” diye konuşuyorsa o ülkede gelir paylaşımında
büyük bir adaletsizlik var demektir. 
Vatandaşın çocuğu sınavdan sınava
koştururken ve bunalımlara göğüs gererken bazıları bir asgari ücretlinin kırk
aylık ücretini bir senelik okul parası olarak ödeyebiliyor. 
Dar gelirli vatandaşlarımız bugün bir ev
sahibi olmaktan vazgeçti, ev kiralarını dahi ödemekte güçlük çekiyor. Devlet
mekanizmasını yöneten Hükûmet, vergilerini gelire göre toplayıp vicdanları
teskin etmekte maalesef geç kalıyor. Her sene değişen eğitim sistemi gibi
bundan sonra her sene değişen vergi rejimi gündeme gelecekse, şimdiden uyarmak
isterim ki ülkemiz yatırım çekmekte çok zorlanacaktır. 
Sayın milletvekilleri, değerli
vatandaşlar; belirsiz vergi rejimleri ve vicdanları yaralayan uygulamalar kendi
girişimcilerimizi de yatırım kararı almaktan maalesef engellemektedir. İç
pazardaki talebi incelediğinde yatırım yaparak kapasitesini artırabilecek bir
iş adamı yatırımlarını başka bir ülkeye kaydırmak istiyorsa bu noktada ülke
olarak sosyolojik, ekonomik, hatta güvenlik penceresinden bir değerlendirme
yapma zamanı gelmiştir. Bankalar ağızlarını “risk” kelimesiyle açıyorsa,
vatandaşın ekonomiyle ilgili endişeleri günden güne artıyorsa şapkamızı önümüze
koyalım ve neyin yanlış gittiğini bir bir soralım. Adam kayırmak ve sorumluları
kollamak yolunda gidersek bir yanımız hep eksik kalacak. Arzu ettiğimiz
müreffeh ülke seviyesine çıkabilmek için her sorunu kaynağında çözmeli ve
sorumluları bularak ülkemizin şahlanmasına engel olmalarının önüne
geçebilmeliyiz. Eğitimden iş hayatına, adaletten ticarete kul hakkını
gözettiğimiz sürece yolumuz açıktır.
Sevgili vatandaşlar, ülkemizin son kalesi
milliyetçi ve ülkücü camianın bir mensubu olarak özellikle Kerkük ve Musul
hassasiyetimiz hakkında da birkaç kelam etmek isterim. Bizler tarihi zaferlerle
dolu bir milletin mirasıyla doğuyor, büyüyor ve nihayetinde ahirete göçüyoruz.
Her adımda atalarımızın bize bıraktığı o şerefli ada yakışır kararlar almalı ve
evlatlarımıza da o şerefli adı, “Türk” adını gurur duyacak bir şekilde miras
bırakmalıyız. Dolayısıyla, kimse bize “Kerkük bizim işimiz değil.” demesin,
kimse bize “Musul’daki Türklerin dertleriyle dertlenme.” demesin. Eğer bu
coğrafyada hayatta kalmak istiyorsak nerede olursa olsun bütün Türklerin
arkasında olmalı, hayat hakkını ve haklı mücadelelerini her ne pahasına olursa
olsun savunmalıyız. Ancak bu şekilde varlığımızı koruyabiliriz, ancak bu şekilde
büyük bir devlet olabiliriz. 
Konuşmama son verirken büyük Türk
milletine sevgi ve saygılarımı sunarım. (MHP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
17’nci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
18’inci maddede ikisi aynı mahiyette olmak üzere üç
adet önerge vardır, okutup oylarınıza sunacağım.
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
18’inci maddesinin tasarı metninden çıkarılmasını arz ve teklif ederiz.

 Ahmet Yıldırım Mahmut Toğrul Meral
Danış Beştaş
 Muş 
Gaziantep Adana
 Bedia Özgökçe Ertan Saadet
Becerekli Behçet Yıldırım 
 Van Batman Adıyaman
Aynı mahiyetteki diğer önergenin imza sahipleri:

 İsmail Faruk Aksu Kamil Aydın Baki
Şimşek
 İstanbul Erzurum Mersin
 Fahrettin Oğuz Tor Ahmet
Selim Yurdakul Ruhi Ersoy
 Kahramanmaraş Antalya Osmaniye
BAŞKAN – Komisyon aynı mahiyetteki önergelere katılıyor
mu?
ADALET KOMİSYONU SÖZCÜSÜ KEREM ALİ SÜREKLİ (İzmir) –
Katılmıyoruz Sayın Başkanım.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Aynı mahiyetteki ilk önerge üzerinde söz
isteyen Adıyaman Milletvekili Behçet Yıldırım.
Buyurun Sayın Yıldırım. (HDP sıralarından alkışlar) 
BEHÇET YILDIRIM (Adıyaman) – Teşekkürler Başkanım.
Gerçi konuşacağım şey yine tütün meselesi olacak çünkü
yarın komisyonda tütün görüşülecek. Bu hassasiyeti de şimdiden belirtmek için
tütün üzerine konuşacağım affınıza sığınarak. 
İki gün önce Adıyaman tütününün yasaklanmasına ilişkin
Maliye Bakanıyla görüşmek üzere Meclise gelen 10-12 kişilik heyet Sayın Maliye
Bakanıyla görüştü AKP milletvekilleriyle birlikte ve şu açıklamayı yaptılar:
“Heyet olarak Maliye Bakanımız Sayın Naci Ağbal ile görüşüldü, Sayın Bakanımız
çiftçilere ilişkin herhangi bir kısıtlamanın olmayacağını, kanun tasarısında
bulunan ve çiftçilere yönelik kısıtlamalar içeren maddelerin önerge verilerek
komisyon görüşmeleri sırasında düzeltileceğini ifade etti. Bunun yanı sıra
sorunun kalıcı biçimde çözülmesi ve üretimin kayıt altına alınması için yeni
bir çalışma başlatacağını belirtti. Heyetimiz de bu konuda Bakanımızla
görüşlerini paylaştı. Konuya ilişkin önerilerimizi dinleyen, çözümü yönünde
adım atılması talimatını veren Bakanımıza buradan teşekkür ederiz. Mevcut torba
yasada zaten tütün üretimine bir kısıtlama yok.” 
Sorun şu ki ürettiği tütününün satılmasına ilişkin
yasaklar, cezalar getirilmek isteniyor. Durmadan “Üretici mağdur
olmayacak." diyorsunuz. Peki, ne yapıyorsunuz ki mağdur olmayacak, bunu
açık bir şekilde dile getirin? Bakın, altını çizerek söylüyorum: Burada önemli
olan tütün üreticisinin ürettiği tütün değil, tütünü satabilmesi. Sosyal
medyadan takip ediyoruz, halk diyor ki: “Ürettiğim tütünü satamadığımda açlıkla
boğuşan çoluk çocuğuma tütün mü yedireceğim, ne yapacağım ürettiğim tütünü?”
Biz şunu iyi biliyoruz ki: Ölümü gösterip sıtmaya razı edeceksiniz ama
yazıktır, günahtır, bu halkın ekmeğinden elinizi çekin diyorum. Emin olun ki
Adıyaman halkının sizden başka hiçbir beklentisi yok, lütfen bu tütün
meselesini önemseyelim. Bu yasakların getirileceğini ta birinci ayda 134’üncü
Kaçakçılık İstihbarat Koordinasyon Kurulu toplantısında İçişleri Bakanı dile
getirmişti, arkasından Maliye Bakanı dile getirmişti. Biz bunu sekiz-dokuz ay
öncesinden öngörmüştük, bu tütün yasağının geleceğini tahmin ediyorduk. Yarın
komisyonda görüşülecek, öyle iyileştirmeler, “Altı yıldan beş yıla indiriyoruz,
bilmem, şunu yapıyoruz, bunu yapıyoruz, toplantı üzerine toplantı
yapıyoruz." demeyin, halka net bilgiler verin, net taahhütlerde bulunun
diyorum.
Gene bakın, her gün bize mesajlar
geliyor, “Tütünü götürdüm arabamda yakalandı, şurada tütünüme el konuldu, şu
kargo şirketinde el kondu.” gibi bize şikâyetler geliyor. Aynı şekilde, diyoruz
ki: Tütün, yalnız, Adıyaman’ın neresinde üretilecek? Ova köylerinde, Besni’de,
Samsat’ta, Kâhta’da tütün üretimine izin verilecek mi, yoksa sadece dağ
köyleriyle mi sınırlı kalacak? 
Küçük esnaf hem il içinde hem de il
dışında tütününü rahatlıkla pazarlayabilecek mi diyoruz? 
Torba yasa tasarısının 68’inci ve 69’uncu
maddelerini tamamen torba yasadan çekmeyi düşünüyor musunuz? Cezaların
şiddetini azaltmak iyileştirme midir diyoruz? Tütünün vergilendirilmesi nasıl
olacak? Halk vergiden kaçmıyor, makul bir vergi istiyor. Tütün üreticisini,
ilgili dernekleri, mesela Tütün Platformu ve küçük esnafı dinleyecek misiniz
diyoruz, onlarla bir toplantı yapmayı düşünüyor musunuz? Gerçi toplantılardan
bir sonuç aldığımız yok. 
Maliye Bakanı yine iyileştirmeden
bahsetmiş. Halk bu söylemleri çok defa duydu. Bakanın açıklamasının altına imza
attığınız metin uygulanmazsa ne yapmayı düşünüyorsunuz? Adıyamanlı vekil
arkadaşlara soruyorum: “Efendim, sorun bizi aşıyor -ki sosyal medyada böyle
paylaşımlar dolaşıyor- elimizden geleni yaptık ama istediğimiz olmadı.” deyip
köşeye mi çekileceksiniz, yoksa istifa etme erdemliliğini gösterecek misiniz? 
Tütün Adıyaman’da siyasetüstü bir
konudur, herkes, sağcısı, solcusu bu işle ilgileniyor, yalnız bu konuda MHP’nin
bir eksikliği var, MHP bu konuda hiç topa girmedi. MHP’li seçmeni de
ilgilendiriyor, onların da bu konuda mutlaka bir şeyler yapması gerektiği
düşüncesindeyim. 
Adıyaman Valiliği il genelinde bir ay
süreli toplantı yasağı koydu. Türkiye kamuoyu eğer bugün tütünle ilgileniyorsa,
bir ses getirmişse bu, halkın yaptığı direnişle oluştu. Bakanlıklar
ilgileniyorsa halkın isyanındandır. Halk, üretici ve küçük esnaf isyandadır.
Halkın kendiliğinden oluşan bu onurlu direnişlerini selamlıyor, onların yanında
olduğumu belirtiyorum. 
Tütün baronlarının yani yabancı
şirketlerin etkisi nedir bu yeni yasada? 10-15 liraya içilecek bir sigarayı
millet 2,5-3 liraya içiyorsa rahatlıkla içebilmeli. Dolayısıyla da ciddi bir
piyasa ve potansiyel oluşmuş durumda. Bir hekim olarak sigara reklamı
yaptığımı…
(Mikrofon otomatik cihaz tarafından
kapatıldı)
AYŞE ACAR BAŞARAN (Batman) – Sayın
Başkan, bir dakikalık süre verseniz. 
BEHÇET YILDIRIM (Devamla) – …teşvik
ettiğimi sanmayın. Önceki konuşmalarımda da belirttiğim gibi, sağlık açısından
sigara içilmesine karşıyım ancak kapalı alanlarda sigara içme yasağını
destekliyorum. Konu rekabet olunca… 
HASAN SERT (İstanbul) - Sayın Başkan, bir
beş dakika daha…
BEHÇET YILDIRIM (Devamla) – Şimdi
bitiriyorum. 
Bakın, bir hekim olarak sigaranın reklamını yaptığımı,
teşvik ettiğimi sanmayın. Önceki konuşmalarımda belirttiğim gibi -çünkü tütün
üzerinde birkaç defa konuştum- sağlık açısından sigara içimine karşıyım ve
içmiyorum da. Hatta mevcut iktidarın kapalı yerlerde sigara içme yasağını
içtenlikle desteklediğimi de söyledim. Ama konu rekabet olunca -baronlar mı,
halk mı olacağı- ben tercihimi halktan yana koyuyorum, siz baronlardan yana
koyuyorsunuz tavırlarınızı. Eğer baronlardan yana değilseniz yarın bu 68 ve
69’uncu maddeyi torbadan kaldırırsınız.
Teşekkür ediyorum. (HDP sıralarından alkışlar) 
BAŞKAN – Teşekkür ediyorum Sayın Yıldırım.
ERHAN USTA (Samsun) – Sayın Başkan…
BAŞKAN – Bir saniye Sayın Usta, söz vereceğim.
IV.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili Ahmet
Aydın’ın, her zaman Adıyaman halkının sesine kulak verildiğine ve tütünle
alakalı meselenin de çözüleceğine ilişkin konuşması 
BAŞKAN - Tabii, Sayın Yıldırım’ın kürsüde bize de zaman
zaman atıfları oldu, hatta bizim açıklamalarımızdan da pasajlar okudu. Ben
hassasiyetine teşekkür ediyorum.
Şunu ifade edeyim ki tütünün, özellikle sarmalık
kıyılmış tütünün tabii ki Adıyaman için ne ifade ettiğini Adıyaman
milletvekilleri olarak çok yakinen biliyoruz. Bu anlamda, halkın gündemine
girmeden önce torbaya girer girmez bu konuyla ilgili çalışmaları milletvekili
arkadaşlarımızla biz başlattık. Daha gündeme gelmeden, Adıyaman’da konuşulmadan
Sayın Başbakanımızdan randevu aldık, milletvekillerimizle birlikte Başbakanımızla
görüştük. Maliye Bakanımızla birkaç defa üst üste görüştük. Diğer ilgili
bakanlıklarla, Tarım Bakanlığı, Gümrük ve Ticaret Bakanıyla bu konuda
görüşmeler yaptık ve bu anlamda el emeği, göz nuru olan bu ürünün Adıyaman için
hassasiyetini dile getirdik. Adıyaman üreticisinin, çiftçisinin -sadece
Adıyaman da değil, aslında Bitlis var, Muş var, Diyarbakır var, Hatay
Yayladağı’na kadar pek çok alanda var- o hassasiyetini dile getirdik ve bu
anlamda, sağ olsun, Sayın Başbakanımızın da talimatları oldu, Sayın Maliye
Bakanımız da bunu hassasiyetle dikkate aldı. 
Dün değil önceki gün Adıyaman’dan gelen tüm
STK’larımızla, STK temsilcilerimizle birlikte Maliye Bakanımıza tekrar gittik.
Orada da söyledi, Sayın Başbakanımız da söylemişti ve biz de açıklamıştık: Üreticiyi
asla mağdur etmeyeceğiz. Küçük, fukara, gariban çiftçiyi asla ve asla mağdur
etmeyeceğiz. Bu anlamda, tabii ki tütün baronlarına karşı da devletin yasal
zeminde ele alması gereken hassasiyetlerin, konuların olduğunu, bunun da ele
alınacağını ama kesinlikle üreticinin mağdur edilmeyeceği noktasındaki
taahhütlerini ben burada da ifade edeceğim. Bizler de bunun takipçisiyiz.
Komisyonda önerge verilmek suretiyle inşallah bu düzeltilecektir. Buradan bütün
hemşehrilerimizi bir kez daha sevgiyle, saygıyla, muhabbetle selamlıyoruz.
MAHMUT TOĞRUL (Gaziantep) – Çekin torbadan o zaman. 
BAŞKAN – Adıyaman’ın her zaman yanında olduk, Adıyaman
halkının her zaman sesine kulak verdik, onların eli, kolu, ayağı olduk, onların
ne sorunu varsa birinci derecede kendi sorunumuz gibi hissederek bütün bu
sorunları nasıl çözdüysek tütünle alakalı meseleyi de çözüyoruz. 
Ben tekrar sizlere de Adıyamanlı kardeşlerime de bir
kez daha teşekkür ediyorum. (AK PARTİ sıralarından alkışlar) 
HAYDAR AKAR (Kocaeli) – Meseleyi yaratan sizsiniz. Kim
hazırladı bunu? Biz mi yaptık bu yasayı?
CEYHUN İRGİL (Bursa) – Sanki başkası hazırlamış gibi
anlatıyorsunuz. 
BEHÇET YILDIRIM (Adıyaman) – Yerimden 60’a göre söz
istiyorum. 
BAŞKAN – Sayın Yıldırım, buyurun. 
Bir saniye… Sayın Usta, size de söz vereceğim de…
V.- AÇIKLAMALAR (Devam)
31.- Adıyaman Milletvekili Behçet
Yıldırım’ın, Oturum Başkanı TBMM Başkan Vekili Ahmet Aydın’ın yaptığı
açıklamasındaki bazı ifadelerine ilişkin açıklaması
BEHÇET YILDIRIM (Adıyaman) – Teşekkürler Başkanım. 
İlgili olduğunuzu söylediniz, bakın, bu şubat ayında
İçişleri Bakanı bunu gündeme getirdiği zaman bugünkü gibi yalnız Maliye
Bakanlığıyla değil, dört tane bakanlıkla görüşme yaptınız ama sonuç sıfır. 
BAŞKAN – Sonuç alıyoruz. 
BEHÇET YILDIRIM (Adıyaman) – Halk artık bu
toplantılardan bıkmış, sizden taahhüt istiyor, sizden 68, 69’u torbadan
çıkarmanızı… 
HAYDAR AKAR (Kocaeli) – Kim koymuş torbaya? Hangi
iktidar koydu o torbaya onu?
BEHÇET YILDIRIM (Adıyaman) – Bir şey yapın. Yani yoksa
“Şöyle yaptık, böyle yaptık…” Adıyaman’da her şeyi yaptığınızı söylüyorsunuz,
Adıyaman’ın dört yanı suyla çevrili, Adıyaman susuzluktan kıvranıyor. 
BAŞKAN – Onları da gene biz çözüyoruz, rahat olun. 
BEHÇET YILDIRIM (Adıyaman) – Acaba hangi sorunu
çözdünüz ki tütün sorununu çözeceksiniz?
Teşekkür ediyorum. (HDP sıralarından alkışlar)
BAŞKAN – Yalnız, tabii, sorunların çözüm yeri burası.
Asıl, eylem yapmak da sorunları çözmüyor, sorunlar burada ilgili mercilere
iletilince makul bir düzeyde çözülüyor, çözülecek. 
HAYDAR AKAR (Kocaeli) – Niye bu sorunu yarattınız?
ENGİN ALTAY (İstanbul) – Sayın Başkan…
BAŞKAN – Sayın Altay, size de söz vereceğim. Sayın
Usta’nın önce bir söz talebi vardı, sonra size söz vereceğim. 
Tekrar teşekkür ediyorum. 
32.- Samsun Milletvekili Erhan Usta’nın,
Adıyaman Milletvekili Behçet Yıldırım’ın 491 sıra sayılı Kanun Tasarısı’nın
18’inci maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
ERHAN USTA (Samsun) – Teşekkür ederim Sayın Başkan.
Az önce hatip “Milliyetçi Hareket Partisi bu konuda
topa girmedi.” dedi. Biz konuyla ilgili olarak çalışıyoruz. Milliyetçi Hareket
Partisi toplumu ilgilendiren hiçbir konuya kayıtsız kalmaz elbette. Hatta bugün
arkadaşlarımız, sektörün de bir kısım taraflarını çağırarak toplantılar da yaptı.

Bir defa, niye böyle bir tedbir alınmaya çalışılıyor,
onu da önce bir anlamamız lazım. Yani, bu, hakikaten üretim açısından önemli.
Üretimden yanayız yani burada sabahtan akşama kadar “üreten ekonomi” diyoruz
biz Milliyetçi Hareket Partisi olarak. Dolayısıyla, burada, üretimde bir
sıkıntı olmaması lazım, üreticinin mağdur olmaması lazım. Ciddi tütün
ithalatımız var, hatta ithalatı ikame edici tedbirlerin alınması lazım.
Meseleye bakışımız budur. 
Ancak, tabii, sadece tütün üretimi değil, sigaranın
geneliyle ilgili de Türkiye'nin sorunları var. Ciddi bir kayıt dışılık var,
yüzde 20’ye yakın bir kayıt dışılık var. Hükûmet aslında kayıt dışılığı, tütün
üretimi anlamında demiyorum, diğer kayıt dışılığı çözemediği için şimdi biraz
bu tarafın üzerine gidiyor. Oradaki kayıt dışılığın azaltılmasına ilişkin
tedbirler alınması lazım.
(Mikrofon otomatik cihaz tarafından kapatıldı)
ERHAN USTA (Samsun) – Bitiriyorum hemen.
BAŞKAN – Bitirelim efendim.
ERHAN USTA (Samsun) – Dolayısıyla, biz Milliyetçi
Hareket Partisi olarak şimdi, burada hemen bu konuyu işin… Plan Bütçe
Komisyonunda görüşülüyor. Kurul üyesi arkadaşlarımız var, Komisyondaki
arkadaşlarımız var, konu çalışılıyor. Ama biz de uygun bir çözüm bulunmasından
yanayız. Ama ülkenin bütün meselelerini hep birlikte düşünerek bir çözümün
taraftarı olmak lazım.
Teşekkür ederim.
BAŞKAN – Kesinlikle. Teşekkür ediyoruz.
Maksat tütünün yasal altyapıya kavuşması. Özellikle
İran’dan, Gürcistan’dan, farklı ülkelerden de kaçak yollardan gelen tütünü
engellemek; kendi yerli üreticimizi korumak, fakir fukara, 2-3 dönümde tütün
eken çiftçiyi mağdur etmemek, asıl gayemiz o. Onu da inşallah sağlayacağız.
Sayın Altay, size söz veriyorum.
Buyurun.
33.- İstanbul Milletvekili Engin Altay’ın,
Oturum Başkanı TBMM Başkan Vekili Ahmet Aydın’ın yaptığı açıklamasındaki bazı
ifadelerine ilişkin açıklaması
ENGİN ALTAY (İstanbul) – Teşekkür ederim Sayın Başkan.
Elbette bir Adıyaman evladı ve Adıyaman Milletvekili
olarak Adıyaman bölgesindeki çiftçilerimizin, tütün üreticilerimizin yaşadığı
sorunla ilgili refleks göstermenizi çok doğal ve saygıyla karşılıyorum. Ancak
unutulmaması lazım ki Adıyaman’da rahatsızlık yaratan bu durum AK PARTİ
Hükûmetinin Meclise getirdiği bir kanun tasarısıdır. Dolayısıyla biraz önce
kürsüden “Bu ve benzer sorunları biz çözeceğiz.” derken ben buradaki “biz”den
kastın AK PARTİ değil…
BAŞKAN – Adıyaman milletvekilleri olarak…
ENGİN ALTAY (İstanbul) – Hayır, hayır. Türkiye Büyük
Millet Meclisini işaret ettiğinizi düşünüyorum. Aksi durumda bir yanlış olmuş
olur. Tutanaklara da böyle geçmesi, sizin söylediğiniz şekliyle geçmesi o
görevi kötüye kullanmanız anlamına gelebileceği için… Anladığım doğrudur, değil
mi? “Biz” derken Türkiye Büyük Millet Meclisini kastettiniz. 
BAŞKAN – Tabii ki bütün sorunların çözüm yeri burasıdır
ama Adıyaman milletvekilleri olarak Adıyaman’ın sorunlarını çözme noktasında
vesile olmak, onların çözümü için efor sarf etmek de bizlerin asli görevidir.
Evet, çok teşekkür ediyorum. Bütün Adıyamanlıları da
hemşehrilerimi de saygıyla, muhabbetle selamlıyorum bu arada.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (Devam)
BAŞKAN – Aynı mahiyetteki diğer önerge üzerinde söz
isteyen Kahramanmaraş Milletvekili Fahrettin Oğuz Tor.
Buyurun. (MHP sıralarından alkışlar)
FAHRETTİN OĞUZ TOR (Kahramanmaraş) – Sayın Başkan,
değerli milletvekilleri; tasarının 18’inci maddesiyle ilgili verilen önerge
üzerinde Milliyetçi Hareket Partisi adına söz almış bulunuyorum. Bu vesileyle,
yüce heyetinizi ve bizleri izleyen değerli vatandaşlarımızı sevgi ve saygıyla
selamlıyorum.
Geçen hafta tasarının birinci bölümü üzerinde yaptığım
konuşmada -ifade ettiğim üzere- iş mahkemelerinde davaları azaltmanın yolunun
kayıt dışı ekonomiyi küçültmekten, işsizliği azaltmaktan, iş kazalarını
önlemekten, İş Kanunu’ndan kaynaklanan kıdem tazminatı, izin ücreti, fazla
mesai ücreti, tatil ücreti, resmî tatil ve bayram ücreti ihlallerine son
vermekten, taşeronluğa son vermekten ve özelleştirme uygulamalarından
vazgeçmekten geçtiğini belirtmiştim. Dün ve bugün basında yer alan iki üç
haber, sorunun teşhisi ve çözümü için yeterli olacaktır. Kayseri’de başına
tuğla düşen işçi, yine Kayseri’de inşaat iskelesinin çökmesiyle de başka bir
işçi hayatını kaybetmiştir. Biz tuğla düşmesini, iskele çökmesini, asansör
facialarını unutmadık, halat kopmasını unutmadık. Bugün TÜPRAŞ Aliağa’daki iş
kazası neticesinde 4 işçimiz vefat etti, Allah’tan rahmet diliyorum. Bunları
önleyemezsek dosya sayısını azaltamayız, gerçek budur. Kıdem tazminatını, işçi
ücretini teminat altına almaz isek dosya sayısını azaltmamız mümkün değildir.
Bugün ekonominin lokomotifi, kaçak işçiliğin, iş kazalarının, kayıt dışılığın
en yoğun olduğu inşaat sektörüdür. Ekonominin lokomotifini sanayi yapmadığımız
müddetçe hukuk davalarını azaltmamız asla mümkün değildir. 
Bu tedbirlere ilave olarak eğitime çok büyük önem
vermeliyiz. Eğitim, insanımıza sevgi ve saygıyı, insan haklarına saygıyı, demokrasiye
inancı, hür bir vicdanı, emeğin, kul hakkının kutsallığını, vergi ve prim
ödemenin bir vatan görevi olduğunu, kaçak sigortalı çalıştırmanın, eksik prim
ve vergi ödemenin hırsızlık olduğunu ve Allah indinde de affının mümkün
olmadığını, dürüstlüğü aşılayamıyorsa ne yapsak boştur.
Güncel olması nedeniyle, vasıtanızla, buradan Millî
Eğitim Bakanına da sormak istiyorum: Sayın Bakanım, müfredat değişti. Değişen
müfredatta, kaçak sigortalı çalıştırmanın, eksik prim ve vergi ödemenin,
işçinin ücretini eksik ödemenin, fazla mesaisinden, tatil, bayram ücretinden
çalmanın, kıdem tazminatını iç etmenin hırsızlık olduğu, kul hakkı olduğu,
Allah indinde de affının mümkün olmadığı hususları açık açık yer almakta mıdır
mevcut müfredatınızda? Yer almıyorsa vay hâlimize, ne yapsak boşu boşunadır.
“Emekçinin hakkının alnının teri kurumadan ödenmesi” yüce buyruğu şuurlu olarak
öğretilmiş olsaydı bugün 3,5 milyon kişi mahkeme kapılarında yıllarca
beklemezdi. Bu sebeple, işsizliğin rekor kırdığı günümüzde bu yüce kutsal değerleri
şuurlu şekilde öğretmek Millî Eğitimin öncelikli ve en önemli görevi olmalıdır
diyorum. 
Benim alanım diyanet değildir. Sayın hocam da burada.
Bu konuda kelam ederken de tabii çok dikkatli davranırım ancak yüce dinimizin
yarısı ibadet ise diğer yarısı da muamelat olarak ifade edilir, değil mi hocam?

İMRAN KILIÇ (Kahramanmaraş) – Doğrudur. 
FAHRETTİN OĞUZ TOR (Devamla) – 2016 sonu itibarıyla
ceza uyuşmazlıkları hariç 3,5 milyon hukuk uyuşmazlığı varken takip ettiğim
kadarıyla Diyanet İşleri Başkanlığı işçi-işveren ilişkileri üzerinde yeterince
durmamaktadır hocam. Bunu özellikle sizden rica ediyorum. Oysa bu konular her
ortamda, hutbelerde sık sık dile getirilmelidir diye düşünüyorum. 
Sayın Bakanım, sizin gayretinize ilaveten, Maliye
Bakanlığı başta olmak üzere Çalışma ve Sosyal Güvenlik Bakanlığı, Millî Eğitim
Bakanlığı, Diyanet İşleri Başkanlığı, diğer bakanlık ve kurumlara da büyük
görevler düşmektedir. Eş güdüm hâlinde çalışarak gerekli yasal ve diğer
tedbirler alınmadığı müddetçe beklenen başarı elde edilmeyecektir. 
Bir de şunu söylemek istiyorum: Bazı milletvekili
arkadaşlarımız burada çok abartılı konuştu ara buluculukla ilgili olarak.
Binlerce uyuşmazlığın bir günden daha kısa bir sürede sonuca ulaştığı gibi
fevkalade abartılı konuştular. Bu beyanlar doğru ise devletin bütün
istatistikleri yanlıştır. 2013’ten günümüze 17 bin dosya çözülmüş. Bu, mevcut
dosyanın binde 4’üdür. Ara buluculuk olmasaydı da zaten çözülecekti.
Dolayısıyla böyle abartılı konuşmak yerine gerçekleri ifade etmek gerektiğini söylüyorum.

Hayırlı olmasını diliyorum, saygılar sunuyorum. (MHP
sıralarından alkışlar) 
BAŞKAN – Teşekkür ediyorum. 
Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Kabul edilmemiştir.
Şimdi, 18’inci madde üzerindeki son önergeyi
okutuyorum: 
Türkiye
Büyük Millet Meclisi Başkanlığına
Görüşülmekte olan İş Mahkemeleri Kanunu
Tasarısı’nın 18’inci maddesinde öngörülen değişikliğin aşağıdaki şekilde
düzeltilmesini arz ve teklif ederiz. 
Madde 18- 6325 sayılı Kanunun 4 üncü maddesinin
ikinci fıkrasında yer alan “taraflar da” ibaresi “taraflar ile görüşmelere
katılan diğer kişiler de” şeklinde değiştirilmiştir.


 Ömer Süha Aldan Necati Yılmaz  Mehmet
Gökdağ
 Muğla Ankara Gaziantep

 Zeynel Emre  Namık
Havutça  Cemal Okan Yüksel İstanbul Balıkesir Eskişehir
 Kemal Zeybek Gülay
Yedekci Kazım Arslan
 Samsun  İstanbul Denizli
 Ceyhun İrgil
 Bursa
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan. 
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Önerge üzerinde söz isteyen Bursa Milletvekili
Ceyhun İrgil. 
Buyurun Sayın İrgil. (CHP sıralarından alkışlar) 
CEYHUN İRGİL (Bursa) – Sayın Başkan, değerli
milletvekilleri; yüce heyetinizi saygıyla selamlarım.
Değerli milletvekilleri, biz burada işçi açısından
önemli hak kayıplarını içeren bir yasa tasarısını görüşürken bu sabah ne yazık
ki TÜPRAŞ’ta 4 işçi yaşamını yitirdi. İşçilerimize rahmet, ailelerine
başsağlığı diliyorum ve sormak istiyorum: Biz muhalefet üyeleri olarak
milletimize rahmet ve başsağlığı dilemekten artık utanır hâle gelmişken siz
iktidar üyeleri de aynı utancı yaşıyor musunuz? Soruyorum çünkü iş kazalarının
nedeni bellidir; ihmal, tedbirsizlik ve denetim eksikliği. Önlenmesi mümkün bir
durum ölüme sebebiyet veriyorsa buna kaza değil cinayet denir. 
TÜPRAŞ’ta bu sabahki işçi ölümlerinin nedeni neydi
peki? Yapılan açıklamaya göre bu bir iş kazasıydı ve bu iş kazasının nedeni
depolama alanındaki nafta tankında gaz sıkışması sonucu gerçekleşen bir
patlamaydı. Elbette soruşturmanın neticesinde ortaya çıkacaktır ancak gaz
ölçümlerinde, izolasyonda veyahut gaz boşaltımında bir ihmal veya tedbirsizlik
olmasaydı acaba bu patlama olacak mıydı? “Bu çağda iş kazalarının önüne neden
geçilemiyor?” konusu anlaşılamaz bir hâldedir. İnsan yaşamını öncelemeyen vahşi
kapitalist büyüme ve kâr etme hırsı oldukça iş cinayetleri bitmeyecektir. 
Bakınız, işçi sağlığı ve iş güvenliği Meclisin 2017
yılındaki raporlarına göre, ocak ayında en az 161, şubatta 133, mart ayında
152, nisanda 151, mayısta 147, haziranda 170, temmuz ayında 207, ağustosta 217,
eylül ayında 147 işçi yaşamını yitirdi ve 1 Ekimden bu yana bugün TÜPRAŞ’ta
ölen 4 işçiyle birlikte hayatını kaybeden işçi sayısı 11 oldu. Toplamda bu yıl
bugüne kadar en az 1.496 işçi yaşamını yitirdi. 
Hatırlanacağı üzere, Çalışma ve Sosyal Güvenlik
Bakanlığı 13 Mayısta “Hedef sıfır kaza” sloganıyla bir iş güvenliği kampanyası
başlatmıştı. Dört aylık kampanya -belki bir çoğunuz fark etmediniz- 12 Eylülde
bitti ve “Hedef sıfır kaza” kampanyasının yürütüldüğü dört ayda toplam 753 işçi
yaşamını yitirdi. Öncelikli hedefi inşaat olan kampanya sürecinde ölen inşaat
işçisi sayısı da 167’dir. Her ne kadar Bakanlık güvenilir bir istatistiğe sahip
olduğunu söylese de bir açıklama yapılmadığı için resmî sayıyı hâlâ bilmiyoruz
ve “Hedef sıfır kaza” kampanyası sürecinde ne tür denetimler yapılmıştır, ne
gibi sonuçlar elde edilmiştir, Bakanlığın bu kampanyayı sürdürme niyeti var
mıdır, bunu da bilmiyoruz. 
Öte yandan, eğer biz sosyal bir devlet isek, bir hukuk
devleti olduğumuz iddiasında isek temel siyasetimiz işçiyi koruma yönünde
olmalıdır. Oysa bugünkü uygulamalara baktığımızda, işçiyi korumama üzerine bir
siyaset inşa edilmiş durumda. Bugünkü iktidar anlayışı, patron ve sermaye
odaklıdır. Maalesef her geçen gün taşeronlaşan ve kendi ülkesinde patronların
kölesi hâline getirilen işçiler için bu iktidarın insani ve hukuki bir çözüm
niyeti yoktur. Kayıt dışı, güvencesiz ve esnek çalışma, taşeronlaşma, asgari
ücrete mecbur kılma, sendikalaşmaya ket vurma ve kiralık işçilik bu iktidarın
işçilere dayattığı, gerçek sorundur. Bunları çözmedikçe işçi dostu bir iktidar
olarak anılmayacaksınız ve işçi dostu bir iktidar da olamayacaksınız.
Arkadaşlar, iş konusu açılmışken bugün Cumhuriyet Halk
Partisi Sağlık Komisyonu üyeleriyle birlikte “İşimi geri istiyorum.” diyen
Nuriye Gülmen ve Semih Özakça’yla ilgili, Nuriye Gülmen’in sağlık durumu
hakkında bilgi alabilmek için yani -siyaset dışı, sağlık- insani bir çabayla
hastaneye gittik. Fakat Adalet Bakanlığından iznimiz çıkmadığı için Nuriye
Gülmen’le görüşme fırsatımız olmadı, ancak oradaki doktorlarıyla görüşme
fırsatımız oldu. Buradan, bu Meclis kürsüsünden tekrar son kez… Bir daha söz
gelir mi bu konuda bana, bilemiyorum. Çünkü bugün çok ölümcül, kritik bir
noktaya gelindi, nöropati dediğimiz bulguları başladı. Yetkililere, ilgili
kurumlara da ilettik. Arkadaşlar, bu konu çok insani ve vicdani bir konu. Bu
konu ayrıca sizin iktidarınızı ve ülkemizi de gelecekte çok zora düşürecek bir
konu. Bu konuda bu tür inatlaşmaya gerek yok. Bir an önce insani olarak bir
şeyler yapın, bir hekim olarak sizden rica ediyorum çünkü bir daha onlar için
uyarı yapacağımız bir zaman kalmamış olabilir. 
Teşekkür ediyorum. Saygılarımla. (CHP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
18’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
19’uncu madde üzerinde üç adet önerge vardır, okutup
işleme alıyorum.
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
19’uncu maddesinin tasarı metninden çıkarılmasını arz ve teklif ederiz.
 
Ahmet Yıldırım Mahmut
Toğrul Bedia Özgökçe Ertan
 Muş Gaziantep Van

 Mehmet Ali Aslan Saadet
Becerekli Meral Danış Beştaş
 Batman Batman Adana
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep) - Katılmıyoruz
Sayın Başkanım.
BAŞKAN – Önerge üzerinde söz isteyen Batman
Milletvekili Mehmet Ali Aslan. 
Buyurun Sayın Ali Aslan. (HDP sıralarından alkışlar)
MEHMET ALİ ASLAN (Batman) – Sayın Başkan
ve sayın Genel Kurulu saygıyla selamlıyorum. Yeni yasama döneminde aramızda
olmayan Eş Genel Başkanımız Sayın Selahattin Demirtaş, Figen Yüksekdağ ve bütün
tutuklu milletvekillerini de buradan saygıyla selamlıyorum. 
Dün konuşma sırası gelmedi. Dün, Hazreti
Hüseyin’in şehadet günüydü; 680’de, 10 Ekimde katledilmişti. Kendisi kan
dökülmesin diye, fitne olmasın diye, barış için, sulh için Kerbelâ’ya gitmişti
ama maalesef 72 arkadaşıyla şehit edildi. Dün ne tevafuktur ki 10 Ekim, yine
“barış” diyen insanların iki yıl önce katledildiği Ankara Gar katliamını anmaya
giderken maalesef polis müdahalesiyle karşılaştık ve çok doğaldır ki insanlar
taziye sunar, üzülür, ağlar, anar. Herkesin elinde karanfil vardı. Yani 200
insan yoktu orada ama o anmaya gelen insanlara maalesef müdahale edildi. 
Tabii, Peygamber (ASM) Hazreti İbrahim,
oğlu ölürken ağlamıştır. Bakın, o 10 Ekimde de 9 yaşındaki Veysel Atılgan
katledilmiştir, elbette ki annesi, kardeşi, akrabası gidip ağlayacaktır. Devlet
erkânının, Hükûmetin, bütün partilerin ve resmî görevlilerin gidip orada anma
yapması gerekirken, taziye dileklerini iletmesi gerekirken müdahale edilmesini
şiddetle kınıyorum.
Bakın, bir hadisişerif var; diyor “…”(x)Yani
insanlar yöneticilerinin dini, karakteri, fıtratı üzerinedir. Eğer yöneticiler,
polise taziye anmaya müdahale emri verirse Aysel Tuğluk’un annesi gibi, Hatun
Tuğluk annemiz gibi işte, insanlar, taraftarlar onu bir mesaj olarak algılar ve
bu sefer mezarlara, cenazelere müdahale ederler. Bu yanlıştan bir an önce
dönülmesi gerekiyor. Bu yapılanın insanlıkla, İslamiyet’le, hukukla, yakından
uzaktan ilgisi yoktur. 
Peygamber (ASM) geçen bir cenazenin önünden ayağa
kalkmıştır. Sahabe “O bir Yahudi cenazesidir, neden ayağa kalktınız?” dedi. “…”(x)
demiştir, yani “O da bir insandı. Cenazeyi gördüğünüz zaman ayağa kalkınız,
saygı gösteriniz.” diye buyurmuştur. Dolayısıyla, referans alınması gereken
budur. Bakın, o dönemde en çok İslam’a, en çok Müslümanlara saldıranlar
Yahudilerdir ama buna rağmen, Peygamber (ASM) kalkıp saygı göstermiştir. Aynı
fikirde, aynı partide, aynı ideolojide olmayabiliriz ama birbirimize saygı
göstermek zorundayız.
Bir şey göstermek istiyorum. Herhâlde bu
yazıyı bilmeyen yoktur; burada Arapça “Allah” yazıyor. Biraz daha uzaktan
çekilmiş fotoğraf, kendim çektim. Kağıthane Belediyesinde, Okmeydanı’nda, Ağız
ve Diş Sağlığı Hastanesinin arkasında, rögar kapaklarında “Allah” yazıyor.
Bunlar, maalesef, kanalizasyon kapakları ve insanlar üzerine basıp geçiyor;
bakın, çok işlek bir yerde insanlar maalesef üzerine basıp geçiyor. 2006’da,
2012’de, 2014’te Sivas Belediyesinde, Kadıköy iskele girişinde, yine bu şekilde
-basına yansımasına rağmen- “Allah” yazısı görünmesine rağmen bununla ilgili
bir soruşturma başlatılmamıştır ve toplatılmamıştır. Sakın “Benzerlik.” falan
demeyin. Bu normalde “nesih hat yazısı” dediğimiz Arapça nesih hattıdır.
Buradaki de kûfi yazıdır, yani kûfi dediğimiz köşegen Arapça yazıdır ve hâlâ
Kağıthane Belediyesinin rögar kapaklarında bunlar durmaktadır. Oradaki esnaf,
Suriyeli çocukların rögar kapağını öptüklerini görünce gidip Suriyeli çocuklara
dedi ki: “Neden öpüyorsunuz?”, onlar da dedi ki: “Burada ‘Allah’ yazısı
yazıyor.” Oradaki esnaf belediyeye ve Beyaz Masa’ya şikâyette bulunduğu hâlde
hâlâ bu rögar kapakları toplatılmış değil.
(Mikrofon otomatik cihaz tarafından kapatıldı) 
MEHMET ALİ ASLAN (Devamla) - Burada bir amaç vardır.
Yani ben bunu Hükûmet yaptı demiyorum, iktidar yaptı demiyorum ama bu tesadüfi
bir şey değildir. Bunu basan, üreten firma bununla neyi amaçlamıştır, ne kadar
üretmiştir, Türkiye'nin nerelerine dağıtmıştır? Lütfen bu konuda Hükûmete ve
iktidara gerekenlerin yapılmasıyla ilgili ben ricada bulunuyorum.
Teşekkürler. (HDP sıralarından alkışlar)
BAŞKAN – Teşekkür ediyorum Sayın Aslan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan İş Mahkemeleri Kanunu Tasarısı’nın
19’uncu maddesinde öngörülen değişikliğin aşağıdaki şekilde düzeltilmesini arz
ve teklif ederiz.
MADDE 19 – 6325 sayılı Kanunun 6ncı maddesine aşağıdaki
fıkra eklenmiştir.
“(3) Daire Başkanlığı, arabulucuların uzmanlık alanları
ile uzmanlığa ilişkin usul ve esasları belirlemeye yetkilidir.”
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Kemal Zeybek Gülay
Yedekci Kazım Arslan
 Samsun İstanbul Denizli
 Mehmet Tüm
 Balıkesir
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Önerge üzerinde söz isteyen Balıkesir
Milletvekili Mehmet Tüm. 
Buyurun Sayın Tüm. (CHP sıralarından alkışlar)
MEHMET TÜM (Balıkesir) – Sayın Başkan, değerli
milletvekilleri; hepinizi saygıyla selamlıyorum. Sözlerime 10 Ekimde barış,
emek ve demokrasi için toplanan ve katledilen o güzel insanları anarak başlamak
istiyorum. 
10
Ekim 2015’te Ankara’nın göbeğinde ülkemizin en büyük katliamı yaşandı. Bir
zamanlar iktidarın da besleyip büyüttüğü IŞİD terör örgütü Ankara’da 102
insanımızın canını aldı. Patlama sonrası polisin orada yaralılara TOMA ve biber
gazıyla müdahale ettiğini hepimiz büyük bir üzüntüyle görmüştük. Katliamdan tam
iki yıl sonra dün polis yine aynı şekilde insanlara plastik mermi ve gazla
müdahale etti. Aynı zihniyet ne yazık ki bugün de devam ediyor. İki yıl önce
gar meydanında yaralılara saldıran insanlık dışı zihniyet, iki yıl sonra yine
gar meydanında bu kez yakınlarını kaybetmiş insanlara saldırdı. 
Şimdi,
değerli arkadaşlar, size soruyorum: 10 Ekim 2015-10 Ekim 2017 değişen bir şey
var mı? Aynı zulüm, aynı baskı, aynı TOMA’lar, aynı biber gazı devam ediyor
değerli arkadaşlar. Dün İnşaat Mühendisleri Odasının içine biber gazından
girilmiyordu. Dünyanın neresinde 102 insanın ölümü için düzenlenen bir anma
etkinliğine saldırılır? Dün acılı ailelere aynı acıyı yeniden yaşattınız. Bu
insanlık dışı tutumunuzdan bir an önce vazgeçiniz. İnsanların, en azından kaybettiklerini
anmalarına saygı gösterin.
Değerli
milletvekillerim, sizin iktidarınızda en başta işçiler ve emekçiler mağdur
edildi. Sosyal devlet, işçinin haklarını gözeten devlettir. Ama bu tasarıda
bırakın işçileri korumayı, kazanılmış hakları tümden gasbediyorsunuz. “İş
uyuşmazlıkları önce zorunlu ara buluculara götürülsün.” diyorsunuz. İşçilerin
ödenmeyen alacakları konusunda yandaş patronlarınızın elini güçlendiriyorsunuz.
Bu tasarıyla, patronlarınız, ödemedikleri mesai ücretlerine, yatırmadıkları
sigorta primlerine, kıdem tazminatlarına yasal olarak el koyacaklardır. Üstelik
işçilerin buna karşı dava açmaları geciktirilecektir.
Değerli
milletvekilleri, iktidar bu tasarıyla işçi alacaklarına göz dikmiştir. Bu
tasarıyla birlikte işçilere zorunlu ara buluculuk getiriliyor. Pazarlık, hak
arama yolu değildir. Pazarlığın olduğu yerde yasaların ve hakların yeri yoktur.
Eli güçlü olan her zaman kazanır. Ücret alacakları, kıdem tazminatları bu
tasarıyla artık pazarlık konusu olacaktır. Ara bulucunun işçilerin sorunlarını
çözeceğini söylüyorsunuz. Bu sistemde ara bulucu işçiye “Git, patronun elini
öp, sana para da verecek, dava açarsan kazanamazsın.” diyecektir. İşçinin ara
bulucuyla görüştüğü şeyleri açıklaması da suç sayılacaktır. İşçi diyelim ki ara
bulucuyla anlaşamadı, yargı yolu açık ama Yargıtay yolu kapalı olacaktır.
Değerli milletvekilleri, bunun adı açıkça bir hak gasbıdır, işçilerin kazandığı
hakları bu tasarıyla bir anda yok olacaktır.
Değerli milletvekilleri, sizler iktidara
geldiğiniz günden bu yana mazlumlara, işçilere, köylülere, emekçilere hep
zulmettiniz, haklarını gasbettiniz; yetmedi, OHAL’i bahane ederek 120 binden
fazla emekçinin haklarını tümden elinden aldınız, gasbettiniz. Seçim yaklaşınca
“Taşerona kadro vereceğiz." diye övündünüz. Seçimin üzerinden iki yıl
geçti ama sözleriniz yalandan öteye geçmedi.
“OHAL’le tüm sorunlar çözülür."
dediniz. OHAL’le intiharlar arttı, iş cinayetleri arttı, işsizlik arttı,
mağduriyet arttı, insan haklarını askıya aldınız. Bu ülke, ne 27 Mayısta ne 12
Martta ne 12 Eylülde böyle zulüm ve baskı görmedi. Tarihte, işçi düşmanı
iktidarınız asla unutulmayacaktır. Bu topraklarda emek, barış ve demokrasi
mutlaka kazanacaktır. 
Nazım Hikmet diyor ki: “Sana düşman, bana
düşman/ Düşünen insana düşman/ Sevgilim, vatan ki bunların evidir/ Bunlar
vatana da düşman." diyor.
Teşekkür ediyorum, saygılar sunuyorum.
(CHP sıralarından alkışlar) 
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir. 
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 491 sıra sayılı İş
Mahkemeleri Kanunu Tasarısı’nın 19’uncu maddesinde geçen “uzmanlığa” ibaresinin
“uzmanlıklara” şeklinde değiştirilmesini arz ve teklif ederiz.

 İsmail Faruk Aksu Kamil
Aydın Baki Şimşek
 İstanbul Erzurum Mersin
 Ahmet Selim Yurdakul Ruhi
Ersoy
 Antalya Osmaniye
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
ADALET BAKANI ABDULHAMİT GÜL (Gaziantep)
– Katılmıyoruz Sayın Başkanım.
BAŞKAN – Önerge üzerinde söz isteyen
Mersin Milletvekili Baki Şimşek.
Buyurun Sayın Şimşek. (MHP sıralarından
alkışlar) 
BAKİ ŞİMŞEK (Mersin) – Sayın Başkan,
değerli milletvekilleri; 491 sıra sayılı İş Mahkemeleri Kanunu Tasarısı’nın
19’uncu maddesi üzerinde verilen önerge üzerinde söz almış bulunmaktayım. Yüce
Meclisi ve aziz Türk milletini saygıyla selamlıyorum.
Sözlerime başlamadan önce, İzmir Aliağa
TÜPRAŞ Rafinerisinde çıkan patlamada hayatını kaybeden emekli işçilerimize
Allah’tan rahmet, ailelerine başsağlığı diliyorum.
Tabii, İş Kanunu’nu görüştüğümüz bir
sırada yine iş güvenliğinin ve gerekli tedbirlerin alınmaması sonucu ekmek
mücadelesi veren 4 insanımız hayatını kaybediyor. Biz her olaydan sonra
“Gerekli tedbirler alınacak, araştırmalar yapılacak, soruşturmalar yapılacak ve
insanlar, suçlular cezalarını çekecek.” diye konuşuruz ama maalesef olaydan
sonra bunlar unutulur, aradan birkaç ay, birkaç hafta geçmeden yeni bir iş
kazası ve yeni ölümlerle karşı karşıya kalırız.
Ben bugün mevsimlik tarım işçilerinin
sorunlarını konuşmak istiyorum. Özellikle doğudan ve güneydoğudan, Türkiye’nin
her yerinden ekmeklerini kazanmak üzere göç eden ve oralarda ekmek mücadelesi
veren mevsimlik tarım işçileri, elektriği olmayan, içecek suyun bulunmadığı,
tuvalet ve banyo bulunmayan mekânlarda, özellikle seçim bölgem olan Mersin’de,
Devlet Su İşlerinin kanallarının kenarında gerçekten 2017 yılına yakışmayacak
şartlarda yaşam mücadelesi veriyorlar. Ben, seçim bölgemde dolaşırken bu insanları
ziyaret ettiğim zaman gerçekten utanıyorum bir Türkiye Cumhuriyeti vatandaş
olarak. Suriyelilere tanıdığımız hakları… Suriyelilerin bir çoğuna devlet maaş
ödüyor, sosyal yardım yapıyor, prefabrik ev veriyor veya kamplarda bunların
yaşamlarına, yaşam mücadelelerine destek veriyor. Ama maalesef, doğudan,
güneydoğudan gelen insanlar bu haklardan mahrum olarak yaşıyorlar, çadırlar
içerisinde yaşam mücadelesi veriyorlar, kışın soğuğunda çocuklarıyla -çıplak
ayakla- o kanalların kenarlarında yaşıyorlar. Gerçekten içecek su bile… O
kanallardaki suyu alıp içiyorlar. O bölgede yaşayanlar, özellikle Urfa’dan,
Adıyaman’dan gelen insanlarımızın ne şartlar altında yaşadıklarını hepsi
geldikleri gördükleri zaman göreceklerdir.
Hünkâr Hacı Bektaş; Veli “Öl, söz verme;
öl, sözünden dönme.” diyor. Hükûmetimiz taşeron işçilerle ilgili gerek 7
Haziran seçimlerinde gerek 1 Kasım seçimlerinde, seçim meydanlarında çok sayıda
söz verdi. Bugün yine, yılbaşından önce taşeron yasasının çıkacağı konuşuluyor
ve bu vaadin yerine getirileceği konuşuluyor ama tabii taşeron yasası çıkmadan
insanlarımızı hayal kırıklığına uğratmasın. İçi boş bir yasanın çıkmasının bir
mantığı yok. Taşeron yasasında işçilere grev hakkı, sendika hakkı, toplu
sözleşme hakkı, maaşlarında ve sosyal haklarında iyileştirme vermedikten sonra;
bu yasayı bu hâliyle çıkartıp beş yılda bir sözleşme, yeniden sözleşme ve
hiçbir sosyal hak vermedikten sonra bu yasanın bu hâliyle çıkmasının insanlara
bir faydası olmayacaktır. 
Ben Meclis çalışmalarıyla ilgili bir başka sıkıntıyı
aktarmak istiyorum. Ben Bayındırlık Komisyonu üyesiyim, iki yıldır Türkiye
Büyük Millet Meclisi çatısı altında Bayındırlık Komisyonu üyesi olarak görev
yapıyorum. Benim Komisyonum maalesef iki yıldır iki defa kahvaltı yapma dışında
bir toplantı yapmadı. Hiçbir konu Bayındırlık Komisyonunun toplantısında
gündeme gelmedi. Torba yasayla Plan ve Bütçe Komisyonuna getiriliyor,
Bayındırlık Komisyonu üyelerinin haberi bile olmadan bu yasalar oradan Meclise
sevk ediliyor. Eğer bu yasalar sadece Plan ve Bütçe Komisyonunda görüşülerek
gelecekse -Meclisteki diğer komisyonların durumu da Bayındırlık Komisyonundan
farklı değil- o zaman diğer bütün komisyonlar kapatılsın, sadece Plan ve Bütçe
Komisyonu görev yapsın. Bu şekilde Türkiye Büyük Millet Meclisinin verimli bir
çalışma yapabilmesi mümkün değil. 
Vatandaşın gündemi farklı tabii, günde yüzlerce telefon
alıyoruz. Bizi arayan insanların yarısı “İşsizim, bana iş bulun.” diyor, yarısı
-üniversite öğrencileri için şu anda okulların kayıt dönemi- “Bana yurt çıkmadı,
yardımcı olun, torpil yapın, sıram gerideyse öne aldırın.” diyor, yarısı
“Hastanede sevk yapılmıyor, doktor yok, uzman yok, benim sağlık sorunum var,
devreye girin.” diyor. Maalesef 2017 Türkiyesi’nde bunlarla mücadele ediyoruz.
Türkiye'nin sorunlarını çözmek için, Meclisin itibarını
kazandırmak için… Şu anda ne yargıya güven var ne Meclise ne milletvekiline ne
devlet memuruna güven var. Meclisin itibarını ve yargının itibarını kazandırmak
bütün milletvekillerinin görevi. 
(Mikrofon otomatik cihaz tarafından kapatıldı)
BAKİ ŞİMŞEK (Devamla) – Onun için, ben yüce Meclisin
daha verimli çalışmasını temenni ediyorum. 
Hepinize saygılarımı, sevgilerimi sunuyorum. (MHP
sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Şimdi 19’uncu maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
20’nci madde üzerinde ilk ikisi aynı mahiyette olmak
üzere üç adet önerge vardır, okutup işleme alıyorum.
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun
Tasarısı’nın 20’nci maddesinin tasarı metninden çıkarılmasını arz ve teklif
ederiz.
 
 Ahmet Yıldırım Mahmut
Toğrul Bedia Özgökçe Ertan
 Muş Gaziantep Van
 Meral Danış Beştaş Mahmut
Celadet Gaydalı  Saadet Becerekli
 Adana Bitlis Batman
BAŞKAN – Aynı mahiyetteki diğer önergenin imza
sahiplerini okutuyorum:

 Necati Yılmaz Mehmet
Gökdağ Namık Havutça
 Ankara Gaziantep Balıkesir
 Gülay Yedekci  Kazım
Arslan Ömer Süha Aldan
 İstanbul Denizli Muğla
 Zeynel Emre Kemal
Zeybek Cemal Okan Yüksel
 İstanbul Samsun Eskişehir
BAŞKAN – Aynı mahiyetteki önergelere Komisyon katılıyor
mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep) - Katılmıyoruz
Sayın Başkan.
BAŞKAN – Aynı mahiyetteki ilk önerge üzerinde söz
isteyen Bitlis Milletvekili Mahmut Celadet Gaydalı.
Buyurun Sayın Gaydalı. (HDP sıralarından alkışlar) 
MAHMUT CELADET GAYDALI (Bitlis) – Sayın Başkan, değerli
milletvekilleri; 26’ncı Dönem Üçüncü Yasama Yılına başlamış bulunmaktayız.
Meclis açıldı fakat eksik ve yaralı olarak açıldı. Halkın iradesiyle Meclise
gönderilmiş milletvekilleri hâlâ cezaevindeler. Bu Parlamentonun üçüncü büyük
partisinin eş başkanları üç yüz kırk bir gündür yani on bir aydır
cezaevindeler. Toplamda 9’u bizim partimizden, 1’i ana muhalefet partisinden
olmak üzere 10 milletvekili olmadan açılmıştır bu Meclis ve çalışmalarına
başladığı ilk gün Siirt Milletvekilimiz Besime Konca’nın milletvekilliği
düşürülmüştür. Bu yaşananlar, çatısı altında bulunduğumuz Parlamentoya zarar
vermektedir. Milletin seçtiklerinin bu göreve devam edip etmeyeceğine yine
millet karar verir ve yerleri cezaevleri değil, milletin Meclisidir. 
Sayın Başkan, değerli milletvekilleri; Eş Genel
Başkanım Sayın Selahattin Demirtaş on bir aydır cezaevinde ve hâlâ tutuklu
olduğu dosyadan mahkemeye çıkarılmış değil, hatta mahkemenin ne zaman
yapılacağı dahi belli değil. Tutuklu dosyası dışında kalan diğer dosyalar
nedeniyle 73 duruşması yapıldı. Bu duruşmaların hepsine mahkemede bulunma
talepleri iletildi fakat mahkemeler farklı gerekçelerle, mahkemede hazır
bulunma ve kendini mahkeme salonunda savunma taleplerini reddettiler. 
Geçtiğimiz günlerde Ankara’da görülen
duruşmasında yine bu talebi reddedildi. Gerekçe olarak ise yargılama gideri
gösterildi. Yani “Sayın Selahattin Demirtaş’ı Edirne’den mahkemeye getirmek
masraflı olur.” denilerek reddediliyor. Resepsiyonlar için yüz binlerce lirayı
bulabilen devletin tutsak Eş Genel Başkanımızla ilgili böyle mazeretler sunması
komik ve akıl dışıdır. 
Buradan Adalet Bakanına soruyorum: Kim
engelliyor Demirtaş’ın mahkemeye çıkmasını, Adalet Bakanı mı, İçişleri Bakanı
mı, Maliye Bakanı mı, yoksa bir üst akıl mı? “HDP’liler mahkemelerden kaçıyor.”
diye propaganda yapılıyordu. “Yargıdan kaçıyorlar.” deniliyordu. Sormak
istiyorum sizlere: Mahkemelerden kaçan kim acaba?
Sayın Başkan, değerli milletvekilleri;
yine Eş Genel Başkanımız Selahattin Demirtaş’ın Ankara’daki duruşmasında
mahkemeye getirilme talebinin reddedilmesine bir başka gerekçe olarak da
güvenlik gösteriliyor. Demirtaş’ın tutuklu olduğu dosya ise “Diyarbakır güvenli
değil.” diye Ankara’ya taşınmıştı. Şimdi, Ankara’daki başka bir dosyadaysa
“Güvenliği sağlayamayız.” denilerek mahkemede bulunma talebi reddediliyor.
Bunun adı, kişiye göre kural koymaktır. Neden Demirtaş’ın konuşmasından
korkuluyor? Demirtaş mahkemeye çıkıp kendisini savunmak istiyor. “Hayır, sen
mahkemeye çıkamazsın, kendini SEGBİS ile savun.” denilerek adil yargılanma
hakkı elinden alınıyor. Demirtaş “Ben mahkemenize gelip kendimi savunmak
istiyorum.” demektedir. 
Değerli milletvekilleri, hukukun yok olduğu bir ortamda
kanun tasarısı hazırlamanın da bir ehemmiyeti yoktur. Hukuk, mazlumun hakkını
korumaktan imtina ediyorsa hukukun bizzat kendisine de ihtiyaç yoktur. Bakın,
OHAL ilanıyla birlikte binlerce insan görevinden ihraç edildi. Bu insanlar
neden ihraç edildi? “Devlet gözünde bir suç işlediler ki ihraç edildiler.”
Mademki KHK’lerle ihraç edilecek kadar bir kanıta ve kanaate sahipsiniz o zaman
gelin dava açın. Dava açmıyorsunuz çünkü suç bulamıyorsunuz. İhraç ediyorsunuz
çünkü devlet gözünde suçlular. Arkadaşlar, böyle düzen olmaz, böyle bir hukuk
anlayışı olmaz. Bu hukuk dışı anlayış, “Ne istediniz de vermedik?” diyenlere
özrü reva görüp barış bildirisine imza atanları yargılayan hukuk anlayışıdır.
Bu hukuk anlayışı, yolsuzluk yaptığı iddia edilen bakanları bir anda temize
çıkarıp bir yıldır tutsak bulunan Eş Genel Başkanımız Selahattin Demirtaş’ı
mahkemeye çıkarmayan hukuk anlayışıdır. 
Kısacası, sizin hukuk anlayışınız, sizden olanları
koruma, olmayanları cezalandırma anlayışıdır. Bu da haklının adaleti değil,
güçlünün adaletidir. 
Bizde bir deyim var (x) Bunun hikâyesi de
selden su değirmeni yıkılıp tarumar olmuştur ama değirmenci, enkaz altında
taşlar dönerken “tak tak” diye ses yapan düzeneği aramaktadır. 
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ediyorum. 
Aynı mahiyetteki diğer önerge üzerinde söz isteyen
Çanakkale Milletvekili Bülent Öz. (CHP sıralarından alkışlar)
BÜLENT ÖZ (Çanakkale) – Sayın Başkan, değerli
milletvekilleri; şu an görüşülmekte olan kanun tasarısı, İş Kanunu’yla ilgili
birçok düzenlemeyi barındırmaktadır. Bu tasarının en önemlisi de ara buluculuk
düzenlemesidir. Hükûmet, söz konusu ara buluculukla ilgili kanun tasarısının
yasalaşması hâlinde, işçilerin haklarının daha iyi korunacağını ve işçilerin
haklarını daha kısa sürede elde edeceğini iddia etmektedir. Gerçekten, kanunun
yürürlüğe sokulma amacı, işçilerin haklarını korumak mıdır, yoksa on beş yıldır
olduğu gibi takiyeyle gerçekleri gizleyip işçilerin tam karşısında yer alıp
sermayenin çıkarlarını korumak mıdır? 
Söz konusu kanun tasarısı, işçinin birçok
hakkını yasal yollardan aramadan önce Arabuluculuk Kuruluna başvurmasını
zorunlu hâle getirmektedir. Arabuluculuk Kuruluna müracaat etmeniz durumunda,
mahkeme masraflarının haricinde Arabuluculuk Kurulu için ayrıca bir ücret
ödemeniz gerekmektedir. Bu da işçinin hakkını aramasının önünde yeni bir engel
olarak karşımıza çıkmaktadır. 
Ayrıca, uzlaşma, iki eşit taraf arasında gerçekleşir.
Eşit olmayan taraflar arasında uzlaşma gerçekleşmeyecek, güçlü taraf, görece
zayıf taraf üzerinde tahakküm kuracaktır ve Arabuluculuk Kurulunda uzlaşma
yerine iş veren tarafın işçi üzerinde kuracağı tahakküme şahit olacağız
maalesef. Bu yasa, bizi sosyal devlet ilkesinden uzaklaştıracak ve eşit güce
sahip olmayan tarafları karşı karşıya getirecektir. 
Örneğin Arabuluculuk Kuruluna başvuruda bulunan işçinin
20 bin TL tutarında işçilik hakkı olduğunu varsayalım. İşçi ara buluculuğa
başvuracak ve başvuru masrafını ödeyecek. Daha sonrasında işveren, işçiye hakkı
olan tazminat ve hakkın çok altında teklifte bulunacaktır. İşçinin düşüncesi de
bu teklif karşısında “Ben zaten ara buluculuk için masraf yaptım. Şimdi bu
teklifi kabul etmezsem mahkeme için yeniden masraf yapacağım. Buna da maddi
olarak gücüm yok. En iyisi ben bu teklifi kabul edeyim.” olacaktır. Görüldüğü
üzere, burada kâğıt üstünde bir uzlaşma olmasına rağmen gerçeğe baktığımızda
güçlü tarafın zayıf taraf üzerinde tahakküm kurduğunu ve isteklerini kabul
ettirdiğini görüyoruz. 
Ayrıca, Türk yargısının nasıl
yürütüleceğine ilişkin usulleri belirleyen Hukuk Muhakemeleri Kanunu’nda
yargılama sırasında iki tarafın uzlaşmasını engelleyen bir düzenleme
bulunmamaktadır. Her iki taraf da yargılamanın yürütüldüğü esnada şartlarda
anlaşıp uzlaşabilmektedir. Bu nedenle tarafların uzlaşmasını sağlamak amacıyla
yeni bir kurumun icat edilip bir de bu kurumun zorunlu hâle getirilmesinin
herhangi bir gereği bulunmamaktadır. Tarafların yargılama esnasında
uzlaşmasının önünde herhangi bir engel olmamasına rağmen zorunlu hâle getirilen
arabuluculuk kanunu yargılama sürelerini kısaltmayacak, aksine, yargılama
sürelerini uzatacaktır. Eğer Hükûmet, yargılama sürelerini kısaltmak istiyorsa
mahkeme ve hâkim sayılarını artırmalı, gereksiz yere açılan ve yargılamayı
herhangi bir şekilde olumlu yönde etkilemeyen duruşmaların yapılmasının önüne
geçmeli, hâkim ve savcı alınırken kişilerin akrabalarına veya referanslarına
bakmak yerine, liyakate önem vermesi gerekmektedir. 
Yukarıda açıklanan nedenlerden dolayı, bu
kanun ne yargılamanın kısalmasına ne işçinin hakkını daha rahat elde etmesine
hizmet edecektir. Bu kanun, işçiye, emekçiye ve emeğe hizmet etmeyecektir. Bu
tasarıyla, iddia ettiğinizin aksine, işçinin haklarını görmezden gelmiş
olacaksınız. Bu bağlamda, sizi işçinin, emekçinin taleplerini duymaya,
dinlemeye davet ediyoruz. 
AKP Hükûmetini günü kurtaracak
politikalar üreterek ülkemizi OHAL’le yönetmeye değil, adaletli yönetmeye davet
ediyoruz. OHAL’le üretilen politikalar gibi, bu yasa değişikliği de işçiyi,
emekçiyi, emeği, kısaca ülkemizi baskı altına alacaktır diyorum.
Bu tasarıya bu hâliyle karşı çıktığımızı
bildiriyor, Genel Kurulu saygıyla selamlıyorum. (CHP sıralarından alkışlar) 
BAŞKAN – Teşekkür ediyorum. 
Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
20’nci madde üzerindeki son önergeyi
okutuyorum:
Türkiye
Büyük Millet Meclisi Başkanlığına
Görüşülmekte olan 491 sıra sayılı İş
Mahkemeleri Kanunu Tasarısı’nın 20’nci maddesinin aşağıdaki şekilde
değiştirilmesini arz ve teklif ederiz. 
MADDE 20 – 7/6/2012 tarihli ve 6325
sayılı Hukuk Uyuşmazlıklarında Arabuluculuk Kanununun 8 inci maddesinin birinci
fıkrasının birinci cümlesinden sonra gelmek üzere “İşçi her halükarda bu
görüşmelere vekili ile birlikte katılır. İşveren bu görüşmelere vekili
aracılığıyla ya da vekili ile birlikte katılabilir.” ibaresi eklenmiş ve mevcut
ikinci cümle madde metninden çıkarılmıştır. 

 İsmail Faruk Aksu Ruhi
Ersoy Kamil Aydın
 İstanbul  Osmaniye Erzurum
 Baki Şimşek  Muharrem
Varlı
 Mersin Adana

BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) -
Katılmıyoruz Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Önerge üzerinde söz isteyen, Adana
Milletvekili Muharrem Varlı.
Buyurun Sayın Varlı. (MHP sıralarından alkışlar)
MUHARREM VARLI (Adana) - Sayın Başkan, değerli
milletvekilleri; hepinizi saygıyla selamlıyorum.
Bu yasa üzerinde epeyce konuşuldu, haktan, hukuktan,
alın terinden, işçinin haklarından bahsedildi ama bir hak ve hukuk, bir alın
teri daha var ki ben konuşmazsam zaten burada bunu da çok fazla gündeme getiren
de yok, çiftçinin hakkıyla, hukukuyla alakalı da hiç kimsenin söz ettiği yok. 
Şimdi, mısır hasadı başlamadan hemen önce burada yapmış
olduğum konuşmada dedim ki: “Mısır hasadına giriliyor, bu fon meselesini bir
düzene koysun Hükûmet, dışarıdan ithal mısır girmesin, dışarıdan ithal buğday
girmesin.” Sanki biz bunu söylememişiz, tam tersini söylemişiz gibi tam mısır
hasadı başladı, Tarım Bakanı da zaten yeni atanmıştı, nasıl olduysa getirdiler
önüne, dışarıdan mısır ve buğday ithalatını bir anda imzaladı ve 1 milyon da
büyükbaş hayvan ithal edilmesinin imzası atıldı. Yani şimdi anlamadığım şu veya
sizin anlamak istemediğiniz veya Tarım Bakanının ve Bakanlık yetkililerinin
anlamak istemediği şu: Yani burada üreticiyi mi cezalandırmak istiyorsunuz,
yoksa üreticinin sırtından para kazanıp da piyasayı yükseltenleri mi
cezalandırmak istiyorsunuz? Bence yaptığınız uygulamayla tamamen üreticiyi
cezalandırıyorsunuz. 
Burada anlattım, tekrar anlatıyorum: Bakın, mısır hasadı
başladığında mısır getirmek -üreticinin köküne ayran suyu dökmek derler ya-
üreticinin köküne ayran suyu dökmekten başka bir şey değildir. Yani enflasyon
yüzde 10’larda seyrederken Ofisin açıkladığı rakam da çok komik bir rakam,
sadece yüzde 2 artışla mısır fiyatı açıkladı Ofis. Yani bu mudur çiftçinin
hakkı? 
Şimdi, Sayın Tarım Bakanına ve Tarım Bakanlığı
yetkililerine buradan seslenmek istiyorum: Bakın, mısır, hasada başlanmadan bir
ay önce 85 kuruşken hasat başladığında, dışarıdan ithal mısır gelecek imzası
atıldığında birdenbire 71 kuruşa düştü, arada 14 kuruş çiftçinin zararı var. Bu
14 kuruş kimin cebine gitti, biliyor musunuz? Paradan para kazananların cebine
gitti; faiz lobisinin, faizcilik yapanların, faizden para kazananın, paradan
para kazananların cebine gitti. Şu anda mısır fiyatı tekrar 76 kuruşa, 77
kuruşa, 80 kuruşa kadar yükseldi ama üreticinin elinden çıktı, üreticinin
elinde kalmadı. Kimi cezalandırdınız ey Tarım Bakanı ve Tarım Bakanlığı
yetkilileri, kimi cezalandırdınız? Soruyorum ben size.
Buğday 90 kuruşa kadar düştü, şu anda buğday 1,1 kuruş.
Üreticinin elinde buğday kalmadı. Kimi cezalandırdınız, kim kazandı, kim
kaybetti? Ya, elli sefer burada söylüyorum, çözümü de söylüyorum ama anlamak
istemiyorsunuz. Güya enflasyon düşecekmiş. Yani, enflasyonu düşürmek üreticiyi
bitirmekle mi alakalı? Peki, ben size soruyorum: Glikoz mu ucuzladı, nişasta mı
ucuzladı yoksa çubuk kraker mi ucuzladı, badem kraker mi ucuzladı, ekmek mi
ucuzladı, hangisi ucuzladı değerli arkadaşlarım? Allah rızası için biri bana
izah etsin bunu ya. Yok, hiç birisi ucuzlamadı, aksine arttı ama çiftçinin
ürettiği, alın terini, emeğini koyduğu buğdayı, mısırı düştü, düştü, düştü,
çiftçiyi öldürecek pozisyona geldi. 
Et fiyatları… Et fiyatlarını düşürmek için ithal hayvan
gelmesine müsaade ettiniz. Şimdi, tekrar söylüyorum, bakın, hesap ortada.
Büyükbaş hayvanı karkas et olarak 25 liraya kestiriyor üretici. Tekrar
ediyorum, 25 liraya kestiriyor, 20 lira ile 25 lira arasında değişiyor bu
rakam. Niye 25 lira? Üst sınır olduğu için olduğu için 25 lirayı söylüyorum,
alt sınır 20 liraya kadar gider yani randımanına göre değişir. E, şimdi, et ne
kadar kasapta, markette? 50 lira. Bu 25 lira nerede arkadaşlar? Bu 25 lirayı
niye sorgulamazsınız, bu 25 liranın peşine niye düşmezsiniz de üreticinin
tepesine tepesine balyoz gibi vurursunuz? Yani, insanlar üretmekle hata mı
yapıyorlar, bu ülkenin insanlarını doyurmakla hata mı yapıyorlar? Bakın, elli
yıl sonra ne mazot kâr eder ne elektrik kâr eder ne enerji kâr eder. Elli yıl
sonra dünyanın en önemli şeyi tahıl olacak yani gıda olacak ama bunun farkına
varamadılar hâlâ. 
Yeni atanan Sayın Tarım Bakanı, belki çok başarılı bir
belediye başkanı olabilir, çok başarılı bir tabip de olabilir ama lütfen
tarımdan anlayan bir insanı getirin tarımın başına, Allah rızası için ya.
Hepinize sayılar sunuyorum. (MHP ve CHP sıralarından
alkışlar) 
BAŞKAN – Teşekkür ediyor, önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir.
20’nci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
21’inci madde üzerinde üç adet önerge vardır, okutup
işleme alıyorum.
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
21’inci maddesinin tasarı metninden çıkarılmasını arz ve teklif ederiz.
 Ahmet Yıldırım Mahmut Toğrul Bedia
Özgökçe Ertan
 Muş Gaziantep Van
 Saadet Becerekli Hüda Kaya Meral
Danış Beştaş
 Batman İstanbul Adana

BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep)
– Katılmıyoruz Sayın Başkan.
BAŞKAN – Önerge üzerinde söz isteyen, İstanbul
Milletvekili Hüda Kaya.
Buyurun Sayın Kaya. (HDP sıralarından alkışlar) 
HÜDA KAYA (İstanbul) – Sayın Başkan, Sayın Genel Kurulu
saygıyla selamlıyorum.
İş Mahkemeleri Kanunu
Tasarısı’nın 21’inci maddesi üzerine söz almış bulunmaktayım. Öncelikle, bu
sabah İzmir Aliağa’da hayatlarını kaybeden, iç acıtıcı bir iş kazasına kurban
giden emekçilerimizi, işçilerimizi rahmetle anıyorum, Allah’tan rahmet
diliyorum. Fakat ülkemizde bu ne ilk ne de son maalesef. Soma’yı unutmuyoruz,
Torunlar cinayetini unutmuyoruz, Şirvan maden cinayetini unutmuyoruz; bunun
gibi pek çok iş yerinde başta inşaat sektörü olmak üzere, tekstil olmak üzere,
mevsimlik işçiler olmak üzere pek çok iş alanında insanlarımız, yoksullarımız,
emekçilerimiz, işçilerimiz patronların hırsına, rantına, kârına kurban edilmeye
devam ediyor.
Dünü
hatırlatacağım tekrar. Dün -evet, pek çok arkadaşımız ifade ettiler- Ankara
katliamının anmasına devlet güvenlik güçlerimiz saldırdılar, her zamanki gibi,
alışageldiğimiz gibi. Anmaya karşı çıkıyorsunuz. Bir terör örgütünün 100 küsur
insanımızı Türkiye’nin başkentinde katletmesine karşı çıkıyorsunuz. Bir terör
örgütünün gündem edilmesine, afişe edilmesine, ifşa edilmesine tahammül
edemiyorsunuz. Ama ben bizzat kendim de yaşadığım gibi, İstanbul’da Torunlar
cinayeti –“cinayet” diyorum, bu, bir iş cinayetidir- yaşandığında, Soma’da iş
cinayeti yaşandığında, bunun gibi pek çok yoksulumuzun, işçimizin, taşeronların
hayatını kaybettiği, acılarımızın yüreğimizi dağladığı günlerde acılarımızı
ifade etmek için, patronların korunmasını protesto için Taksim’e, İstiklal’e
veya Torunlar’ın önüne, her neresiyse gittiğimizde en şiddetli gazlara,
saldırılara muhatap olduk.
Burada
iş düzenlemeleriyle ilgili maddeler görüşülüyor. On beş yıldır bu ülkede iş
cinayetleri tavan yaptı arkadaşlar. Bakıyoruz, iş düzenlemesiyle ilgili kanun
tasarısının içeriğine şöyle bir göz atıyorsunuz. İşçilere ne getiriyor?
Hayatlarını garantiye mi alıyor? Sosyal güvencelerini mi geliştiriyor? Daha
insanca yaşama haklarını mı kazandırıyor? Kıdem tazminatları noktasında onun,
bunun, üçüncü şahısların vicdanına mı terk ediyor? Hangi geleceğini güvence
altına alıyorsunuz? Soyut ifadelerle, dün olduğu gibi, Soma’da, Şirvan’da,
Torunlar’da olduğu gibi yine patronları korumaya devam ediyorsunuz. On beş
yıllık politikada biz bunu görüyoruz. İşçinin hakkını savunmak için sesimizi
çıkardığımızda polis yine bize saldırıyor. Barış isteyenlere saldırı
gerçekleştiğinde, biz onların sesi olmaya çalıştığımızda polis yine bize
saldırıyor. 
İktidarın,
terörle arasına mesafe koyması gerekiyor; işçileri, emekçileri ezen
egemenlerle, patronlarla arasına mesafe koyması gerekiyor. İşçimize artık sahip
çıkalım, bu yasalarla, bu soyut ifadelerle, iddialarla işçilerimizi,
yoksullarımızı zalimlerin, kurtların pençelerine terk etmeyelim arkadaşlar. 
Bakın,
o kadar çok derdimiz var ki. Bugün, aynı zamanda, Dünya Kız Çocukları Günü. Pek
çok dert var anlatacak. Bakın, daha hiç bakamadım, dünya kadar problem var ama
çocuk işçilerin dramı da ayrı bir mesele. Kız çocuklarının erken yaşta
evlendirilmeleri, bu geleneğin… Bu kanunlarla onların geleceğini güvenceye alması,
bunları yapması gereken iktidar, yine patronun lehine çalışıyor, yine
zenginlerin lehine çalışıyor, yine uluslararası savaş ticareti yapanların
lehine çalışıyor. 
(Mikrofon
otomatik cihaz tarafından kapatıldı) 
HÜDA KAYA (Devamla) – Ülkemizin yararına, yoksulumuzun,
kadınlarımızın, çocuklarımızın yararına politika üretmenin zamanı artık geçti
arkadaşlar. 80 milyon insanımıza eşit, özgür, barış dolu geleceği hep birlikte
sağlamamız gerekiyor. 
Teşekkür ediyorum. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
MEHMET MUŞ (İstanbul) – Sayın Başkan…
BAŞKAN – Buyurun Sayın Muş. 
V.- AÇIKLAMALAR (Devam)
34.- İstanbul Milletvekili Mehmet Muş’un,
İstanbul Milletvekili Hüda Kaya’nın 491 sıra sayılı Kanun Tasarısı’nın 21’unci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET MUŞ (İstanbul) – Sayın Başkan, teşekkür
ediyorum. 
Burada bir şeye açıklık getirmek gerekiyor. Bizim,
terörle aramıza mesafe koymamız gerektiğini ifade etti hatip. Bunu şiddetle
reddettiğimizi söylemek isterim. Terörle arasına mesafe koyacak birisi varsa o
da ait olduğu partidir. (AK PARTİ sıralarından alkışlar) 
Bakın, geçenlerde Muğla’da yapılan operasyonda 5 terörist
etkisiz hâle getirildi. Bugün onların cenazesini almaya giden 2 HDP’li
milletvekili var, şu an burada değiller. 
HÜDA KAYA (İstanbul) – Ben partimizi terörle itham
ettiği için söz hakkı istiyorum. 
MEHMET MUŞ (İstanbul) – Buradan, o 5
terörist, kimleri katletmeye gidiyordu? İnsanımızı, masumları, sivilleri ama o
cenazelere sahip çıkan, Halkların Demokratik Partisi, başka kimse yok orada.
İlla terörle arasına birisi mesafe koyacaksa o da sizsiniz. (AK PARTİ
sıralarından alkışlar) 
AHMET YILDIRIM (Muş) – Sayın Başkan...
BAŞKAN – Buyurun Sayın Yıldırım,
yerinizden vereyim, buyurun.
35.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
AHMET YILDIRIM (Muş) – Sayın Başkan, iki
gündür, iktidarın havuz medyası üzerinden oluşturmuş olduğu algı yönetimine
dikkat çekiyoruz. 2 arkadaşımız, tam bir haftadır, işkence iddialarını
araştırmak üzere Muğla Valiliği, Muğla Emniyet Müdürlüğü, aynı şekilde, Muğla
Başsavcılığı, Barosu ve Tabip Odasına, randevu almış ve partimiz adına heyet
olarak gitmişlerdir, Genel Merkez heyetimizle birlikte.
Dün önce Vali randevu verdi, sonra
randevusunu geri aldı. Savcılıkla, Baroyla ve Tabip Odasıyla görüşmeler
yapılmış ancak cenaze almaya giden aileler, ölenlerin neden öldürüldükleri,
hangi sebeple öldürüldükleri henüz açıklanmadığı için, otopsi raporlarını
alamadıkları için, sadece Adli Tıp Kurumuyla görüşmeye giden vekillerimizle
ilgili, eksik bilgi üzerinden bu iftiraları atmayı herhâlde adet hâline getirdi
Sayın Grup Başkan Vekili. Durum bundan ibarettir ve Valiliği arayıp...
(Mikrofon otomatik cihaz tarafından
kapatıldı) 
AHMET YILDIRIM (Muş) – Sayın Başkan,
bir...
MEHMET MUŞ (İstanbul) – Hangi iftira,
adli tıbbın önündeler ya! Adli tıbbın önündeler Sayın Yıldırım, burada bak
fotoğrafları.
AHMET YILDIRIM (Muş) – Valiliği arayıp bu
konuda bilgi alırsa daha doğru, daha sağlam bilgiyle konuşabilir.
Teşekkür ediyorum. (HDP sıralarından
alkışlar) 
BAŞKAN – Teşekkür ediyorum.
MEHMET MUŞ (İstanbul) – Sayın Yıldırım,
burada bak, cenazeleri almaya gitmişler.
HÜDA KAYA (İstanbul) – Sayın Başkan...
BAŞKAN – Sayın Kaya...
HÜDA KAYA (İstanbul) – Şahsım üzerinden
partimi de itham etti, beni de, konuşmamı itham etti, cevap hakkımı kullanmak
istiyorum.
MEHMET MUŞ (İstanbul) – Söz aldı, cevap
verdi Grup Başkan Vekilin.
BAŞKAN – Şimdi, Sayın Kaya, Grubunuzu ve
partinizi itham etti.
HÜDA KAYA (İstanbul) – Yok, ben şahsi
olarak...
BAŞKAN – Hayır, şahsınıza bir şey
söylemedi.
MAHMUT TOĞRUL (Gaziantep) – Bir açıklama
yaptı, sataşmadan cevap vermedi.
AHMET YILDIRIM (Muş) – Ben sadece giden
heyetle ilgili bir konuya cevap verdim.
HÜDA KAYA (İstanbul) – Hayır, sataşmadan
cevap hakkımı kullanmak istiyorum.
BAŞKAN – Hayır, tamam, grup adına, Grubu
itham etti, şahsınızı ilzam etmedi; Grubunuz adına da Grup Sözcünüz cevap
verdi, kusura bakmayın Sayın Kaya.
HÜDA KAYA (İstanbul) – Bunun cevabını
vermek zorundayım Başkan.
BAŞKAN – Hayır, cevabını Grubunuzun
Sözcüsü, Grup Başkan Vekili verdi.
HÜDA KAYA (İstanbul) – Onun cevabı
farklı, benim cevabım farklı.
BAŞKAN – Partinizi ve Grubunuzu söyledi,
ilzam etti, ben de ona söz verdim.
HÜDA KAYA (İstanbul) – Direkt beni itham
eden...
BAŞKAN – Hayır, sizin şahsınızı ilzam eden ne oldu? Ben
tutanaklara bakacağım, şahsınızla ilgili bir şey varsa vereceğim, söz.
AHMET YILDIRIM (Muş) – Sayın Başkan, bakın, Hüda
Hanım’ı anarak onu ve partisini töhmet altına bırakan şeyler söyledi.
BAŞKAN – Ben bakacağım, varsa Hüda Hanım’a ilişkin,
vereceğim, tamam.
AHMET YILDIRIM (Muş) – Tamam, peki.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (Devam)
BAŞKAN – Şimdi, diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan İş Mahkemeleri Kanunu
Tasarısı’nın 21’inci maddesinde öngörülen değişikliğin aşağıdaki şekilde
düzeltilmesini arz ve teklif ederiz. 
Madde 21- 6325 sayılı Kanunun 13 üncü
maddesine aşağıdaki fıkra eklenmiştir.
“(3) Arabuluculuk ücretini karşılamak
amacıyla adli yardıma ihtiyaç duyan taraf arabuluculuk bürosunun bulunduğu
yerdeki sulh hukuk mahkemesinin kararıyla adli yardımdan yararlanabilir. Bu
konuda 12/1/2011 tarihli ve 6100 sayılı Hukuk Mahkemeleri Kanununun 334 ila 340
ıncı maddeleri kıyasen uygulanır.”

 Ömer Süha Aldan Necati Yılmaz  Mehmet
Gökdağ
 Muğla Ankara Gaziantep

 Zeynel Emre  Namık
Havutça Cemal Okan Yüksel
 İstanbul Balıkesir Eskişehir
 Kemal Zeybek Gülay
Yedekci Kazım Arslan
 Samsun  İstanbul Denizli
 Mahmut Tanal Bülent
Öz
 İstanbul Çanakkale
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan. 
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Önerge üzerinde söz isteyen İstanbul
Milletvekili Zeynel Emre.
Buyurun. (CHP sıralarından alkışlar) 
ZEYNEL EMRE (İstanbul) – Sayın Başkan, değerli
milletvekilleri; hepinizi saygıyla selamlıyorum. 
Şüphesiz, söz konusu yasa tasarısı önemli bir tasarı.
Ancak şu bir gerçek ki vatandaşın burada bugün konuşulan yasa tasarısına ilgisi
çok çok düşük düzeyde, açıkçası pek de kimsenin umurunda değil. Niye değil?
Bunun birkaç nedeni var tabii ama birincisi de şu: İçinde yaşadığımız durum
itibarıyla Anayasa’nın, kanunların, tüzüklerin, yönetmeliklerin, İç Tüzük’ün
çok da öneminin kalmadığı, istendiği zaman uygulandığı, istenmediği zaman
uygulanmadığı bir dönemi yaşıyoruz. Benim aslında burada yaptığım konuşmalar,
birbirinin devamı niteliğindeki konuşmalar hâlini aldı. Burada yaptığım
konuşmaları geneli itibarıyla size uzanan bir yardım eli olarak da
düşünebilirsiniz, bunda aslında bir sorun yok çünkü bence sizler de artık bu
işin mağdurusunuz. İktidar partisi mensubu mağdurları olarak burada
bulunuyorsunuz çünkü yetkileriniz elinizden alınıyor bir bir ve ses
çıkartamıyorsunuz fakat bu mağduriyet yanlış anlaşılmamalı, mağduriyet bir
haklılığı getirmiyor, haklı olmadığınız gibi bu durumda sizin de suçunuz var.
Bugün yaşananları türlü isimlerle andık, dedik ki: “Bir
iktidarsızlık problemi var.”, “Adaletsizlik var.” Aslında, bugün burada bir
boyutuyla da ele almak istiyorum, bu defa kuralsızlıktan bahsetmek istiyorum.
Bugün yaşanan şey, normların, kuralların çöküşüdür aslında. Artık normların
yerini kararlar almıştır. Bunun adı da kuralsızlık, kural tanımazlıktır. 
Bakın, aynı yargılamalarda bir gazeteci pekâlâ
bırakılabiliyor, aynı şartlardaki başka bir gazeteci bırakılmıyor. Tutuklanan
salınıyor, salınan tutuklanabiliyor. ByLock önemli bir delil mi? Önemli bir delil
ama byLock çıkan aynı şartlarda iki vatandaştan biri tutuklanabiliyor, diğeri
tutuklanmıyor. O sırada herhangi bir nedenle tahliye kararı veren hâkim, bakıyorsunuz,
sürülüyor, kovuluyor. Aslında sanki bir barajın çatırdayan duvarlarını çıplak
ellerinizle tutuyor, kaçınılmaz çöküş karşısında kuralları, teamülleri,
tüzükleri, normları, esasları çiğnemek pahasına beyhude çabalıyorsunuz, altında
kalacağınız göçüğü de büyütüyorsunuz. 
Daha yeni bizim milletvekilimiz Enis Berberoğlu’yla
ilgili mahkeme bir karar verdi, hiç öyle usulden falan değil, esastan işi
bozdu, esastan “verilen karar yanlış” dedi ama tahliye kararı veremedi, “neme
lazım” dedi, kararı veren mahkemeye havale etti. 
Bakın, genel seçim yapılıyor, referandum yapılıyor,
sandık kuruluyor, oy verilecek kurallar uygulanmıyor, oy sayılacak kurallar
tanınmıyor, YSK, kendi hukukunu çiğniyor ve kimse sahip çıkamıyor. 
Yerel seçim yapılmış, adamın görev süresi devam ediyor
ama işine devam edemiyor, kovulmuş, kuraldan, esastan, takvimden eser yok yine.
Mecliste komisyon kuruluyor, araştırma yapacak, tüzük berhava ediliyor,
kimsenin umursadığı yok. Danıştay bir karar alıyor. İlgili bakan diyor ki:
“Aynı istikamette devam edeceğiz.” Büyüklerine özeniyor hâliyle. Kimseden ses
yok. Danıştay Başkanına sorsanız “Bütün suç ana muhalefet partisinde.” diyor.
Anayasa Mahkemesi, daha önce kendi verdiği emsal kararlara uyamıyor. Meclis
Başkanlığı, Parlamento protokollerini ihlal ediyor, bunu özürle geçiştiriyor.
OHAL ilan edilmiş, Anayasa 119, 120, 121 çok açık, Anayasa çiğneniyor, OHAL’e
bile uygun davranılmıyor ancak hiçbir şey de olmuyor. 
Diplomaside nezaket kuralları altüst olmuş durumda, bir
bakıyorsunuz tehditkâr üsluplar, nobran, yıkıcı, uzlaşmaz bir dil kullanılıyor.
Zarar yine ülkenin ancak hiç kimse de dur diyemiyor. Keza bunun gibi birçok
veri var. 
Bakın arkadaşlar, biz bunları söylüyoruz ancak benim ve
milletvekili arkadaşlarımın burada söyledikleri vatandaşta yeterince karşılık
bulamıyor, bunun da farkındayız. Tabii, vatandaşımız geçim derdinde, yaşamını
idare etme telaşı içerisinde; ülkemiz terör saldırıları altında, açıkçası
hayatta kalma ve yaşamını idare etme kaygısı içerisinde çok fazla bu meselelere
ağırlık veremiyor, bunun farkındayız. Tabii bu da aslında bir şekilde
yönetenler açısından oldukça kolaylaştırıcı bir işlev görevi görüyor,
yönetenlerin işine geliyor bu durum. Bugün dünya üzerinde kötü yaşam koşulları
yaşayan toplumlara bakın, çoğunlukla, yönetenleri eleştirmeyen, sorgulamayan,
değiştirmeyen insanlardan oluşuyor maalesef.
Şimdi, değerli arkadaşlar, şu anda, Allah aşkına, Genel
Başkanınız Tayyip Erdoğan’ın Sayın Genel Başkanımız Kemal Kılıçdaroğlu’nun
karşısında televizyona çıkıp konuşmasına ne mâni var? Konuşsalar da gerçekleri,
bu millet aydınlansa, karar verse; manipüle edilmeden gerçekleri konuşsalar
kime ne zararı var? Siz Genel Başkanınıza bunu söyleyebiliyor musunuz?
Geçmişte, on beş, yirmi yıl önce liderler televizyonda tartışırdı. Zaman
geçtikçe demokrasinin ilerlemesi lazım, bizde niye geriliyor? Siz kalkıp da
Genel Başkanınıza soramıyor musunuz, siz neden korkuyorsunuz? Çıkın Kemal
Kılıçdaroğlu’nun karşısına, kim haklı kim haksız ortaya çıksın, değil mi
arkadaşlar? (CHP sıralarından alkışlar)
Bunları sorgulamadan, halkımıza eşit şartlarda
sunamadan doğrunun anlaşılması da çok güç.
Genel Kurulu saygıyla selamlıyorum. (CHP sıralarından
alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
MEHMET MUŞ (İstanbul) – Sayın Başkan, 60’a göre söz
istiyorum.
BAŞKAN – Sayın Muş, buyurun.
V.- AÇIKLAMALAR (Devam)
36.- İstanbul Milletvekili Mehmet Muş’un,
Batman Milletvekili Mehmet Ali Aslan’ın 491 sıra sayılı Kanun Tasarısı’nın
19’uncu maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
MEHMET MUŞ (İstanbul) – Az önce Genel
Kurulda yapılan konuşmaların bir tanesinde İstanbul Büyükşehir Belediyesinin
kullanmış olduğu kanalizasyon, su gideri kapaklarında “Allah” lafzının
olduğuyla ilgili bazı dokümanlar burada paylaşıldı. Konunun aslı şudur:
Kapakların üzerinde Büyükşehrin ya da İSKİ’nin logosu kullanılıyor. Son ve bu
bahsedilen kapaklar dökme kapak ve bunları döken firmanın logosu tersten
okunduğu zaman “Allah” lafzı gibi görünebiliyor. İsmini vermeyeyim firmanın,
“m” var bir tanesinde, bir de “d” var, ikisini birleştiriyorlar, tersten
bakınca sanki öyle bir şey gibi algılanıyor. Bu kapaklar son on yıldır
kullanılmıyor. Dökme kapak olduğu için bunları hırsızlar çalıyor. Son on
yıldır, 2006’dan itibaren kullanılan kapaklar dökme değil, sıkıştırılmış, kompozit
kapaklar kullanılıyor. Onların üzerine de zaten herhangi bir firmanın logosu
konulmuyor, sadece İSKİ’nin logosu konuluyor. Bunu da Genel Kurulla paylaşmış
olayım.
MEHMET ALİ ASLAN (Batman) – Ben bu
konuda… 
BAŞKAN – Sayın Aslan, mikrofonunuzu
açıyorum. 
Buyurun.
37.- Batman Milletvekili Mehmet Ali
Aslan’ın, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
MEHMET ALİ ASLAN (Batman) – Yani
Kâğıthane Belediyesinin ve Büyükşehrin logosu belli, ortada. Şu kırmızı yerler
ise, bakın, büyütülmüş ve kendi çektiğim resimler. Asla söylenen, Sayın Grup
Başkan Vekilinin söylediği gibi değil. Hem bu, az önce de söyledim, nesih yazı
tipidir, bu da kûfi yazı tipidir. Böyle bir tesadüf mümkün değildir. Yani
kesinlikle… Sadece İstanbul’da değil Sivas Belediyesinde de, 2006’da Sivas’ta
bu kapaklar bulunmuş ve zamanında da bunlar basına da düşmüş şeyler. Yani böyle
altyapısını… Daha doğrusu, tam kanıtlamadan iddia ettiğim şeyler değil bunlar.
Yani bu yanlışı düzeltelim. “Allah” isminin yükseklerde olması gerekiyor,
başımızın üstünde olması gerekiyor. Ha, velev ki öyle bir şeyse de toplatılsın
çünkü yanlış anlaşılmalara mahal veriyor ve bizi incitiyor.
Teşekkürler. 
BAŞKAN – Sayın Muş… 
38.- İstanbul Milletvekili Mehmet Muş’un, Batman
Milletvekili Mehmet Ali Aslan’ın yaptığı açıklamasındaki bazı ifadelerine
ilişkin açıklaması
MEHMET MUŞ (İstanbul) – Sayın Başkanım,
ben polemik yapmak istemiyorum beyefendiyle fakat ısrarla aynı şey söyleniyor. 
Bakın, onu tersten okuduğunuz zaman öyle
o. Bu kapaklar son on yıldır kullanılmıyor. Büyükşehir Belediyesi farklı bir
kapağa geçti ve bunlarla alakalı da gördüklerini topluyorlar. Diğer gösterilen
kapakta da Kâğıthane Belediyesinin logosu o. Yani böyle bir şey olabilir mi ya?
Arkadaşlar, aklımızla alay etmeyelim.
Teşekkür ediyorum. 
BAŞKAN – Sayın Altay, buyurun, size de
söz vereyim. 
39.- İstanbul Milletvekili Engin Altay’ın,
kanalizasyon kapaklarında “Allah” yazıyor algısı varsa buna göz yummamak
gerektiğine ve bu kapakların toplatılmasında fayda olduğuna ilişkin açıklaması
ENGİN ALTAY (İstanbul) – Teşekkür ederim.

Tabii, böyle bir tartışma belki garip ama
bir kasıt şüphesiz yoktur, ben eminim. Lakin böyle bir algı varsa, Cenab-ı
Allah’ın adının yerlerde süründürülmesine de göz yummamak lazım. Bu kapakların
-böyle bir algı yaratılıyorsa, ben kendim görmedim ama- toplatılmasında fayda
var ve bu tartışmayı bitirmekte de fayda var.
Teşekkür ederim.
BAŞKAN – Bitiriyoruz, teşekkür ediyoruz. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (Devam)
BAŞKAN – Şimdi, 21’inci madde üzerindeki son önergeyi
okutuyorum:
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın 21’inci maddesinde geçen “taraf” ibaresinin “taraf ya da taraflar”
şeklinde değiştirilmesini arz ve teklif ederiz. 
 İsmail Faruk Aksu Kamil
Aydın Baki Şimşek
 İstanbul Erzurum Mersin
 Ruhi Ersoy Ahmet
Selim Yurdakul Erhan Usta
 Osmaniye Antalya Samsun
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Önerge üzerinde Samsun Milletvekili Erhan Usta
konuşacaktır.
Buyurun Sayın Usta. (MHP sıralarından alkışlar)
ERHAN USTA (Samsun) – Sayın Başkan, değerli
milletvekilleri; Genel Kurulu saygıyla selamlarım.
Hazır Adalet Bakanımız buradayken ben aslında bu
maddede FETÖ’yle, hain FETÖ örgütüyle yapılan mücadeledeki bazı aksaklıklar
üzerinde durmak istiyorum.
Şimdi, ilk konu -ve aslında artık bir yara hâline
geldi- bu tutuklu er, erbaş, askerî öğrenci meselesi.
Şimdi, Sayın Bakan, dosyalarına bakıyorsunuz,
birçoğunun -bunların dosyaları bize getirildiği için biliyorum- hakikaten
dosyalarında bir şey yok. Bir defa, bir erin, bir askerî öğrencinin darbeci
olması diye bir şey düşünmek zaten akla ziyan bir şey. Aileler mahkemelere
gidip gelmekte, perişan olmuş. Aile Diyarbakırlı, çocuğu Ankara’da askermiş;
buraya git-gel. İnanın birçoğu komşusundan para alarak buralara geliyor.
Yatacak yeri yok; parkta yatanlar, bir başka ailenin yanında yatanlar… Yani,
bunlar nihayetinde devlete emanet edilmiş kişiler. Bunlar kendi komutanlarını
kendileri seçmedi, birliklerini kendileri seçmedi. Tatbikat var diye alınmış bu
çocuklar, götürülmüş. Ve silah kullanmamış; bakın, silah kullanmadığı hâlde
olanlar var. Bunların hepsi, tabii birçoğu sizlere gelemediği için, bize çok
fazla geliyorlar ve biz bunları biliyoruz. 
Şimdi, biz demiyoruz ki bunlar yargılanmasın ama bu
öğrencileri, bu çocukları, bu erleri, erbaşları, askerî öğrencileri -her neyse-
tutuksuz yargılama imkânı yok mu? Niye bunlar tutuksuz yargılanmıyor? Devletin
eli kolu uzun. Bunlar gariban çocuklar zaten, bunların bir yere kaçacak hâli
filan da yok, yani ülkeyi terk edecek hâli yok. Mahkeme vakti geldiğinde
bunların kendileri de gelecektir, gelmezse de devlet getirir. Lütfen bu konuda
bir adım atılsın ve bu drama bir son verilsin. Burada insanımızı devlete
küstürmeyelim yani bu drama bir son verelim.
Şimdi, diğer bir husus: O hain gecede hayatını kaybeden
bir kısım askerlerimiz var, özellikle erlerimiz. Bunlar hain damgası yemiş
erler. O günün sıcaklığı içerisinde zaten herkes… Yani Allah yaşatmasın bir
daha, o esnada şu oldu, bu oldu, her ne olduysa… Bunların birçoğu zaten -şimdi
ortaya çıktı ki- millete, vatandaşa ateş etmediği için komutanları tarafından
öldürülen erler fakat devlet bunlara hain gözüyle baktı. Yirmi gün sonra, yirmi
beş gün sonra çöp poşetleri içerisinde çocuklarını aldı aileler. Bunlar kolay
şeyler değil. Erzurum’da bir olay var, isterseniz isim verebilirim, çocuğunu
gömecek yer bulamadı. Böyle bir şey var mı? Şimdi, daha sonradan raporlar
ortaya çıktı, silahından ateş edilmemiş, elinde bir barut izi yok, hiçbir şey
yok. Bu çocuklar hain damgasını yiyorlar, aileler çok perişan. Bunlarla ilgili,
bu durumda olanlarla ilgili lütfen bir şey yapılsın, inceleme yapılsın, bunların
itibarları iade edilsin. Aileler artık çocuklarının gittiğine filan yanmıyor
fakat itibarlarının iade edilmesi son derece önemli bir husus.
Diğer bir husus, 18-20 bin öğrenciyi ilgilendiren bir
şey, askerî öğrenciler, kursiyerler. Şimdi, tabii, ben bunun hakikaten böyle
olduğunu bilmiyorum. Ben bu anlamda hiç asker olmayı, subay olmayı filan
düşünmedim nedense. Şimdi, birçoğuna bakıyorsun, bunlar üniformalarına âşık
çocuklar. Askerî öğrenci olmuş, dışarıdan gelip askerî okula girmiş veya
üniversiteyi bitirmiş, daha sonradan kursiyer olarak gelmiş, askeriyede bir
kurs aldıktan sonra işte subay olacak, astsubay olacak, her ne olacaksa. Şimdi,
devlet işin bir kolaycılığına kaçtı, ne dedi? Dedi ki: “Kardeşim, ben sizin
hepinizin hakkını alıyorum elinizden.” Hiçbir şekilde bir soruşturma
yapmaksızın bu öğrencilerin tamamı hak kaybına uğratıldı. Ha, orada hemen şimdi
şöyle bir savunma yapılıyor, deniliyor ki: “Efendim, işte biz bunların -öğrenci
olanlar için- bir kısmına denkliği olabilecek diplomalar verdik.” Bunların
hiçbiri bir defa bu çocukların -birçoğu da yüksek puanlarla girmiş-
girebileceği okullara denk okullar değil, bir. İkincisi: Diploma verilenler ve
okula verenlerde o “KHK” ismi yazılıyor; bu çocuklar damgalanmış, bu çocuklara
hiç kimse iş vermeyecektir. 
Şimdi, bu kadar sıkıntılı bir dönemde, yine
gençlerimizin hayallerini kırmayalım, aileleri perişan etmeyelim. Buraya bir
bakılması lazım. Burada yapılması gereken şey… Bunların içerisinde FETÖ’cü olan
var mıdır, elbette vardır ama yeni aldıklarımızın içerisinde de FETÖ’cü
olabilir. Devlet kolaycılığa kaçmaz. Güvenlik soruşturması yapılsın, suçlu
olanlar sadece atılmakla da kalmasın, öyle bir suçun içerisine bulaştıysa
bunlar cezalandırılsın. Ancak burada yapılması gereken şey, böyle toptan 20 bin
genci cezalandırmak yerine, güvenlik soruşturması yapılarak… Birçoğu ÖSYM
sınavıyla girmiş belli puanla, diyorlar ki çocuklar bize, dilekçeleri var: “Biz
kameralı mülakatlarla girdik.” Buna, dolayısıyla, bir bakmak lazım. Ve bunlar
OHAL Komisyonuna başvuramıyorlar, mahkemelere başvuramıyorlar. Bunların
mahkemeye başvurmama gibi bir şeyinin olmaması lazım, OHAL Komisyonuna
başvurmama gibi bir durumun da olmaması lazım.
Diğer bir husus -geçen gün size ifade ettim- kurumlar
şu anda her şeyi OHAL Komisyonuna havale etmiş durumda. Mahkeme kararlarını
dahi kurumlar uygulamıyor. Böyle bir şey olmaz, mahkeme kararlarının
uygulanması lazım.
Şimdi sürem bitti. Bu şikâyet ve itiraf mekanizması tam
bir kıyıma dönüştü. Bakın, FETÖ’cü böyle, kendisini kontrol ederek bir kısım… 
(Mikrofon otomatik cihaz tarafından kapatıldı) 
ERHAN USTA (Devamla) – Çok affedersiniz Sayın Başkanım,
süre vermezseniz de bu şekilde konuşabilirim ama… 
BAŞKAN – Buyurun. 
ERHAN USTA (Devamla) – Teşekkür ederim.
Şimdi, itiraf ediyor, itiraf ettiği hiçbir şey yok esas
itibarıyla. Bakın, ben bunu hâkimlerden dinledim. Bunları size anlatmıyor
olabilirler çünkü memleket o havada değil. Hâkimler söylüyor bunu, “Hiçbir şey
itiraf etmiyor fakat itiraf mekanizmasından faydalanıyor.” diyor. Bilinen
şeyleri söylüyor. O arada ne yapıyor biliyor musunuz? 10-20 kişiyi de mağdur
ediyor. FETÖ’cü dışarıda, milletin evladı yani hakikaten bu örgütle hiçbir
alakası olmayanlar işinden oluyor, gücünden oluyor. Bunlara dikkat etmemiz
lazım, mahkemeleri iyi çalıştırmamız lazım, adil yargılamanın önündeki
engellerin aşılması lazım. 
Ve bu “isim ver” baskısı, bakın, iyi niyetli olabilir,
ben burada kötü niyet var demiyorum, mücadele için yapılıyor. Ama mücadelede
şimdi o kadar çok aksayan yön var ve mağduriyet oluşuyor ki FETÖ ellerini
ovuşturuyor yani FETÖ’nün hoşuna gidiyor şu anda yapılan bazı işler.
Dolayısıyla, bu “isim ver” baskısından da biraz kurtarmamız lazım. Adamın
verdiği isimlerin hiç aslı astarı yok. İtirafta bulunuyor, iftirada bulunuyor
daha doğrusu, iftirası asılsız çıkıyor ama iftirayı atana hiçbir şey yok, ondan
sonra öbür tarafta insanlar kendilerinin suçsuzluğunu kanıtlamaya çalışıyorlar.

Ben Genel Kurulu saygıyla selamlarım. (MHP sıralarından
alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
21’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
AHMET YILDIRIM (Muş) – Sayın Başkan, tutanaklar geldi
mi? 
BAŞKAN – Henüz gelmedi. 
AHMET YILDIRIM (Muş) – O zaman, yerinden… 
BAŞKAN
– Tamam, yerinden söz verelim.
Sayın
Kaya, size İç Tüzük 60’a göre pek kısa bir söz veriyorum.
Buyurun.
V.- AÇIKLAMALAR (Devam)
40.- İstanbul Milletvekili Hüda Kaya’nın,
İstanbul Milletvekili Mehmet Muş’un yaptığı açıklamasındaki bazı ifadelerine
ilişkin açıklaması
HÜDA
KAYA (İstanbul) – Teşekkür ederim Başkan.
Öncelikle
grup sözcüsü Sayın Mehmet Muş, kendisinin iktidar sıralarında oturduğunu
zannediyor sanıyorum. İktidarla ilgili bir muhalefet yaptığımızda her seferinde
AKP sıralarından buna cevap verilmesi uygun değildir. Burada Hükûmet
temsilcileri var, onlar cevabını verirler. AKP’yle ilgili bir savunma
gerekiyorsa da kendileri söz alırlar. 
Fakat
ben konuşmamda şunu belirtmiştim: İktidarın, dün de bugün de patronların
yanında olduğunu ifade ettim. Muğla’da soyularak işkence edilen işçilerin,
paralarını istedikleri için, paralarını vermekten imtina eden patronlarının,
müteahhidin ihbarıyla yakalandığına dair iddialar var. 
(Mikrofon
otomatik cihaz tarafından kapatıldı)
HÜDA
KAYA (İstanbul) - Bir gün, yakın zamanda, bunun gerçek olduğu ortaya çıktığında
nasıl bir cevap vereceksiniz? Zamanında sabık bakanlardan olan İdris Naim Şahin
Roboski’de katledilen çocuklar için de aynı şeyi söylemişti, ondan sonra
bugünkü akıbetini hep beraber görüyoruz. Zulüm ilahi metinlerde, işkence
Kur’an’da kesinlikle eşrefimahlukat olan insana ve bütün canlılara, kim olursa
olsun yasaktır, kesinlikle yasaklanmıştır. Bu zulüm bir suçtur, insanlık
suçudur, işkenceyi kimse savunamaz.
BAŞKAN
– Teşekkürler.
Sayın
Bakanın bir söz talebi var.
Buyurun.
41.- Adalet Bakanı Abdülhamit Gül’ün,
Samsun Milletvekili Erhan Usta’nın 491 sıra sayılı Kanun Tasarısı’nın 21’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
ADALET
BAKANI ABDULHAMİT GÜL (Gaziantep) – Sayın Başkanım, değerli arkadaşlar; Sayın
Usta’nın, yargılamalarla ilgili bazı ifadeleri oldu. Bu hususta öncelikle,
prensip olarak şunu ifade etmek isterim: Anayasa 138’e göre, görülmekte olan
davalarla ilgili, bu hususların değerlendirilmesinin, bu hususlarla ilgili
müzakere edilmesinin çok doğru olmadığını düşünüyorum.
Diğer bir konu: Yargı içerisinde de ilk
derece, istinaf, Yargıtay, elbette her mahkeme yüzde yüz doğru karar verir diye
bir hüküm yok. Nitekim, bu yüzden, kanun yolları vardır. Yerel mahkemeye karşı
istinaf yolu getirildi, Yargıtay var, diğer yollar var. Ama varsa da bir iki
hata uygulamada ya da bir iki vatandaşın beyanıyla bütün yargı üzerinde... Yani
15 Temmuz gibi bir darbe girişimi üzerindeki yargılamalarda, bu anlamda, işte,
algıyı farklı yöne çekecek bu tür birtakım ifadelerde daha dikkatli olmamızda
fayda var diye düşünüyorum.
Tutuklu er, erbaşla ilgili, bildiğimiz
kadarıyla, yaklaşık 300 tutuklu er, öğrenci olduğu hususunda bilgi geldi.
Elbette yargılamayı savcılık ve mahkemeler yaptığı için bizimkiler kamuoyuna
yansımış bilgilerden derlenmiş bilgiler çünkü bağımsız bir şekilde yürüyor. Ama
burada da, şehitlerimizde ve yaralılarda olduğu gibi, yaralama ya da ölüm
hadiseleriyle ilgili, hangi silahtan çıktı, bunların yargılaması yapılıyor.
Hiçbir mahkeme “Tutuklu er olsun, er tutuklansın.” diye bir şeye girmez,
gerçeği araştırıyor. Dolayısıyla, bu konularla ilgili yargılamalarda,
Türkiye’nin bekasına yönelik bu tür yargılamalarda fedakârca çalışan yargı
mensuplarımızın varsa da bir iki hatası, bunlar kanun yollarıyla, avukatlarla,
savunma hakkıyla elbette her zaman dile getirebilir. Bu hususta tüm
yargılamaları böyle töhmet altına alacak şekilde -millî beka meselesi
anlamındaki bu tür yargılamalarda- bu tür beyanlar, yargılamayı farklı şekilde
olumsuz olarak etkileyebilir diye düşünüyorum.
Son olarak, OHAL Komisyonu çalışmaya
başladığı için kurumların kendi uhdesinde bulunan dosyalar talep edilmekte,
bunlarla ilgili karar verilmekte. Kurumların karar vermesini engelleyici bir
durum yoktur ama kurumların verdiği karara karşı yargı yolu yok. Dolayısıyla,
OHAL Komisyonu çalışmaya da başladı. Bir an evvel yargı yolunu açmak adına çok
önemli bir reform, dolayısıyla OHAL Komisyonunun bu kararı vermesi için kurumların
yardımcı olması da doğal çünkü ona karşı yargı yolu da açık. En azından, varsa
mağdur olduğunu iddia eden, bu yargı yoluna başvurabiliyor.
Genel Kurulu saygıyla selamlıyorum.
BAŞKAN – Teşekkür ediyorum.
ERHAN USTA (Samsun) – Sayın Başkan...
BAŞKAN – Sayın Usta, buyurun.
42.- Samsun Milletvekili Erhan Usta’nın,
Adalet Bakanı Abdülhamit Gül’ün yaptığı açıklamasındaki bazı ifadelerine
ilişkin açıklaması
ERHAN USTA (Samsun) – Teşekkür ederim
Sayın Başkan. 
Öncelikle Sayın Bakana teşekkür ederim
tabii ki değerlendirme yaptığı için ancak bir defa şu şeyi kabul etmek mümkün
değil, böyle algıyı farklı yerlere götürmek filan, yani öyle bir şey yok. Biz
burada spesifik olarak bütün mahkemeleri töhmet altında bırakacak, bütün
yargılamaları töhmet altında bırakacak… Buradan nasıl bir sonuç çıkardılar
kendileri, onu bilemiyorum; öyle bir şeyimiz asla olamaz yani. Ama burada ben
spesifik birkaç konudan bahsediyorum. Buralarda adil yargılamanın önünün
açılması siyasetin işidir. Mahkemeler elbette bağımsızdır, biz mahkemelere bir
şey yapılsın filan demiyoruz ancak yani söylenenleri kulak ardı etmek de mümkün
değil. Neyse, daha fazlasını söylemeyeceğim, onu gerekirse Sayın Bakanla ayrıca
konuşuruz. 
BAŞKAN – Teşekkür ediyoruz. 
ERHAN USTA (Samsun) – Pardon. Ben, bu
açıklamaya rağmen, söylediğim her şeyin arkasındayım; hiçbir şekilde, onların
hiçbirisi cevaplanmış değil. OHAL Komisyonu konusu da, biz de zaten tam da onu
söylüyoruz, “OHAL Komisyonuna müracaat edemiyorlar.” diyorum. Müracaat
edilmesinin önünü açmak lazım. OHAL Komisyonundan milletin de beklentisi var,
siyaset kurumu olarak bizim de beklentimiz var. 
BAŞKAN – Teşekkürler. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (Devam)
BAŞKAN - 22’nci madde üzerinde üç adet
önerge vardır, aykırılık sırasına göre okutup işleme alacağım. 
Türkiye
Büyük Millet Meclisi Başkanlığına
Görüşülmekte olan 491 sıra sayılı Kanun Tasarısı’nın
22’nci maddesinin tasarı metninden çıkarılmasını arz ve teklif ederiz. 

 Ahmet Yıldırım Mahmut
Toğrul Bedia Özgökçe Ertan 
 Muş Gaziantep Van
 Meral Danış Beştaş Saadet
Becerekli Ayşe Acar Başaran 
 Adana Batman Batman
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılamıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde Batman Milletvekili Ayşe Acar Başaran konuşacaktır. 
Buyurun
Sayın Acar Başaran. (HDP sıralarından alkışlar) 
AYŞE
ACAR BAŞARAN (Batman) – Sayın Başkan, değerli milletvekilleri; iki üç gündür
yasa tasarısı üzerinde bolca konuşuyoruz. Ben yine en sonda söyleyeceğimi en
başta söyleyeyim: Bu yasa tasarısı hiçbir şekilde işçiler lehine değildir ve
derhâl geri çekilmesi gerekiyor. Ancak, bununla beraber ben yargının
içerisindeki durumdan biraz söz etmek istiyorum.
Türkiye’de
yargı iki şekilde işliyor. Birincisi; Aysel Tuğluk’un annesinin cenazesine saldıran
saldırganlarla ilgili olarak jet hızıyla iddianame hazırlanması, jet hızıyla
dava açılması ve jet hızıyla tahliye verilmesi. İşte yargı bir koluyla
yandaşlarına karşı böyle hızlı, seri bir şekilde işliyor. Ama bir taraftan da
yargı nasıl işliyor? Mesela, Manisa’da 2015 yılında tutuklanan yöneticilerimiz
var, daha birkaç gün önce iddianameleri henüz hazırlandı. Her nasılsa, gece
baskınlarıyla, sanki eğer gözaltına alınmazlarsa, hemen tutuklanmazlarsa hak
kaybına neden olacakmış gibi bir yanılsamayla gözaltına alınıyorlar ama üç yıla
yakın bir süre boyunca hiçbir şekilde haklarında iddianame hazırlanmıyor. Yine
bunun yanında, zaten defaaten söyledik, Sayın Eş Genel Başkanımız Selahattin
Demirtaş bir gece operasyonuyla alındı ancak bir yıldan fazla tutuklu olmasına
rağmen henüz hakkındaki dava görülmüş değil. Yine bununla beraber, Tunca
Öğreten, Mahir Kanaat, Ömer Çelik gibi gazetecilerden ilk dalgada
tutuklananlarla ilgili olarak henüz bir iddianame hazırlanmış değil. Bunun
yanında, değerli arkadaşlar, Türkiye-Almanya arasında krize neden olan Deniz
Yücel vardı. Gözaltına alındı, tutuklandı, Türkiye-Almanya arasında bir krize
neden oldu ama iki yüz yirmi yedi gündür tutuklu, henüz hakkında bir iddianame
yok. Yine, Doğubayazıt’ta gözaltına alınıp tutuklananlar var. TUHAD-FED
yöneticileri, DTK, HDP’lilerden oluşan 6 kişi 2015 yılında gözaltına alındı,
tutuklandı; 2017 yılındayız, hâlâ haklarında hazırlanmış bir iddianame yok. 
Tabii,
bunu biz söylediğimizde şöyle bir savunma yapılıyor: “FETÖ’cü hâkimler, FETÖ’cü
savcılar...” Peki, sizin cemaatle yapmış olduğunuz ortaklığın sonuçlarına biz
katlanmak zorunda mıyız halk olarak? Bunu yaratan sizsiniz, yargının her yerine
cemaati yerleştiren sizsiniz. Peki, bunun sorumluluğunu niye halka
yüklüyorsunuz? Niye aylarca, hatta yıllarca, insanlar tutuklu kalmalarına
rağmen haklarında iddianameler düzenlenmiyor? Bakın, bu adil yargılanmanın
tamamen ihlali demektir ama İçişleri Bakanı çok rahat çıkıp “Bir yılda 30 bin
kişiyi tutukladık.” diyebiliyor. Müjde gibi söylüyor bunu, 30 bin kişiyi
tutukladığını. Peki, tutuklamak esas mıdır? İnsanları tutuksuz da
yargılayamıyor muyuz? Bunun önünde bir engel var mı? Hayır. Ama mesele,
tutukluluğu da ceza hâline getirme meselesidir; mesele, Türkiye'yi çepeçevre
bir cezaevi hâline getirmektir. 
Biz
Türkiye'de yerel yöneticilerin, hatta merkezî yöneticilerin cezaevi yapımlarını
müjde olarak verdiklerini de biliyoruz, müjde gibi açıklıyorlar; tesis açar
gibi, fabrika açar gibi “Şu kadar kapasiteli cezaevi açıyoruz.” diyorlar ve
diğer bütün ülkelerin de bizi kıskandığını iddia ediyorlar. Demokrasiden
nasibini almamış bir ülke hâline geldik, üçüncü sınıf bir dünya ülkesi hâline
geldik ama bütün dünyanın bizi kıskandığını zannediyoruz.
Değerli
arkadaşlar, eğer konuşulacak bir şey varsa bunları konuşmamız gerekiyor.
En
son olarak bir kişiden daha söz edeyim: İdil Belediye Eş Başkanı Nevin Oyman
Girasun bir yıldır tutuklu, bir yıldır cezaevinde, iddianamesi hazırlanmadı.
Bakın, 5 yaşında bir çocuğu var, Diyarbakır’da yaşıyor ama Nevin, kasıtlı olarak,
ayrıca cezalandırılmak için Alanya Cezaevine sürgün edildi ve bu tek değil,
daha bunun gibi onlarcasını sayabiliriz aileleri Diyarbakır’da, Batman’da,
Van’da; kendileri Edirne’de, Tekirdağ’da, Rize’de. Bu, kişinin yanında bir de
aileyi cezalandırmaktır. Bu yol, yol değildir. Bu yoldan en kısa zamanda
vazgeçip demokratik hukuk devleti ilkelerine geri dönmek gerektiğini… Aksi
takdirde, dediğim gibi, tarih unutmaz, mutlaka bunun hesabını bir gün o
iktidarlardan sorar diyorum. 
Teşekkür
ederim. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte olan İş Mahkemeleri Kanunu Tasarısı’nın
22’nci maddesinde öngörülen değişikliğin aşağıdaki şekilde düzeltilmesini arz
ve teklif ederiz.
Madde 22- 6325 sayılı Kanunun 15 inci maddesinin
altıncı fıkrası aşağıdaki şekilde değiştirilmiş ve maddeye aşağıdaki fıkralar
eklenmiştir.
"(6) Arabuluculuk müzakerelerine taraflar bizzat,
kanuni temsilcileri veya avukatları vasıtasıyla katılabilirler. Uyuşmazlığın
çözümüne katkı sağlayabilecek uzman kişiler de müzakerelerde hazır
bulundurulabilir. 
(7) Tarafların çözüm üretemediklerinin ortaya çıkması
hâlinde arabulucu bir çözüm önerisinde bulunabilir.
(8) Arabuluculuk müzakerelerinde idareyi, üst
yönetici tarafından belirlenen iki üye ile hukuk birimi amiri veya onun
belirleyeceği bir avukat ya da hukuk müşavirinden oluşan komisyon temsil eder.
Komisyon, arabuluculuk müzakereleri sonunda gerekçeli
bir rapor düzenler ve beş yıl boyunca saklar.
(9) Komisyon üyelerinin arabuluculuk faaliyeti
kapsamında yaptıkları işler ve aldıkları kararlar sebebiyle açılacak tazminat
davaları, ancak Devlet aleyhine açılabilir. Devlet ödediği tazminattan dolayı
görevinin gereklerine aykırı hareket etmek suretiyle görevini kötüye kullanan
üyelere ödeme tarihinden itibaren bir yıl içinde rücu eder. 
(10) Bu maddenin uygulanmasına ilişkin usul ve esaslar
Bakanlıkça yürürlüğe konulan yönetmelikle düzenlenir. "
 
Necati Yılmaz Mehmet
Gökdağ Namık Havutça
 Ankara Gaziantep Balıkesir
 Gülay Yedekci  Zeynel
Emre Kemal Zeybek
 İstanbul İstanbul Samsun
 Kazım Arslan Bülent
Öz Cemal Okan Yüksel
 Denizli Çanakkale Eskişehir
 Mahmut Tanal Ömer
Süha Aldan
 İstanbul Muğla
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep) - Katılmıyoruz
Sayın Başkan.
BAŞKAN – Önerge üzerinde Ankara Milletvekili Necati
Yılmaz konuşacaktır.
Sayın Yılmaz, buyurun. (CHP sıralarından alkışlar) 
NECATİ YILMAZ (Ankara) – Sayın Başkan, saygıdeğer
milletvekilleri; sizleri saygıyla selamlıyorum.
Bu tasarının genel gerekçesinde, bugüne kadar ara
bulucuya götürülen hukuk davalarının yüzde 89’unun iş uyuşmazlıkları olduğu ve
bunların yüzde 93’e yakınının anlaşmayla sonuçlandığı ve bu anlaşmanın -süresinin-
yüzde 95’inin de bir gün veya daha az süren müzakereler neticesinde
gerçekleştiği söylenmektedir.
Sayın milletvekilleri, bu oranlar elbette
önemlidir. Ancak, ara buluculuğu zorunlu hâle getirmek için yeterli midir, bu
soruyu sormak lazım. Uzlaşılan bu uyuşmazlıklarda bir memnuniyet araştırması
var mıdır? Anlaşma sağlayan işçiler haklarını alarak mı, yoksa çaresizlik
içinde haklarının bir kısmından vazgeçerek, mecbur kalarak mı anlaşmışlardır?
Bu konuda bir verinin olması gerekir. Maalesef, Bakanlık bu konuda bir çalışma
yapılmadığını söylüyor. 
Evet, sayın milletvekilleri, soruyoruz:
Ara buluculuk yasasında diğer tüm ihtilaflar bakımından ihtiyari bir alternatif
çözüm yolu olarak kalmakta devam eden ara buluculuk, bu tasarıyla sadece ve
sadece işçi alacakları bakımından zorunlu bir yol hâline getiriliyor. Zorunlu
ara buluculuk iyi bir çözüm yoluysa neden tüm ihtilaflar için değil de sadece
işçi alacakları bakımından zorunlu bir yoldur? 
Yine soruyoruz: Diğer alacaklar
bakımından genel zaman aşımı süresi on yıl olarak kalmaya devam ederken bu
tasarıyla işçi alacaklarında zaman aşımı süresi neden beş yıla indiriliyor? Ve
yine, hak arama hürriyetini düzenleyen “Hiçbir mahkeme görev ve yetkisi
içindeki davaya bakmaktan kaçınamaz.” diyen Anayasa’nın 36’ncı maddesi
yürürlükte olmasına rağmen ara bulucuya başvurmayan işçinin mahkemeye başvurma
hakkı neden elinden alınıyor? 
Soruyoruz: Giderilmesi mümkün olmayan
dava şartı noksanlıklarında verilecek kesin sürede bu noksanlığın
tamamlanabileceği hükmünü amir olan Hukuk Muhakemeleri Kanunu’nun 115’inci
maddesine rağmen ara bulucuya başvurmayan işçinin davasının reddedilmesi kuralı
neden getiriliyor? 
Soruyoruz: 3.500 KİT çalışanının memur
statüsü elinden alınıp neden işçi hâline getiriliyor? 
Tüm bunlar gösteriyor ki eşitlik ilkesini
ihlal eden bu yasa alın terine düşman bir yasadır, alın terini gasbeden bir
yasadır. 
Sayın milletvekilleri, emek örgütlerinin,
baroların, Türkiye Barolar Birliğinin bu tasarıya desteği yoktur. Bu tasarı
sadece işveren temsilcileri tarafından desteklenmektedir. Diyorlar ki: “İş
davalarının yüzde 98’inde işçiler haklı çıkıyor. İşçi alacakları işveren üzerinde
ciddi yük oluşturuyor.” Elbette ki işçi, hakkı olduğu sürece bu davaları
kazanmaya devam edecektir. 
Bu tespitle, uzun süre yargılama süreçlerinin ve pahalı
adaletin kıskacında, güçlü işveren karşısında yoksulluk ve çaresizlik içinde
olan işçiyi haklarından vazgeçmeye mecbur etmek için bu tasarı hazırlanmış ve
Hükûmete kabul ettirilmiştir. “Biz OHAL’i sermayenin rahatı için ilan ettik.
OHAL’i biz iş dünyamızın daha iyi çalışması için getirdik.” diyen Hükûmet, bu
tasarıyla emek düşmanlığında fütursuzlaşmıştır. 
İşçinin kıdem tazminatına göz diktiğini inkâr etmeyen
bu Hükûmet, alın terinin, helal kazancın, emeğin karşısındadır. 
Evet, Sayın Bakan, sadece “İşimi istiyorum.” diyen 2
eğitim emekçisinden daha davaları açılmadan 2 terörist yaratan, haklarında
verilmiş bir karar olmaksızın insanlık dışı uygulamalarla cezalandıran
sizsiniz. Artık herkes biliyor ki sadece alın terine değil, demokrasiye de
karşısınız. 
OHAL koşullarında ülkeyi yönetmek için sivil darbe
yapmakta fırsatçısınız. 
Kamu çalışanına maaş artışında yüzde 4’çü, vatandaştan
vergi toplarken tam 10 katçısınız. Biz de sizin emek karşıtı, neoliberal
politikalarınızdan beslenen bu tasarınıza karşıyız. 
Sayın Bakan, ortada bir dolu adaletsizliğiniz var. En
son, Enis Berberoğlu’nun hakkında verilmiş bir bozma kararı var. Bu bozma
kararı orta yerde dururken, bu gerekçeler orta yerde iken ya bu tahliye
kararını vereceksiniz ya da o adliye binalarını yıkacaksınız, bu Bakanlığı
kaldıracaksınız. (CHP sıralarından alkışlar) Varlığınıza bir anlam katacaksınız
çünkü daha fazla hukuku bu denli ayaklar altına alamazsınız diyorum. 
Genel Kurulu saygıyla selamlıyorum. (CHP sıralarından
alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın 22’nci maddesinde geçen “Uyuşmazlığın çözümüne katkı
sağlayabilecek uzman kişiler de müzakerelerde hazır bulundurulabilir”
ibaresinin tasarı metninden çıkarılmasını arz ve teklif ederiz.

 İsmail Faruk Aksu  Kamil
Aydın  Baki Şimşek
 İstanbul  Erzurum
 Mersin
 Ruhi Ersoy  Ahmet
Selim Yurdakul
 Osmaniye  Antalya
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Başkanım.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım. 
BAŞKAN – Önerge üzerinde söz isteyen Ankara
Milletvekili Erkan Haberal.
Buyurun Sayın Haberal. (MHP sıralarından alkışlar) 
ERKAN HABERAL (Ankara) – Sayın Başkan,
değerli milletvekilleri; yüce Meclisi saygıyla selamlıyorum. 
Tasarıyla
ilgili en çok tartışılan husus, zorunlu ara buluculuk uygulamasının
getirilmesidir. Ara buluculuk yönteminin uyuşmazlıkları mahkeme önüne
taşımadan, kısa sürede ve gizlilik içerisinde çözebilmesi, ayrıca çatışmacı
değil uzlaşmacı bir karakterinin olması müessesenin olumlu yönüdür. 
Düzenlemeyle,
bireysel veya toplu iş sözleşmesine dayanan işçi alacağı ile işe iade talebiyle
açılacak davalarda dava açılmadan önce ara bulucuya başvurmak zorunlu hâle
getirilmektedir. Gerekçe olarak ise yargılamanın kısa sürede ve daha az
masrafla bitirilebileceği, sosyal barışa katkı sağlanacağı, gizlilik ilkesi
nedeniyle sınırların korunacağı ve benzeri şeyler gösterilmektedir. Ne var ki
ara buluculuk müessesesi gönüllülük ve isteğe bağlılık esasına dayalı,
tarafların süreçte eşit haklara ve imkânlara sahip olduğu, alternatif
uyuşmazlık çözüm yöntemlerinden biri olduğu için ara buluculuk müessesesinin
dava şartı olarak düzenlenmemesi yerinde olacaktır. 
Tasarının
geneli üzerinde yaptığımız değerlendirmede belirtildiği üzere, ara buluculuk
müessesine karşı değiliz. Hatta seçim beyannamemizde, yargıya gidilmeden
uyuşmazlıkların çözümünü sağlayacak mekanizmaların hayata geçirilmesi gerektiği
ifade edilmiş, bu ve benzeri müesseselerin, adaletin hızlı ve adil tesisine
katkı sağlayabileceği öngörülmüştür. Bununla birlikte, asıl önemli olan husus, tarafların
hak ve hukukunu haleldar etmeyen ve adaletin tesisi adına sağlıklı işleyen bir
ara buluculuk mekanizmasının inşa edilmesidir. Şayet işçi-işveren arasındaki
dava ve uyuşmazlıkların yargıyı bu derece meşgul etmesi istenmiyorsa öncelikle
çalışma hayatının etkin bir şekilde ve yeterince denetlenmesi, taşeron
uygulamasının istisnai hâle getirilmesi, etkin bir sendika ve toplu sözleşme
düzeninin kurulması, işçinin iş yeri yönetimine katılması anlayışının
güçlendirilmesi gerekmektedir. 
Genel
olarak ifade etmek gerekirse ara buluculuk gibi alternatif uyuşmazlık
yöntemleri, tarafların eşit olduğu ve sözleşme serbestisinin geçerli olduğu
hâllerde kendisinden beklenen faydaları gösterecektir. Bununla birlikte, iş
hukukunda taraflar arasında bir denge veya eşitlik olup olmadığının en çok
tartışılan husus olduğu kanaatindeyiz. 
Tasarıya
göre, yetki itirazını ara bulucu veya kurulacak büro değil, sulh hukuk
mahkemeleri değerlendirecektir. Yetki itirazının yapılacağı sulh hukuk
mahkemeleri sayısı azaltılmış ve kendi ellerindeki işleri bile yetiştiremez
hâle gelmiştir. Bu iş yüküne bir de yetki itirazları eklendiğinde, basit bir
yetki uyuşmazlığı için gidecek dosyalar anılan mahkemelerde yığılacak, yıllar
içindeki birikimle uzun süreler bekleyecek ve uyuşmazlıkların çözümü
uzayacaktır. 
Asıl
işveren-alt işveren ilişkisinin varlığı hâlinde işbu kanunun nasıl uygulanacağı
hususunda netlik yoktur. Asıl işveren-alt işveren ilişkisi işe iade bakımından
değerlendirilmiş ancak işçilik alacakları bakımından dikkate alınmamıştır. Bu
çerçevede, ara buluculuk zorunlu olmaktan çıkarılmalıdır. İşçi, sahip olduğu
haklarına ilişkin olarak müzakereye zorlanmamalıdır. 
Bununla
birlikte, gönüllü olarak ara buluculuğa başvuruyu teşvik edecek düzenlemeler
güçlendirilmelidir. Zorunlu müeyyidelerin ve yasal yükümlülüklerin uygulanmamış
olmasından kaynaklı hususlar bu kapsama girmemelidir. Ara buluculuk yerine,
bazı ülkelerde örnekleri olduğu gibi, mahkeme önünde, yargılama öncesi bir
uzlaşma safhasının öngörülmesi de mümkündür. Bu uygulamada ara bulucu yerine
hâkim görev yapacaktır. Şayet kalacaksa zorunlu ara buluculukta etkin bir adli
yardım uygulaması veya ara buluculuk görüşmelerinde işçinin avukatla temsil
edilmesi zorunluluğu getirilmesi söz konusu edilmelidir. 
Zorunlu
ara buluculuğun sadece işçi sendikalarına üye işçiler için söz konusu olacak
şekilde düzenlenmesi de mümkündür. 
En
nihayetinde, önemli olan, çalışma hayatının ve iş mevzuatının tüm tarafların
hakkını ve hukukunu adil hâle getirecek, işçiyi koruyacak bir sistemi inşa
etmesidir. 
Teşekkür
ediyorum, saygılar sunuyorum. (MHP sıralarından alkışlar) 
BAŞKAN
– Teşekkür ediyorum. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
22’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
23’üncü maddede üç adet önerge vardır, okutup işleme
alıyorum:
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
23’üncü maddesinin tasarı metninden çıkarılmasını arz ve teklif ederiz.
 Ahmet Yıldırım Mahmut
Toğrul Bedia Özgökçe Ertan
 Muş Gaziantep Van
 Saadet Becerekli Mithat
Sancar Meral Danış Beştaş
 Batman Mardin Adana
 İbrahim Ayhan
 Şanlıurfa
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) - Katılmıyoruz Başkanım.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
BAŞKAN
– Önerge üzerinde söz isteyen Mardin Milletvekili Mithat Sancar. 
Buyurun
Sayın Sancar. (HDP sıralarından alkışlar)
MİTHAT
SANCAR (Mardin) – Sayın Başkan, değerli milletvekilleri; görüşmekte olduğumuz
İş Mahkemeleri Kanunu Tasarısı’nın en önemli düzenlemesi mecburi ara buluculuk
sistemidir. Bunu konuşmacılar dile getirdiler. 
Evet,
bu mecburi ya da zorunlu ara buluculuk sistemi nasıl bir sistemdir, neden
getiriliyor, bunlar üzerinde değerlendirmelerde bulunacağım. Süre çok sınırlı. 
Sadece
şunu hatırlatayım: İş mahkemeleri ve iş hukuku, genel olarak iş hukuku, sosyal
devlet ilkesinin ışığında güçlenmiş, yerleşmiş alanlardır. İş hukukunun temel
özelliği işçiyi korumaktır. Biz üniversitede iş hukuku derslerini okurken bize
ilk söylenen cümlelerden biri, iş hukukunun işçiyi koruma hukuku olduğudur.
Neden işçiyi korumak amacına dönüktür iş hukuku? Çünkü iki taraf var iş
ilişkisinde, işçi ve işveren. İşverenin orantısız, kıyaslanamaz büyük gücü
vardır, işçininse emeğinden başka bir imkânı yoktur. Bu nedenle işçiyi koruyucu
düzenlemelere ihtiyaç duyulmuştur. İş hukukunun temeli de bunun üzerine
oturtulmuştur. Daha doğrusu iş hukuku bu temel üzerine oturtulmuştur. 
İş
mahkemelerine gelince: Aslında, iş yargılaması ya da iş mahkemeleri de iş
hukukunun bu özelliğinin bir ürünü olarak ortaya çıkmıştır. Tesadüf eseri,
benim ilk akademik çalışmam, yüksek lisans tezim aynı zamanda iş mahkemelerini
de içeren bir konudaydı. İş mahkemelerini o zaman da çalışmıştık ve
belirttiğimiz şuydu: İş yargılamasının temel özelliği işçi haklarını korumaya
dönük bir ruhla işlemesidir. İş yargılaması, en temel ilke olarak işçi lehine
yorum ilkesini kabul eder, bu çerçevede yargılamayı yürütür. Şimdi, eğer siz zorunlu
ara buluculuk sistemini getirirseniz, iş hukukunun da iş yargılamasının da bu
temel özelliklerini çok büyük ölçüde budamış olursunuz. 
Esasen,
ara buluculuk sisteminin kabul edildiği ülkelere baktığımızda bu kadar net ve
çıplak zorunlu bir sistemin olduğu bir örneği göremezsiniz. Çeşitli ülkelerde
alternatif uyuşmazlık çözüm yöntemleri üzerinde çalışmalar yürütülüyor. Bazı
ülkelerde ara buluculuk sistemi yarı mecburi olacak şekilde, mahkemelerin işin
içine katıldığı bir yöntemle de uygulanıyor. Ama dava şartı hâline getirilmiş
bir ara buluculuk sisteminin olduğu ülke benim bildiğim kadarıyla yoktur. İlk
defa, bu konuda Türkiye bu kadar net bir düzenleme getiriyor. 
Ara
buluculuğa zorlamanın çeşitli olumsuz sonuçları olacaktır işçiler için. Bir
defa, ara buluculuk konusu olacak uyuşmazlıkların neredeyse tamamı işçilerin
alacaklarıyla ilgilidir. İşçilerin alacakları da kanunlarda net bir şekilde
tespit edilmiştir. Bunların mahkeme aracılığıyla hüküm altına alınması ve
işçilerin bu haklarına ulaşması pekâlâ iyi işleyen bir yargı sisteminde kısa
sürede gerçekleşebilir. Şimdi, yargı sistemi kötü diye, geç ve bozuk işliyor
diye böyle bir sistemi getirirseniz, ara buluculuğu zorunlu hâle getirirseniz
aslında, açıkça faturayı işçiye kesmek istediğinizi de ortaya koymuş olursunuz.
Bakın, ara buluculuk sisteminin kabul edildiği ülkelerde iş uyuşmazlıklarıyla
ilgili böyle bir düzenleme yer almaz. Bir tek İtalya’da 2000’li yıllarda
denendi fakat şu anda iş uyuşmazlıkları için zorunlu ara buluculuk orada da
uygulanmıyor, ara buluculuğun zorunlu gibi göründüğü ülkelerde de hukuki ve
ticari alanlarla sınırlı tutuluyor. Yapılması gereken şey, iş hukukunu sosyal
devlet mantığından uzaklaştırmak değil, işçilerin kazanımlarını gasbetmek
değil, etkili, adil ve tarafsız bir yargı sistemi kurmaktır.
Saygılarımla
efendim. (HDP sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Bir sonraki önergeyi okutuyorum:
Türkiye Büyük Millet Meclisi
Başkanlığına
Görüşülmekte olan İş Mahkemeleri Kanunu Tasarısı’nın
23’üncü maddesinde öngörülen değişikliğin aşağıdaki şekilde düzeltilmesini arz
ve teklif ederiz.
Madde 23 - 6325 sayılı Kanun’un 17’nci maddesinin
(1)’inci fıkrasının (d) bendi aşağıdaki şekilde ve ikinci fıkrasında yer alan
"taraflar veya vekillerince” ibareleri "taraflar, kanuni temsilcileri
ya da avukatlarınca” şeklinde değiştirilmiştir.
"d) Uyuşmazlığın arabuluculuğa elverişli
olmadığının tespit edilmesi.”
 Necati Yılmaz Mehmet
Gökdağ Zeynel Emre
 Ankara Gaziantep İstanbul
 Namık Havutça Cemal Okan
Yüksel Kemal Zeybek
 Balıkesir Eskişehir Samsun
 Gülay Yedekci Mahmut
Tanal Bülent Öz
 İstanbul İstanbul Çanakkale
 Kazım Arslan
 Denizli
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Önerge üzerinde söz isteyen Samsun
Milletvekili Kemal Zeybek.
Buyurun Sayın Zeybek. (CHP sıralarından alkışlar)
KEMAL ZEYBEK (Samsun) – Sayın Başkan, değerli
milletvekili arkadaşlarım; sizleri saygıyla selamlıyorum.
Bugün, TÜPRAŞ’ta 4 işçinin ölümü bizleri derinden üzdü.
Ölen emekçilere Allah’tan rahmet, yakınlarına başsağlığı diliyorum. 
Tabii, bugün İş Mahkemeleri Kanun Tasarısı’nın -yani
Arabuluculuk Yasası’nın- 23’üncü maddesinde söz almış bulunmaktayım. 
Ben de bir işveren olarak işçinin aleyhine olan yasa
değişikliğini doğru bulmuyorum. Ceza ve hukuk yargılaması aleni olduğu hâlde,
ara buluculuk görüşmeleri tam tersine gizlidir. Ara buluculuk büroları, yakın
kişilere kazanç sağlamaya, ticari müesseselere dönüşmeye ve büro
tekelleşmelerine yol açacaktır. Ara bulucunun, taraflar arasından biriyle
yakınlığı olmamalıdır. İşçi ve işveren arasındaki sorunları aza indirmek
istiyorsanız: İşverenin vergi ve sigorta prim yükü hafifletilmelidir. Hukuki
sorumluluk sigortası kabul edilmelidir. İş Teftiş Kurulu bağımsız hâle
getirilmeli, işçi ve işveren temsilcileri korunmalı, kurumlarda yer verilmelidir.

Çıkarılan kanunlar, uyuşmazlıkların azaltılması yerine
daha çok çoğalmasına neden olacaktır. Ara buluculuk, iki tarafın gönüllülük
ilkesine göre olmalıdır. Sosyal devlet, sorunları azaltıcı, taraflara cazip
gelebilecek avantajları sağlamalıdır. Taraflar süreci yürütürken eşit
olduklarını, eşitliği hissettikleri zaman olumlu sonuçlar elde etmek mümkündür.
İşçinin, işverenin karşısında ekonomik olarak güçsüz olduğu yaşamımızın bir
gerçeğidir. 
On beş yıldır, mevcut hükûmetlerin iş ve sosyal hayatta
adalet yapısını büyük bir ölçüde bozması mahkemelerin yükünü daha çok
artırmıştır. Yerel yönetimlerin en hukuksal alanları da ara bulucular olarak
muhtar ve köy ihtiyar heyetleriydi. Mahkemelerin iş yükünü bir şekilde
azaltıyor, köydeki anlaşmazlıklarda taraflar arasında ara buluculuk
yapabiliyorlardı. Mahkemelere sorunlar intikal etmeden çözülebiliyordu.
Mahkemelerin yükü daha az oluyordu. Ne yazık ki on beş yıllık siyasal iktidar
ve Hükûmet, yerel yönetimlerde, bütünşehir yasasıyla muhtar ve köy ihtiyar
heyetinin yetkilerini almasıyla büyük uzlaşmazlıkların çoğalmasına neden
olmuştur. 
Bu kanun tasarısı, aynı zamanda, Hükûmetin emeğe ve
çalışana olumsuz bakışının yansımasıdır. Taşeron işçiliği yaygınlaştırdınız ve
geçici çalışanları iş hayatına soktunuz. Sosyal güvenliğin kapsamını yaptığınız
her yasayla daraltıyorsunuz. İktidarlarınız döneminde, rantçıyı, zengini daha
zengin, işsizliği daha çok artıran politikalarla, emekçiyi de bulunduğu işte
köle, bir lokma ekmeğe muhtaç hâle getirmeye çalışıyorsunuz. İktidarlarınız
döneminde, işçiye sosyal bir baskıyla ve devletle olmadık olayları yaratıp
çalışmaları tıkadınız, adaletin önünü tıkadınız, hukuksal alanlarımızı
daralttınız, mahkemelere daha çok yük getirdiniz. Bu anlayış, bugünkü siyasal
iktidarın, ideolojinin görüşüdür; faturasını da işçiye çıkarmak istiyorsunuz.
İşçi dünyanın her yerinde emekçidir. Emeğe saldırmak, onun iş gücünden kazanmak
insanlığa ihanettir, lokmaya ihanettir. O yüzdendir ki bu tasarının işçi lehine
olmadığını ve işçinin aleyhinde bir yasa tasarısı olduğunu, işçiyi daha çok
köleleştireceğini düşünüyoruz ve bu sözlerimle Hükûmetin yanlış yaptığını
söylemek istiyorum.
Saygılarımı sunuyorum. (CHP sıralarından alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
23’üncü madde üzerinde son önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın 23’üncü maddesinde geçen “yer alan” ibaresinin “bulunan” şeklinde
değiştirilmesini arz ve teklif ederiz. 
 İsmail Faruk Aksu Kamil Aydın Baki
Şimşek
 İstanbul Erzurum Mersin
 Ruhi Ersoy Ahmet Selim
Yurdakul Mehmet Parsak
 Osmaniye Antalya Afyonkarahisar
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ALİ ÖZKAYA (Afyonkarahisar) – Katılamıyoruz Sayın Başkanım.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
BAŞKAN
– Önerge üzerinde söz isteyen Afyonkarahisar Milletvekili Mehmet Parsak.
Buyurun
Sayın Parsak. (MHP sıralarından alkışlar) 
MEHMET
PARSAK (Afyonkarahisar) – Aziz Türk milleti, saygıdeğer milletvekilleri; İş
Mahkemeleri Kanunu Tasarısı’nın 23’üncü maddesine dair Milliyetçi Hareket
Partisi olarak vermiş olduğumuz önerge üzerinde söz almış bulunuyorum. Hepinizi
bu vesileyle saygılarımla selamlıyorum. 
Söz
aldığım tasarıya ilişkin konuşmamıza geçmeden önce, vahim bir tesadüfle, İş
Mahkemeleri Kanunu Tasarısı’nı görüştüğümüz bir günde Aliağa’da kaybettiğimiz 4
vatandaşımıza Cenab-ı Allah’tan rahmet, yakınlarına ve aziz Türk milletine de
başsağlığı ve sabırlar diliyorum. 
Yine,
dün Korkuteli Cumhuriyet Savcımıza yönelik olarak bir saldırı gerçekleştirildi.
Bu Gazi Meclisin çatısı altında, söz konusu saldırıyı da kınıyorum ve
Saygıdeğer Cumhuriyet Savcımız Kadir Küçüköner’e de geçmiş olsun dileklerimizi
ifade etmek istiyorum. 
Değerli
milletvekilleri, tasarının 23’üncü maddesine geçmeden önce, genel olarak ara
buluculuk müessesesini doğru bulduğumuzu ve ara buluculuk müessesesinin Türk
milletinin, toplumumuzun değerlerine ve dokusuna uygun olduğunu
değerlendirdiğimizi; bununla birlikte, işbu kanun tasarısıyla ara buluculuk
müessesesine yönelik olarak kimi sıkıntı doğurabilecek durumların da söz konusu
olduğunu, bunun özellikle zorunlu hâle getirilmesi ve zaman aşımı süresine
ilişkin müesseselerine yönelik olduğunu, buna ilişkin gerek Komisyon aşamasında
gerekse Genel Kurul aşamasında grubumuz adına söz alan hatiplerimizin çok
yerinde, isabetli tespitler yaptığını bir kere daha ifade etmek istiyorum. 
23’üncü
maddeyle ise iki temel düzenleme getirilmekte. Bunlardan bir tanesi,
Arabuluculuk Yasası’nın 17’nci maddesinin (1)’inci fıkrasının (d) bendinin
“Uyuşmazlığın arabuluculuğa elverişli olmadığının tespit edilmesi.” şeklinde
değiştirilmesi. 6325 sayılı Arabuluculuk Kanunu’nun yürürlükteki, mevcut
17’inci maddesinin (1)’inci fıkrasının (d) bendinde yer alan “Ceza Muhakemesi
Kanunu gereğince uzlaşma kapsamına girmeyen bir suçla ilgili olduğunun tespit
edilmesi.” İbaresinin de yürürlükten kaldırıldığını, başka bir deyişle, ara buluculuk
faaliyetinin bu kapsamda sona ermeyeceğini ve ara buluculuk faaliyetinin bu
kapsamda da devam edeceğinin düzenlendiğini yani ara buluculuk faaliyetinin ve
genel olarak ara buluculuğun bu anlamda genişletildiğini görüyoruz. Bu yönüyle
tasarının 23’üncü maddesi bu bakımdan bize göre de isabetlidir ve doğrudur, onu
ifade etmek istiyorum. 
Ancak bu maddenin ikinci bölümü
itibarıyla, gene 6325 sayılı Arabuluculuk Kanunu’nun 17’inci maddesinin
(2)’inci fıkrasında yer alan “taraflar veya vekillerince” ibaresinin “taraflar,
kanuni temsilcileri veya avukatlarınca” şeklinde değiştirilmesi önerilmek
suretiyle, bir taraftan vekil-avukat kavram kargaşasına ve müphemliğine son
vermesi itibarıyla isabetli bir yaklaşım olduğunu, öbür taraftan da yine
isabetli bir şekilde, olması gerektiği gibi, ara buluculuk faaliyetinde etkin
bir rol üstlenecek olan avukat meslektaşlarımızın haklarının o yönüyle
genişletildiğini görüyoruz. 
Genel anlamda da bu ara buluculuk
müessesesi doğru bulunduğuna göre ve uyuşmazlıklar mahkemelere gidip daha uzun
süreyle ve çeşitli uyuşmazlıklar marifetiyle tarafların birbiriyle karşı
karşıya gelmesi suretiyle çeşitli sosyal problemlere de meydan vermeden, bir
ara buluculuk faaliyeti kapsamında, daha kısa süre içerisinde, daha hızlı ve
haklarına daha fazla kavuşabilecekleri mahiyette çözüme kavuşması elbette ki
isabetlidir. Bunu da yapacak olan elbette ki en fazla hukukçular ve bu anlamda
avukatlar olmalıdır. Bunun da bu yönüyle doğru olduğunu değerlendirmekle
birlikte, bundan hareketle, bundan ilhamla meslektaş olduğumuz avukatların
önemli sıkıntılarının olduğunu da bu vesileyle ifade etmek istiyorum. 
Nitekim, biz 15 Temmuz hain darbe girişiminden sonra,
gerek Adalet ve Kalkınma Partisi, Cumhuriyet Halk Partisi ve Milliyetçi Hareket
Partisi olarak kurmuş olduğumuz Anayasa Komisyonunda gerekse sonrasında netice
de ortaya koymuş olan Anayasa değişikliği çalışmalarında bu meselenin bir
anayasal müesseseye dönüştürülmesi suretiyle, şu anda mevcutta olan ve bundan
sonra olabilecek sorunların giderilmesine yönelik bir anayasal temel, bir
anayasal dayanak oluşması yönünde önemli mesafeler almıştık ama bir şekilde
olumlu neticeye bağlanamadı. 
Buna ilişkin, hâlen bunun olumlu bir şekilde anayasal
müesseseye kavuşturulması yönündeki umudumuzu da muhafaza ettiğimizi ifade
ederek önergemizin kabulüyle sizleri bir defa daha saygılarımla selamlıyorum.
(MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
23’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
24’üncü madde üzerinde üç adet önerge vardır, ikisi
aynı mahiyettedir.
Önergelere geçmeden önce, sayın milletvekilleri,
çalışma süremizin sonuna yaklaşmış bulunuyoruz. İç Tüzük’ün 54’üncü maddesine
göre, bugünkü birleşim malum, saat 21.00’de sona ermektedir. Sıradaki 25’inci
madde üzerinde iki önergenin gerekçesinin okutulacağı, 31’inci maddeye kadar da
önergelerin verilmemesi sebebiyle çok kısa süre içerisinde bu çalışmaların
bitirileceği anlaşılmaktadır. Söz konusu maddelerin oylamalarının Genel Kurulun
çalışma saatini kısa süre aşacağı görülmektedir. 
İç Tüzük’ün 55’inci maddesi hükmüne göre, 30’uncu
maddenin oylamasının tamamlanmasına kadar oturumun uzatılmasını ben oylarınıza
sunuyorum: Kabul edenler… Kabul etmeyenler… Kabul edilmiştir.
Dolayısıyla 30’uncu maddenin oylamasına kadar çalışma
süremizi uzatmış bulunuyoruz.
Evet, 24’üncü madde üzerindeki önerge işlemlerine
başlamıştık.
Aynı mahiyetteki önergeleri okutuyorum şimdilik:
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
24’üncü maddesinin tasarı metninden çıkarılmasını arz ve teklif ederiz.

 Ahmet Yıldırım Meral
Danış Beştaş Nihat Akdoğan
 Muş Adana Hakkâri
 Saadet Becerekli Mahmut
Toğrul Bedia Özgökçe Ertan
 Batman Gaziantep Van
Aynı mahiyetteki diğer önergenin imza sahipleri: 

 İsmail Faruk Aksu  Erhan
Usta Mustafa Kalaycı 
 İstanbul  Samsun Konya
 Fahrettin Oğuz Tor Mehmet
Necmettin Ahrazoğlu  Baki Şimşek
 Kahramanmaraş Hatay Mersin
BAŞKAN – Komisyon aynı mahiyetteki önergelere katılıyor
mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılamıyoruz Başkanım
BAŞKAN – Hükûmet?
ADALET BAKANI ABDULHAMİT GÜL (Gaziantep)
– Katılmıyoruz Sayın Başkanım.
BAŞKAN – Aynı mahiyetteki ilk önerge üzerinde söz
isteyen, Hakkâri Milletvekili Nihat Akdoğan. 
Buyurun. (HDP sıralarından alkışlar)
NİHAT AKDOĞAN (Hakkâri) – Sayın Başkan, değerli
milletvekilleri, tabii, içeride rehin tutulan sayın eş genel başkanlarım,
değerli milletvekili arkadaşlarım; hepinizi saygıyla selamlıyorum. 
Doğrusu, herkes işçilerin haklarıyla söze başlarken ben
kendim, bölgemde son sekiz ay içerisinde katledilen insanlara ilişkin
görüşlerimi dile getirmek için buradayım. 
Değerli arkadaşlar, özellikle Hükûmetin son süreçle
birlikte, bölgeyi tamamen askere, polise terk ettiğini hepimizin bilmesi
gerekiyor. 2016’da Yüksekova’da Jiyan Mobilya’nın önünde 4 insanımız
katledildi. Katledilen insanlarımızın adı Rahmi Safalı, Necdet İşözü, Serhat
Buldan, Aydın Tümen. Aradan bir yıl geçti, bunları katleden polis tahliye
edildi. 4 can hayatını kaybetmiş, hesap verilmeden o polis bugün yani aynı
tarihe denk gelecek şekilde, nispet yaparcasına o insan tahliye edildi. 
Gene, 8 Temmuz 2017’de Yüksekova’da evine baskın yapılan
Necmettin Fendik polislerce vuruluyor, hastanede hayatını kaybediyor. Buna
ilişkin tek bir soruşturma açılmış değil, onu katleden polis açığa alınmış
değildir. 
Hakeza, gene 31 Temmuz 2017 tarihinde, Hakkâri merkeze
bağlı (Talê), Oğul köyünde 4 vatandaşımız silahlı insansız hava aracıyla
vuruluyor, 1’i hayatını kaybediyor. Hükûmetin yaptığı tek şey, bir anda orada
algı yönetimi yaratılarak hayatını kaybedenlerin terörist olduğu… Daha sonra
tekrardan bu dönüştürülüyor, “iş birlikçi”; tekrardan geriye dönülüyor, “Hayır,
efendim, biz hiçbir sivili katletmedik…” Peki, Mehmet Temel, devletten ihale
alan biri, devletin okullarının bugün bile tesisat ihalelerini alan bir insan.
Onu siz hangi saikle… Türkiye’nin en sıkı arama noktası, Depin arama
noktasından bu 4 insanın 4’ü birlikte oradan geçiyor; bu insanlar madem ki
örgüt üyesi neden orada gözaltına alamadınız, neden gözaltı işlemi yapılmadı?
Bunları da sormak istiyorum. Birisi zaten devletten emekli olan, iki yıl önce
devletten emekli edilen bir insan.
Gene 30 Eylül tarihinde Yüksekova’da… O çatışma
sürecinden sonra bütün bölgede arama tarama yapılıyor, geçen ay içerisinde
orada 7 yaşında bir çocuk hayatını kaybediyor. Diyorlar ki: “Orada mühimmat
kalmış.” Devletin en korunaklı karakolunun olduğu yerde, bütünüyle alanın
korunduğu bir yerde bu çocuğun hayatını kaybetmesini siz hangi saikle…
Diyeceksiniz ki “Mühimmat…” Orada arama tarama işlemlerini sizler yaptınız,
devlet yaptı; orada çocuklar mühimmat bulup ellerinde patlıyorsa bunun
sorumlusu bu Hükûmettir.
Diğer bir şey: Daha dün, Şemdinli’nin bir
köyü, oradan vatandaşlar kendi köyüne döndüğü sırada Durak Karakolu’nun hemen
bitiminde “dur” ihtarına uymadı diye orada yine 2 kişinin içerisinde olduğu bir
araç taranıyor, 1 vatandaşımız hayatını kaybediyor. Oradaki yaralı olan
vatandaşın söylediği şu: “Şemdinli’den Yüksekova yönüne giderken karakol
yakınından daha önce dönüş yaptığımız yerden geri döndük. Döndüğümüz esnada
askerlerin bağırışlarını duyduk, sonra da arabaya ateş ettiler. Ateş
ettiklerinde seyir hâlindeydik. Çetin’in vücuduna kurşunların isabet etmesi
üzerine…” O insanlarımızdan 1’i hayatını kaybetti. 
Şimdi şunu söylüyorum: Bakın, bölgeyle
ilgili hazırladığımız raporlar var. Burada hiçbir partinin bölgeye dair yaptığı
tek bir araştırması yok. Bölgede, orada yaşayan insanlar da bu ülkenin
vatandaşları değil mi? Ve dolayısıyla bunların hiçbirini ilimizin hak
etmediğini… 
(Mikrofon otomatik cihaz tarafından
kapatıldı) 
NİHAT AKDOĞAN (Devamla) – Buradaki
Hükûmetin bir an önce bu güvenlikçi politikadan vazgeçmesi gerekiyor.
Vatandaşını terörist olarak görmemeli. 
Saygıyla selamlıyorum. (HDP sıralarından
alkışlar) 
BAŞKAN – Teşekkür ediyorum. 
Aynı mahiyetteki diğer önerge üzerinde
söz isteyen Hatay Milletvekili Mehmet Necmettin Ahrazoğlu.
Buyurun Sayın Ahrazoğlu. (MHP
sıralarından alkışlar) 
MEHMET NECMETTİN AHRAZOĞLU (Hatay) –
Sayın Başkan, değerli milletvekilleri; 491 sıra sayılı Kanun Tasarısı’nın
24’üncü maddesi üzerinde Milliyetçi Hareket Partisi Grubu adına söz almış
bulunuyorum. Yüce heyetinizi saygıyla selamlıyorum. 
Değerli milletvekilleri, 24’üncü maddeyle
6325 sayılı Kanun’un 18’inci maddesinin (2)’nci fıkrasında birtakım
değişiklikler yapılmakta. Buraya çıkan her hatip, her konuşmacı ara buluculuk
müessesesinin veyahut da kurumunun oluşturulmasıyla ilgili genel kanaatin
olduğunu ancak böyle bir kurulun kurulmasına mecburiyet getirilmesinin doğru
olmadığını söylemektedir. Bu 18’inci maddedeki değişiklikle, taraflar ve
avukatları ile ara bulucuların birlikte imzaladıkları anlaşma belgesi, icra edilebilirlik
şerhi aranmaksızın ilam niteliğinde belge sayılacak ve ara buluculuk faaliyeti
sonunda anlaşmaya varılması hâlinde, üzerinde anlaşılan hususlar hakkında
taraflarca dava açılamayacaktır. Güzel, doğru bir karar, olması gereken de bu.
Anlaşıldıysa zaten dava açılmasına da gerek yok. Ancak, 24’üncü maddeyle, bu
tasarının özünü teşkil eden ara buluculuğun bir dava şartı hâline
getirilmesinin gerektirdiği bazı düzenlemeler yapılmakta. Ara buluculuğu
desteklediğimizi ancak zorunlu olmaması gerektiğini de düşünüyoruz.
Tasarıyla, bireysel veya toplu iş
sözleşmesine dayanan işçi alacak ve tazminatları için ara bulucuya başvurulmuş
olması dava şartı hâline getirilerek, böylelikle ara buluculuk yöntemiyle
uyuşmazlıkların mahkemeye taşınmadan, kısa sürede, ilgili tarafların
bilgilerini koruyarak gizlilik içinde çözümleneceğinin amaçlandığı
söylenmektedir. Daha önceden de belirttiğimiz gibi, bu yöntem zorunlu hâle
getirilerek güçlü işverenlerin etkisinde kalabilecek olan ara bulucular ve
teknik olarak haklarının neler olduğunun bilincinde olmayacak işçilerin taraf
olduğu sorunların çözümünde adil bir sonuç alınabilmesi mümkün görünmemektedir.

Yine, gizlilik ilkesi içerisinde
yürütülmesi hedeflenen ara buluculuk süreci, yargılamanın en büyük güvencesi
olan alenilik ilkesine aykırı düşmektedir. Temelden büyük eksiklere sahip olan
ara buluculuğun beklenen faydayı sağlaması, zannedersem, mümkün olmayacaktır.
Kaldı ki Komisyon toplantılarında da dile getirildiği gibi, gelişmiş ülkelerde
yapılan çalışmalarda, ara buluculuk gibi alternatif çözüm yollarıyla elde
edilen işçi alacaklarının miktar olarak mahkeme önünde elde edilenlerden daha
düşük olduğu ortaya konulmaktadır. Bir başka deyişle, işçileri mağdur etmeden
kısa sürede çözümün amaçlandığı ara buluculuk sistemine ait sayısal veriler,
işçilerin mahkemeyle elde edilen sonuçlara göre mağdur olduğunu net bir şekilde
göstermektedir. Kanun tasarısıyla iş davalarının neredeyse tamamında ara
buluculuk zorunlu hâle getirildiğinden yılda yaklaşık 450 bin iş davasının
açıldığı ve görüldüğü ülkemizde ara bulucuya gidecek uyuşmazlıkların neredeyse
yüzde 90’ının iş uyuşmazlıklarından dolayı meydana geleceği belirtilmektedir. 
Ayrıca, bu tasarının bir başka yanı olan
işçi konfederasyonları ile işçi temsilcilerinin yetersiz sayıda temsil
edilmesini de ileriki maddelerde -27’nci maddede de- gözlemek mümkündür. Yani
burada, işçiler yeteri derecede bu kurulda temsil edilmemiştir. Bu da
adaletsizliği göstermektedir. 
Yüce heyetinizi saygıyla selamlıyorum.
(MHP sıralarından alkışlar) 
BAŞKAN – Teşekkür ediyorum. 
Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
24’üncü madde üzerindeki son önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan İş Mahkemeleri Kanunu Tasarısı’nın
24’üncü maddesinde öngörülen değişikliğin aşağıdaki şekilde düzeltilmesini arz
ve teklif ederiz.
MADDE 24- 6325 sayılı Kanunun 18 inci maddesinin ikinci
fıkrasında yer alan “asıl uyuşmazlık hakkındaki görev ve yetki kurallarına göre
belirlenecek olan mahkemeden” ibaresi “arabulucunun görev yaptığı yer sulh
hukuk mahkemesinden” şeklinde ve üçüncü fıkrasında yer alan “üzerinden de
yapılabilir” ibaresi “üzerinden yapılır” şeklinde değiştirilmiş ve maddeye
aşağıdaki fıkralar eklenmiştir.
“(4) Taraflar ve avukatları ile arabulucunun beraber
imzaladıkları anlaşma belgesi, icra edilebilirlik şerhi aranmaksızın ilam
niteliğinde belge sayılır.
(5) Arabuluculuk faaliyeti sonunda anlaşmaya varılması
hâlinde, üzerinde anlaşılan hususlar hakkında taraflarca dava açılamaz.”

 Bülent Öz Necati
Yılmaz Mehmet Gökdağ
 Çanakkale Ankara Gaziantep
 Ömer Süha Aldan Namık
Havutça Cemal Okan Yüksel
 Muğla Balıkesir Eskişehir
 Kemal Zeybek Gülay
Yedekci Mahmut Tanal
 Samsun  İstanbul İstanbul
 Kazım Arslan Sibel
Özdemir  Zeynel Emre
 Denizli İstanbul İstanbul
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Başkanım. 
BAŞKAN – Hükûmet? 
ADALET BAKANI ABDULHAMİT GÜL (Gaziantep) – Katılmıyoruz
Başkanım. 
BAŞKAN – Önerge üzerinde İstanbul Milletvekili Sibel
Özdemir konuşacaktır.
Buyurun Sayın Özdemir. (CHP sıralarından alkışlar) 
SİBEL ÖZDEMİR (İstanbul) – Teşekkür ederim Sayın
Başkan.
Sayın Başkan, değerli milletvekilleri; İş Mahkemeleri
Kanunu Tasarısı’nın ben de 24’üncü maddesi üzerine söz aldım ve yüce heyetinizi
ben de saygıyla selamlıyorum.
Sözlerime başlamadan önce, elbette, 11 Ekim Dünya Kız
Çocukları Günü vesilesiyle tüm kız çocuklarımızın nitelikli örgün eğitime
kavuşması ve kendi ayakları üzerinde durabilecekleri bir meslek sahibi
olmaları, iş yaşamına dâhil olmalarının önündeki tüm engellerin kaldırılması,
eşit fırsatların sunulması çağrısında bulunuyorum. Tabii ki kız çocuklarımız
başta olmak üzere tüm çocuklarımızın özgür, eşit, insan hakları temelinde yaşam
güvencelerinin olmasını da temenni ediyorum.
Görüştüğümüz tasarının gerekçesinde -benden önceki
birçok hatibin de değindiği gibi- iş yargılamasının özelliği, işçi-işveren
arasındaki ilişkinin niteliği, iş mahkemelerinin iş yükü ve iş davalarının
ortalama görülme süreleri nedeniyle 5521 sayılı İş Mahkemeleri Kanunu’nun
yeniden ele alınması gerektiği savunulmaktadır. 
Toplumsal kültür ve ihtilafların çözümünde uzlaşmanın
temel yöntem olarak benimsenmesi ve uzlaşma kültürünün geliştirilmesi elbette
bizim de temel bir yaklaşımımızdır ancak görüşmekte olduğumuz bu tasarıyla,
işçi ve işveren alacak ve tazminatı ile işe iade taleplerinde dava açılmadan
önce arabulucuya başvuru zorunluluğu getirilmektedir. Bizler, iş davalarının
görülme sürelerinin kısaltılmasına ve mahkemelerin iş yükünün azaltılmasına
yönelik düzenlemeleri elbette destekliyoruz fakat ara buluculuğun bir ön şart
olarak, bir zorunluluk olarak düzenlenmesini kabul etmiyoruz. Çünkü ekonomik
olarak zayıf, alacağını ve haklarını tam olarak bilmeyen işçinin işverenle eşit
haklara ve araçlara sahip olmadığı aşikârdır. Düşük ücretle çalışan, işsiz olan
ve zorunlu ihtiyaçlar için bir an önce finansal bir kaynağa ihtiyaç duyan
işçinin, haklarının bir kısmından feragat ederek imzalayacağı uzlaşma tutanağı
işçinin gerçek iradesini ortaya koymayacaktır. Ayrıca, gönüllülüğü ve isteğe
bağlılığı ortadan kaldırması ve taraf iradelerinin eşit olmaması nedeniyle bu
temel düzenleme ara buluculuk kurumunun doğasıyla da çelişmektedir. İşte bu
nedenlerle amaç işçinin alacağına kısa sürede kavuşması, işine kısa sürede
iadesi ise yargılamayı hızlandıracak yöntemlerin geliştirilmesinin daha uygun
bir çözüm olacağını biz savunuyoruz. 
Değerli milletvekilleri, görüldüğü gibi ülkemizin
içinden geçtiği büyük ve temel sorunlar palyatif ve kısa vadeli çözümlerle,
kısa vadeli düzenlemelerle çözülemedi ve bundan sonra da çözülemeyecektir.
Bizler ülkemizin, yurttaşlarımızın, gençlerimizin, çalışanlarımızın güvence
içinde, geleceğe güvenle, umutla bakmaları için çözüm önerileri sunduk ve
sunmaya da devam ediyoruz. Ancak bizim bu çabalarımız vesayet altındaki Hükûmet
ve iktidar partisi tarafından dikkate alınmaya cesaret edilmemektedir.
Değerli milletvekilleri, ülkemiz bugün gerçekten
tarihinin en büyük krizini yaşıyor. Ülkemizde bir yönetim boşluğu ve bir
yönetim sorunu vardır. “Benim dediğim olur, ben en iyisini düşünüyorum.”
dedikçe ülkemiz daha büyük krizlere sürükleniyor. Bir kişinin “ben tek başıma
ülkeyi yöneteceğim” yaklaşımının ülkemizi getirdiği felaketi maalesef hep
birlikte yaşıyoruz. 80 milyon, telafisi mümkün olmayan bedeller ödemek
durumunda kalıyoruz. Toplumsal barışımız sorunlu, ekonomi sorunlu, dış politika
sorunlu; işte hepimizin gözlerinin önünde, ülkemizin itibarının ve
saygınlığının nasıl zedelendiğine şahit oluyoruz. Hukuk sistemimiz keza
sorunlu, eğitim sistemimiz sorunlu, devlet yönetimi liyakat sahibi olmayan
kişilere teslim edilmiş durumda. 
Bu sorunların çözüm yolu, hukuk devletinden,
parlamenter demokrasiden, liyakatten ve bunları özgürce tartışmaktan geçiyor.
İşte uluslararası ve özellikle de Avrupa Birliği ülkeleriyle ilişkilerimizin
itibarlı ve saygın temelde geliştirilmesi, çağdaş, dünyanın evrensel kabul
görmüş değerlerini hâkim kılmadan ve elbette en önemlisi nitelikli bir eğitim
sistemini hâkim kılmadan biz bunda başarılı olamayacağız.
Değerli milletvekilleri -evet, sürem de azaldı- işte
eğitim sisteminin gelmiş olduğu nokta hepimizin gözleri önünde. On beş yıl
içinde 6 bakan ve 14 kez değişen ve bir sorun yumağına dönüşen eğitim sistemi.
İşte hepimiz şahit olduk, Sayın Bakan da bizlerle birlikte canlı yayında eğitim
sisteminin değiştiğini öğrendi. 
Görüldüğü gibi, bizler hep birlikte bu Parlamentonun
üyeleri olarak ortak akılla, tek kişinin vesayetinden kurtularak bizden çözüm
bekleyen vatandaşlarımızın sorunlarını öncelemeli ve yasama organımızın
saygınlığını korumalıyız.
Saygıyla selamlıyorum. (CHP sıralarından alkışlar) 
BAŞKAN – Teşekkür ediyorum. 
Günün son konuşmasıydı zannediyorum. 
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir. 
24’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
25’inci madde üzerinde iki adet önerge vardır, okutup
işleme alıyorum. 
Türkiye Büyük Millet Meclisi
Başkanlığına
Görüşülmekte olan İş Mahkemeleri Kanunu Tasarısı’nın
25’inci maddesinde öngörülen değişikliğin aşağıdaki şekilde düzeltilmesini arz
ve teklif ederiz.
MADDE 25 - 6325 sayılı Kanunun 20 nci maddesinin ikinci
fıkrasının (d) bendinde yer alan "ve uygulamalı” ibaresi madde metninden
çıkarılmış ve maddeye aşağıdaki fıkra eklenmiştir.
"(4) Daire Başkanlığı, sicile kayıtlı bulunan
arabulucuları, görev yapmak istedikleri adli yargı ilk derece mahkemesi adalet
komisyonlarına göre listeler ve listeleri ilgili komisyon başkanlıklarına
gönderir. Bir arabulucu, en fazla üç komisyon listesine kaydolabilir.”
 Kemal Zeybek Gülay
Yedekci Bülent Öz
 Samsun İstanbul Çanakkale

 
 Serdal Kuyucuoğlu Kazım
Arslan Mahmut Tanal 
 Mersin  Denizli
 İstanbul 
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Katılmıyoruz Sayın Başkanım.
BAŞKAN – Hükûmet?
ADALET BAKANI ABDULHAMİT GÜL (Gaziantep)
– Katılmıyoruz Sayın Başkanım.
BAŞKAN – Sayın Altay, gerekçeyi okutuyorum: 
Gerekçe: 
Tasarının daha iyi anlaşılması amaçlanmıştır. 
BAŞKAN – Gerekçesini okuttuğum önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın çerçeve 25’inci maddesinin aşağıdaki şekilde değiştirilmesini arz
ve teklif ederiz.
"MADDE 25 - 6325 sayılı Kanunun 20 nci maddesinin
ikinci fırkasının (ç) bendi aşağıdaki şekilde değiştirilmiş, (e) bendinde yer
alan "ve uygulamalı” ibaresi madde metninden çıkarılmış ve maddeye
aşağıdaki fıkra eklenmiştir.
ç) 26/9/2004 tarihli ve 5237 sayılı Türk Ceza Kanununun
53 üncü maddesinde belirtilen süreler geçmiş olsa bile; kasten işlenen bir
suçtan dolayı bir yıldan fazla süreyle hapis cezasına ya da affa uğramış olsa
bile Devletin güvenliğine karşı suçlar, Anayasal düzene ve bu düzenin işleyişine
karşı suçlar, zimmet, irtikâp, rüşvet, hırsızlık, dolandırıcılık, sahtecilik,
güveni kötüye kullanma, hileli iflas, ihaleye fesat karıştırma, edimin ifasına
fesat karıştırma, suçtan kaynaklanan malvarlığı değerlerini aklama veya
kaçakçılık, gerçeğe aykırı bilirkişilik yapma, yalan tanıklık ve yalan yere
yemin suçlarından mahkûm olmamak,
(4) Daire Başkanlığı, sicile kayıtlı arabulucuları,
görev yapmak istedikleri adli yargı ilk derece mahkemesi adalet komisyonlarına
göre listeler ve listeleri ilgili komisyon başkanlıklarına gönderir. Bir
arabulucu, en fazla üç komisyon listesine kaydolabilir.”
 
Mehmet Muş Mehmet
Doğan Kubat Necip Kalkan
 İstanbul İstanbul İzmir
 Zekeriya Birkan Ayşe
Keşir İsmail Emrah Karayel
 Bursa Düzce Kayseri
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ALİ ÖZKAYA (Afyonkarahisar) –
Uygun görüşle takdire sunuyoruz Sayın Başkanım.
BAŞKAN – Hükûmet?
ADALET BAKANI ABDULHAMİT GÜL (Gaziantep) - Katılıyoruz
Sayın Başkanım.
BAŞKAN – Mehmet Muş ve arkadaşlarının önergesinin
gerekçesini okutuyorum:
Gerekçe:
Ara bulucular siciline kayıt olabilme şartlarında
değişiklik yapılarak kasten işlenmiş bir suçtan mahkûm olmamak şartı, kasten
işlenen bir suçtan dolayı bir yıldan fazla süreyle hapis cezasına ya da affa
uğramış olsa bile devletin güvenliğine karşı suçlar, anayasal düzene ve bu
düzenin işleyişine karşı suçlar, zimmet, irtikâp, rüşvet, hırsızlık,
dolandırıcılık, sahtecilik, güveni kötüye kullanma, hileli iflas, ihaleye fesat
karıştırma, edimin ifasına fesat karıştırma, suçtan kaynaklanan mal varlığı
değerlerini aklama veya kaçakçılık, gerçeğe aykırı bilirkişilik yapma, yalan
tanıklık ve yalan yere yemin suçlarından mahkûm olmamak şeklinde
değiştirilmektedir.
Ayrıca önergeyle, tasarının TBMM Adalet Komisyonunda
kabul edildiği tarihten sonra Resmî Gazete'de yayımlanan 691 sayılı Kanun
Hükmünde Kararname’nin 9’uncu maddesiyle maddenin 2’nci fıkrasına eklenen bent
sebebiyle değişen teselsüle uyum sağlanması amaçlanmaktadır.
BAŞKAN – Gerekçesini okuduğum önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir.
Kabul edilen önerge doğrultusunda 25’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
26’ncı maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
27’nci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
28’inci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
29’uncu maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
30’uncu maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
Çalışma süremiz sona erdiğinden, kanun tasarı ve
teklifleri ile komisyonlardan gelen diğer işleri görüşmek üzere, 12 Ekim 2017
Perşembe günü saat 14.00’te toplanmak üzere birleşimi kapatıyor, hayırlı
akşamlar diliyorum. 
Kapanma Saati: 21.21




(x) 491 S.Sayılı Basmayazı 4/10/2017
tarihli 3’üncü Birleşim Tutanağı’na eklidir.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi. 


(x) )Bu bölümde hatip tarafından Türkçe
olmayan kelimeler ifade edildi.




