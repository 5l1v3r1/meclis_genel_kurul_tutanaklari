



TBMM Tutanak Müdürlüðü





 
 TÜRKİYE BÜYÜK MİLLET MECLİSİ
 TUTANAK DERGİSİ

 19’uncu
Birleşim
 26
Kasım 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Hülya Güven’in, 25 Kasım Kadına
Yönelik Şiddete Karşı Uluslararası Mücadele ve Dayanışma Günü’ne ilişkin gündem
dışı konuşması
2.- Yalova Milletvekili Temel Coşkun’un, 24 Kasım
Öğretmenler Günü ve eğitime yapılan yatırımlara ilişkin gündem dışı konuşması
3.- Ağrı Milletvekili Halil Aksoy’un, Türkiye tarihinde
yaşanan acı olaylar ile geçmişle yüzleşme ve özür konusuna ilişkin gündem dışı
konuşması

V.- AÇIKLAMALAR
1.- Kayseri Milletvekili Yusuf Halaçoğlu’nun, Ağrı
Milletvekili Halil Aksoy’un yaptığı gündem dışı konuşmasındaki bazı ifadelerine
ilişkin açıklaması
2.- Ağrı Milletvekili Halil Aksoy’un, Kayseri
Milletvekili Yusuf Halaçoğlu’nun yaptığı açıklamasındaki bazı ifadelerine ilişkin
açıklaması
3.- Kayseri Milletvekili Yusuf Halaçoğlu’nun, Malatya
Milletvekili Mustafa Şahin’in MHP grup önerisi üzerinde yaptığı konuşmasındaki
bazı ifadelerine ilişkin açıklaması
4.- Kayseri Milletvekili Mustafa Elitaş’ın, Kayseri
Milletvekili Yusuf Halaçoğlu’nun yaptığı açıklamasındaki bazı ifadelerine
ilişkin açıklaması
5.- Ankara Milletvekili Zühal Topcu’nun, Gümüşhane
Milletvekili Kemalettin Aydın’ın MHP grup önerisi üzerinde ve Kayseri
Milletvekili Mustafa Elitaş’ın sataşma nedeniyle yaptıkları konuşmalarındaki
bazı ifadelerine ilişkin açıklaması
6.- Ankara Milletvekili Levent Gök’ün, Adıyaman
Milletvekili Ahmet Aydın’ın sataşma nedeniyle yaptığı konuşmasındaki bazı
ifadelerine ilişkin açıklaması
7.- Kütahya Milletvekili Alim Işık’ın, Adıyaman
Milletvekili Ahmet Aydın’ın sataşma nedeniyle yaptığı konuşmasındaki bazı
ifadelerine ilişkin açıklaması
8.- Adalet Bakanı Bekir Bozdağ’ın, Ankara Milletvekili
Levent Gök’ün yaptığı açıklamasındaki bazı ifadelerine ilişkin açıklaması
9.- Adalet Bakanı Bekir Bozdağ’ın, Ankara Milletvekili
Levent Gök’ün yaptığı açıklamasındaki bazı ifadelerine ilişkin tekraren
açıklaması 

VI.- BAŞKANLIĞIN GENEL KURULA SUNUŞLARI
A) Önergeler
1.- Niğde Milletvekili Alpaslan Kavaklıoğlu’nun,
İçişleri Komisyonu üyeliğinden istifa ettiğine ilişkin önergesi (4/220)
2.- Niğde Milletvekili Alpaslan Kavaklıoğlu’nun, Millî
Savunma Komisyonu üyeliğinden istifa ettiğine ilişkin önergesi (4/219)

B) Meclis Araştırması Önergeleri
1.- Mardin Milletvekili Erol Dora ve 21
milletvekilinin, nefret suçlarının bireyler ve toplum üzerindeki etkilerinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/1149)
2.- BDP Grubu adına Grup Başkan Vekili Iğdır
Milletvekili Pervin Buldan’ın, otistik çocukları olan ailelerin yaşadığı sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1150)
3.- İzmir Milletvekili Ahmet Kenan Tanrıkulu ve 19
milletvekilinin, engelli vatandaşların toplumsal yaşama tam, eşit ve etkin
katılımları ile hizmetlerden diğer bireylerle eşit biçimde faydalanmalarını
sağlayacak tüm fiziki düzenlemelerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1151)

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Bingöl
Milletvekili İdris Baluken tarafından, polis şiddetinin ve orantısız güç kullanımının
bütün boyutlarıyla araştırılması amacıyla 22/7/2014 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 26 Kasım 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi 


2.- MHP Grubunun, Ankara Milletvekili Zühal Topcu ve
arkadaşları tarafından, öğretmenler hakkındaki mevcut sorunların araştırılarak
alınması gereken tedbirlerin belirlenmesi amacıyla 25/10/2014 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 26 Kasım 2014 Çarşamba günkü birleşiminde sunuşlarda okunmasına
ve görüşmelerinin aynı tarihli birleşiminde yapılmasına ilişkin önerisi 
3.- CHP Grubunun, İstanbul Milletvekili Mustafa Sezgin
Tanrıkulu ile Ankara Milletvekili Levent Gök ve 24 milletvekili tarafından,
Uludere olayının tüm boyutlarıyla araştırılarak alınması gereken önlemlerin
belirlenmesi amacıyla 29/5/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 26
Kasım 2014 Çarşamba günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi 

VIII.- SATAŞMALARA İLİŞKİN KONUŞMALAR
1.- Mersin Milletvekili Ertuğrul Kürkcü’nün, Kırıkkale
Milletvekili Oğuz Kağan Köksal’ın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
2.- Kayseri Milletvekili Mustafa Elitaş’ın, Bolu
Milletvekili Tanju Özcan’ın MHP grup önerisi üzerinde yaptığı konuşması sırasında
şahsına sataşması nedeniyle konuşması
3.- Bolu Milletvekili Tanju Özcan’ın, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
4.- Kayseri Milletvekili Mustafa Elitaş’ın, Bolu
Milletvekili Tanju Özcan’ın sataşma nedeniyle yaptığı konuşması sırasında
şahsına sataşması nedeniyle konuşması
5.- Ankara Milletvekili Levent Gök’ün, İzmir
Milletvekili Hamza Dağ’ın CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması
6.- Adıyaman Milletvekili Ahmet Aydın’ın, Isparta
Milletvekili S. Nevzat Korkmaz’ın 655 sıra sayılı Kanun Teklifi’nin 9’uncu
maddesiyle ilgili önerge üzerindeki konuşması sırasında AK PARTİ Grup Başkanına
sataşması nedeniyle konuşması
7.- Kayseri Milletvekili Yusuf Halaçoğlu’nun, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
8.- Adıyaman Milletvekili Ahmet Aydın’ın, Kayseri
Milletvekili Yusuf Halaçoğlu’nun sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
9.- Konya Milletvekili Atilla Kart’ın, Amasya
Milletvekili Mehmet Naci Bostancı’nın 655 sıra sayılı Kanun Teklifi’nin 13’üncü
maddesiyle ilgili önerge üzerindeki konuşması sırasında şahsına sataşması
nedeniyle konuşması
10.- Adıyaman Milletvekili Ahmet Aydın’ın, Kütahya
Milletvekili Alim Işık’ın 655 sıra sayılı Kanun Teklifi’nin 18’inci maddesiyle
ilgili önerge üzerindeki konuşması sırasında şahsına ve Adalet ve Kalkınma
Partisine sataşması nedeniyle konuşması

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Kırıkkale Milletvekili Ramazan Can ve Isparta
Milletvekili Recep Özel ile 52 Milletvekilinin; Hakimler ve Savcılar Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, Artvin Milletvekili Uğur Bayraktutan'ın; 1512 Sayılı Noterlik Kanunun
59. Maddesinde Noterlerin Hastalıkları Halinde Yapılacak İşlemlere İlişkin
Sorunların Giderilmesi Hakkında Kanun Teklifi, İstanbul Milletvekili Aydın Ağan
Ayaydın'ın; 2802 Sayılı Hakimler ve Savcılar Kanununda Değişiklik Yapılmasına
İlişkin Kanun Teklifi, Adalet ve Kalkınma Partisi Grup Başkanvekilleri Kayseri
Milletvekili Mustafa Elitaş, Adıyaman Milletvekili Ahmet Aydın, Kahramanmaraş
Milletvekili Mahir Ünal, İstanbul Milletvekili Mihrimah Belma Satır ve Amasya
Milletvekili Mehmet Naci Bostancı ile 33 Milletvekilinin; Hakimler ve Savcılar
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi, İstanbul Milletvekili Bülent Turan ve Elâzığ Milletvekili
Şuay Alpay ile 1 Milletvekilinin; Bazı Kanunlarda Değişiklik Yapılmasına Dair
Kanun Teklifi ile Adalet Komisyonu Raporu (2/2397, 2/2101, 2/2209, 2/2380,
2/2418) (S. Sayısı: 655)
4.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
5.- Dünya Posta Birliği Kuruluş Yasasına Yedinci Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/337) (S. Sayısı: 73)

X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, grup başkanlarının grup toplantılarında yaptığı konuşmalarının
Genel Kurulda polemik konusu yapılmaması gerektiğine ilişkin konuşması 




XI.- YAZILI SORULAR VE CEVAPLARI
1.- Manisa Milletvekili Özgür Özel'in, Aydın'ın Söke
ilçesinde özel bir maden ocağında meydana gelen kazaya ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/49773)
2.- Van Milletvekili Özdal Üçer'in, Siirt'in Tillo
ilçesindeki Alkumru Barajı'nda yaşanan taşkın sonucu bazı vatandaşların
ölümünde ihmal olduğu iddiasına ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/51387)
3.- İstanbul Milletvekili Abdullah Levent Tüzel'in,
Siirt'teki bir barajda yaşanan taşkın vakasına ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/51388)
4.- Kütahya Milletvekili Alim Işık'ın, sözlü soru
önergelerine ve bunların cevaplandırılmasına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/52494)
5.- Ankara Milletvekili Özcan Yeniçeri'nin, Soma'daki
maden ocaklarının denetimi ile Soma'daki bir maden ocağında meydana gelen
ölümlü kazaya ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/52495) 
6.- Ankara Milletvekili Özcan Yeniçeri'nin, Bartın'ın
Amasra ilçesindeki bir madende meydana gelen göçüğe ve madene yönelik
denetimlere ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/52496) 
7.- Kütahya Milletvekili Alim Işık'ın, elektrik üretim
santralleri ile ilgili verilere ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/52497) 
8.- Kütahya Milletvekili Alim Işık'ın, Tunçbilek Termik
Santralinde gerçekleştirilen tamir, bakım ve yenileme çalışmalarına ve
santralin özelleştirme sürecine ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/52498) 
9.- Manisa Milletvekili Özgür Özel'in, Soma'da hayatını
kaybeden madencilerin yakınlarının üç günlük bir eğitimle başka bir işletmede
işe alınacağı iddialarına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/52499) 
10.- İstanbul Milletvekili Mahmut Tanal'ın,
Şanlıurfa'da yaşanan elektrik kesintileri nedeniyle pamuk üreticilerinin
uğradığı zarara ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/52500) 
11.- İstanbul Milletvekili Mahmut Tanal'ın, elektrik
faturalarına yansıtılan kayıp-kaçak bedeline ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/52501)
12.- Van Milletvekili Özdal Üçer'in, Et ve Süt Kurumu
Van Kombinasının yeniden faaliyete geçirilmesine ilişkin Başbakandan sorusu ve
Gıda, Tarım ve Hayvancılık Bakanı Mehmet Mehdi Eker’in cevabı (7/54090)
13.- Balıkesir Milletvekili Ahmet Duran Bulut'un, mavi
sertifikalı fidanların yaygınlaştırılması ve zeytinciliğin teşvikine,
Zeytinliklerin korunması ve dikilen zeytin ağaç
sayısının artırılmasına,
- Tokat Milletvekili Reşat Doğru'nun, Tokat'ta kayıtlı
kadın çiftçi sayısına ve kadın çiftçilere verilen desteklere,
- İstanbul Milletvekili Celal Adan'ın, İstanbul'da
Bakanlığa bağlı kurumlarda engelli merdiveni ve engelli tuvaleti mevcut olup
olmadığına ve son iki yıl içerisinde istihdam edilen engelli personel sayısına,
- Van Milletvekili Özdal Üçer'in, Van'da hayvancılık
sektörüyle ilgili çeşitli verilere,
- Kocaeli Milletvekili Haydar Akar'ın, hayvanlarda
görülen mavi dil ve Afrika hastalığına,
- Artvin Milletvekili Uğur Bayraktutan'ın, gıda
mühendislerinin kamuda istihdamına,
- Ankara Milletvekili Özcan Yeniçeri'nin, tarım
sektöründe çalışan kadınlara ve gerçekleştirilen eğitimlere,
Organik olmayan ürünlerin organik ürün adı altında
satılarak tüketicilerin aldatılmasına,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/54154), (7/54155), (7/54156), (7/54157),
(7/54158), (7/54159), (7/54160), (7/54161), (7/54162)
14.- İstanbul Milletvekili Celal Adan'ın, İstanbul'da
Bakanlığa bağlı kurumlarda engelli merdiveni ve engelli tuvaleti mevcut olup
olmadığına ve son iki yıl içerisinde istihdam edilen engelli personel sayısına
ilişkin sorusu ve Gümrük ve Ticaret Bakanı Nurettin Canikli’nin cevabı
(7/54163)
15.- Ardahan Milletvekili Ensar Öğüt'ün, Erzurum,
Gümüşhane ve Bayburt'taki gümrük kapılarındaki personel eksikliklerine,
Kars, Iğdır ve Ağrı'daki gümrük kapılarındaki personel
eksikliklerine,
Van, Siirt ve Adıyaman'daki gümrük kapılarındaki
personel eksikliklerine,
Bingöl, Bitlis ve Batman'daki gümrük kapılarındaki
personel eksikliklerine,
Elâzığ, Mardin ve Diyarbakır'daki gümrük kapılarındaki
personel eksikliklerine,
İlişkin soruları ve Gümrük ve Ticaret Bakanı Nurettin
Canikli’nin cevabı (7/54164) (7/54165) (7/54166) (7/54167) (7/54168)
16.- Kütahya Milletvekili Alim Işık'ın, Bakanlık ve
bağlı, ilgili veya ilişkili kurum ve kuruluşlarca gerçekleştirilen medya, tanıtım
ve reklam harcamalarına,
Bakanlık ve bağlı, ilgili veya ilişkili kurum ve
kuruluşların 2014 yılı bütçe ödeneklerine ve bütçe gerçekleşmelerine,
İlişkin soruları ve Ekonomi Bakanı Nihat Zeybekci’nin
cevabı (7/54386), (7/54387)
17.- Balıkesir Milletvekili Ahmet Duran Bulut'un,
zeytinin danesine destek verilmesine,
Zeytinliklerin korunmasına,
- İzmir Milletvekili Oğuz Oyan'ın, Manisa'daki bazı
tarım arazilerinin kamulaştırılacağı ve sanayi ve madencilik amaçlı kullanılacağı
iddialarına,
- Balıkesir Milletvekili Ahmet Duran Bulut'un,
Suriye'den Türkiye'ye kaçak zeytinyağı sokulduğu iddiasına,
- Kütahya Milletvekili Alim Işık'ın, Bakanlık ve bağlı,
ilgili veya ilişkili kurum ve kuruluşlarca gerçekleştirilen medya, tanıtım ve
reklam harcamalarına,
Bakanlık ve bağlı, ilgili veya ilişkili kurum ve
kuruluşların 2014 yılı bütçe ödeneklerine ve bütçe gerçekleşmelerine,
- İstanbul Milletvekili Mahmut Tanal'ın, Bayburt'ta
gıda, tarım ve hayvancılık sektöründe faaliyet gösteren iş yeri ve kişi sayısına,
- Balıkesir Milletvekili Namık Havutça'nın, çiftçilere
ödenen sigorta hasar tazminatlarının vadesi gelmemiş alacaklar nedeniyle bloke
edilmesine,
- Bursa Milletvekili İlhan Demiröz'ün, Bursa'nın
Nilüfer, Karacabey ve Yenişehir ilçelerinde bulunan mera arazilerinin tahsisine,
- Manisa Milletvekili Özgür Özel'in, Manisa'da mavi dil
hastalığından ölen hayvan sayısına ve alınan tedbirlere,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/54435), (7/54436), (7/54437), (7/54438),
(7/54439), (7/54440), (7/54441), (7/54442), (7/54443), (7/54444)
18.- Kütahya Milletvekili Alim Işık'ın, Bakanlık ve
bağlı, ilgili veya ilişkili kurum ve kuruluşlarca gerçekleştirilen medya, tanıtım
ve reklam harcamalarına ilişkin sorusu ve Gümrük ve Ticaret Bakanı Nurettin
Canikli’nin cevabı (7/54445)
19.- Kütahya Milletvekili Alim Işık'ın, Bakanlık ve
bağlı, ilgili veya ilişkili kurum ve kuruluşların 2014 yılı bütçe ödeneklerine
ve bütçe gerçekleşmelerine ilişkin sorusu ve Gümrük ve Ticaret Bakanı Nurettin
Canikli’nin cevabı (7/54446) 
20.- Denizli Milletvekili İlhan Cihaner'in, Türkiye ile
Rusya arasında kurulması planlanan Basitleştirilmiş Gümrük Hattı Sistemi
kapsamında yetkilendirilen bir firmaya ilişkin sorusu ve Gümrük ve Ticaret
Bakanı Nurettin Canikli’nin cevabı (7/54447)
21.- Kocaeli Milletvekili Hurşit Güneş'in, Türkmenistan
menşeli pamuk ipliği ve pamuklu mensucat ürünleri ithalatında gümrük vergisinin
kaldırılmasına ilişkin sorusu ve Ekonomi Bakanı Nihat Zeybekci’nin cevabı
(7/54593)
22.- İstanbul Milletvekili D. Ali Torlak'ın, 17 Aralık
2013 tarihinden itibaren görevden alınan bürokratlara ilişkin sorusu ve Gümrük
ve Ticaret Bakanı Nurettin Canikli’nin cevabı (7/54789)







26 Kasım 2014
Çarşamba
BİRİNCİ OTURUM
Açılma Saati:
14.01
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Türkiye Büyük Millet Meclisinin
19’uncu Birleşimini açıyorum. 
III.-YOKLAMA
BAŞKAN - Elektronik cihazla yoklama
yapacağız. 
Yoklama için üç dakika süre vereceğim.
Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini, buna rağmen sisteme giremeyen üyelerin ise yoklama
pusulalarını görevli personel aracılığıyla üç dakikalık süre içerisinde
Başkanlığa ulaştırmalarını rica ediyorum. 
Yoklama işlemini başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on beş dakika ara veriyorum. 
Kapanma Saati:
14.05 
İKİNCİ OTURUM
Açılma Saati:
14.20
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Türkiye Büyük Millet Meclisinin
19’uncu Birleşiminin İkinci Oturumunu açıyorum. 
III.-YOKLAMA
BAŞKAN – Açılışta yapılan yoklamada
toplantı yeter sayısı bulunamamıştı. 
Şimdi yoklama işlemini tekrarlayacağım.
Yoklama için üç dakika süre veriyorum
ve yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Kadına Yönelik
Şiddete Karşı Uluslararası Mücadele Günü hakkında söz isteyen İzmir
Milletvekili Hülya Güven’e aittir.
Buyurun Sayın Güven. (CHP sıralarından
alkışlar)
IV.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- İzmir Milletvekili Hülya
Güven’in, 25 Kasım Kadına Yönelik Şiddete Karşı Uluslararası Mücadele ve
Dayanışma Günü’ne ilişkin gündem dışı konuşması
HÜLYA GÜVEN (İzmir) – Teşekkür ederim
Sayın Başkan.
Sayın Başkan, sayın milletvekilleri;
Kadına Yönelik Şiddete Karşı Mücadele Günü’yle ilgili gündem dışı söz almış
bulunuyor, yüce heyeti saygıyla selamlıyorum.
Sayın milletvekilleri, kadına şiddetin
ve kadın cinayetlerinin giderek arttığının hepimiz farkındayız. Bu nedenle de
dört yıldan bu yana araştırılması için zaman zaman çeşitli önergeler verildi.
Ayrıca, kadına şiddetin ve cinayetlerin sayısı konusunda yoğun bir bilgi
kirliliği var, gerçeklere ulaşamıyoruz çünkü ilgili bakanlıklar da sorularımızı
cevapsız bırakıyorlar. Cinayetlerin çoğu da yine biliyoruz ki intihar olarak
yansıtılıyor. STK’ların yaptığı bir araştırmada, erkeklerin 2013 yılında 214
kadını ve 10 çocuğu öldürdüğü belirtilmekte.
Jandarma bölgesi
istatistiklerinde de kadına şiddet rakamları oldukça düşündürücüdür. 2013’te
13.551 aile içi şiddetle mağdur kadın sayısı 12.222 olarak belirlenmiştir.
Bugün bu konuyla ilgili olarak özellikle ben kadın milletvekillerimize
seslenmek istiyorum: Şiddet neden artıyor, düşünülüyor mu? “Kadının karnından
sıpayı, sırtından sopayı eksik etmeyeceksin.” söylemlerinin ve yine
“Kadın-erkek bir olmaz, fıtratında eşitlik yok.” zihniyetinin net bir şekilde
ortaya çıkmasıyla değil mi? Çocuklara yapılan toplu tecavüzlerde kendi
isteğiyle yapıldı indirimleri değil mi? Aslında daha pek çok neden sayılabilir.

Kadının
kıyafetine, kaç çocuk doğuracağına, nasıl doğum yapacağına, sokakta nasıl
dolaşacağına karışılıyor yani kadınlara erkeklerin şiddet uygulayabilecekleri
mesajları veriliyor bu şekilde. Eğer bizler kadın olarak bu sıralarda
bulunuyorsak, grup başkan vekili, Meclis başkan vekili olarak, Meclis Başkanı
olarak, bakan olarak çalışabiliyorsak yani ülke yönetiminde söz sahibi
olabiliyorsak Kurtuluş Savaşı’nda kahramanca düşman ile çarpışan Anadolu kadınlarına
da borçluyuz. Onlar çocuklarının geleceği için, yine, savaştan çıkmış yoksul
bir ülkenin refaha kavuşması için ön saflarda kahramanca çarpışmışlardır.
Onlarla cumhuriyeti kuran ve kadınların önemini bilerek yollarını açan Mustafa
Kemal Atatürk’e de borçluyuz. Kurtuluş Savaşı’mızda Kara Fatma’yı, Gördesli
Makbule’yi, Domaniçli Habibe’yi, Şerife Bacı’yı, Nene Hatun’u, daha birçok
kahraman kadını unutmayalım. Gaziantep’te Yirik Fatma’yı ise hiç unutmayalım.
Fransızlara karşı mücadele sırasında müfrezeye alınmak istenmeyen Yirik Fatma
“Benim kanım sizinkilerden daha mı şirindir?” diye cevap vermiştir. 
Evet, sayın milletvekilleri, biz
kadınların kanı erkeklerin kanından çok mu farklıdır da “Kadının fıtratında
eşitlik yok.” deniyor? Bizim kanımız beyaz mı? Dün “Erkek şiddet uyguluyorsa
sebebi kadındır çünkü erkeği yetiştiren kadındır.” diyerek sorumluluk biz
kadınlara yüklenmeye çalışıldı. Evet, gerçekten, kadın eğitilmezse,
bebekliğinden itibaren hurafelerle ve aşağılanarak, doğru bilgiye ulaşması
engellenerek büyütülürse, kendilerinden daha kötü bir nesil yetişmesine sebep
olurlar. Getirilen 4+4+4 sistemi bu amacı gütmüyor mu? Bu nedenle, özellikle
kız çocuklarının okullaşma oranı giderek azalmıyor mu? Kız çocukları bugün
evlere kapatılıyorlar ve çocuk evliliklerinin yolu açılıyor. 
Sayın milletvekilleri, cumhuriyetimizin
kazanımlarına sahip çıkalım. Kadın üzerinden siyaseti bırakalım. Ülkemizin
çocuklarına, ülkemize göç ile gelenlerin çocuklarına sahip çıkalım çünkü onlar
bizim geleceğimizdir. Kadınlara, çocuklara şiddetin yaşanmadığı bir ülkeyi
birlikte kuralım. Yıllardır el uzatan asıl bizleriz.
Seçim zamanı gelse de bu konuda
araştırma komisyonunun kurulmuş olması büyük bir adımdır. Komisyonun
çalışmalarının sonuca ulaşması ve çıkan sonuçların uygulanması dileğiyle
saygılarımı sunuyorum. 
Teşekkür ederim. (CHP sıralarından
alkışlar) 
BAŞKAN – Teşekkür ederim Sayın Güven. 
Gündem dışı ikinci söz, Öğretmenler
Günü, Haftası ve eğitime yapılan yatırımlar hakkında söz isteyen Yalova
Milletvekili Temel Coşkun’a aittir. 
Buyurun Sayın Coşkun. (AK PARTİ
sıralarından alkışlar) 
2.- Yalova Milletvekili Temel
Coşkun’un, 24 Kasım Öğretmenler Günü ve eğitime yapılan yatırımlara ilişkin
gündem dışı konuşması
TEMEL COŞKUN (Yalova) – Sayın Başkan,
değerli milletvekilleri, ekranları başında bizleri izleyen çok değerli
milletimiz; 24 Kasım Öğretmenler Haftası’nda saygıdeğer öğretmenlerimize
verilen değer ve onların sorunları ve talepleri yanında, eğitime yapılan
yatırımların, öğretmene verilen fırsat ve imkânların da önemli olduğunu
düşünüyorum. Bu vesileyle geçmişi bir hatırlayalım, gerek öğretmenin durumunu
gerek eğitime tanınan imkânları ve yatırımları hatırlamak gerekir. 
Hamdolsun,
geldiğimiz nokta iyi bir nokta. 2002’de 470 TL olan öğretmen maaşı 1 Temmuz
2014 itibarıyla, ek ders ücretleri hariç, 2.148 TL’ye ulaşmıştır. On iki yılda
öğretmen maaşlarında toplamda yüzde 357’lik bir artış gerçekleşmiştir. 
2002 yılında 76
olan üniversite sayısını 176’ya çıkardık. On ikinci yılımızda toplam 100
üniversite açtık. 2003 yılında akademisyen sayımızı 76 binden 130 binlere
çıkardık. 
Öğretmenlerimizin
standartlarının yükselmesine, inanç ve düşüncelerine saygı duyduk ve onun
önündeki engellerin kaldırılmasını sağladık. 
İmam-hatip
okulları başta olmak üzere, meslek okulları yeniden hayat buldu. Toplam derslik
sayımızın üçte 1’ini iktidarımız döneminde inşa ettik. On bir yılda 1 milyar
754 milyon ücretsiz ders kitabı dağıttık. Bunun bedeli 3 milyar TL’dir. 
Eğitimde çok
önemli mesafeler aldık. Sekiz yıllık kesintisiz eğitimden on iki yıllık zorunlu
ve kademeli eğitim sistemine geçildi. Üniversiteye girişteki katsayı
farklılığı, adaletsizliği giderildi. 
2002-2003
öğretim yılında ilköğretim okullaşma oranı yüzde 90 iken, 2013 yılında yüzde
98’lere ulaştı. 
İktidarımız
döneminde atanan yaklaşık 460 bin öğretmenle eğitim kadromuzu güçlendirdik,
toplamda 850 bin öğretmen sayısına ulaştık. Mevcut öğretmen sayısının yüzde
55’i iktidarımız döneminde atanmıştır. En son, Sayın Başbakanımızın 15 bin
öğretmen ataması müjdesi de eğitim camiasına ayrı bir soluk aldırmıştır. 
2002 yılında
merkezî bütçeden eğitime ayrılan pay 11 milyarken 2014 yılında yüzde 710’luk
artışla 78 milyar civarlarına gelmiştir. 
Sayın Başkan, değerli milletvekilleri;
eğitim ve sağlık yatırımları yanında, yaşam standartlarımızı da önemli ölçüde
yükselttik. Marmaray Projesi’yle, İstanbul Avrasya Tüneli Projesi’yle, üçüncü
boğaz köprüsüyle, üçüncü havaalanıyla âdeta dünyanın gıpta ettiği bir ülke
hâline geldik. Dünyanın 4’üncü büyük köprüsü Yalova’mızın da içinde olduğu
bölgede inşa edilmekte. En modern yol ağıyla İstanbul-Yalova-Bursa ve İzmir
birbirine bağlanmaktadır. İstanbul’dan Yalova altı dakikalık, Bursa bir saatlik
Eskişehir iki buçuk saatlik, İzmir dört saatlik mesafeye inmektedir. Hem zaman
hem de enerji tasarrufu sağlayacak bu proje için günlük ortalama 4 milyon dolar
para harcanmaktadır.
Sayın Başkan, değerli milletvekilleri;
Yalova’mız eğitimde önde olan şehirlerimizden birisidir. Yalova’mızda 39.042
öğrenciye 160 okul ve 1.767 derslikte 2.620 öğretmen arkadaşımız hizmet
vermektedir. Buradan kendilerine teşekkür ediyorum. Temel eğitim konusunda,
derslik konusunda önemli mesafeler almaya ve bunları da almaya devam edeceğiz.
Ben de bu konuşmamın içerisinde, kadına
şiddeti şiddetle reddederken, tüm kadınlarımıza saygılarımı ifade ederken bu
duygularla öğretmenlerimizin 24 Kasım Öğretmenler Günü’nü bir kez daha kutluyor
ve diyorum ki öğretmenler dünyayı inşa eden mimarlardır. Tüm öğretmenlere selam
olsun. (AK PARTİ sıralarından alkışlar) 
BAŞKAN – Teşekkür ederim Sayın Coşkun.
Gündem dışı üçüncü söz, Türkiye
tarihinde yaşanan acı olaylar ve geçmişle yüzleşmeyle ilgili söz isteyen Ağrı
Milletvekili Halil Aksoy’a aittir.
Buyurun Sayın Aksoy. (HDP sıralarından
alkışlar) 
3.- Ağrı Milletvekili Halil
Aksoy’un, Türkiye tarihinde yaşanan acı olaylar ile geçmişle yüzleşme ve özür
konusuna ilişkin gündem dışı konuşması
HALİL AKSOY (Ağrı) – Sayın Başkan,
değerli milletvekilleri; Türkiye tarihinde yaşanan acı olaylar ile geçmişle
yüzleşme ve özür konusunda gündem dışı söz aldım. Hepinizi saygıyla
selamlıyorum.
Değerli milletvekilleri, devletlerin
kendi geçmişleri üzerine yaptıkları tartışmalar hem yaşadığımız coğrafyada hem
de dünyanın başka yerlerinde gittikçe önem kazanmaktadır. Ne yazık ki geçmişte
yaşanan acı olaylardan dolayı Türkiye devleti hâlâ hesap vermemekten, birçok
katliamın âdeta üstünü örtmekten yana bir tavır takınmaktadır. Dersim
katliamının AKP Hükûmeti tarafından zaman zaman dillendiriliyor olması da
pragmatik bir tavırdır ve günlük siyaseti kurtarmaya yöneliktir. Kaldı ki
devletlerin özür dilemesi, geçmişteki suçların bir özürle geçiştirilmesi bir
dönemi kapatıp yola devam etmesi anlamına da gelmemektedir. Yaşananların bir
daha asla yaşanmaması ve iç barışın tesisi koşullarının sağlanması
gerekmektedir biliyorsunuz. Bu yönüyle geçmişle yüzleşme ve özür dileme, nasıl
bir toplumda yaşamak istediğimiz ve nasıl bir gelecek kurmak istediğimizle de
doğrudan ilgilidir.
Değerli milletvekilleri, geçmişte
yaşanan bazı acı olaylar zaman zaman siyasetin gündemine de gelmektedir. Ancak,
20 binden fazla Kürt’ün katledildiği Zilan katliamı unutturulmak istenmektedir.
Bilindiği üzere, cumhuriyetin kurulmasıyla birlikte ret ve inkâra tabi tutulan
Kürtler mütemadiyen ve ardı sıra isyanlar başlatmışlardır. 1921 Koçgiri’yle
başlayan, 1924 Nasturi, 1925 Şeyh Sait, Nehri, Sason ve 1926 Birinci Ağrı, 1927
İkinci Ağrı, 1930 Zilan, Oramar, Üçüncü Ağrı ve 1938 Dersim isyanına kadar on
yedi yılda 24 Kürt isyanı gerçekleşmiştir. Bu isyanların birçoğu büyük
katliamlarla insanlık suçlarıyla başlamıştır ve bitmiştir. Ağrı isyanıyla
birlikte Zilan Vadisi’ne sığınan Kürtlere, dönemin Kolordu Komutanı Salih Paşa
tarafından yürütülen askerî harekâtla tam bir soykırım uygulanmıştır. Türk
uçakları tarafından Geliye Zilan bölgesi bombalanmış, dağlar ve dereler ateş
altına alınmıştır. Bölgenin giriş ve çıkışları tutularak bölge on binlerce
asker tarafından kuşatılmış ve büyük bir katliam gerçekleştirilmiştir. Yeni
doğmuş bebekten 90’lık ihtiyara kadar her yaş ve cinsiyetten insan makineli
tüfeklerle katledilmiştir. Bakınız, size geçmiş tarihli bir haber okumak
istiyorum, bir gazete haberi: “Ağrı Dağı tepelerinde, kovuklara iltica eden
1.500 kadar şaki kalmıştır. Tayyarelerimiz şakilerin üzerine şiddetli
bombardıman ediyor, Ağrı Dağı daimî olarak infilak ve ateş içinde
inlemektedir.” Deyip devam etmektedir. Bu, Cumhuriyet gazetesindeki bir
haberdir ve Cumhuriyet gazetesinde 16 Temmuz 1930’da yayınlanmıştır. 
Yine, ortaya çıkan Genelkurmay
Başkanlığının 1 Temmuz 1930 tarihli emrine göre “Ayaklanma sahasındaki
köylerden ayaklanmaya katılanların köyleri tamamen yakılacaktır.” emri
verilmiştir. Keza bunu yapanlar için de bir koruma kanunu çıkarılmıştır. 20
Temmuz 1931 tarih ve 1850 sayılı Kanun’a göre “20 Haziran 1930’dan 10 Aralık
1930’a kadar, devlet ya da vilayet temsilcileri, askerî ya da sivil yetkililer,
jandarma ya da korucular ya da üst makamlara yardım eden veya tek başlarına
hareket eden siviller tarafından Erzincan Vilayetindeki Pülümür ve Birinci
Müfettişlik Bölgesi dâhil olmak üzere Erciş, Zilan, Ağrı Dağı ve çevreleyen
bölgelerde meydana gelen isyanların takibi ve bastırılması sırasında tek başına
ya da topluca işlenen cinayetler ve diğer eylemler suç olarak görülmeyecektir.”
Bu kanun hâlâ da yürürlüktedir. 
Değerli milletvekilleri, tarihte
toplumsal barışı, huzuru tesis etmek için çok sayıda devlet geçmişiyle
yüzleşiyor ve yüzleşmektedir. Şili’de, Amerika’da, Avustralya’da, İngiltere’de
bu böyle olmuştur. Roboski katliamı bu Hükûmet tarafından gerçekleştirildi ama
hâlâ, üç yıl geçmiş olmasına rağmen bununla ilgili bir özür bile dilenemedi. 
Yapılması gereken, devam eden barış
görüşmeleri çerçevesinde bir an önce Parlamentoda bir geçmişle yüzleşme
komisyonunun kurulmasıdır. Devlet geleneğinde süreklilik ve devamlılık esastır.
Bu nedenle geçmişte işlenen suçlar ve katliamları nedeniyle bu Hükûmet “Bizimle
ilgisi yok.” diyemez. Yaşanan bütün acı olaylardan devlet sorumludur ve
hesabını vermesi gerekmektedir. Özür dilemek bir erdemdir, kişiyi ve devleti
yüceltir. Umarım ve dilerim, Türkiye devleti bu geçmişiyle yüzleşir ve
halklardan özür dilemeyi bilir. 
Bu duygularla hepinizi saygıyla
selamlıyorum. (HDP sıralarından alkışlar) 
BAŞKAN – Teşekkür ederim.
Sayın Halaçoğlu, buyurun.
V.- AÇIKLAMALAR
1.- Kayseri Milletvekili
Yusuf Halaçoğlu’nun, Ağrı Milletvekili Halil Aksoy’un yaptığı gündem dışı
konuşmasındaki bazı ifadelerine ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkanım.
Şimdi, tarihe baktığımız zaman, tarihte
pek çok devlet içerisinde isyanlar meydana gelmiştir. İsmine “isyan” diyoruz.
İsyan, devlete baş kaldırmak demektir. Baş kaldırdığınız takdirde devlet,
devletliğini yapar ve isyanı bastırır kim olursa olsun.
PERVİN BULDAN (Iğdır) – Öldürmesi
gerekmiyor ama.
YUSUF HALAÇOĞLU (Kayseri) –
Dolayısıyla, bu gibi olaylarda eğer tarihle yüzleşilmek isteniyorsa önce
isyancıların, hangi sebeple isyan ettiklerini ve devlete niçin baş
kaldırdıklarını, silaha sarıldıklarını ve birçok insanı öldürdüklerini de
düşünmeleri gerekir. Dolayısıyla, başlangıçta böyle başlanması gerekiyor.
Biz Dersim meselesinde de şunu
söylüyoruz, diyoruz ki: Eğer Dersim konusu ciddi şekilde araştırılacaksa ve ne
olduğu ortaya çıkarılmak isteniyorsa, o tarihte meydana gelen bütün olayların
detaylı olarak -dış devletlerle ilişkiler de dâhil olmak üzere- araştırılması
ve başlangıçta İtalya, Fransa, İngiltere ve Rusya arşivlerinin de incelenmek
suretiyle, Türk arşivleriyle birlikte, bir sonuca ulaşılması, eğer gerçekten
devletin yaptığı bir hata varsa o hata karşısında da gerekeni yapması gerekir. 
Nitekim, buna bağlı olarak, Ermeni meselesinde
de Türklerin, diaspora Ermenileri özellikle, özür dilemeleri veya tarihleriyle
yüzleşmelerini istemiştir. Türkiye Cumhuriyeti devleti, Ermenilere çağrıda
bulunmuş ve ayrıca diğer devletlere de çağrıda bulunarak bir uluslararası
tarihçiler komisyonu kurularak bu konunun detaylı olarak araştırılması ve
sonuca ulaşılmasını teklif etmiştir. Bu, aslında tarihiyle yüzleşme konusunda
ne kadar rahat olduğunu Türkiye Cumhuriyeti’nin göstermiştir ve karşıki
devletlerin de buna yanaşmaması, aslında nasıl siyasi bir sebeple bu teklifte
bulunduklarını göstermiştir. 
Tarihte çok değişik olaylar meydana
gelmiştir. Sadece bir küçük isyan sonucunda meydana gelen olaylar değil,
Birinci Dünya Savaşı’nda sadece 30 milyon insan, İkinci Dünya Savaşı içinde ise
60 milyon insan hayatını kaybetmiştir. Bu milyonların içerisinde ne kadarı
askerdir, ne kadarı sivil, çocuk, kadındır? Bunları da göz önüne alacak
olursanız, maalesef, insanlık tarihinde pek de iç açıcı olayların meydana
geldiğini söylemek mümkün değil çünkü, savaş, maalesef, bu gibi sonuçları
doğuran en kötü tarih olaylarından bir tanesidir. Önemli olan, içinde
bulunduğunuz dönemde tekrar savaşacak bir hâle gelmeden oturup konuşup bir
aklıselimle sonuca varmak en doğru yoldur. 
BAŞKAN – Sayın Halaçoğlu, toparlayabilirseniz
memnun olacağım.
YUSUF HALAÇOĞLU (Kayseri) - Dolayısıyla
savaşlara meydan vermeyecek bir durumda hareket etmek gerekir.
Saygılar sunuyorum.
BAŞKAN – Çok teşekkür ederim.
HALİL AKSOY (Ağrı) – Sayın Başkan…
BAŞKAN – Sayın konuşmacı, Sayın Aksoy
konuşması esnasında, geçmişte yaşanan bazı acı olaylarla ilgili olarak
“soykırım” kelimesini kullandı. Bu tür kelimelerin kullanılmamasının daha
gerçekçi olacağını düşünüyorum. Evet, geçmişte bazı acı olaylar yaşandı, sizin
de konuşmanızın başlığı budur. O acı olayları paylaşmak, sorumluluğunu taşımak
hepimizin boynunun borcudur ama bu konuları, daha dilimize ve üslubumuza
hepimizin paylaşabileceği bir içerik kazandırarak gündeme getirirsek daha
sağlıklı olur diye düşünüyorum.
Teşekkür ederim.
HALİL AKSOY (Ağrı)- Sayın Başkan…
PERVİN BULDAN (Iğdır) – Geçen gün de bu
tartışmayı yürütmüştük Sayın Başkan.
BAŞKAN – Buyurun Sayın Aksoy, nedir
talebiniz?
HALİL AKSOY (Ağrı) – Bir kere, 20 bin
kişinin veyahut da benzer rakamlarla ifade edilen, milyonlarla ifade edilen
insanın ölmesini “katliam” olarak nitelendirmek çok haklı bir şey, başka bir
şekilde…
BAŞKAN – Ben soykırımdan bahsettim.
HALİL AKSOY (Ağrı) – Ama, şu anlama
gelmiyor: Geçmişte yapılan katliamlar bugün de devam etsin anlamına gelmiyor.
Bu nedenle, sayın milletvekilinin belirtmiş olduğu konuda ben söz almak
istiyorum.
BAŞKAN – Bir açıklama mı yapmak
istiyorsunuz?
HALİL AKSOY (Ağrı) – Evet.
BAŞKAN – Açıklama yapacaksanız, lütfen,
yerinize buyurun.
Bir dakika içinde toparlarsanız memnun
olacağım.
Buyurun.
2.- Ağrı Milletvekili Halil
Aksoy’un, Kayseri Milletvekili Yusuf Halaçoğlu’nun yaptığı açıklamasındaki bazı
ifadelerine ilişkin açıklaması
HALİL AKSOY (Ağrı) – Sayın Başkan,
değerli milletvekilleri; şimdi, Erciş, Zilan, Ağrı Dağı havalisinde vuku bulan
ve müteselsilen devam eden ve bu süre içerisinde sürekli olarak takibe alınan
ve bu takip sırasında 20 bin kişinin katledilmesi söz konusudur, 20 bin kişi.
Ama şu anda, bugünden sonra da bu katliamların olmaması için de bizim bazı
tedbirler almamız gerekir. 
Şimdi, sayın milletvekilim konuşuyor;
benim dedem, benim amcam, benim dayım orada katledilmiş ve biz gelmişiz, bir
çatı altında oturmuşuz, oturuyoruz bir çatı altında. Bir çatı altında daha
rahat konuşabilmek hatta el sıkışabilmek için, hiç olmazsa bunu rahatlatabilmek
için birbirimizden bir özür dilememiz gerekmiyor mu? Bu anlamıyla geçmişte
yaşanan bu olayların -bugünden sonra işlenmemesi- bugünden sonra olmaması için
de mutlaka bizim bir duruşa sahip olmamız lazım. 
(Mikrofon otomatik cihaz tarafından kapatıldı)

HALİL AKSOY (Ağrı) – Geçmişte, söz
konusu arkadaşımızın mensubu bulunduğu partinin rolünü oynadığı zamanlar oldu.
Söz gelimi haşhaş ekiminde rolünü oynadı, sorun çözüldü. 
BAŞKAN – Toparlarsanız Sayın Aksoy.
HALİL AKSOY (Ağrı) – İdam olayında rolünü
oynadı, sorun çözüldü ama bugünden sonra da Kürt sorunu gibi büyük bir sorunun
çözülmesinde rol almasını biz bekler ve bu konuda mutlaka bir şey sahibi
olmalarını dileriz. 
Teşekkür ediyorum.
BAŞKAN – Teşekkür ederim.
Gündeme geçiyoruz.
Sayın milletvekilleri, Başkanlığın
Genel Kurula sunuşları vardır.
Komisyonlardan istifa tezkereleri
bulunmaktadır, okutuyorum:
VI.- BAŞKANLIĞIN GENEL KURULA
SUNUŞLARI
A) Önergeler
1.- Niğde Milletvekili
Alpaslan Kavaklıoğlu’nun, İçişleri Komisyonu üyeliğinden istifa ettiğine
ilişkin önergesi (4/220)
TBMM
Başkanlığına
18/11/2014 tarihinde Güvenlik ve
İstihbarat Komisyonu Başkanı seçilmem nedeniyle üyesi ve sözcüsü olduğum
İçişleri Komisyonundan istifa ediyorum.
Gereğini saygılarımla arz ederim. 
25/11/2014
Alpaslan
Kavaklıoğlu
Niğde
2.- Niğde Milletvekili
Alpaslan Kavaklıoğlu’nun, Millî Savunma Komisyonu üyeliğinden istifa ettiğine
ilişkin önergesi (4/219)
TBMM
Başkanlığına
18/11/2014 tarihinde Güvenlik ve
İstihbarat Komisyonu Başkanı seçilmem nedeniyle üyesi ve sözcüsü olduğum Millî
Savunma Komisyonundan istifa ediyorum.
Gereğini saygılarımla arz ederim. 
25/11/2014
Alpaslan
Kavaklıoğlu
Niğde
BAŞKAN – Bilgilerinize sunulmuştur.
Meclis araştırması açılmasına ilişkin
üç önerge vardır, okutuyorum:
B) Meclis Araştırması Önergeleri
1.- Mardin Milletvekili Erol
Dora ve 21 milletvekilinin, nefret suçlarının bireyler ve toplum üzerindeki
etkilerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1149)
Türkiye Büyük
Millet Meclisi Başkanlığına
Türkiye'de uzun zamandır var olan ve
son zamanlarda görünürlüğü dikkat çekici bir şekilde artan nefret söylemleri
gelişmekte ve buna bağlı olarak nefret suçları yaşanmaktadır. Toplum içerisinde
farklı kimliklere karşı ötekileştirme, aşağılama, düşmanlık dolu söylemler ve
şiddet içeren bu tutumlar çözümsüzlükle sonuçlanmaktadır. Yaşanan bu nefret
dolu saldırılar medya, eğitim, siyaset vb. yapılar tarafından da desteklenerek
daha büyük sorunlara neden olmaktadır. Farklı kimlikler üzerinde uygulanan
nefret söylemi ve nefret suçlarının önlenebilmesi, Hükûmetin bu konuda
uyguladığı politikaların etkili olup olmadığının araştırılması amacıyla
Anayasa’nın 98'inci, İç Tüzük’ün 104 ve 105'inci maddeleri gereğince Meclis
araştırması açılması için gereğini arz ederiz.
1) Erol Dora  (Mardin)
2) Pervin Buldan  (Iğdır)
3) İdris Baluken  (Bingöl)
4) Sırrı Sakik  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Sebahat Tuncel (İstanbul)
17) Mülkiye Birtane  (Kars)
18) Ertuğrul Kürkcü  (Mersin)
19) Demir Çelik (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer  (Van)
Gerekçe:
Türkiye'de, son yıllarda nefret söylemi
ve nefret suçları toplumsal ve siyasi yaşam içerisinde oldukça sık karşılaşılan
sorunlar olarak yer almaktadır.
Nefret söylemi ve bu ifadeyle ile
ilişkili olarak işlenen nefret suçları Türkiye tarihi boyunca varlığı bilinen
bir gerçektir. 6-7 Eylül olayları ile gayrimüslimlere karşı Maraş, Çorum, Sivas
ve Gazi katliamları ile Alevilere ve tarihsel olarak Ezidilere karşı işlenen
dinî temelli nefret suçları ile Kürtlere, Ermenilere, Süryanilere, Yahudilere
ve Rumlara karşı işlenen etnik temelli nefret suçları geçmişten gelen
örneklerdir. Var olan nefret söylemi ve suçlarının hukuki olarak temellendirilmemesi
ve bununla bağlantılı olarak faillerinin gerektiği şekilde yargılanmaması,
günümüzde nefret cinayetlerinin sonlandırılamamasına neden olmuştur. 2006
yılında Trabzon'daki Rahip Santora cinayeti, 2007 yılında Hrant Dink cinayeti
ve Malatya'da İncil dağıttıkları gerekçesiyle Zirve Yayınevi çalışanı 3 kişinin
öldürülmesi, 2008 yılında Ahmet Yıldız'ın eşcinsel olduğunu açıklaması
nedeniyle ailesi tarafından öldürülmesi ve Gebze'de Kürt işçilerin komşularını
rahatsız ettikleri gerekçesiyle saldırıya uğramaları, Şubat ayında İstanbul'da
gerçekleştirilen Hocalı katliamı anmaları sırasında Ermenilere karşı nefret
söylemi içeren pankartların kullanılması ve sloganların atılması, Mart ayında
Batman'da Ahmet Türk'e karşı yapılan saldırı en çarpıcı örneklerdir.
Türkiye'de var olan farklı kimliklere
yönelik ayrımcı ve düşmanlaştırıcı dil, medya tarafından da üretilmekte ve
normalleştirilmektedir. 2010 yılında, Sosyal Değişim Derneğinin “Ulusal Basında
Nefret Suçları: 10 Yıl 10 Örnek” çalışmasında Profesör Doktor Yasemin İnceoğlu,
medyanın egemen ideolojinin bir aygıtı olarak milliyetçiliği ve ırkçılığı
yeniden üretirken toplumsal öfke ve nefret duygularının ötekilere karşı
yöneltilmesine neden olduğunu belirtmekledir. Hrant Dink Vakfı 2012 yılına ait
Medyada Nefret Söylemi İnceleme Raporu’nda, Kürtlere yönelik ayrımcı söylemin
Barış ve Demokrasi Partisi (BDP) üzerinden üretildiğini, LGBTT bireylere
yönelik nefret söylemlerinde ise eşcinsellik doğrudan “sapıklık/hastalık”
olarak tanımlanırken trans bireylerin ise toplum için bir tehdit unsuru olarak
nitelendirildiği belirtilmiştir.
Nefret suçlarını önlemeye ve bu suçları
işleyenlerin cezalandırılmasına yönelik nefret suçları yasası gündeme
gelmiştir. Yasanın bir zorunluluk olduğunu ve acil olarak yapılması gerektiğini
düşünen çeşitli sivil toplum örgütleri ve bireyler Ocak 2012'de “Nefret Suçları
Yasası İstiyorum” adıyla bir imza kampanyası başlatmıştır. Uzun zamandır
yürütülen bu çalışma Başbakan Sayın Recep Tayyip Erdoğan'ın gündemine dâhil
olmayı başaramamış, ayrıca bu süre zarfında, Başbakan Erdoğan tarafından
yoğunlukla Kürtler ve Aleviler olmak üzere, toplumdaki farklı kimlikler nefret söylemlerine
maruz kalmıştır. Diğer yandan, geçtiğimiz ay “Müslümanların Masumiyeti” adlı
film Hazreti Muhammed'e karşı hakaret edildiği gerekçesiyle İslam dünyasında
şiddete varan protestolara neden olmuştur. Başbakan Recep Tayyip Erdoğan, bu
konuda “...insanların kutsallarına, dinî inançlarına saldırıların tanzim
edilmesi konusunda uluslararası düzenlemelerin yapılaması gerekir... ulusal
hukukta değerlere, inançlara hakaretin nefret suçu kapsamına alınmasıyla ilgili
talimat veriyorum, hemen çalışmasını yapalım. Bu konuda Türkiye dünyaya öncü
olacak.” demiştir. Başbakan Erdoğan “nefret suçu” kavramını yalnız İslamiyet'e
karşı hakaret içeren sözlerle ilişkilendirerek öznel bir yorum yapmıştır.
Yapılacak olan nefret suçları yasasının “tek din, tek millet” anlayışını
korumanın aksine, toplumdaki tüm farklılıkları kapsamayı amaçlaması
gerekmektedir.
Tüm bu sorunlar kapsamında, nefret söyleminin
toplum içerisinde normalleşerek artması ve nefret suçlarının bireyler ve toplum
üzerindeki tehlikeli sonuçları dikkate alınarak var olan sorunun çözümüne
yönelik araştırmaların yapılması amacıyla Anayasa’mızın 98, İç Tüzük’ümüzün 104
ve 105’inci maddeleri gereğince araştırma komisyonu kurularak araştırılmasını
talep ediyoruz.
2.- BDP Grubu adına Grup
Başkan Vekili Iğdır Milletvekili Pervin Buldan’ın, otistik çocukları olan
ailelerin yaşadığı sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1150)
Türkiye Büyük
Millet Meclisi Başkanlığına
Otistik çocukları olan ailelerin
yaşadığı sorunların araştırılması ve çözüm yollarının tespiti için Anayasa'nın
98’inci ve İç Tüzük’ün 104 ve 105’inci maddeleri gereğince Meclis araştırması
açılmasını saygılarımla arz ederim.
Pervin Buldan
Iğdır
BDP Grup
Başkan Vekili
Gerekçe:
Otizm, doğuştan olan, beynin ve sinir
sisteminin farklı yapısından ya da işleyişinden kaynaklandığı kabul edilen nörobiyolojik
bir bozukluktur. Başkalarıyla etkileşimde bulunmayı engelleyen ve kişinin kendi
iç dünyasıyla baş başa kalmasına yol açan otizm, genellikle 3 yaştan önce
ortaya çıkmakta ve bireylerin sosyal iletişim, etkileşim ve davranışlarını
olumsuz olarak etkilemektedir. Otistik çocuklar, sosyal etkileşimde
yetersizdirler, başkalarının duygularını ve düşüncelerini anlamakta güçlük
çekerler ya da uygun tepkilerle karşılık veremezler; nesne takıntıları vardır,
herhangi bir nesneyi özellikle sert nesneleri ellerinde tutarlar, taşırlar,
çevirerek, döndürerek izlerler ya da koklarlar; görme, işitme, tat, koku ya da
dokunma duyularının bazılarında ya da tümünde aşırı duyarlılık gösterirler; acıya
karşı duyarsızdırlar, düştüklerinde, yaralandıklarında canının yandığına
ilişkin tepki göstermezler; aşırı hareketlilik ya da hareketsizlik gösterirler,
tehlikeler karşısında duyarsızdırlar. 
Otizmin nedenleri konusunda kalıtımsal etkiler üzerinde önemle
durulmaktadır. Otizmin nedenlerini aydınlatmaya yönelik yapılan son dönem
araştırmalarda genetik, beyin işlevleri, bağışıklık sistemi etkenleri de
incelenmiş, organik, nörolojik ya da biyolojik faktörlerin otizmin nedenleri
arasında yer aldığı tespit edilmiştir. Ayrıca, otistik çocukların beklenmedik
yaşam değişiklikleri, ayrılıklar, uyaransız kalma ve benzeri stres yaratan
durumlara duyarlı olduklarını gösteren çalışmalar da bulunmaktadır. 
Bir aile için en zor ve en stresli
anlardan biri, çocuklarının otizme sahip olduğunu ilk öğrendikleri zamandır.
Veliler bu noktadan sonra kritik ve hayati belirleyici bir soruyla karşı
karşıya kalır: “Çocuğuma yardım etmek için ne yapmalıyım? Hangi tedavileri
uygulamalıyım? Ona nasıl davranmalıyım?” gibi. Otistik çocuğu olan aileler, kendilerini nelerin beklediği ve
çocuklarının ileride nasıl olacağı endişesini yaygın bir biçimde
yaşamaktadırlar. Özellikle çok erken yaşlardaki duruma bakıp çocuğun ileride
hangi noktaya geleceğini ve nasıl bir gelişim göstereceğini kestirmek zordur.
Aileler, çocuklarının öncelikli olarak konuşup konuşamayacağını, sonra, okula
gidip gidemeyeceğini, giderse ne tür güçlüklerle karşılaşacaklarını bilemezler.
Çocuğun içinde bulunduğu durumun erken fark edilmesi ve eğitim aldığı sürece
çocuğun izlenmesi, güçlü ve zayıf taraflarının ortaya çıkarılması aileye ve eğitimciye
yol gösterir. Otistik çocukları olan aileler, çocuklarının sağlık
problemleriyle baş ederken ciddi sıkıntılar yaşamaktadır. Hastanelerde otistik
çocuklar için tahsis edilen alanların olmaması, psikolojik destek sağlayan
merkezlerin azlığı gibi eksiklikler bunların bazılarıdır. Otistik çocukların
eğitimi de başlıca sorunlar arasındadır. Okul ve bu çocukların özel eğitimini
sağlayacak öğretmen eksikliği aileleri ve çocukları zor durumda bırakmaktadır. 
Bunların dışında, ailelerin bu
sorunlarla baş ederken yaşadıkları psikolojik zorluklar da yaşanan en büyük
sorunlar arasındadır. Çocukların gelişimi süresince normal bir çocuğu büyüten
bir ebeveyne göre daha büyük sorumluluk ve emek gerektirdiği için bu ailelere
psikolojik destek verecek merkezlerin olmaması büyük bir eksikliktir.
Tüm bu nedenlerle, otistik ailelerin
yaşadığı sorunların tespiti ve çözüm yollarının araştırılması için bir Meclis
araştırması açılmasının fayda sağlayacağı kanaatindeyiz.
3.- İzmir Milletvekili Ahmet
Kenan Tanrıkulu ve 19 milletvekilinin, engelli vatandaşların toplumsal yaşama
tam, eşit ve etkin katılımları ile hizmetlerden diğer bireylerle eşit biçimde
faydalanmalarını sağlayacak tüm fiziki düzenlemelerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1151)
Türkiye Büyük
Millet Meclisi Başkanlığına
Engelli vatandaşlarımızın toplumsal
yaşama tam, eşit ve etkin katılımları ile hizmetlerden diğer bireylerle eşit
biçimde faydalanmalarını sağlayacak tüm fizikî düzenlemelerin TBMM tarafından
tespit edilmesi, bu konuda alınacak ivedi önlemlerin belirlenmesi amacıyla
Anayasa'nın 98’inci ve TBMM İçtüzüğü'nün 104 ve 105’inci maddesi uyarınca
Meclis araştırması açılmasını saygılarımızla arz ve talep ederiz. 08/10/2012
1) Ahmet Kenan Tanrıkulu (İzmir(
2) Bülent Belen (Tekirdağ)
3) Oktay Vural (İzmir)
4) S. Nevzat Korkmaz (Isparta)
5) Hasan Hüseyin Türkoğlu (Osmaniye)
6) Sinan Oğan (Iğdır)
7) Özcan Yeniçeri (Ankara)
8) Sümer Oral (Manisa)
9) Mehmet Şandır (Mersin)
10) Muharrem Varlı (Adana)
11) Ali Öz (Mersin)
12) Emin Çınar (Kastamonu)
13) Alim Işık (Kütahya)
14) Murat Başesgioğlu (İstanbul)
15) Emin Haluk Ayhan (Denizli)
16) Cemalettin Şimşek (Samsun)
17) Oktay Öztürk (Erzurum)
18) Yusuf Halaçoğlu (Kayseri)
19) Bahattin Şeker (Bilecik)
20) Lütfü Türkkan (Kocaeli)
Gerekçe:
59'uncu Hükûmet döneminde kabul edilen
5378 sayılı Özürlüler Kanunu'nun geçici 2 ve geçici 3’üncü maddeleri gereğince
7 Temmuz 2012'ye kadar, kamu kurum ve kuruluşları ile yerel yönetimlerin
engelli vatandaşlarımızın toplumsal yaşama tam, eşit ve etkin katılımları ile
hizmetlerden diğer bireylerle eşit biçimde faydalanmalarını sağlayacak tüm
fizikî düzenlemelerin yapılması hükmedilmişti.
5378 sayılı Kanun’un 2005 yılındaki
görüşmelerinde engelli vatandaşlarımıza mevcut Hükûmetin vermiş olduğu önem
dile getirilmiş ve kanunla onların evden çıkmalarının, gerek sosyal hayata
gerek çalışma hayatına girmelerinin sağlanacağı sözü verilmiştir. Engelli
vatandaşlarımıza yönelik bu yerine getirilmeyen sözler ve vaatler hâlen TBMM
tutanaklarında mevcuttur.
Aradan yedi yıl gibi uzunca bir süre
geçmiş ve geldiğimiz noktada, engelli vatandaşlarımızın toplumsal yaşama tam,
eşit ve etkin katılımları ile hizmetlerden diğer bireylerle eşit biçimde
faydalanmalarını sağlayacak gerekli fiziki düzenlemeler yerine getirilememiş ve
kendileri lehine olacak gelişmeleri ve 2005 yılında verilen sözleri umutla
bekleyen engelli vatandaşlarımız âdeta evlerine hapsedilmişler ve Hükûmet
tarafından kendileri için verilen sözlerin yerine getirilmemesinin hüsranını
yaşamaktadırlar.
Hükûmetin bu önemli ve yaşamsal konuyu
samimiyetsiz ve duyarsız takip ettiğini bugüne kadar yapılanlardan da
görmekteyiz. Şöyle ki konu hakkında 2006/18 Sayılı Başbakanın imzasını taşıyan
Başbakanlık Genelgesi yayınlanmış ancak sonuçları takip edilmemiştir. Yine,
12/8/2008 tarihli Başbakanlık talimatına ve Aile ve Sosyal İşler Bakanlığının
81 il valiliğine gönderdiği 12/12/2011 tarihli yazısına rağmen, bu alanda hâlen
gerekli adımları gerek kamu kurum ve kuruluşlarının gerekse yerel yönetimlerin
atmadığını üzülerek görmekteyiz.
5378 sayılı Kanun engellilerimiz için
yapılması gerekenleri hükmetmesine rağmen, bugüne kadar yerine
getirilmeyenlerin takipçisi olması gereken Hükûmet, bunun yerine, Türkiye Büyük
Millet Meclisi Genel Kurulunda, Haziran 2012'de 6353 sayılı Kanun'un
görüşmeleri sırasında vermiş olduğu önergeyle, 5378 sayılı Özürlüler Kanunu’nun
Geçici 2 ve Geçici 3’üncü maddelerinin süresini, bir yılı kanun marifetiyle,
iki yılı da ilgili bakanlık eliyle olmak üzere, üç yıl daha erişebilirlik
standartlarının uygulanmasını ertelemiş ve engelli vatandaşlarımızı evlerine
mahkûm etmiştir.
Tüm bu bilgiler çerçevesinde, engelli
vatandaşlarımızın toplumsal yaşama tam, eşit ve etkin katılımları ile
hizmetlerden diğer bireylerle eşit biçimde faydalanmalarını sağlayacak tüm
fiziki düzenlemelerin bu alanda en büyük sorumluluk sahibi olan TBMM tarafından
tespit edilmesi, alınacak önlemlerin ivedi olarak belirlenmesi amacıyla
Anayasa'nın 98’inci ve TBMM İçtüzüğü'nün 104 ve 105’inci maddeleri uyarınca
Meclis araştırması açılması gerekmektedir.
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır. 
Sayın milletvekilleri, Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
Buyurun.
VII.- ÖNERİLER
A) Siyasi Parti Grubu
Önerileri
1.- HDP Grubunun, Grup Başkan
Vekili Bingöl Milletvekili İdris Baluken tarafından, polis şiddetinin ve
orantısız güç kullanımının bütün boyutlarıyla araştırılması amacıyla 22/7/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 26 Kasım 2014 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi 
26/11/2014
Türkiye Büyük
Millet Meclisi Başkanlığına
Danışma Kurulunun 26/11/2014 Çarşamba
günü (Bugün) yaptığı toplantısında, siyasi parti grupları arasında oy birliği
sağlanamadığından grubumuzun aşağıdaki önerisini, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
İdris Baluken 
Bingöl 
Grup Başkan
Vekili
Öneri:
22 Temmuz 2014 tarihinde, Bingöl
Milletvekili Grup Başkan Vekili İdris Baluken tarafından verilen (551 sıra
nolu), polis şiddetinin ve orantısız güç kullanımının bütün boyutlarıyla
araştırılması amacıyla, Türkiye Büyük Millet Meclisine verilmiş olan Meclis araştırma
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, 26/11/2014 Çarşamba günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN – Halkların Demokratik Partisi
grup önerisinin lehinde ilk konuşmacı Mersin Milletvekili Sayın Ertuğrul
Kürkcü. 
Buyurun. 
ERTUĞRUL KÜRKCÜ (Mersin) – Sayın
Başkan, sevgili arkadaşlar; önergemiz haziranda verilmişti ve haziranda ortaya
konulan sayılar aslında bir tek yıl için bile kabul edilemez bir büyüklük ifade
ediyordu. 
İnsan Hakları Derneğinin raporuna
dayanarak bu önergeyi hazırlayan grubumuzun tespitlerine göre, sadece 2011
yılında, Marmara Bölgesi’ndeki işkence vakaları bir yılda yüzde 200 oranında
artmıştı. Marmara Bölgesi’nden 818 kişi İnsan Hakları Derneğine başvurarak
işkence ve kötü muameleye maruz kaldığı için şikâyette bulunmuştu. Bir yıla 818
kişi yani sadece bir bölgemizde her gün 2 kişi işkence ve kötü muameleye maruz
kaldığından yakınıyor idi. Ama sadece işkence ve kötü muameleyle sınırlı değil,
ölümler var. Örneğin, İnsan Hakları Vakfının yaptığı açıklamaya göre, Polis
Vazife ve Salahiyetleri Kanunu’nun benimsendiği 2007 yılından bugüne kadar 175
kişi hayatını polis namluları önünde kaybetmiştir. Bu da demek oluyor ki aşağı
yukarı her yıl 10’a yakın insan polis namluları karşısında hayatını
kaybetmektedir ve bütün bunları bir arada ele aldığımızda Türkiye’de yurttaşla
polis arasında, yurttaşla güvenlik arasında son derece sert bir çatışma, karşı
karşıya geliş vardır. Çünkü vakalar tek tek incelendiğinde görülecektir ki
bunların çok büyük bir bölümü aslında kuvvet kullanmadan halledilebilecek,
çözülebilecek vakalardır. Ancak burada son derece yüksek bir cüretle yurttaşa
karşı polis güçleri tarafından, ölümcül şiddet kullanılabilmektedir. 
Polis Vazife ve
Salahiyetleri Kanunu’nun polise ve diğer güvenlik güçlerine tanıdığı o
olağanüstü yetkilerin son günlerde daha da büyük bir serbestlik sağlayacak
şekilde -güç kullanımında serbestlik ve şahsi karar- herhangi bir polis
memurunun şahsi kararıyla ölümcül güç kullanabileceği şeklinde genişletilmekte
olduğunu görüyoruz. 
Peki, bütün
bunların anlamı ne olabilir? Bütün bunların hakikaten Hükûmetin iddialarıyla,
bir demokratik süreçle bir ilgisi olabilir mi? Demokrasi “Ne kadar az devlet o
kadar çok demokrasi” diye özetlenebilir. Ne kadar az yurttaşın hayatına
güvenlik müdahalesi, ne kadar az idari müdahale o kadar çok demokrasi. Oysa, bu
tabloya baktığımızda giderek artan bir devlet şiddetinin bize hiç de demokratik
bir rejim görüntüsü vermediği ortada. Ancak, bunun polisin kendi kendine
işleyişinin bir sonucu olduğunu düşünmek çok güç çünkü gerek geçmişte
Başbakanlık yapan, şimdi Cumhurbaşkanı olan Recep Tayyip Erdoğan gerekse
şimdiki Başbakanın polis şiddeti karşısında herhangi bir kınayıcı, onları
caydırıcı, bunun insanlık suçu olduğuna dair bir uyarısı olduğunu görmedik. En
yakın örnek, Bingöl’de polis görevlilerine karşı girişilmiş olan saldırıdan
sonra öldürülen 4 yurttaşımızın akıbetleriyle ilgilidir. Bu 4 yurttaşımız, polis
şefleri öldürüldükten kısa bir süre sonra kurşunlanarak öldürülmüşlerdir.
Ancak, ortaya çıkan tablo şudur ki, polis şeflerinin öldürüldükleri silahlar
ile bu yurttaşlarımızın üzerinde yakalandığı söylenilen silahlar arasında
hiçbir örtüşme olmamıştır. Ancak, Başbakan Davutoğlu polis şeflerini
öldürenlerin cezalandırıldıklarını kuvvetle, üstüne basa basa söylemekten
kaçınmamıştır. Demek ki polis şiddeti ile memleketi yönetenlerin zihniyetleri
arasında da son derece yakın bir ilişki, doğru bir orantı vardır. Herhangi bir
ülke düşününün, emniyet görevlilerine yargılama ve infaz yetkisi kendiliğinden
tanıyor ve üstelik bu sonuçlarla yüzleşmek yerine bunları ödüllendirici bir
biçimde konuşuyor. 
Ve bütün bunların ardından bugün
Cumhurbaşkanının şu sözlerini, ibret olması için, haberi olmayan
arkadaşlarımıza okumak istiyorum. Cumhurbaşkanımız diyor ki: “Bizim
medeniyetimizde, millî ve medeniyet ruhumuzda esnaf ve sanatkâr gerektiğinde
askerdir, alperendir, gerektiğinde vatanını savunan şehittir, gazidir, kahramandır,
gerektiğinde asayişi tesis eden polistir, gerektiğinde adaleti sağlayan
hâkimdir, hakemdir, gerektiğinde de şefkatli kardeştir.” Şimdi, bir memleketin
asayiş işini herhangi bir zümrenin tekeline bırakmak, onun itikadına ve onun
ahlakına terk etmek kadar tuhaf, kabul edilemez bir şey olabilir mi? Üstelik bu
yüceltilen medeniyet, Osmanlı medeniyetinde de hiçbir zaman lonca ahlakı, lonca
geleneği böyle keyfî şiddet, kendi kendini zaptiye rolüne sokma tavrını
içermez. Onun kendine özgü bir maddi altyapısı, onun kendine özgü bir hukuku ve
ahlakı var. O nedenle şimdi kuvvetle ve şiddetle bizi Osmanlı altın çağına
çağıranlar aslında şunu da yakında söylerlerse şaşmayın: Sanıkları konuşturmak
için çengele asmak, onları falaka dayağından geçirmek, onları beygirlere
bağlayarak sürüklemek de pekâlâ bir sorgulama tekniği olabilir çünkü çok yüce
Osmanlı Devleti’nin zaptiyesinin sorgulama yöntemleri arasında bunlar da
vardır, bunları da yapacak mıyız? O nedenle kendimize maziden hikâyeler
uydurmak yerine, önümüze ve geleceğe bakmamız lazım. 
Şimdi, Başbakanın ve Cumhurbaşkanının
söylediği şekilde davranan polisler ve bir kısım esnaf Gezi günlerinde şunu
yaptılar: Kendi kendilerine yurttaşları cezalandırmaya çıktılar. Bir gece vakti
Eskişehir’de Ali İsmail Korkmaz adındaki üniversite öğrencisini polis ve
fırıncı iş birliğiyle meydan dayağından geçirerek öldürdüler ve şimdi hâlâ bu
yargılama devam ediyor ve sonuç alınamıyor. 
En önemli mesele, bu cezasızlık
meselesidir. Bu kadar vaka sayıyoruz. Bir yıl içerisinde diyoruz ki, her gün
yaklaşık olarak 2 kişi işkenceden geçmiş, her yıl yaklaşık olarak 10 kişi polis
şiddetinden ötürü hayatını kaybetmiş ama her yıl 10 polis insan öldürmekten
cezalandırılmamış, her gün 2 polis insana işkence etmekten ötürü yargılanıp
cezalandırılmamış. Ortada son derece güçlü bir adaletsizlik var. Türkiye bu
bakımdan bir istisna değil, dünyada polis şiddetinin görüldüğü tek ülke değil
ama belki de hiç değilse sureti haktan görünmek namına bu polis şiddetinin
yöneticilerce kınanmadığı bir ülke olmak bakımından eşsiz bir yer işgal ediyor.

En son, 6-8 Ekim günlerinde gerçekleşen
olaylar sırasında 50 civarında yurttaşımız hayatını kaybetti. Hükûmet,
Başbakan, diğer Hükûmet sözcüleri; partimizi, partimizin mensuplarını,
bölgedeki yöneticilerini bu olaylarda şu ya da bu şekilde rol almakla
suçladılar. Tutalım ki söylenenlerin tümü doğru olsun, hiçbiri doğru değil ama
peki, hayatını kaybeden 50 yurttaşımızın 19’unun asker, polis, jandarma ve özel
harekât kurşunuyla hayatını kaybetmiş olduğu gerçeği karşısında hangi
soruşturma yapılmıştır, kim sorgulanmaktadır, kim soruşturulmaktadır? Tutalım
ki bizim bütün parti üyelerimiz herhangi bir biçimde bu olaylara
katılmışlardır, hangi kanun onları kurşuna dizme yetkisini Hükûmete ya da
herhangi bir güce verir? O nedenle, son derece ciddi bir mesele hâline
gelmiştir polis şiddeti. İşin kötü tarafı, şimdi ortaya konulan yeni güvenlik
paketi, aslında, eli zaten serbest olan polisi tamamen serbest hâle getirerek
bütün yurttaşların hayatını bir namlunun ucuna koymaktadır. Bu bakımdan,
Meclisimizin iradeyi ele alarak bu gidişe son demek üzere bir araştırma
başlatmasını diliyoruz, hepinizi göreve davet ediyoruz.
Teşekkür ederiz. (HDP ve CHP
sıralarından alkışlar)
BAŞKAN – Teşekkür ederim ben de.
Halkların Demokratik Partisi grup
önerisinin aleyhinde ilk konuşmacı Sayın Oğuz Kağan Köksal, Kırıkkale
Milletvekili.
Buyurun. (AK PARTİ sıralarından
alkışlar)
OĞUZ KAĞAN KÖKSAL (Kırıkkale) – Sayın
Başkanım, değerli milletvekillerim; sözlerime başlarken hepinizi saygıyla
selamlıyorum. Halkların Demokratik Partisinin grup önerisi aleyhinde söz almış
bulunmaktayım. 
Özellikle, önce, kanunlarda yazılan
polisin görevlerinden bahsetmek istiyorum ama tabii, konuşmamdan önce şunu… Az
önceki konuşmacıyı dinledim, burada anlamadığım bir husus var. Acaba polisten
mi şikâyet ediyorlar, yoksa polislerin yaptığını söylediği eylemler hakkında
karar veren mahkemelerden mi, adaletten mi şikâyet ediyorlar? Çok da anlaşılmış
değil veya belki de ikisinden de şikâyet ediyorlar işlerine gelmediği için.
Değerli
arkadaşlarım, polisin tarifine bakarsak polisin iki türlü görevi var; adli
görevi, idari görevi; bu iki temel görevdir. Polis, idari görevini ve bu
görevleri yaparken de 2559 sayılı Polis Vazife ve Salahiyet Kanunu’nun kendine
verdiği yetkiyi kullanarak bu görevlerini yerine getirir. Şöyle baktığımızda,
işlenmiş bir suç varsa ve bu suç hakkında Ceza Muhakemeleri usulü Kanunu ve
diğer kanunlardaki yazılı görevleri yaparak polis adli görevini yerine getirir.
Diğer taraftan özellikle polisin, idari kolluk olarak da önleyici hizmetler ve
kanunların suç saydığı fiillerin oluşmasını önlemek ve bu konuda önceden
önlemler almakla ilgili görevleri vardır ve bu görevleri yerine getirirken de
idari görevlerini yerine getirmiş olur.
Bu noktadan
baktığımızda, önce, AK PARTİ’nin iktidara geldiğindeki felsefesini anlatarak
devam etmek istiyorum. AK PARTİ iktidara geldiğinde şunu söyledi, dedi ki: “Her
şeyden önce özgürlük ve güvenlik dengesini sağlayacağız. Bizim için insan
hakları önde gelen bir konudur, ayrıca işkence ve kötü muameleye de sıfır
tolerans.” Aynen böyle “sıfır tolerans” diye ortaya ilkelerini koydu ve bu
ilkeler doğrultusunda burada polisi veya polisle ilgili diğer kurumları da bu
ilkeler çerçevesinde çalışmaya ve bu ilkeler çerçevesinde tedbirler alma
mecburiyeti getirdi. Bu noktadan baktığımızda, polis teşkilatı da kendisini
buna uydurarak birtakım önlemler aldı. Ben kısaca ondan bahsetmek istiyorum,
ondan sonra da konuyla ilgili şeye tekrar döneceğim.
Önce, AK PARTİ
iktidara geldiğinde teşkilatta üniversite ve yüksekokul mezunu yüzde 30
civarında iken, şimdi yüzde 90’ını üniversite mezunu ve yüksekokul mezunu
yaptı. Yani, üniversite ve yüksekokul mezunu yaparak daha eğitimli, daha
bilgili, insanlara daha iyi hizmet verebilecek polis teşkilatı meydana
getirmeye çalıştı ve polislerin eğitimine oldukça önem verdi. Bu noktada, aşağı
yukarı teşkilatın yüzde 50’sini her yıl hizmet içi eğitimden geçirdi. Bu hizmet
içi eğitimin özünde de insan hakları ve insan haklarıyla ilgili konular hep ön
planda tutuldu. Tabii ki, polisler için gene özgürlük ve güvenlik dengesi,
polis görev yaparken en önemli hedefi bu oldu yani bir taraftan özgürlük bir
taraftan güvenlik, ikisini dengede tutmak yani birbirine üstün saymamak
noktasında polisimiz hareket etti. 
Sonra, polise her fırsatta, her
eğitimde, her noktada olaylara sabırla yaklaşmasını, teenniyle yaklaşmasını ve
mümkün olduğunca insanlar zarar görmeden önlemlerin alınması kendilerine
öğütlendi. 
Az önce konuşan değerli milletvekili
arkadaşımız söylediler, ben biraz farklı bakıyorum o konuda ve farklı
söyleyeceğim. HDP’nin 6-7 Eylül tarihlerinde insanları sokağa davet edip,
sokakta bir sürü hadiseler çıkarılmasına, 38 vilayette kamu binalarının, kamu
araçlarının yakılması, dökülmesi, tahrip edilmesi karşısında -ki bunların
içerisinde polislerin panzerleri, araçları- atılan molotofların kamuoyuna
yansıyan, televizyona yansıyan görüntülerine baktığımızda, polisin o olaylara
ne kadar sabır ve ne kadar teenniyle yaklaştığı çok daha açık görülmektedir.
Bunu burada ifade etmek istiyorum. 
Ayrıca, polis teşkilatı, acaba… Daha
önceden söylenen ve polisin üzerine atfedilen karakollarda işkence yapıldığı
veya vatandaşa, gelenlere suimuamelede bulunulduğu noktasını kesmek için de
gene AK PARTİ iktidarları zamanında bütün polis karakolları özellikle
kameralarla donatıldı yani eğer işkence etmek, kötü muamele etmek isteyen bir
düşünceden hareket edecekseniz şu andaki bütün polis karakollarında vardır,
kamerayla donatıp kendi kendinizi kayıt altına almazsınız, böyle bir şey olmaz
ama polislerin, AK PARTİ’nin zihniyeti bu noktada olduğu için bütün şeyleri
kamerayla donattı ve çok önemli bir olay aslında.
Toplumsal olaylarda iletişim önemlidir.
Toplumsal olaylarda iyi iletişim sağlayabilmek için her ilde, daha sonradan
psikolojik eğitim görmüş, bu konuda tamamen üniversitelerle yapılan iş birliği
içerisinde eğitime tabi tutulmuş personel yetiştirildi ve bu personel
vasıtasıyla polisle vatandaşın karşı karşıya gelmesi önlenmeye çalışıldı.
Yani, baktığımızda, AK PARTİ teşkilatı
ve polis teşkilatı bu konuyla ilgili her türlü tedbirleri alarak her şeyden
önce insan zihniyetinden hareket noktasını gerçekleştirdi ama değerli
arkadaşlarım, bir taraftan da polisin başka bir görevi var. Neydi başka görevi?
Az önce söyledim, özellikle idari görevlerinin içerisinde kamu düzeni,
kişilerin can ve mal güvenliği tehlikeye düştüğü zaman da Polis Vazife ve Salahiyet
Kanunu’nun kendine verdiği yetkiye dayanarak olaylara müdahale eder, etmek
zorundadır, varlığı o sebeptendir. Onun için de polis teşkilatı, bu tür olaylar
olduğu zaman da elbette ki toplumsal olaylara müdahale edecek ama bu müdahale
noktasında bile oldukça sabırlı davranmaktır. Polis Vazife ve Salahiyet
Kanunu’nda sırayla yazılır “Şu, şu, şu müdahaleler de yapılabilir.” diye. En
hafifinden, en küçüğünden başlayarak müdahale etmeye çalışmaktadır polis ve bu
müdahaleleri de mümkün olduğunca vatandaşı rencide etmeden ama başkalarının da
malına mülküne, kamu düzenine zarar verenlere de gerekli cezayı veya gerekli
işlemleri yaparak adalete teslim etmekten de kaçınmamaktadır. Bu noktada
baktığımızda, AK PARTİ olarak zaten bizim zihniyetimiz şuydu: Milletin hâkimi
değil, milletin hadimiyiz. İşte, polis de bu felsefeyle görevini yapmaktadır.
Ben bunu özellikle burada bir kere daha huzurlarınızda ifade etmek istiyorum.
Sayın Başkanım, değerli
milletvekilleri; tabii, bir taraftan da baktığımızda polis teşkilatı elbette ki
kamu düzeni noktasında görevini yapacak. Kamu düzeni noktasında görevini
yaptığında… Ki 250 bin civarında polis var. Belki bu rakam biraz daha artıyor,
çoğalıyor. Bu 250 bin polisin içerisinde de ferdî de olsa belki suç işleyenler
olabilir. Bunlarla ilgili de hemen teşkilat gereğini yapmakta, idari ve adli
soruşturmalar başlatılmaktadır. Bir iki tane örnek vermek istiyorum: Bakın,
2012 yılında 500 polis için idari soruşturma açılmış, 2013 yılında 420 polis
için idari soruşturma açılmış, 2014 yılında 299 polis için idari soruşturma
açılmış, bunlardan 98’ine ceza verilmiş, devam edenler de var. 
Yani şunu söylemek istiyorum: Polis
teşkilatı şu anda bir taraftan kamu düzenini korumak, devletin bekası ve devamı
için gerekeni yaparak suçlularla mücadele etmek ve mücadele ettiği, yakaladığı
suçluları adli makamlara -özellikle üstüne basarak söylüyorum- teslim etme
görevini yerine getirmeyi büyük bir dikkat ve gayretle yapmaktadır. Yanlış
yapanlar, her şeyde olduğu gibi, cezalandırılmakta ve cezası da gerek kendisi
gerek adli kurumlarca verilmektedir. Bu noktada söyleyeceğimiz hiçbir şey yok. 
Ben tekrar ediyorum: Polis teşkilatı o
söylendiği gibi bir teşkilat değil, tam tersine insanların gönül köprüsüne
hitap eden, onların geleceğini garanti altına almaya çalışan, onların başlarını
yastığa koyduklarında huzurlu uyumaları için gece gündüz demeden özveriyle
çalışan bir teşkilattır. Bu teşkilat, milletine olan saygısı, sevgisi ve
bağlılığını sürdürmek suretiyle o iş birliği içerisinde görevini yapacaktır. Kısaca
şöyle izah etmek istiyorum: Polis teşkilatı, her geçen gün kendini yenileyerek
kanun tanımazların korkulu rüyası ama mazlumların da sığınacağı bir liman
olarak görevini sürdürmeye devam edecektir.
HDP grup önerisinin aleyhinde
olduğumuzu burada bir kere daha ifade ediyor, yüce Meclisi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederim.
ERTUĞRUL KÜRKCÜ (Mersin) – Sayın
Başkan…
BAŞKAN – Buyurun Sayın Kürkcü.
ERTUĞRUL KÜRKCÜ (Mersin) – Sataşma
dolayısıyla söz istiyorum.
BAŞKAN – Ne dedi? Hangi konudaki
sataşma?
ERTUĞRUL KÜRKCÜ (Mersin) –
Şikâyetimizin, önergemizin ne hakkında olduğunun belli olmadığını söyledi, ne
hakkında olduğu belli. 
BAŞKAN – Bu bir sataşma değil,
isterseniz size yerinizden söz vereyim, açıklamada bulunun.
ERTUĞRUL KÜRKCÜ (Mersin) – İkincisi:
HDP’yle ilgili olarak suçlayıcı beyanlarda bulundu. O nedenle, bunun da
karşılanması gerekir.
BAŞKAN – Aslında burada bir sataşma yok
Sayın Kürkcü, ben çok iyi dinledim.
ERTUĞRUL KÜRKCÜ (Mersin) – Nasıl bir
sataşma yok? Mesela, “Şöyle yaptı, böyle yaptı.” derken bir hakikati mi ifade
ediyor?
PERVİN BULDAN (IĞDIR) – HDP’ye ilişkin
var sayın Başkan.
BAŞKAN – Bir müsaade eder misiniz, ben
cümlemi bitireyim.
ERTUĞRUL KÜRKCÜ (Mersin) – Tabii,
ederim, buyurun.
BAŞKAN – Ben konuşmayı dinledim. Evet,
sizin grup önerinizle, partinizin grup önerisiyle bazı şeylerin
anlaşılamadığını, polisi mi yoksa uygulamaları mı suçladığınızı anlayamadığını
söyledi. Eğer siz bunu sataşma olarak nitelendiriyorsanız, buyurun.
ERTUĞRUL KÜRKCÜ (Mersin) – Sadece bu
değil.
BAŞKAN – İki dakika size söz veriyorum
sataşmadan dolayı.
Birbirimizi dinlersek gerginlik
yaratmadan sorunları çözeriz diye düşünüyorum.
Buyurun.
VIII.- SATAŞMALARA İLİŞKİN
KONUŞMALAR
1.- Mersin Milletvekili
Ertuğrul Kürkcü’nün, Kırıkkale Milletvekili Oğuz Kağan Köksal’ın HDP grup
önerisi üzerinde yaptığı konuşması sırasında Halkların Demokratik Partisine
sataşması nedeniyle konuşması
ERTUĞRUL KÜRKCÜ (Mersin) – Sayın
Başkan, sevgili arkadaşlar; önergemizin ne hakkında olduğu belli. Biz, polis
şiddetine maruz kalmış ve polisin cezasızlığı dolayısıyla da bu şiddetten ötürü
uğradığı mağduriyetin giderilemediği ve asla da zaten hayatlarını kaybetmiş
olanlar açısından giderilemeyeceği bir olaylar, vakalar dizisini ortaya
sergiledik. Şikâyetimizin neden ileri geldiği belli. Bunun içerisine kısmen
yargı da girebilir ancak polisin yargının önüne çıkması için, yargılanmasını
sağlamak üzere Bakanlık izni gerektiğine göre, aslında yargının işlememesi de
esasen polis teşkilatını yönetenlerle ilgili bir husustur. O yüzden, şikâyetin
nereden doğduğu bellidir.
İkincisi, Halkların Demokratik
Partisinin 6-8 Ekimde Türkiye'nin pek çok kentinde ortaya çıkan gösteriler ve
bu gösterilere karşı girişilmiş olan şiddetten ötürü sorumlu tutulmasını biz
partimiz olarak asla kabul etmiyoruz. Biz, demokratik haklarımızı kullanmak
yetkisine sahibiz, yurttaşlarımızı toplantı ve gösteri yapmaya çağırmak için
kimseden izin almak mecburiyetinde değiliz. Yurttaşlarımızı ne şiddete davet
ettik ne zulme davet ettik; tersine, bu gösterilere katılan yurttaşlarımızın
21’i, hepsi de partimize yakın, onunla aynı doğrultudaki insanlar olarak
güvenlik güçlerinin ateşiyle öldürüldü, önemli bir kısmının faili meçhuldür,
bir bölümü de karşılıklı mukatele sırasında hayatlarını kaybettiler. Bununla
ilgili bir soruşturma yapıldığına dair hiçbir şey söyleyemeyen eski bir emniyet
müdürünü de ben dehşetle karşılıyorum. 50 yurttaş hayatını kaybetmiş ve hiçbir
soruşturma yapılmamış, böyle devlet yönetilir mi?
Teşekkür ederim. (HDP sıralarından
alkışlar) 
BAŞKAN – Ben teşekkür ederim. 
VII.- ÖNERİLER (Devam)
A) Siyasi Parti Grubu
Önerileri (Devam)
1.- HDP Grubunun, Grup Başkan
Vekili Bingöl Milletvekili İdris Baluken tarafından, polis şiddetinin ve
orantısız güç kullanımının bütün boyutlarıyla araştırılması amacıyla 22/7/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 26 Kasım 2014 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN – Halkların Demokratik Partisi
grup önerisinin lehinde ikinci konuşmacı Sayın Namık Havutça, Balıkesir Milletvekili.
Buyurun. (CHP sıralarından alkışlar) 
NAMIK HAVUTÇA (Balıkesir) – Teşekkür
ederim Sayın Başkan.
Değerli milletvekili arkadaşlarım,
tabii, Türkiye’de polis şiddeti artık hepimizin üzerinde hassasiyetle durması
gereken bir demokrasi ve özgürlük sorunu hâline gelmiştir. Bakın burada
kendimizi kendimizle değil, dışarıdan bizi nasıl görüyorlar, o noktadan
bakmamız lazım.
Değerli arkadaşlar, yolsuzluklar
Türkiye’de demokrasiyi, özgürlükleri tehdit ediyor. Ne yapıyorsunuz? 17 Aralık
soruşturmalarından sonra ilk yapılan, Türkiye’de MİT Yasası’nı değiştirdiniz.
MİT Yasası’yla hiçbir demokratik ülkede olmayacak derecede MİT’i yetkilerle
donattınız. MİT Yasası’yla neredeyse bırakın sıradan yurttaşları,
milletvekillerinin dahi şu an kapıdan dışarı çıktıktan sonra başına ne
geleceğini kestiremeyecek bir noktaya getirdi. 
Bakın, polis şiddeti öylesine aldı
başını gitti ki son olarak Gezi olaylarında zirveye çıkmadı mı? Bakın, Gezi
olaylarında; Abdullah Cömert, Ali İsmail Korkmaz, Ethem Sarısülük, Mehmet
Ayvalıtaş, Mustafa Sarı, İrfan Tuna ve en son da Selim Önder. Bu kardeşlerimiz
barışçıl gösterilerde, Gezi olaylarında, demokratik, barışçıl gösteriler yaparken
hayatlarını kaybettiler bunlarla ilgili soruşturmalar yapıldı mı? Hayır,
yapılmadı. 
Bakın, bundan bir ay önce, Abdullah
Cömert davasıyla ilgili Balıkesir’deydim. Abdullah Cömert kim, nerede oldu bu
olay? Hatay’da oldu. Hatay’da bir polis tarafından vurularak öldürüldü. Peki, o
polis nerede şu anda? Mersin’de görev yapıyor. O bölgede yargılanması güvenlik
bakımından sakıncalı bulunduğu için duruşma Hatay’dan 1.300 kilometre
mesafedeki Balıkesir’e verildi. Peki, Balıkesir’deki yargılamada ne vardı?
Söyleyeyim ben sizlere ne olduğunu: Sanık yok, tanıklar yok; tanıklar Hatay’da,
sanık Mersin’de görev yapıyor, dava Balıkesir’de görülüyor. Yahu, dışarıdan
baktığınızda böyle bir anlayışla... Burada tüm bir polis teşkilatını asla
suçlamak istemiyoruz ama şu bir vakıadır: Türkiye, Avrupa Birliği raporlarında,
Avrupa İnsan Hakları Mahkemesinde Rusya’dan sonra en fazla tazminat ödeyen
ülkedir. Gelin kurtaralım Türkiye’yi. Burada, bütün polisler işkencecidir,
bütün polisler insanlara kötü davranıyor diye bir iddia içerisinde değiliz ama
polisler üzerinde yapılan tespitlerde siyasi iktidarın ciddi anlamda baskısı
olduğu açıktır. Bakın, Sayın Başbakanı Gezi olaylarından sonra ne dedi? “Türk
polisi orada destan yarattı.” dedi.
Değerli arkadaşlarım, destan
Çanakkale’de yaratıldı, Çanakkale’de, destan düşmana karşı yaratılır. Bir
ülkenin Başbakanı kendi evlatlarını öldüren polisine “Siz destan yarattınız.”
derse o polisi durdurabilir misiniz siz? O polis her zaman destan yazacaktır.
Kime karşı? Gezi olaylarında demokratik barışçıl haklarını gösteren kendi
yurttaşına, evladına karşı. Ben buradan sormak istiyorum: Mısır’daki Esma’ya ağlayan
Sayın Başbakanın acaba Berkin Elvan’ın, 15 yaşındaki evladımızın ölümünden
sonra gözlerinden iki damla yaş aktı mı? O evlat bizim evladımız değil miydi?
Bakın, bunları biz tespit etmiyoruz, ben size örneklerini söylüyorum, Avrupa
İnsan Hakları Mahkemesinden örnekler. Bakın, 6 Mart 2005’te Beyazıt’ta
düzenlenen Kadınlar Günü eylemine katılan Nergis İzci’ye biber gazı ve copla
saldırıldı, Avrupa İnsan Hakları Mahkemesi, Türkiye’yi işkence yasağını ve
toplanma özgürlüğünü ihlal ettiği gerekçesiyle mahkûm etti.
İki: Avrupa İnsan Hakları Mahkemesi,
yine, İstiklal Caddesi’nde F tipi cezaevlerini protesto eden Avukat Gülizar
Tuncer Güneş’e, ona ağır bir şekilde muamele edildi, beş gün rapor aldı,
mahkemeler zaman aşımına uğradı, o polisler cezasız kaldı ama Avrupa İnsan
Hakları Mahkemesi yine kötü muamele ve işkenceden Türkiye’yi mahkûm etti,
Türkiye savunma bile yapamadı. Yine Ali Çoban, İzmir’de düzenlenen 1 Mayıs
gösterilerinde polis kendilerini tekmelediği, dövdüğü ve göz yaşartıcı bomba
kullandığı için 2007 yılında Avrupa İnsan Hakları Mahkemesine şikâyet
başvurusunda bulunduktan sonra Avrupa İnsan Hakları Mahkemesi Türkiye’yi suçlu
buldu ve cezalandırdı. 
Şimdi, bakın bunu yine biz
söylemiyoruz. İnsan Hakları İzleme Örgütü Eylül 2014’te yayınlanan raporunda
Türkiye’nin otoriterleşme eğilimlerine dikkat çekiyor. 
Değerli arkadaşlarım, bunlar bizim
tespitlerimiz değil, Uluslararası Af Örgütünün, İnsan Hakları İzleme Örgütünün,
uluslararası kurumların tespiti. Yani, bir şey yoktu da ortada biz burada
boşuna mı konuşuyoruz? Türkiye’de, daha dün sendikal hak talepleriyle ilgili
toplanan öğretmen arkadaşlarımızın Kızılay Meydanı’nda kafasını gözünü yarmadı
mı polis? Daha dün, önceki gün yine, İstanbul’da gazeteci arkadaşlara, haber
alma hakkını kullanan gazetecilere hunharca saldırmadı mı? En sonunda çağdaş
hukukçulara, avukat arkadaşlara saldırdı. Şimdi bu bir vakıa. Buradan bütün bir
polis teşkilatını biz “işkencecidir” diye yargılamak istemiyoruz. Ama, polis
teşkilatı içerisinde demokratik hak ve özgürlüklere saldıran, hakkını ve
yetkisini kötü kullanan bu durumu da durdurmak, araştırmak ve çözümlerini
bulmak zorundayız. Bakın, Türkiye zaten şiddet içeren bir toplum. Ailede şiddet
var, okulda şiddet var, askerde sopa yiyor gençlerimiz, e ne yapsın Türkiye de
bir şiddet toplumu. Artık bu şiddeti kaldırmak zorundayız. Okullarımızda artık
öğretmenler bir tek öğrencinin kulağını sıkamaz, tokat atamaz, yok öyle bir
şey; yapanlar da ağır ceza alır. Polislerde de aynı şeyi yapmak zorundayız. 
Türkiye, işkenceyi önlemede aldığı
hukuksal tedbirlerle, rahmetli Ecevit zamanında çıkan yasayla bakın işkenceyi
karakollarda kaldırdı. Nasıl kaldırıldı? Soruşturmanın ilk evresinde, polis
evresinde avukat bulundurma zorunluluğu getirildi ve bir daha karakollarda
karakol değil şeffaf karakol uygulamasına geçildi ama sokak eylemlerinde,
dışarıda bunu yapamadık, yapamıyoruz ama yapılması gerekiyor.
Bakın arkadaşlar, İnsan Hakları İzleme
Örgütü “Türkiye'nin İnsan Hakları Alanındaki Gerilemesi ve Reform Önerileri”
başlığı taşıyan raporunda, AKP yönetimindeki Türkiye'nin hukukun üstünlüğü
ilkesini zayıflatmak, medyayı ve İnternet’i kontrol etmek ve Hükûmeti
eleştirenleri ve protestocuları sindirmek için çok aşırı adımlar atıldığını
belirtiyor. Doğru bunlar. Doğru değil mi? Bizim tespitlerimiz değil, İnsan
Hakları İzleme Örgütünün, Avrupa’nın tespitleri. Şimdi ne yapıyorsunuz bakın,
işte MİT Yasası’nı siz getirdiniz. Şimdi de sanki bu yetkiler yetmiyormuş gibi,
Türkiye Avrupa’da en çok eleştirilen ülke değilmiş gibi polislerin yetkilerini artıracak
adımlar atmaya çalışıyorsunuz. Daha dün Komisyona geldi, şu anda durdurduğunuzu
duyduk. Yine yargıyla ilgili birçok şey getiriyorsunuz. 
Yine, ne diyor bakın: Ceza
yargılamaları sisteminde reformların yapılması gerektiğini söylüyor. “Devlet
görevlileri tarafından hâlen yapılmakta olan ve geçmişte yapılmış insan hakları
ihlallerine son verilmesi” diyor. Ve “ifade, medya, İnternet özgürlükleri ile
toplanma ve örgütlenme haklarına getirilen kısıtlamalara son verilmelidir.”
diyor. Bunu kim söylüyor? Bunu Avrupa İnsan Hakları İzleme Örgütü söylüyor.
Değerli arkadaşlarım, Türkiye, gerçek
anlamda bir demokratik özgürlükler ülkesi olacaksa eğer, kendimizle ve
korkularımızla yüzleşmek zorundayız. Bu ülkeyi 1980’lerin sistematik işkence
ülkesi olmaktan çıkarıp hepimizin kabul ettiği, uygarlığını kabul ettiği Avrupa
Birliği kriterlerinde hukukun üstünlüğünü, gerçek özgürlükleri teminat altına
alacak yasal düzenlemeleri yapmak zorundayız. Nasıl okullarımızda şiddeti
kaldırdıysak, artık gençlerimiz, evlatlarımızın ve Türkiye'nin tüm farklı
siyasal görüşleri haklı taleplerini sokaklarda, meydanlarda özgürce
söyleyebilmeli ve polis de bunun korumasını yapmalıdır; onları korkutarak
değil.
Polis arkadaşlarımızın üzerinde çok
ağır baskının olduğunu biliyoruz. Onların psikolojik sorunları, ağır çalışma
koşulları olduğunu biliyoruz. İşte bu araştırma önergesi bir anlamda bunlarla
da yüzleşmemiz için bir olanak yaratacaktır. Bunu Türkiye’nin demokrasisi için,
evlatlarımıza çağdaş, özgürlükçü, çoğulcu bir demokraside insan haklarına
saygılı bir Türkiye yaratmak adına bu araştırma önergesinin lehinde olacağımızı
ifade ediyorum ve bu, sadece toplumumuzun değil, o polis mensubu
arkadaşlarımızın da sağlığı ve güvenliği için gereklidir diyorum. 
Hepinizi saygıyla selamlıyorum. (CHP ve
HDP sıralarından alkışlar) 
BAŞKAN – Teşekkür ederim. 
Halkların Demokratik Partisi grup
önerisinin aleyhinde son konuşmacı Sayın Recep Özel, Isparta Milletvekili. 
Buyurun. (AK PARTİ sıralarından
alkışlar) 
RECEP ÖZEL (Isparta) – Sayın Başkan,
sayın milletvekilleri; hepinizi saygıyla, sevgiyle selamlıyorum. 
Halkların Demokratik Partisinin vermiş
olduğu grup önerisinin aleyhinde söz almış bulunmaktayım. Evet, polisin zaman
zaman uygulamış olduğu birtakım yanlış uygulamalardan bahsedilerek bir araştırma
önergesi talep edilmiş. Tabii, sayın konuşmacılar buraya geldikleri zaman “Bu
kötü muamele uygulanan vatandaşlarımızın her gün…”, “Günde 2 vatandaş işkence
ve kötü muameleye maruz kalıyor.” gibi, “Yılda da 10 kişi polis namlusu
karşısında hayatını kaybediyor.” gibi birtakım rakamlar verdiler. Keşke aynı
konuşmanın içerisinde şehit olan polislerimizin, taş, sopa ve molotofkokteylinden
yaralanan polislerimizin, şehit olan polislerimizin de sayısını burada
verebilmiş olsalardı hakkı, adaleti birlikte tesis edebilirdik. 
Evet, polis bazı uygulamalarda elindeki
yetkiyi kötüye kullanarak yanlış uygulamalar yapıyor olabilir. Aslolan bu
yanlış uygulamanın arkasında bir siyasi irade ya da biz var mıyız, yok muyuz?
Kim yanlış yapıyorsa, kim yanlış uygulama yapıyorsa onun yargı önüne
çıkartılması, gerekli olan idari, hukuki soruşturmanın yapılması, ceza
almasının sağlanması. Tabii, polise, kamu binalarına, özel iş yerlerine,
araçlara taş atmak, molotofkokteyli atmak da herhâlde hiçbir özgürlükle, hiçbir
toplantı, gösteri hakkının kullanıldığıyla da izah edilemez. Hem güvenliği
sağlayacağız hem özgürlükleri teminat altına alacağız. Hiçbir özgürlük sonuna
kadar değildir, o kadar geniş de değildir. Aslolan kamu düzeninin tesis
edilmesidir. Kamu düzeninin olmadığı bir yere yatırımcı gelmez, hiçbirimiz
güvenli bir ortamda siyaset yapamayız, hiçbir yatırımcı, iş yeri sahibi,
vatandaşımız mutlu ve huzurlu hissedemez. Kamu güvenliğini, kamu düzenini
sağlayacağız. Bunu sağlayan polis teşkilatındaki sayın polis kardeşlerimize de
elimizden gelen desteği burada… Hunharca birtakım muameleler yapılıyor diye
onları hep işkencenin başaktörleri gibi de sokmamamız gerekiyor, demoralize
etmememiz gerekiyor. Onların yanlış uygulamaları varsa da yargı önüne çıkması
önünde de ne engel varsa, kim yanlış yapıyorsa da el birliğiyle onu da kaldırmamız
gerekiyor. 
Tabii, 17 Aralıktan sonra ilk yapmış
olduğumuz burada MİT Yasası’nı değiştirmek gibi herhâlde yanlış bir bilgi var.
MİT Yasası 17 Aralıktan sonra değil 7 Şubat 2012 tarihinde olmuştu. Böyle bir
yanlış bilgiyi de burada düzeltmek istiyorum.
Sonuna kadar güvenlik, sonuna kadar
özgürlük diyorum. HDP’nin bu araştırma komisyonu kurulmasına dair önerisinin…
Bugün gündemimizde yargı paketi var, onu çıkaralım diyoruz. Kamuoyunda hâkim ve
savcıların beklemiş oldukları özlük haklarıyla ilgili iyileştirmeler var,
disiplin affı var, onu bir an önce çıkaralım.
Gündemimiz belli olduğu için ben karşı
olduğumuzu bildiriyor, hepinize saygılar sunuyorum efendim. (AK PARTİ
sıralarından alkışlar)
BAŞKAN – Teşekkür ederim.
Halkların Demokratik Partisi Grubunun
önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Milliyetçi Hareket Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme alacağım
ve oylarınıza sunacağım.
2.- MHP Grubunun, Ankara
Milletvekili Zühal Topcu ve arkadaşları tarafından, öğretmenler hakkındaki
mevcut sorunların araştırılarak alınması gereken tedbirlerin belirlenmesi
amacıyla 25/10/2014 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 26 Kasım 2014
Çarşamba günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi 
Tarih:26/11/2014
Türkiye Büyük
Millet Meclisi Başkanlığına
Danışma Kurulunun 26/11/2014 Çarşamba
günü (bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük'ün 19'uncu maddesi
gereğince Genel Kurulun onayına sunulmasını arz ederim.
Saygılarımla.
Yusuf Halaçoğlu
Kayseri
MHP Grup
Başkanvekili
Öneri:
25 Ekim 2014 Tarih, 2014/2310 Sayı ile
TBMM Başkanlığına vermiş olduğumuz Ankara Milletvekili Zühal Topcu ve
arkadaşlarının "Öğretmenler hakkındaki mevcut sorunların araştırılarak
alınması gereken tedbirlerin belirlenmesi amacıyla" verdikleri Meclis
araştırması önergesinin 26/11/2014 Çarşamba günü (bugün) Genel Kurulda okunarak
görüşmelerinin bugünkü birleşiminde yapılması önerilmiştir.
BAŞKAN – Milliyetçi Hareket Partisi
grup önerisinin lehinde ilk konuşmacı Ankara Milletvekili Sayın Zühal Topcu.
(MHP sıralarından alkışlar) 
Buyurun. 
ZÜHAL TOPCU (Ankara) – Sayın Başkan,
değerli milletvekilleri; Milliyetçi Hareket Partisi olarak öğretmenlerin
sorunlarına yönelik olarak verdiğimiz araştırma önergesi için söz almış
bulunuyorum. Hepinizi saygıyla selamlıyoruz. 
24 Kasım dolayısıyla pazartesi günü
kutlamasını yaptığımız Öğretmenler Günü aslında birçok trajikomik durumlara
sahne olmuştur. Özellikle bunlardan birincisi 81 ilden gelen öğretmenlere kaçak
sarayda verilen resepsiyondu. 
AHMET AYDIN (Adıyaman) – Saray kaçak
değil Hocam. 
ZÜHAL TOPCU (Devamla) – Bu, kaçak
sarayı legalize etme çabalarından başka bir şey değildi. Fedakâr, cefakâr ve bu
ülkeyi, bu ülkenin çocuklarını seven ve bu ülkeye hizmeti karşılıksız olarak
yerine getiren bu ülke sevdalılarını da bu kaçak saraya çağırsanız millet
üzerinde kaçak sarayın yarattığı infiali perdelemeye yetmeyecektir bu
uygulamalar. 
AHMET AYDIN (Adıyaman) – Sarayın neresi
kaçak?
ZÜHAL TOPCU (Devamla) – Bir de o kadar
üzüntü vericidir ki, 24 Kasım günü için öyle süslü laflar edildi ama on iki
yıldır icraata bakıldığında icraatta hiçbir şey olmadığı görülmektedir. Aslında
24 Kasım olmasa öğretmenleri hatırlayan yok. On iki yılda, gerçekten, eğitim camiası
çalışanları tüketilmiştir, bitirilmiştir. Verilen hiçbir söz yerine
ulaşmamıştır. Eğer AKP iktidarı samimi olsaydı on iki yılda bu millî eğitim
camiasının daha olumlu gelişmelere adım atması için birtakım aktivitelerde veya
projelerde bulunabilirlerdi ve bu öğretmenlere özellikle görüşleri sorulurdu
“Gerçekten ihtiyacınız ne, nasıl bir sistem istiyorsunuz?” diye. Öyle tepeden
inmeci, dayatmacı bir uygulama getirildi ki bunu da demokrasi adı altında
satmaya çabalamaktadırlar. Zaten Millî Eğitim Bakanlığı ne yaptığını bilmiyor,
Bakan hele hiçbir şey bilmiyor. Bu ülkenin birliğine ve dirliğine yönelik en
önemli icraatlardan birisi eğitim içinde yapılmaktadır. Eğitim dili Kürtçe olan
korsan eğitim kurumları açılmıştır, şu anda eğitimlerine devam etmektedirler.
Bunları buradan biz duyurmak istiyoruz. Eğitimlerine başlamışlardır. Bu aslında
birlikte yaşama kültürümüzü sabote etmeye yönelik olarak yapılan, atılan
adımlardır. Sayın Bakana Millî Eğitim Bakanlığı bütçesinde özellikle sorduk,
dedik ki: “Sayın Bakan, bu okullar hizmete açıldı, şu anda devam ediyor.”
Bakanın verdiği cevap -yanında müsteşarlarıyla birlikte, aslında bunların
çıktıları alınabilir- “Bizim böyle bir şeyden haberimiz yok.” şeklinde. Acaba
neden haberleri var? Sayın Bakanın bu cevabı vermesinden biriki saat sonra
İnternet sitelerine görüntülü olarak düşen haberler vardı, bu da bu okulların
başarılı bir şekilde hayatlarına devam ettiği ve eğitimlerini sürdürdüklerine
yönelik. Biz de buradan soruyoruz: Acaba teröristbaşıyla yapılan gizli anlaşmalar
çerçevesinde “görmüyorum, duymuyorum ve bilmiyorum” mu denmektedir her şeye?
İşte, çözüm sürecinin yeni Türkiye’sinin en önemli uygulamalarından birisi
budur ve on iki yıllık AKP iktidarının genel durumunun ortaya çıkardığı yapı da
gerçekten… Bizim ülkemizde yoksulluk var ama diğerinde, yeni Türkiye’de
yolsuzluk var; bizim ülkemizde, Türkiye’mizde mağdurlar var, kendilerininkinde
mağrurlar var; bizde utanma var ama diğerlerinde bir arsızlık durumu hakimdir.
Eğer bunlar böyle olmasaydı bugün şu anda söz konusu ettiğimiz öğretmenlerin
durumlarının en azından çok daha farklı olması gerekirdi. Özellikle on iki
yıllık AKP iktidarında Millî Eğitim Bakanlığında 5 bakan, 5 tane müsteşar, 360
tane de Bakanlık üst düzey yöneticisi, idarecisi, 68 tane il müdürü, 200
civarında da müdür yardımcısı değişmişti. Sürekli söylediğimiz gibi dünyanın
hiçbir ülkesinde, böyle, temel eğitimden ortaöğretime geçişte de sınav sistemi
beş yılda 3 kere değişmemişti. 
Şimdi, baktığımızda, gerçekten eğitim
pedagojisinden anlamayan bir üst yönetimle yönetilmektedir Millî Eğitim
Bakanlığı ve özellikle Sayın Avcı da gerçekten silik bakanlar listesinde yer
almaktadır. 
ÖZNUR ÇALIK (Malatya) – Hakaret
ediyorsunuz. Size hiç yakışmıyor.
ZÜHAL TOPCU (Devamla) – Zaten eğitim
camiası da Sayın Millî Eğitim Bakanına zayıf bir karne vermiştir. Millî Eğitim
Bakanı sınıfta kalmıştır, hem durumdan bihaber hem de kendinden bihaberdir. 
AHMET AYDIN (Adıyaman) – Eğitimden
bahsediyorsunuz. Üsluba biraz daha dikkat ederseniz…
ZÜHAL TOPCU (Devamla) – Çünkü
bakıldığında, öğretmenlerin genel durumlarına bakıldığında, gerçekten,
öğretmenlerin durumunun, millî eğitim camiasının durumunun içler acısı olduğunu
görebiliyoruz. Ve eğitim camiası sahipsizdir çünkü eğitimi otomatik pilota
bağlamışlardı bir ara. Bir diğer bakan öğretmenleri güvercinlere benzetmişti,
diğeri de “Zaten on beş saat çalışıyorlar ve şu kadar da maaş alıyorlar. Bunlar
zaten memura haksızlık.” demişti. Bu şekilde sayın bakanların ve başbakanın
ifadesi vardı. Ama bu öğretmenler bu söylemlere rağmen hoşgörülü davranmışlar
ve bu söylemleri onların hamlığına vermişlerdi. Ve artık gerçekten
öğretmenlerin statüsü iyice düşüktür çünkü maaşlar önemli belirleyicilerdir.
Öğretmenlerin yüzde 30’u ek iş yapmaktadır. 
Şimdi, baktığımızda, özellikle aldıkları
maaş ortalamalarında 2.150 lira -en aşağı ve üstü topladığımızda, genel olarak,
2.200 de diyebilirsiniz buna- maaş alıyorlar. Bu maaşlara bakıldığında, inanın,
yoksulluk sınırında, yoksulluk sınırıyla açlık sınırının arasında bir yerde
yaşıyorlar. Sürekli olarak öğretmen maaşları mukayeselerini bu iktidar 2002
yılında yaparken ama artık günümüzde öğretmen maaş mukayesesini yapmaya güçleri
yetmemektedir. Özellikle Maliye Bakanı maaş zammı gündeme geldiğinde sanki o
işi, o tarafı görmezden gelirken, saraylara veya lüks yatırımlara yapılan
harcamaları gündeme getirirken öğretmen maaşlarına hiçbir zaman dikkat
edilmemekte ve pervasızca bu kurum, bu müessese harcanmaktadır. 
Öğretmenlerin
yüzde 80’ninin kredi kartı borcu var, evlerini geçindiremiyorlar artık, çocuklarına
rızık götüremiyor öğretmenler ve öğretmenlerin yarısının yeni yapılan
araştırmalarda kendilerine ait bir evinin olmadığını görebiliyoruz. Artık
öğretmenler hem bu iktidara hem de yönetime güvenmiyorlar çünkü öğretmenler
artık ne yapacaklarını bilmiyorlar, çaresizler. Bu mesleğin itibarının
kalmadığının artık bütün öğretmenler arasında bir yaygın kanaat olarak
geliştiğini de buradan paylaşıyoruz. Çünkü artık öğretmenler aynı zamanda
kendilerinin etkilerinin okullarda sıfıra indirildiğini de kendi düşüncüleriyle
paylaşıyorlar burada. 
Öğretmenlerin
etkisi okullarda kalmadı ama lafa gelince herkes işte “Öğretmenler şöyle, çok
değerli varlıklar, eli öpülesi varlıklar, işte bu eğitimin itici gücü” derken bir
bakıyorsunuz gerçekten öğretmenlere hizmete gelince öğretmenlerin en arka
sıralarda olduğunu görebiliyoruz. Sahipsiz bırakıldığını, özellikle bu iktidar
tarafından iyice bu mesleğin itibarının düşürüldüğünü de görebiliyoruz. 
Yine özellikle
bütçeye baktığımızda, Millî Eğitim bütçesine, Sayın Bakan bu bütçenin yüzde
78’inin bu bütçenin personel giderlerine harcanacağını açıklamıştır. Acaba bu
giderlerle, yalnızca bu bütçeyle öğretmenlere veya eğitim kurumlarına nasıl
hizmet götürmeyi düşünmektesiniz ve bu sorunları nasıl çözmeyi düşünmektesiniz?
Birçok okulda taşeron şirketler eliyle temizlikçi çalışıyor, yardımcı personel
çalışıyor ve yardımcı hizmetli veya güvenlik elemanı çalıştırılmaktadır.
Onun için, hep birlikte, diyoruz ki
gelin, bu belki son dönemeç, özellikle öğretmenlerin sorunlarına el atalım.
Teşekkür ediyoruz. (MHP ve CHP
sıralarından alkışlar) 
BAŞKAN – Teşekkür ederim Sayın Topcu.
Milliyetçi Hareket Partisi grup
önerisinin aleyhinde ilk konuşmacı Malatya Milletvekili Sayın Mustafa Şahin.
Buyurun. (AK PARTİ sıralarından
alkışlar)
MUSTAFA ŞAHİN (Malatya) – Teşekkür
ederim.
Sayın Başkanım, değerli milletvekilleri;
MHP’nin öğretmenler hakkında mevcut sorunların araştırılmasıyla ilgili vermiş
olduğu grup önerisinin aleyhinde söz almış bulunuyorum. Hepinizi saygıyla
selamlarım.
Sözlerime başlamadan önce, Türkiye’nin
dört bir yanında gelecek nesillerimizi bilginin ışığında yetiştiren tüm
öğretmenlerimizin geçmiş Öğretmenler Günü’nü kutluyorum. Bu kutsal mesleği ifa
ederken maalesef terör örgütü tarafından şehit edilen öğretmenlerimizin
ailelerine tekrar başsağlığı diliyorum.
Değerli arkadaşlar, dünyanın en kutsal
ve en eski mesleklerinden biri olan öğretmenlik her zaman bilginin üretilmesi,
geliştirilmesi ve yarınlara aktarılması sürecinde çok önemli bir role sahiptir.
Dolayısıyla öğretmenlerimiz dün olduğu gibi bugün de değişimin, gelişimin,
yenilenmenin ve daha ileri hedeflere doğru yürümenin anahtarı konumundadır. 
Ülkemizin gelişim, değişim, dönüşüm ve
kalkınmayı gerçekleştirecek, gelecekle ilgili 2023 ve 2071 hedeflerine
ulaşmasında en önemli görev öğretmenlerimize düşmektedir. Eğitim ve gelişme
arasındaki sebep-sonuç ilişkisi dikkate alındığında yüksek okullaşma, kaliteli
eğitim, öğrenci başına yapılan harcama, eğitimin bütçedeki payı,
yükseköğretimde okullaşma ve ekonomik gelişmişlik arasında doğrudan bir ilişki
bulunmaktadır. Kuşkusuz ekonomik kalkınmışlıkla, ulaştırmada, bayındırlıkta,
sağlıkta, adalette, savunmada ulaşılan son noktaları ileriye taşımak için bize
en önemli ivmeyi kazandıracak olan unsur eğitim ve eğitimin ivmesini de kalitesini
de belirleyenler ise öğretmenlerimizdir.
Değerli
arkadaşlar, bu kapsamda okullarımızı bilgi ve teknoloji çağının gereklerine
uygun şekilde donatarak bizleri daha güzel bir geleceğe ulaştıracak
gençlerimize ve o gençleri yetiştirecek öğretmenlerimize her türlü imkânı
sağlamanın ve özlük haklarını daha da iyileştirmenin gayreti içindeyiz. Ancak,
AK PARTİ iktidarları döneminde yapmış olduğumuz bu çalışmaları yeterli
görmemekteyiz. Çünkü eğitim camiamızın tüm sorunlarının çözülmesi için
yapılacak pek çok şey olduğunun bilinciyle şimdiye kadar hareket ettik ve
bundan sonra da aynı bilinçle hareket edeceğiz. Bu düşüncede olan
Bakanlığımızın öğretmenlerin aleyhine bir söylem içinde olduğu iddiası insaf
sınırlarını zorlayıcı niteliktedir.
Bugün ne mutlu ki bütçede en fazla payı
millî eğitime ayırmak bizlere nasip olmuştur. Millî Eğitim Bakanlığı bütçesi
2002 yılında 7,5 milyar TL iken, 2013 yılında yüzde 532'lik artışla 47,4 milyar
TL olmuştur. 2014 yılında ise –şu anda öngörülen- 55,7 milyar TL’dir ve 2002 yılına
göre yüzde 642,6 oranında artmıştır.
Değerli milletvekilleri, AK PARTİ
iktidarlarımız döneminde 2003 yılından 2014 yılına kadar 458.496 kadrolu
öğretmen alımı sağlanmıştır. 30/09/2014 tarihli Bakanlığımıza bağlı resmî örgün
ve yaygın eğitim kurumlarında 784.720 öğretmen görev yapmaktadır. Ayrıca 62.282
eğitim kurum yöneticisiyle birlikte toplamda 847.002 öğretmen görev yapmaktadır.
Eylül 2014 tarihi itibarıyla özellikle engelli personel istihdamı kapsamında
1.582 öğretmen ve 9.015 personel de mevcuttur.
Yıllardan beri sürekli
öğretmenlerimizin yaşam standartları ve çalışma koşullarıyla ilgili olarak
muhalefet partilerimizin hep klasik grup önerilerine şahitlik etmekteyiz.
Özellikle 9’uncu derecenin 1’inci kademesinde olan bir öğretmenimizin net maaşı
2002 yılında 470,20 TL iken, 1/1/2014 tarihi itibarıyla 2.104 TL'ye
yükseltilmiştir. 2002 yılında aynı öğretmenin aylık altmış saat ders karşılığı
olarak ek ders ücreti 165 TL iken, yine 01/01/2014 tarihi itibarıyla 544,86
TL'ye yükseltilmiştir. 2002 yılında ek ders ücretiyle birlikte bir öğretmenin
eline toplam 635 TL geçerken 2014 yılında 2.649 TL geçmektedir. 2002 yılına
göre aynı öğretmenin eline geçen parada yüzde 317'lik bir artış sağlanmıştır.
9’uncu derecenin 1’inci kademesinde olan bir öğretmenimizin 2002 yılındaki 470
TL olan net maaşı, Maliye Bakanlığının yayınladığı 2002 yılı ortalama dolar
döviz kuru olan 1,506 TL'ye göre 312 dolardır yaklaşık olarak.
Aylık altmış
saat karşılığı ek ders ücreti olan 165 TL ise 109 dolara ve toplamda maaş artı
ders ücreti 421 dolara tekabül etmekteydi. 2014 yılının birinci döneminde
9’uncu derecenin 1’inci kademesindeki öğretmenimizin net maaşı olan 2.104 TL
Maliye Bakanlığının yayınladığı Ağustos 2013 ortalama dolar döviz kuru olan
1,955 TL'ye göre 1.076 dolara, 544 TL olan ders ücreti ise 278 dolara karşılık
gelmektedir. Toplamda ise maaş artı ders ücreti dolar bazında 1.355 dolara
karşılık gelmektedir. 2002 yılına göre maaş artı ders ücretinin dolar bazında
artış miktarı 933 dolardır. 
2002 yılında bir
öğretmenin eğitim ve öğretim hazırlık ödeneği 175 TL iken, bu ödenek 2012-2013
eğitim ve öğretim yılında 700 TL'ye, 2013-2014 eğitim ve öğretim yılında ise 850
TL'ye yükseltilmiştir. 2002 yılına göre yüzde 385'lik bir artış olmuştur.
Enflasyon hesaplayıcısı söz konusu olan aralıktaki en yeni mal ve hizmet sepetiyle
yapılan hesaplama sonucuna göre 2002 yılı Ocak ayındaki 100 TL olan bir mal
sepeti 2014 yılı Ocak ayında 326 TL yapmaktadır. Toplam değişim yüzde 226’dır.
Bu durumda, yeni göreve başlayan öğretmenin net maaşında ek ders hariç 2002
yılına göre 2014 yılı Ocak ayı itibarıyla enflasyondan arındırılmış olarak
yüzde 121'lik bir artış olduğu görülmektedir.
Diğer taraftan, yine örnek verilmiş,
OECD'nin 2014 raporlarına göre, Türkiye'de on beş yıllık bir öğretmenin yıllık
brüt maaşı -satın alma gücü paritesi kullanılarak hesaplanan- 2012 yılı için
okul öncesi eğitim kademesinde 26.653, OECD ortalaması ise 37.350; ilköğretim
birinci kademede 26.678, OECD ortalaması 39.024; ilköğretim ikinci kademe ile
ortaöğretim kademesinde 27.607, OECD ortalaması ise ilköğretim ikinci kademe’de
40.570, ortaöğretim kademesinde ise 42.861 ABD dolarıdır.
Söz konusu raporun öğretmen maaşlarının
bir de Türkiye bağlamında değerlendirildiği bölüm: vardır ki nedense bu
bölümden hiç bahsedilmemektedir. Çünkü raporun devamında ülkemizdeki aynı
nitelikte eğitim görenlerin maaş karşılaştırmalarında öğretmen maaşlarının
oldukça iyi olduğu görülmektedir.
Şöyle ki, on beş yıllık bir sınıf
öğretmeninin maaşı aynı yükseköğretim derecesine sahip 25-64 yaş grubu
çalışanların ortalama yıllık kazancına göre yüzde 9 daha fazladır. Branş
öğretmenleri ise aynı yükseköğretim kademesine sahip diğer çalışanlardan yüzde
13 daha fazla kazanmaktır.
Bu konuda OECD ortalamasına
bakıldığında, ülkemizin, ekonomisi içinde öğretmen maaşlarına en çok pay ayıran
ülkeler arasında olduğu gözükmektedir. Yine, Türkiye, aynı zamanda, 2000-2012
yılları arasında öğretmen maaşlarındaki reel artışın en fazla olduğu OECD
ülkelerinden biridir.
Evet değerli arkadaşlar, ayrıca
öğretmenlerimize fiziksel olarak vermiş olduğumuz düzenlemelere baktığımızda,
derslik başına düşen öğrenci sayısı 2002-2003 yılında ilköğretimde 36,
ortaöğretimde 31, genel ortaöğretimde 34, mesleki ve teknik ortaöğretimde
27'dir. 2013-2014 yılında ise bu rakamlar; ilköğretimde 29, ortaöğretimde 29,
genel ortaöğretimde 29, mesleki ve teknik ortaöğretimde 29'a düşmüştür.
Özellikle öğretmenlerimizle alakalı
yapmış olduğumuz çalışmaları her seferinde küçük göstermeye çalışan muhalefet
partilerimizin bu ayrıntılara da dikkat etmesini özellikle arzu etmekteyiz. AK
PARTİ hükûmetleri eğitimde yapmış olduğu tüm bu çalışmalarla öğretmenlik
mesleğinin, yöneltilen isnadın tersine, itibarını artırmıştır. Çünkü, bizim
eğitimde 2023 vizyonumuz, cumhuriyetimizin 100’üncü yılında, istikrarlı
büyüyen, bölgesel ve küresel ölçekte rekabet gücüne sahip, dünyanın gelişmiş
ilk 10 ülkesinden biri olacak, bölgesinde lider Türkiye'de nitelikli ve
donanımlı bireylerin yetiştirilmesine uygun eğitim imkânlarını ve ortamlarını
planlı, sistemli ve sürekliliğini de koruyacak şekilde herkes için sağlamaktır.
Bunu da yegâne gerçekleştirecek olan öğretmenlerimiz olduğunun bilinciyle
hareket etmekteyiz. 
Bu sebeplerden dolayı MHP'nin vermiş
olduğu grup önerisine katılmıyoruz. 
Hepinize saygılar sunuyorum. (AK PARTİ
sıralarından alkışlar)
BAŞKAN – Teşekkür ederim. 
Milliyetçi Hareket Partisi grup
önerisinin lehinde ikinci konuşmacı Bolu Milletvekili Sayın Tanju Özcan.
YUSUF HALAÇOĞLU (Kayseri) – Sayın
Başkan… 
BAŞKAN – Bir dakika Sayın Özcan. 
Buyurun Sayın Halaçoğlu.
YUSUF HALAÇOĞLU (Kayseri) – 2002’yle
karşılaştırma yaptı yani o dönemki Hükûmet ile şu ankini karşılaştırma yaptı.
Bu sebeple söz istiyorum. 
BAŞKAN – Açıklama yapacaksınız? 
YUSUF HALAÇOĞLU (Kayseri) – Açıklama
yapacağım.
BAŞKAN – Sayın Özcan, bir dakikanızı
rica edeceğim. 
Sayın Halaçoğlu, yerinizden bir
dakikalık bir açıklama rica edeyim. 
Buyurun. 
V.- AÇIKLAMALAR (Devam)
3.- Kayseri Milletvekili
Yusuf Halaçoğlu’nun, Malatya Milletvekili Mustafa Şahin’in MHP grup önerisi
üzerinde yaptığı konuşmasındaki bazı ifadelerine ilişkin açıklaması
YUSUF HALAÇOĞLU (Kayseri) – Teşekkür
ediyorum Sayın Başkanım.
Şimdi, 2002’yle maaş yönünden kıyaslama
yaptı. Sadece şunu söyleyeyim: 2002 yılında, o tarihte yeni başlayan bir
öğretmen tam 24 çeyrek altın alıyordu maaşıyla, şu an 14 çeyrek altın alıyor,
sadece bunu söyleyeyim. 
ÜNAL KACIR (İstanbul) – Kaç dolardı,
kaç dolar? 
YUSUF HALAÇOĞLU (Kayseri) – Yani, bu
her şeyi açıklıyor ama onun dışında şunu da ifade edeyim: Yine, yapılan yeni
istatistiklere göre, öğretmenlerin yüzde 55’inin kendisine ait evinin olduğunu,
yüzde 45’inin kendisine ait bir evi olmadığını; öğretmenlerin yine yüzde
53’ünün kirada olduğunu; yüzde 29’unun ek iş yaptığını; öğretmenlerin yüzde
41’nin esnafa borcu olduğunu; borcu olanların yüzde 51’inin 5 bin lira, yüzde
21’inin 5 bin ila 10 bin lira arasında olduğunu; öğretmenlerin yüzde 39’unun
şahıslara nakit borcu olduğunu; öğretmenlerin yüzde 79’unun herhangi bir
bankaya borcu olduğunu ve bu borcun yüzde 48’inin 20 bin lirayı aştığını;
öğretmenlerin yüzde 81’inin kredi kartı borcu olduğunu ve bunların yüzde 64’ünün
5 bin lira, yüzde 21’inin 5-10 bin lira arasında borcu olduğunu; öğretmenlerin
yüzde 40’ının annesinden, babasından ya da arkadaşlarından maddi destek
aldığını herhâlde arkadaşlarımız biliyordur. 
Teşekkür ederim.
BAŞKAN – Teşekkür ederim.
MUSTAFA ELİTAŞ (Kayseri) – Sayın
Başkanım, müsaade ederseniz kısa bir açıklama yapmak istiyorum.
BAŞKAN – Bu konuyla ilgili mi?
MUSTAFA ELİTAŞ (Kayseri) – Bu konuyla
ilgili.
BAŞKAN – Buyurun, yerinizden…
4.- Kayseri Milletvekili
Mustafa Elitaş’ın, Kayseri Milletvekili Yusuf Halaçoğlu’nun yaptığı
açıklamasındaki bazı ifadelerine ilişkin açıklaması
MUSTAFA ELİTAŞ (Kayseri) – 2002 yılında
altının onsu 300 dolardı, 2014 yılında altının onsu 1.600 dolara çıktı. Şu anda
herhâlde 1.200-1300 dolar civarında. 2002 yılında öğretmen, maaşıyla 24 çeyrek
altın alabilirken eğer bugün 12 çeyrek altın alıyorsa; 2002 yılında altının
onsu 300 dolarken 5 misli artıyorsa, bugüne baktığımızda, dünya piyasalarındaki
altın fiyatlarıyla Türkiye'deki altın fiyatlarını değerlendirip öğretmenin
aldığı maaşa baktığımızda olağanüstü derecede bir iyileştirme yapıldığının da
bir göstergesidir.
Teşekkür ediyorum.
BAŞKAN – Ben teşekkür ederim.
Sayın Özcan, buyurun. (CHP sıralarından
alkışlar) 
Anlayışınızdan dolayı teşekkür ederim
ayrıca.
YUSUF HALAÇOĞLU (Kayseri) – Alım gücüne
bakın siz. 
OKTAY ÖZTÜRK (Erzurum) – İşinize
gelince yuvarlayın. Benzinin litresi 1 liraydı, şimdi 5 lira. O zaman arabaya
biniliyordu, şimdi araba yük. İşine gelince yuvarlıyorsun.
BAŞKAN – Sayın milletvekilleri,
konuşmacıyı dinliyoruz.
Buyurun.
VII.- ÖNERİLER (Devam)
A) Siyasi Parti Grubu
Önerileri (Devam)
2.- MHP
Grubunun, Ankara Milletvekili Zühal Topcu ve arkadaşları tarafından,
öğretmenler hakkındaki mevcut sorunların araştırılarak alınması gereken
tedbirlerin belirlenmesi amacıyla 25/10/2014 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 26 Kasım 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)
TANJU ÖZCAN (Bolu) – Sayın
Başkan,değerli milletvekilleri; tabii, önemli bir konu ancak iktidar partisinin
sıraları her zamanki gibi boş. 
İHSAN ŞENER (Ordu) – Nasıl boş ya Sayın
Özcan?
RECEP ÖZEL (Isparta) – Sizden fazlayız
be!
TANJU ÖZCAN (Devamla) – Ben, burada
sorunlarını gündeme getirdikleri için Milliyetçi Hareket Partisi Grubuna
teşekkür ediyorum. Ancak, öğretmenlerimiz ve atanamayan öğretmenlerimiz artık
şu gerçeği görsünler: İşte, iktidara getirdiğiniz, iktidara gelmesine katkı
verdiğiniz bu iktidarın temsilcilerinin, maalesef, onda 1’i bile şu anda Genel
Kurulda değil, sorununuzla falan ilgilenmiyorlar. 
ÜNAL KACIR (İstanbul) – Şu anda
salondaki AK PARTİ’lilerin sayısı CHP’lilerin sayısının 5 katından fazla.
TANJU ÖZCAN (Devamla) – Evet, burada
çok güzel bir konuşma yapıldı benden önce. Ben buna katkı sağlamak istiyorum.
Tabii, Sayın Elitaş hemen rakamları ters çevirerek, işte, altının onsu
şöyleydi, o tarihte şu şöyleydi diyerek, rakamlarla oynayarak bir şeye varmaya
çalıştı.
Sayın Elitaş, bakın, varamazsınız bir
yere. Öğretmenin durumunda 2002 yılı ile 2014’ü kıyaslarsanız kimse size şunu
söylemez: “Çok şükür, 2014’te bizim durumumuz daha iyi.” Nasıl hesap yaparsanız
yapın, çay simit hesabı yapın, temel tüketim maddeleri üzerinden hesap yapın herkes
şunu görür ki 2002 yılındaki öğretmenin durumu 2014 yılındaki öğretmenin
durumundan çok daha iyi. 
ÜNAL KACIR (İstanbul) – Maaşının
yarısını kiraya veriyordu, şimdi ise beşte 1’ini kiraya veriyor.
TANJU ÖZCAN (Devamla) – Sayın
milletvekilleri, şimdi, “öğretmenin sorunları” deyince bunu ikiye ayırmak
lazım. Bir, hâlihazır öğretmenlerin, 850 bin civarında şu anda görev yapan öğretmenlerin
sorunları, bir de atanamayan öğretmenlerin sorunları.
HAKAN ÇAVUŞOĞLU (Bursa) – 2002’de ne
kadardı söyle.
TANJU ÖZCAN (Devamla) – Şimdi, bakın,
Sayın Elitaş…
MUSTAFA ELİTAŞ (Kayseri) – Cevap verme
hakkı…
BAŞKAN – Dinliyoruz arkadaşlar,dinliyoruz
MUSTAFA ELİTAŞ (Kayseri) – Ama bana laf
atıyor Başkanım.
BAŞKAN – Size mi bakıyor?
TANJU ÖZCAN (Devamla) – Yaptıkları
araştırmalar var, bir kısmı da yandaş sendikaların…
HAKAN ÇAVUŞOĞLU (Bursa) – Tanju Bey,
2002’de sayı kaçtı?
TANJU ÖZCAN (Devamla) – Sayın Başkanım,
müdahale edecek misiniz.
BAŞKAN – Sürenizi katacağım. Bir dakika
Sayın Özcan, sürenizi hesap ederek dâhil edeceğim.
Bir sohbete başladınız siz de…
TANJU ÖZCAN (Devamla) – Yok, yok, sohbete
falan başlamadık Sayın Başkan.
BAŞKAN - …o yüzden müdahale etmekte
geciktim biraz sohbetinizi bozmayayım diye.
Buyurun.
TANJU ÖZCAN (Devamla) – Sayın Başkanım,
sizin bir dakika ek süre vereceğinizi biliyorum artık bu aşamadan sonra.
BAŞKAN – “Bir dakika” demedim, “Sürenizi
kestim, ekleyeceğim sonra” dedim.
Buyurun devam edin.
TANJU ÖZCAN (Devamla) – Sayın Başkan,
konu son derece önemli. 
Bakın, Sayın Elitaş, size yakın olan,
yandaş sarı sendikaların, sapsarı sendikaların bile verdiği rakamlar var. Onlar
diyorlar ki, artık onlar bile şunu söylüyorlar: “Tek başına bir öğretmen aile
reisi olarak evde tek çalışansa, o aile, Türkiye'de, devletin resmî İstatistik
Kurumunun araştırmalarına göre yoksulluk sınırının altında yaşıyor. Hatta
neredeyse açlık sınırının altında yaşayan aileler kategorisine girmek üzere.”
Eğer 4 kişilik bir ailede karı koca birlikte çalışıyorsa ancak yoksulluk
sınırının kıl payı üstünde yer alabiliyorlar. Siz hâlâ bu şartlarda nelerden
bahsediyorsunuz?
Bakın, en düşük emekli maaşı 2.136
lira. Peki, en son açıklanan yoksulluk sınırı rakamı ne? 3.926 lira. Açlık
sınırı da 1.205 lira, her ay da artmaya devam ediyor. Şimdi, siz hâlâ şu
şartlarda çıkıp göğsünüzü gere gere “Devriiktidarımızda biz, öğretmenlere
fazlasıyla her şeyi verdik, öğretmenlerimiz refah içinde yaşayabiliyorlar.”
diyebiliyor musunuz? Hâlâ bunu söyleyebiliyor musunuz? Ya, bunu söylerken
insanın yüzünün kızarması gerekmiyor mu Sayın Elitaş? Sizde böyle bir şey de
fark edemiyorum, üzülerek söylüyorum.
MUSTAFA ELİTAŞ (Kayseri) – Sayın
Başkan, bana laf atıyor. Kürsüden laf atanı da ilk defa görüyorum.
BAŞKAN – Cevap verirsiniz sonra.
TANJU ÖZCAN (Devamla) – Sayın
milletvekilleri, şimdi az önce Sayın Halaçoğlu kısaca değindi. Şimdi bakın,
yirmi beş yıllık bir öğretmenin maaşı 2.482 lira. Aynı araştırmadan
bahsediyoruz ocak ayında bir öğretmenin maaşına gelecek zam sadece 64 lira. 64
lira zam gelecek bu öğretmene. Şimdi öğretmenlerin yaklaşık yarısının evi yok,
kendisine ait evi yok. Öğretmenlerin yüzde 80’inin bankalara borcu var, yüzde
80’inin üzerinde de kredi kartı borcu var. Bakın, bu çok önemlidir: Annesinden
babasından hâlâ yardım alan öğretmen aile sayısı ne biliyor musunuz oran
olarak? Yüzde 40. Yani hâlihazırda görev yapan öğretmenlerimiz hâlâ annesinin
babasının eline bakar durumda. Borç nedeniyle sağlık sorunu yaşıyorlar, yüzde
57 oranında. Bakın, bu araştırmaları -muhakkak sizlere de geliyordur- lütfen
bir inceleyin, inceletin ve ondan sonra çıkın deyin ki, öğretmenler bizim
iktidarımızda çok önemli kazanımlar elde ettiler. Yok böyle bir şey.
TUFAN KÖSE (Çorum) – Emekli öğretmenler
de aynı.
TANJU ÖZCAN (Devamla) – Evet, emekli
öğretmenlerin durumu da zaten aynı. Genel emeklilerden çok çok farklı değil.
RECEP ÖZEL (Isparta) – Tanju, bu
verileri nereden aldın? 
TANJU ÖZCAN (Devamla) – Sayın
milletvekilleri, bu veriler isteyen herkese geliyor, hatta istemeyen herkese de
geliyor, istemeseniz de geliyor. Bakın…
RECEP ÖZEL (Isparta) – Nereden geliyor?
Rüyanda mı gördün, nerede gördün?
TANJU ÖZCAN (Devamla) – Bakın, şu anda
açın Twitter’ınızı, Facebook’unuzu, mesaj sisteminizi, her gün, size,
atanamayan öğretmenlerin organize bir şekilde mesaj gönderdiğini göreceksiniz.
FATMA NUR SERTER (İstanbul) – Biraz
okumak lazım. 
TANJU ÖZCAN (Devamla) – Organize bir
şekilde mesaj gönderdiklerini göreceksiniz. Diyorlar ki: “Bakın, biz artık üçte
1’imiz intiharı düşünür hâle geldik. Çok zor durumdayız. Bizim atanmamız için
mücadele edin. Bu konuda bir şeyler yapın.” Sürekli olarak Twitter’ımızı,
Facebook’umuzu kilitliyorlar, doğru mu? Bize gelen bu mailler, mesajlar size
gelmiyor mu? 
Bakın, sayın milletvekilleri, 50 bin
atanamayan öğretmenle bu ülkeyi teslim aldınız, bugün 350 bini buldu.
RECEP ÖZEL (Isparta) – Üniversite
sayısı ne kadar arttı?
BAŞKAN – Sayın milletvekilleri, lütfen
izin verin.
TANJU ÖZCAN (Devamla) – Dün Başbakan
çıkıyor, 24 Kasımda “Çok büyük bir müjde vereceğim.” diyor. Çok büyük bir müjde
vereceğim dediği ne? 330 bin, 340 bin atanamayan öğretmen içinden 15 bin
öğretmen ataması müjdeliyor. Yazıklar olsun! Tek kelimeyle yazıklar olsun! 
Öğretmenler devriiktidarınızda
itibarsız hâle getirildi. Keşke şu Abdullah Öcalan’ın itibarını düşündüğünüzün
yarısı kadar öğretmenin itibarını düşünseydiniz…
RECEP ÖZEL (Isparta) – Ama o da olmadı
şimdi.
TANJU ÖZCAN (Devamla) - …bugün
öğretmenler bulundukları noktadan çok daha iyi bir noktada olurlardı. (CHP ve
MHP sıralarından alkışlar) En azından toplumda bir itibarları olurdu.
Evet, atanamayan öğretmenlerle ilgili
biz muhalefet temsilcileri olarak, dilimiz döndüğünce, sürekli olarak, her
bulduğumuz fırsatta Meclis kürsüsünden “Bu öğretmenleri atamalısınız.
Atayamıyorsanız, başka türlü bir tedbir alın.” diyoruz.
TÜLAY BAKIR (Samsun) – Ne yapalım?
TANJU ÖZCAN (Devamla) - “Ne yapalım?”
diyorsunuz sadece. E, ne yapalım? Yapacak bir şey bulamıyorsanız, o zaman
bırakın iktidarı bu işi çözecek olanlar gelsin, bu ülkeyi onlar yönetsin Hocam.
Şimdi, hem “Ne yapalım?” diyorsunuz,
“Çare bulamıyoruz.” diyorsunuz, hem de hâlâ eğitim fakülteleri Türkiye’de
açılmaya devam ediyor. Ya bu sorun nasıl çözülür? Her yıl 70 bin öğretmen
unvanlı mezun veriyoruz, 70 bin. 
TÜLAY BAKIR (Samsun) – Yok öyle bir
şey, yok.
RECEP ÖZEL (Isparta) – Öğretmen unvanlı
diye bir şey yok, eğitim fakültesi mezunu veriyoruz. 
TANJU ÖZCAN (Devamla) - En fazla 30
binini atıyorsunuz. E, 40 bin artıyor bu sayı. Başka da bir çözüm öneriniz yok.
Bu şartlarda bu nasıl olacak?
Ama ne diyorsunuz? “Efendim, işte
hazine imkânlarımız sınırlı.” Bunlara verdiğiniz cevap bu. E, hazine
imkânlarınız sınırlı da bu bin odalı sarayı nasıl yapıyorsunuz? Sayın
Cumhurbaşkanına son model bu uçağı nasıl alıyorsunuz? 
Bakın, değerli hocamız az önce bana bir
bilgi verdi, dedi ki, sadece şu kaçak saray olarak nitelendirilen Sayın
Cumhurbaşkanının şu anda ikamet ettiği sarayın yapım masrafıyla siz 71 bin
öğretmeni atayıp bir yıllık maaşlarını verebiliyorsunuz. Ama siz bunu tercih
etmiyorsunuz. 
RECEP ÖZEL (Isparta) – Sonra, gelecek
yıl ne yapacağız?
TANJU ÖZCAN (Devamla) - Siz oradaki
insanlara “Hazinenin imkânları yetersiz, devletin imkânları yetersiz ne yapalım
kardeşim?” diyorsunuz ama müsrif olma noktasında, maalesef, diktatörlerle
yarışıyorsunuz.
Sayın milletvekilleri, söylenecek çok
şey var ama ben sizi bir konuda da uyarmak istiyorum. 
RECEP ÖZEL (Isparta) – Vallahi iyi
masal anlatıyorsun.
TANJU ÖZCAN (Devamla) - Bakın, paralel
yapı, paralel yapı… Hep ağlıyorsunuz ya. Bir senedir paralel yapı diye
tutturmuşsunuz “Paralel yapı bize böyle yaptı, paralel yapı bize şöyle yaptı…” 
Bakın, ben, bir paralel yapı uyarısında
daha bulunmak istiyorum size, bu daha ciddi: Şimdi MEMUR-SEN diye bir
konfederasyon var biliyorsunuz değil mi? Bu MEMUR-SEN Konfederasyonu devletin içinde
bir paralel yapıyı kurdu asıl. Doğuda, güneydoğuda KCK; diğer yerlerde de
bunlar. Bakın, farkına varın artık, şu anda illere atadığınız bürokratları
Hükûmet olarak siz yönetmiyorsunuz, MEMUR-SEN yönetiyor valileri, il millî
eğitim müdürlerini. 
Bakın, sadece bir örnek verdim burada
bir dakikalık bir konuşmada, dedim ki: Hani yakında illerde okul müdürü
atamaları yapıldı, 70 puanlık bir başarı kriteri getirildi. Bolu’da bu 70
puanlık kriteri kim geçti biliyor musunuz? 29 okul müdürü. Bu 29 okul müdürünün
26 tanesi MEMUR-SEN’e bağlı EĞİTİM-BİR-SEN üyesi, 2 tanesi sendikasız, 1 tanesi
de TÜRK EĞİTİM-SEN üyesi. Peki, rakamlara bakıyorsunuz, TÜRK EĞİTİM-SEN ile
EĞİTİM-SEN’in toplam üye sayısı MEMUR-SEN’den hâlâ oldukça fazla. Böyle bir şey
olabilir mi? 29’un 26’sını atatıyorlar. Birçok ilde millî eğitim müdürlüklerini
MEMUR-SEN yöneticileri yapıyor fiilen, birçok yerde kendilerini vali yerine
koyuyorlar, her türlü atamaya burnunu sokuyorlar. 
Bakın, ben bu kürsüden uyarıyorum:
Sayın Elitaş, yarın bir gün, altı ay sonra “İşte, bak, ikinci bir paralel yapı
daha çıktı, bizim haberimiz yoktu. Ondan kurtulmaya çalışırken bunların yanına
oturmuşuz.” demeyin.
Teşekkür ediyorum. (CHP sıralarından
alkışlar) 
RECEP ÖZEL (Isparta) – Kürsüden laf
atanı da ilk defa gördüm.
BAŞKAN – Otuz saniye ekliyorum. 
RECEP ÖZEL (Isparta) – Ama teşekkür
etti arkadaş.
TANJU ÖZCAN (Devamla) – Ekleyin Sayın
Başkan.
BAŞKAN – Ama “Teşekkür ederim.” dedin.
Evet, Sayın Özcan…
TANJU ÖZCAN (Devamla) – Şimdi, Sayın
Başkanım, siz benim konuşmama müdahale ettiniz, ben de…
BAŞKAN – Kim edecek müdahale?
Affedersin, düzeni sağlamak zorundayım. 
RECEP ÖZEL (Isparta) – Biz ettik
müdahale, Başkan etmedi.
BAŞKAN – Ben size otuz saniye süre
veriyorum, siz teşekkür ediyorsunuz, yine de ben eleştiriliyorum; nasıl bir şey
bu, anlamadım ben. 
TANJU ÖZCAN (Devamla) – E, Başkanım…
BAŞKAN – Teşekkür ederim Sayın Özcan.
Milliyetçi Hareket Partisi…
MUSTAFA ELİTAŞ (Kayseri) – Sayın
Başkan…
BAŞKAN – Sayın Elitaş, buyurun. 
MUSTAFA ELİTAŞ (Kayseri) – İlk defa
hatip kürsüden oturan birine laf attı, sataştı. 
BAŞKAN – Doğru.
MUSTAFA ELİTAŞ (Kayseri) – İzin
verirseniz cevap vermek istiyorum.
BAŞKAN – Buyurun, iki dakika. (AK PARTİ
sıralarından alkışlar) 
MUSTAFA ELİTAŞ (Kayseri) – Yalnız, bana
sataşırken otuz saniye verdiniz, şimdi bana ne kadar vereceksiniz?
BAŞKAN – İki dakika.
MUSTAFA ELİTAŞ (Kayseri) – Sataşmaya
otuz saniye, bana sataşıyor, otuz saniye veriyorsunuz.
BAŞKAN – İki dakika veriyorum, otuz
saniyeden büyük iki dakika.
MUSTAFA ELİTAŞ (Kayseri) – Hayır, o
bana sataşırken otuz saniye veriyorsunuz…
BAŞKAN – Hayır, öyle demedim, yeniden
başlatıyorum.
Otuz saniye küçük iki dakikadan.
Buyurun.
VIII.- SATAŞMALARA İLİŞKİN
KONUŞMALAR (Devam)
2.- Kayseri Milletvekili
Mustafa Elitaş’ın, Bolu Milletvekili Tanju Özcan’ın MHP grup önerisi üzerinde
yaptığı konuşması sırasında şahsına sataşması nedeniyle konuşması
MUSTAFA ELİTAŞ (Kayseri) – Sayın
Başkan, değerli milletvekillerim; verilen rakamların tamamı yanlış. 
AHMET TOPTAŞ (Afyonkarahisar) –
Doğrularını sen ver o zaman. 
MUSTAFA ELİTAŞ (Devamla) – Kim, nerede,
ne yaptı, hangi İnternet sitesinden, Facebook’tan söyledi bilmiyorum ama şunu
söylemek lazım: Az önce söylediğiniz rakamları doğru olarak varsaydığımız
takdirde o hesaplamalar 4 kişilik aileye göre yapılır. “En düşük memur
emeklisinin maaşını 2 bin küsur lira.” diye söylediniz, “4 kişilik ailenin
yoksulluk sınırı da şu kadar.” diye söylediniz. 
TANJU ÖZCAN (Bolu) – “Tek çalışıyorsa.”
dedim. 
MUSTAFA ELİTAŞ (Devamla) – Evde tek… 
Bakın, şu anda 26 milyon insan çalışma
hayatında. Türkiye’nin nüfusu 77 milyon derseniz, her aileye di çalışırsanız 3
kişilik bir aileden 1 tanesi çalışıyor demektir bütün bunları böldüğünüz
takdirde. Şunu ifade etmek istiyorum: Türkiye’de çalışan sadece öğretmenlerin
değil, çalışan, kamu kesiminde çalışanların tamamının aslında gelir seviyeleri
düşük ama bunlar imkânlar doğrultusunda. 
Açık bir şey ifade etmek istiyorum
size: Yani “Öğretmenlerin maaşlarını olağanüstü arttırdık, memurların
maaşlarını şu noktaya doğru getirdik.” değil, “Mevcut imkânlar çerçevesinde,
2002 yılından bugüne gelen süre içerisinde baktığımızda, en iyi şekilde hem
emekli maaşını hem çalışanların maaşını satın alma gücü yönünden en iyi hâle
getiren iktidar bizim iktidarımız.” diyoruz. 
Rakamla bir örnek vereyim size: 2002 yılında
Türkiye’nin bütçesi yaklaşık 100 milyar liraydı. Bütçe içerisindeki ücretlere
giden pay yüzde 20’ydi. Yani bu ülke 100 milyar liranın 20 milyar liralık
kısmını memur maaş ve ücretleri olarak veriyordu. Şu anda Türkiye’nin bütçesi
yaklaşık 500 milyar lira. Bütçeden ücretlere ve maaşlara ayrılan kısım yüzde 30
olmuş, 150 milyar lira. O günden bu tarafa on iki yılda ücretlere olan kısmı 7
misli artmış. Cumhuriyet tarihi boyunca 400 bin öğretmen alınmış, AK PARTİ
iktidarı döneminde 450 bin öğretmen alınmış. (AK PARTİ sıralarından alkışlar) 
(Mikrofon otomatik cihaz tarafından
kapatıldı) 
MUSTAFA ELİTAŞ (Devamla) – Yani “50 bin
atanamayan öğretmenle geldiniz, 300 bine çıkardınız.” diyorsunuz…
BAŞKAN – Teşekkür ederim.
MUSTAFA ELİTAŞ (Devamla) – …ama şu anda
400 bin öğretmeni eğer biz istihdam edip onları hizmet etme noktasına
getirdiysek bunun alkışlanması gerekir, takdir edilmesi gerekir. Eniştesi ve
kardeşi öğretmen olan biri olarak söylüyorum. (AK PARTİ sıralarından alkışlar) 
Saygılar sunuyorum. 
Teşekkür ediyorum Sayın Başkan.
BAŞKAN – Teşekkür ederim Sayın Elitaş.
TANJU ÖZCAN (Bolu) – Sayın Başkan…
BAŞKAN – Sayın Özcan, buyurun.
TANJU ÖZCAN (Bolu) – Efendim, sayın hatip
konuşmasında benim verdiğim rakamları çarpıtmak suretiyle benim yalan beyanda
bulunduğumu ifade etmiştir.
BAŞKAN – “Çarpıtmak” demedi,
“Yanlıştır.” dedi.
MUSTAFA ELİTAŞ (Kayseri) – “Yalan”
demedim, “Yanlış” dedim, yalanın ne olduğunu bilirim.
TANJU ÖZCAN (Bolu) – Sataşmada
bulunmuştur, kürsüden cevap vermek istiyorum.
BAŞKAN – Buyurun, iki dakika.
“Yanlıştır.” dedi, “Verdiğiniz rakamlar
yanlıştır.” dedi. “Çarpıtmak” demedi.
Buyurun.
3.- Bolu Milletvekili Tanju
Özcan’ın, Kayseri Milletvekili Mustafa Elitaş’ın sataşma nedeniyle yaptığı
konuşması sırasında şahsına sataşması nedeniyle konuşması
TANJU ÖZCAN (Bolu) – Sayın Başkan,
değerli milletvekilleri; ben gerçekten Sayın Elitaş’ı şaşkınlıkla izliyorum.
Bakın, bizim verdiğimiz rakamlar herkesin ulaşabileceği, sendikalar tarafından,
meslek odaları tarafından yapılmış araştırmaların sonuçları. 
HAKAN ÇAVUŞOĞLU (Bursa) – Hangi
sendika?
TANJU ÖZCAN (Devamla) – Devletin resmî
kurumlarının verdiği rakamlar bunlar.
HAKAN ÇAVUŞOĞLU (Bursa) – Hangi sendika
söyle.
TANJU ÖZCAN (Devamla) – Şimdi, siz hâlâ
şunu nasıl söyleyebiliyorsunuz? 
HAKAN ÇAVUŞOĞLU (Bursa) – Hangi
sendika? 
TANJU ÖZCAN (Devamla) – Sayın Elitaş,
sapsarı sendikanın rakamları bunlar. Yani daha objektif sendikaların
rakamlarını buradan vermedim, en azından size yakın olan sendikanın rakamlarını
vereyim ki siz de bir kez daha düşünün dedim. 
Şimdi, arkadaşlar böyle bir şey olur
mu? Şimdi, değerli hocamızla, siz konuşurken değerlendirdik. Kamuda net
anlamda, ücretinde en az artış olan öğretmenler. Bunu herkes biliyor, en düşük
oranda gelir elde edenler -kamu çalışanları arasında- öğretmenlerimiz. Siz hâlâ
neden bahsediyorsunuz? Bunun aksini nasıl savunabiliyorsunuz? Sayın Elitaş,
şunu söylüyorsunuz.
MUSTAFA ELİTAŞ (Kayseri) – Yine
sataşıyor.
TANJU ÖZCAN (Devamla) – “400 bin
öğretmen devriiktidarımızda atandı.” diyorsunuz da atanamayan öğretmen sayısı
devriiktidarınızda 350 bine çıktı. Bunun cevabını veremiyorsunuz. Dünyaya rezil
oluyoruz. İzlanda’nın nüfusundan daha büyük bir atanamayan öğretmen kitlemiz
var. (Gürültüler)
HAYDAR AKAR (Kocaeli) – 140 bin
öğretmen açığı var.
TANJU ÖZCAN (Devamla) – Şimdi siz hâlâ
neyi savunuyorsunuz?
NAMIK HAVUTÇA (Balıkesir) – 140 binden
350 bine çıktı.
TANJU ÖZCAN (Devamla) – Ne olacak bu
öğretmenlerin hâli? Bakın, ben atanamayan öğretmenlere de sesleniyorum, bu
sorunu bu şekilde çözemeyiz. 330 bin atanamayan öğretmeni ben Türkiye Büyük
Millet Meclisinde AKP Grubunu bir izlemeye davet ediyorum. Öyle mesaj çekerek
falan bu sorun çözülmüyor, 50 kişi bir araya gelerek, eylem yaparak bu sorunu
çözemezsiniz. Gelin, binlerce atanamayan öğretmen AKP Grubunu bir ziyaret edin
bakalım, derdinizi orada anlatın. Bunu da bir çağrı olarak Türkiye Büyük Millet
Meclisi kürsüsünden yapıyorum.
Teşekkür ediyorum. (CHP sıralarından
alkışlar)
MUSTAFA ELİTAŞ (Kayseri) – Benim ismimi
kullanarak bana sataştı. Müsaade ederseniz…
BAŞKAN – Teşekkür ederim Sayın Özcan.
MUSTAFA ELİTAŞ (Kayseri) – Sayın
Başkan, “Yanlış” diye kullandığım cümleden dolayı, sataşmadan dolayı söz
verdiniz, izin verirseniz…
BAŞKAN – Evet, “Dünyaya rezil oldunuz.”
dedi. 
Buyurun.
Kapatacağım şimdi ama.
HAYDAR AKAR (Kocaeli) – Mutlaka
sataşacak.
4.- Kayseri Milletvekili
Mustafa Elitaş’ın, Bolu Milletvekili Tanju Özcan’ın sataşma nedeniyle yaptığı
konuşması sırasında şahsına sataşması nedeniyle konuşması
MUSTAFA ELİTAŞ (Kayseri) – Sayın
Başkan, değerli milletvekilleri; biraz önce arkadaşlarım uyardılar, bir dil
sürçmesinden dolayı bir ifade kullandım. Ben aslında “450 binin üzerinde.”
diyecektim. Cumhuriyet tarihi boyunca bu ülkede 400 bin öğretmen görev
yapmışken, AK PARTİ iktidarı döneminde sisteme katılan, öğretmen olarak atanan
öğretmen sayısı 457 bine çıkartılmıştır. Bunu düzeltmiş oluyorum.
HAYDAR AKAR (Kocaeli) – Bu başarı
mıdır? 140 bin açık var daha, bu başarı mıdır? Cumhuriyet tarihi boyunca her
zaman 16’ncı büyük ekonomiydik, 17’nci büyük ekonomi olduk sayenizde. 
MUSTAFA ELİTAŞ (Devamla) – Bakın,
değerli arkadaşlar, en düşük öğretmen maaşı 2002 yılında 470 lira iken, bugün
2.148 liraya çıkmıştır. En düşük öğretmen maaşı...
FATMA NUR SERTER (İstanbul) – Öğrenci
sayısı ne kadar arttı?On iki yılın sonunda eğitimin hâli ne? 
MUSTAFA ELİTAŞ (Devamla) – Bu
muhalefetin sadece işi gücü laf atmak, başka bir şey yapmıyor. Sayın Başkan,
yani kürsüden laf atanı uyarmıyorsunuz, oradan laf atanı uyarmıyorsunuz.
Lütfen, laf atanları bir uyarır mısınız?
BAŞKAN – Çok yüksek burası da o yüzden.
Buyurun, devam edin.
HAYDAR AKAR (Kocaeli) – Senin imama
yaptığın zamları anlat Sayın Elitaş.
MUSTAFA ELİTAŞ (Devamla) – En düşük
öğretmen maaşı 2002 yılında 470 lira iken, bugün 2.148 liraya çıkmıştır. Şunu
söylüyoruz: Maaşlar hiçbir zaman tatmin edecek seviyede olmamıştır ama bizim
iktidarımız döneminde verilen maaşlarla, imkânlarla, şartlarla, bu ülke
ekonomisinin ortaya çıkardığı kaynaklarla en iyi maaşı AK PARTİ iktidarı
döneminde verdik diye ifade ediyoruz. 
HAYDAR AKAR (Kocaeli) – Doğru
söylemiyorsunuz Sayın Elitaş. Öğretmen aç, aç; yüzde 70’i borçlu; evleri yok;
borçlu.
MUSTAFA ELİTAŞ (Devamla) – Biz,
kimsenin zoruyla burada iktidar olarak durmuyoruz. Milletin getirdiği yetkiyle,
milletin verdiği yetkiyle burada iktidarız. Haziran 2015 tarihinde yine
seçimler var, sandıklar önümüze çıkacak, sandıklar ortaya konulacak ve haziran
ayında kim iktidar, kim değildir yine göreceğiz. On iki yıldır biz burada
diyoruz. “Şunu yaparsanız, bunu yaparsanız.” diye ifade ediyorlar ama on iki
yılda 9 sandıktan sürekli olarak AK PARTİ iktidar olarak çıkmıştır. 
FATMA NUR SERTER (İstanbul) – Sıkışınca
sandık!
MUSTAFA ELİTAŞ (Devamla) – Bakın,
2002’de 346 bin olan derslik sayısı bugün 650 bine ulaşmıştır. 2002’de 80 ila
100 kişilik olan sınıflar, bugün 25-30 kişilik sınıflara gelmiştir. 
HAYDAR AKAR (Kocaeli) – Nerede ya!
Nerede ya!
FATMA NUR SERTER (İstanbul) – 70
kişilik sınıflar var İstanbul’da.
MUSTAFA ELİTAŞ (Devamla) – Eğitim
seviyesi, kalitesi yükselmiştir. Bunu milletimiz biliyor, altı ay sonra da takdir
edecek, sandıkta herkesin hesabını görecek.
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederim.
Şimdi, Milliyetçi Hareket Partisi...
Hocam, sizin söz talebinizi alacağım.
Yalnız...
YUSUF HALAÇOĞLU (Kayseri) – Karar yeter
sayısı istiyorum efendim.
BAŞKAN – Daha oraya gelmedik Hocam. O
aşamaya gelince tekrar edersiniz.
Sizin de söz talebinizi alacağım.
Yalnız, bir konuşmacı var, onu konuşturayım, ondan sonra konuşmak için size söz
hakkı vereceğim. 
VII.- ÖNERİLER (Devam)
A) Siyasi Parti Grubu
Önerileri (Devam)
2.- MHP
Grubunun, Ankara Milletvekili Zühal Topcu ve arkadaşları tarafından,
öğretmenler hakkındaki mevcut sorunların araştırılarak alınması gereken
tedbirlerin belirlenmesi amacıyla 25/10/2014 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 26 Kasım 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi
grup önerisinin aleyhinde Gümüşhane Milletvekili Sayın Kemalettin Aydın
konuşacak. 
Buyurun. (AK PARTİ sıralarından
alkışlar) 
KEMALETTİN AYDIN (Gümüşhane) – Sayın
Başkan, değerli milletvekilleri; öncelikle, bu kürsüden, Türkiye Büyük Millet
Meclisi kürsüsünden çok değerli öğretmenlerimizden özür diliyorum. Çok değerli
öğretmenlerimiz, başta rahmete ulaşmış olan babam ve ailemdeki 5 öğretmen ve
onunla beraber tüm öğretmenlerimizden özür dileme nedenim şudur: Öğretmenler
hakkındaki mevcut sorunların tartışılması amacıyla verilmiş olan araştırma
önergesinde önergeyi veren arkadaşımızın on dakikalık sürenin altı dakikasını
öğretmenlerin sorunları dışındaki politik konularda konuşmuş olması, bir diğer
muhalefet milletvekili arkadaşımızın da öğretmenlerin sorunları hakkında hemen
hemen bir iki dakikalık konuşmanın dışında siyasi polemiğe malzeme etmesinden
dolayı bütün öğretmenlerden özür diliyorum. 
AHMET TOPTAŞ (Afyonkarahisar) – Sen
öğretmenlerden veremediklerinizden dolayı özür dile.
KEMALETTİN AYDIN (Devamla) –
Öğretmenlerin sorunlarını AK PARTİ iktidarının iyi bildiğini, öğretmenlerin
sorunları konuşulurken…
AHMET TOPTAŞ (Afyonkarahisar) –
Öğretmenlerin içinde bulunduğu durumdan dolayı onlardan özür dile sen. 
KEMALETTİN AYDIN (Devamla) – …mekânsal
ve sınıfsal kalabalıkların olduğunu, çift tedrisatlı eğitimde sınıftan sınıfa
koşarak büyüyen kentlerde okullarına ulaşırkenki yaşadıkları zorluklar gibi
zorlukları bilen AK PARTİ iktidarı, biraz önce size matematiksel olarak
anlamsız gelen artan sınıfların aslında o öğretmenlerin mekânsal olarak
çalışırken çalışma, yaşam kalitesini artıran mesele olduğunu, yine 80 kişilik
sınıfların bugün 20-30’luk sınıflara düştüğünde o öğretmenin öğretmenlik
mesleğini uygularken almış olduğu hazdaki artışın örnekleridir. Siz bunları
sadece rakamsal olarak algılarsanız bunu tartışamayız. 
Kısacası, sözü çok uzatmanın gereği
yok, biz, öğretmenlerimizin sorunlarını iktidarda olmamıza rağmen, çözüp önemli
bir kısmını aşmamamıza rağmen çözemediklerimizi biliyoruz ve onlarla ilgili de
çalışmalarımıza devam ediyoruz. Bu nedenle de sorunları önemli bir oranda
çözülmüş olan ama yine birçok sorunuyla, çocuğunun kreş sorunundan, mekânsal
problemlerinden, maaşının tüm artışlara rağmen yüksek bir ücret olmaması gibi
nedenlerden dolayı, çözmüş olduğumuz sorunları aynı hızla gelecek bir süre
içerisinde daha çözmeye devam edeceğimizi tüm öğretmenlerimizle paylaşıyor,
kendilerine, Türkiye Büyük Millet Meclisinden, onların yetiştirmiş olduğu bir
evlat olarak hürmetlerimi, saygılarımı ve sevgilerimi sunuyorum. (AK PARTİ
sıralarından alkışlar) 
BAŞKAN –
Teşekkür ederim. 
Sayın Topcu,
buyurun, talebiniz nedir, lütfen onu öğreneyim. 
ZÜHAL TOPCU
(Ankara) – Konuşmacı sataştı. 
BAŞKAN – Ne
dedi? 
ZÜHAL TOPCU
(Ankara) – Özellikle “Özür diliyorum onlar adına.” dedi. Çünkü sorunları dile
getirmek için…
MUSTAFA ELİTAŞ
(Kayseri) – Sataşma yok efendim, bu eleştiri, başka bir şey değil, açık oturum
da değil burası. 
BAŞKAN – Sayın
Topcu, siz konuşmacı kürsüye gelmeden önce söz talebinde bulundunuz. Niçin söz
talebinde bulundunuz, onu soruyorum. 
ZÜHAL TOPCU
(Ankara) – Orada şunun için: Bizim verdiğimiz rakamları çarpıtıyorlar çünkü şu
anda elimizde…
BAŞKAN – Kim
çarpıtıyor? 2 tane konuşmacı vardı, kim çarpıtıyor? 
OKTAY ÖZTÜRK
(Erzurum) – İkisi de, ikisi de. 
ZÜHAL TOPCU
(Ankara) – Özellikle AKP adına konuşan arkadaşlarımız, Grup Başkan Vekili
çarpıttı çünkü öğretmen maaşlarının diğer çalışanlar arasındaki… 
HAYDAR AKAR
(Kocaeli) – Elitaş her şeyi çarpıtıyor. 
BAŞKAN – Sayın
milletvekilleri, lütfen. Ben utanıyorum size bu ikazda bulunmaktan, lütfen. Bir
milletvekili arkadaşınız konuşuyor. 
OKTAY ÖZTÜRK
(Erzurum) – Sayın Başkan, Elitaş’ı bu kadar sorgulamadınız. Bu hassasiyetiniz
niye? 
YUSUF HALAÇOĞLU
(Kayseri) – Ya, önerge sahibi yani en azından. 
BAŞKAN –
Buyurun. 
ZÜHAL TOPCU
(Ankara) – Şimdi, bakın, öğretmen maaşlarının diğer meslek maaşlarıyla beraber
mukayese edildiğinde ne kadar doyurucu olduğuna yönelik açıklamalar yapıldı.
Ben de diyorum ki, şimdi, şu anda elimizde… 
BAŞKAN –
Buyurun, siz yerinize oturun Sayın Topcu. Ben mikrofonu açacağım, bir dakika
süre veriyorum size açıklama yapmanız için. 
ZÜHAL TOPCU
(Ankara) – Şurada yapsam açıklamayı.
BAŞKAN –
Buyurun, buyurun. 
Usul böyle,
lütfen. 
ZÜHAL TOPCU
(Ankara) – Usul herkese göre değişiyor galiba. 
BAŞKAN – Hiç
kimseye göre değişmiyor, Tüzük’e göre gerçekleşiyor. 
V.- AÇIKLAMALAR (Devam)
5.- Ankara Milletvekili Zühal
Topcu’nun, Gümüşhane Milletvekili Kemalettin Aydın’ın MHP grup önerisi üzerinde
ve Kayseri Milletvekili Mustafa Elitaş’ın sataşma nedeniyle yaptıkları
konuşmalarındaki bazı ifadelerine ilişkin açıklaması
ZÜHAL TOPCU
(Ankara) – Şimdi, Kasım 2014 itibarıyla bakıldığında bir polis memurunun 2.765
lira, uzman doktorun 3,962 lira, en yüksek öğretmen maaşının 2.422 lira ve
avukat maaşının 3.923 lira olduğunu görebiliyoruz buradan. Yani, buradan bakıldığında
da öğretmen maaşlarını aile yardımı ve diğer ek ödenekler hariç olarak
aldığımızda, bu maaşların bu şekilde olduğunu görünce en düşük maaşlının
öğretmen olduğunu görebiliyoruz ve son konuşmacı arkadaşımızın yaptığı
açıklamaya göre “Özür dilerken, burada özellikle milletten özür dilerken
öğretmenlerin sorunlarını dile getirmediler.” diye aslında bugün şu anda bu
öğretmenlerin sorunlarına yol açan AKP zihniyetidir. “Güvercin” olarak algılayanlar,
“Yalnızca parayı düşünüyor.” diyenler, işte diğer memurlara “Bunlar yan gelip
yatıyor.” diyenler, on beş saatle yalnızca öğretmenliği ders saati üzerinden
değerlendirenler AKP zihniyeti olduğu için biz baştan bu söylemlerden
bahsederek konuşmamıza başladık, onu da belirtmek istiyorum. 
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Topcu.
Konuşmaya başlamadan önce “Herkese göre
değişiyor.” dediniz. Size bir bilgi vermek isterim. Sataşma olduğu zaman
kürsüye geliyorlar iki dakika, açıklama yaptıkları zaman yerlerinden bir dakika
veriyoruz. Bilginize sunarım. Böyle bir teamülümüz var, bunu uyguluyoruz
sadece.
ZÜHAL TOPCU (Ankara) – Evet ama sataşma
vardı. 
NECATİ ÖZENSOY (Bursa) – Zühal Hanım’a
da sataşma oldu.
BAŞKAN - Sayın Özcan, buyurun.
TANJU ÖZCAN (Bolu) – Efendim, az önce
AKP Grubu adına konuşan sayın hatip konuşmasında, benim bir iki dakika
öğretmenlerin sorunlarına değinerek konuşmamın kalan bölümünde de öğretmenlerin
sorunlarını siyasi polemik malzemesi hâline getirdiğimi… 
BAŞKAN – Sizi kastetmedi, genel olarak
konuştu. 
MUSTAFA ELİTAŞ (Kayseri) – Sayın
Başkan, bu, eleştiridir, sataşma değil.
TANJU ÖZCAN (Bolu) – Sayın Başkanım,
“diğer muhalefet partisi milletvekili” diyerek, zaten önergeyi veren Zühal
Hanım MHP Grubu adına, diğeri de, konuşan burada benden başka kimse olmadığına
göre kimi kastettiği açık. Sataşmadan dolayı söz istiyorum. 
MUSTAFA ELİTAŞ (Kayseri) – Sayın
Başkan, bu, iktidarı susturmak demektir. 
BAŞKAN – Sayın Özcan, bu nedenden
dolayı size söz vermeyi düşünmüyorum.
TANJU ÖZCAN (Bolu) – Niçin efendim?
BAŞKAN – Çünkü, bu bir sataşma
değildir, eleştiridir. Lütfen, bu konuda hassasiyet göstermenizi rica ediyorum.

TANJU ÖZCAN (Bolu) – Böyle şey olur mu?
Efendim, bu, eleştiri değil, çok açık bir sataşma.
VII.- ÖNERİLER (Devam)
A) Siyasi Parti Grubu
Önerileri (Devam)
2.- MHP
Grubunun, Ankara Milletvekili Zühal Topcu ve arkadaşları tarafından,
öğretmenler hakkındaki mevcut sorunların araştırılarak alınması gereken
tedbirlerin belirlenmesi amacıyla 25/10/2014 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 26 Kasım 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi
grup önerisini oylarınıza sunuyorum: Kabul edenler…
TANJU ÖZCAN (Bolu) - Sayın Başkan,
benim konuşmam bitmedi.
YUSUF HALAÇOĞLU (Kayseri) – Karar yeter
sayısı…
BAŞKAN – Karar yeter sayısı arayacağım.
Kabul etmeyenler… Karar yeter sayısı
yoktur.
Birleşime on dakika ara veriyorum.
Kapanma Saati:
16.29
ÜÇÜNCÜ OTURUM
Açılma Saati:
16.40
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Türkiye Büyük Millet Meclisinin
19’uncu Birleşiminin Üçüncü Oturumunu açıyorum. 
Milliyetçi Hareket Partisi grup
önerisinin oylamasında karar yeter sayısı bulunamamıştı. Şimdi öneriyi tekrar
oylarınıza sunacağım ve karar yeter sayısı arayacağım.
Öneriyi kabul edenler… Kabul etmeyenler…
Öneri kabul edilmemiştir, karar yeter sayısı vardır.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır. Okutup işleme
alacağım ve oylarınıza sunacağım: 
3.- CHP Grubunun, İstanbul
Milletvekili Mustafa Sezgin Tanrıkulu ile Ankara Milletvekili Levent Gök ve 24
milletvekili tarafından, Uludere olayının tüm boyutlarıyla araştırılarak
alınması gereken önlemlerin belirlenmesi amacıyla 29/5/2013 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 26 Kasım 2014 Çarşamba günkü birleşiminde sunuşlarda okunmasına
ve görüşmelerinin aynı tarihli birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma Kurulunun 26/11/2014 Çarşamba
günü (Bugün) yaptığı toplantısında, siyasi parti grupları arasında oy birliği
sağlanamadığından, grubumuzun aşağıdaki önerisini İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
Levent Gök
Ankara
Grup Başkan
Vekili 
Öneri: 
İstanbul Milletvekili M. Sezgin
Tanrıkulu, Ankara Milletvekili Levent Gök ve 24 milletvekilinin "Uludere
olayının tüm boyutları ile araştırılarak alınması gereken önlemlerin
belirlenmesi" amacıyla 29/5/2013 tarihinde Türkiye Büyük Millet Meclisi
Başkanlığına verilmiş olan Meclis Araştırma Önergesinin (936 sıra no.lu) Genel
Kurulun bilgisine sunulmak üzere bekleyen diğer önergelerin önüne alınarak
26/11/2014 Çarşamba günlü birleşimde sunuşlarda okunması ve görüşmelerinin aynı
tarihli birleşiminde yapılması önerilmiştir.
BAŞKAN – Cumhuriyet Halk Partisi grup
önerisinin lehinde ilk konuşmacı, Ankara Milletvekili Sayın Levent Gök. 
Buyurun. (CHP sıralarından alkışlar)
LEVENT GÖK (Ankara) – Sayın Başkan,
değerli milletvekilleri; hepinizi sevgiyle, saygıyla selamlıyorum. 
Bugün, şu anda görüşmekte olduğumuz
araştırma önergemizde… Bundan yaklaşık üç yıl önce Uludere’de 34 yurttaşımızın
Türk Silahlı Kuvvetleri tarafından yürütülen bir operasyon sonucu
öldürülmesinden sonra, önceki gün yaşadığımız bir gelişmeyle Uludere olayı -bugün
çok ciddi ve çok vahim gelişmelerle- önümüzde tekrar güncelliğini korumuştur.
Ne olmuştur Uludere olayında, Roboski’de, 28 Aralık 2011 tarihinde? PKK’nın
silahlı eylemlerinden sorumlu olan Fehman Hüseyin’in, “Bahoz Erdal” isimli
PKK’lının 28 Aralık 2011 tarihinde sınırımızdan geçerek eylemlerde bulunacağı
bilgisi üzerine bir hava operasyonu düzenlenmiş ve bu operasyonda -13-14
yaşlarında olmak kaydıyla-, çoğu 18 yaşının altında olan tam 34 yurttaşımız
katledilmiştir. Bu olay üzerine Türkiye’de ondan sonra inanılmaz derecede bir
karartma, soğutma ve olayı unutturma çabaları bizzat iktidar tarafından
sürdürülmüş ama bugün gelinen noktada artık mızrağın çuvala sığmadığı bir
tabloyla karşı karşıya gelmiş bulunuyoruz değerli milletvekilleri.
Bu olay olduktan sonra -kısaca
hatırlatmak isterim- Meclis İnsan Hakları Komisyonu bünyesinde bir komisyon
kurulmuş, İçişleri Bakanlığı müfettiş görevlendirmiş ve olay yargı boyutuyla
takip edilmiş ise de bugün gelinen noktada, Meclis İnsan Hakları Komisyonunun
AKP’li üyelerinin çoğunluk oylarıyla, olayda herhangi bir hata olmadığını
belirten raporuyla olay Meclis bünyesinde kapatılmış, İçişleri Bakanlığı sadece
bir ön inceleme izni vererek soruşturma iznine dönüştürmediği bir olayla
dosyayı kapatmış ve yargı boyutuyla yürütülen soruşturmada ise sonuçta
Genelkurmay Askerî Savcılığı verdiği takipsizlik kararıyla dosyayı kapatmıştır
değerli arkadaşlarım.
Değerli arkadaşlarım, bugün, Uludere’de
hayatını kaybedenlerin yakınları adalet arayışlarını sürdürüyorlar. Bu adalet
arayışı içerisinde aileler Anayasa Mahkemesine bireysel olarak başvurmuşlar ve
hak ihlalinin tespitini istemek zorunda bırakılmışlardır ne yazık ki.
Değerli
milletvekilleri, bizler bu olayın üzerine gittiğimiz günlerde MİT, İçişleri
Bakanlığı ve zamanın Başbakanı birbirinden farklı açıklamalarda bulunmuşlardır.
Bakın, beni lütfen dikkatli dinleyiniz değerli arkadaşlarımız. Devletin çöktüğü
ve devletin bütün organlarının olayı kapatmak için nasıl iş birliği içerisinde
olduğunu sizlere anlatmaya çalışıyorum. 28 Aralık 2011 tarihinde bir Millî
Güvenlik Kurulu vardır ve o Millî Güvenlik Kurulunda bulunan herkes bu olayı
bilerek bu operasyon kararı alınmıştır ama olayın sorumlularının üzerine kimse
gidememiştir çünkü devletin bütün üst yönetimi olayın sorumlusudur değerli
arkadaşlarım.
Bizler olayı
soruştururken İnsan Hakları Komisyonunda, MİT tarafından bize aynen şu yazı
gelmiştir. “İstihbaratı kim vermiştir?” sorusuna cevap arıyoruz. MİT’in
gönderdiği yazı aynen şöyledir değerli arkadaşlarım. Türkiye’deki MİT’in durumunu’da
gözler önüne sermek açısından ibret vericidir. 34 yurttaşımız ölmüş, bütün
ajanslar geçiyor ve Türkiye’nin güvenliğinden sorumlu olan MİT, İnsan Hakları
Komisyonuna göndermiş olduğu raporda aynen şunları söylüyor: “Müsteşarlığımızın
taşra ünitelerinden (bağlı bakanlık ve müdürlüklerden) söz konusu olaya ilişkin
olarak 28/12/2011 tarihinde intikal etmiş bir bilgi bulunmamaktadır. Bahse konu
olaya ilişkin ilk resmî bilgi Müsteşarlığımıza 29/12/2011 günü saat 09.35
itibarıyla genel mahiyette bir içerikle ulaşmıştır.” Yani, MİT ne diyor? 28
Aralık 2011 tarihi, gece 21.39 ilk bombanın atıldığı saattir, MİT “Tam on iki
saat sonra ben bu olaydan haberdar oldum.” diyor bize, İnsan Hakları Komisyonuna
gönderdiği raporda değerli arkadaşlarım. 34 kişi acil olarak hastanelere sevk
edilmiş, yaralılar katır sırtlarında taşınmış, ajanslar bunu haber olarak
bildiriyor ama bizim koskoca MİT’imiz diyor ki: “Ben on iki saat sonra
öğrendim.”
Değerli
arkadaşlar, Başbakan 30/12/2011 tarihinde -zamanın Başbakanı, şimdiki
Cumhurbaşkanı- basına verdiği demeçte diyor ki: “Güya Millî İstihbarat Teşkilatımız
yanlış bilgi vermiş. Bu yanlış bilgiler nedeniyle bu tür hareketler
yapılmıştır. Oysa Millî İstihbarat Teşkilatımızın son anda vermiş olduğu
herhangi bir istihbarat bilgisi yoktur.” Kim söylüyor bunu? Şimdiki
Cumhurbaşkanı, zamanın Başbakanı Recep Tayyip Erdoğan söylüyor değerli
arkadaşlarım. 
MİT ne diyor? “Ben on iki saat sonra
öğrendim.” Zamanın Başbakanı diyor ki “MİT’in son anda vermiş olduğu herhangi
bir bilgi yoktur.” MİT, güya sağır sultan, Başbakan MİT’i koruma, kollama
görevini üstlenmiş. Peki, istihbaratı kim verdi değerli milletvekilleri? 
Şimdi, geliyoruz önceki güne. Tabii,
vicdanlarda yara kanayınca bir yerde gerçekler de ortaya çıkmaya başlıyor.
Aslında biz Meclis İnsan Hakları Komisyonunda, Cumhuriyet Halk Partisi olarak
tarihe not düştük ve o günlerde bütün gerçeklikleri bir bir söyledik. Ne
dediysek aynısı çıkıyor, kimse bunları yalanlayamıyor. Birazdan AKP sözcüsünü
de izleyeceğiz. Şimdi, MİT diyor ki “Ben on iki saat sonra öğrendim, kimseye
bilgi vermedim.” Zamanın Başbakanı diyor ki “MİT’in verdiği bilgi yoktur.”
Peki, o gün görevde olan eski İçişleri Bakanı İdris Naim Şahin ne diyor değerli
milletvekilleri? Önceki gün -ibretle takdirlerinize sunuyorum- İdris Naim
Şahin, aynen şunu söylüyor, Uludere olayı olduğu zaman zamanın İçişleri Bakanı
diyor ki: “MİT tarafından gönderilen yazılar ve üst düzey -dikkatle dinleyin
değerli milletvekilleri- MİT görevlisi tarafından Türk Silahlı Kuvvetleri
bizzat aranarak Fehman Hüseyin’in yani Bahoz Erdal’ın hududu geçmekte olduğu
bildirilmiştir. Silahlı Kuvvetlerin yetkilileri bilginin doğru olup olmadığını
defaatle sormasına rağmen, MİT yetkilisi ısrarla bilginin doğruluğunu teyit
etmiştir.” 
ALİ ŞAHİN (Gaziantep) – İnandın mı? 
LEVENT GÖK (Devamla) - Kim söylüyor
bunu? Zamanın İçişleri Bakanı söylüyor. Sonuçta, MİT’ten gelen birden fazla
resmî istihbarat raporları ve telefon bilgileri üzerine, maalesef, Uludere olayı
yaşanmıştır.
HAMZA DAĞ
(İzmir) – Hangi gazete o? O gazeteyi söyler misiniz?
HAYDAR AKAR
(Kocaeli) – Paralel! 
LEVENT GÖK
(Devamla) – Değerli arkadaşlarım, ortada ciddi, vahim bir tablo var. İdris Naim
Şahin mi yalan söylüyor, MİT mi yalan söylüyor, zamanın Başbakanı mı yalan
söylüyor? Kim yalan söylüyor? İnsanları niçin kandırıyorsunuz? Niçin
karartıyorsunuz? Ölen o 34 yurttaşın ailelerinin adalet arayışlarına niçin set
çekiyorsunuz? Bu olay, şu andan itibaren artık başka bir boyut kazanmıştır. Bu
konudaki bu soruşturma derhâl tekrar açılmalıdır. Anayasa Mahkemesi derhâl bu
konuda hak tespiti ihlali kararı vererek ailelere yargı yolunu açmalıdır.
Kimdir bu MİT görevlisi? Kimdir değerli arkadaşlarım? 
HAYDAR AKAR
(Kocaeli) – Hakancığım… Hakancığım…
LEVENT GÖK
(Devamla) – Bilindiği hâlde niçin korunmuştur? Niçin hakkında soruşturma
açılmamıştır? Hakkında niçin soruşturma açılmadığını da önceki gün şimdiki
Başbakan Ahmet Davutoğlu söylüyor, diyor ki: “MİT’i kurban etmeyiz.” Öyle mi
Sayın Başbakan, öyle mi? O kadar ucuz mu hayatlar? Yani siz 14 yaşında ölen
Özcan Uysal’ı feda edeceksiniz, Seyithan Enç’i feda edeceksiniz, Cemal Encü’yü,
Vedat Encü’yü, Selim Encü’yü, Nadir Alma’yı, Selahattin Encü’yü ve Roboski’deki
diğer gençleri kurban edeceksiniz, kendi yetkililerinizi feda etmeyeceksiniz;
yok öyle yağma! Bu soruşturma artık, Türkiye’nin önündeki birinci gündem
maddesidir. Bundan kimse kaçamaz. Biliniz ki, Uludere’de kaçakçıların hangi
kimlikte olduğu bilinerek ama içinde Fehman Hüseyin’in olduğu farz edilerek bu
operasyon yapılmıştır. Olayın örtülmek istenmesinin nedeni devletin bütün üst
düzeyinin olayın içinde olmasıdır. Emir, Millî Güvenlik Kurulunda Başbakanın
bilgisi dâhilinde Genelkurmay Başkanı tarafından bizzat verilmiştir. Bu
gerçekleri niçin saklıyorsunuz? 
(Mikrofon
otomatik cihaz tarafından kapatıldı) 
LEVENT GÖK
(Devamla) – Gerçekler gün yüzüne çıkmak üzeredir. Adalet diyoruz.
Hepinizi
saygıyla selamlıyorum. (CHP ve HDP sıralarından alkışlar)
BAŞKAN –
Teşekkür ederim Sayın Gök.
Cumhuriyet Halk
Partisi grup önerisinin aleyhinde ilk konuşmacı Şırnak Milletvekili Sayın Hasip
Kaplan.
Buyurun. (HDP
sıralarından alkışlar)
HAYDAR AKAR
(Kocaeli) – Mecburen mi aleyhinde konuşuyorsunuz?
BAŞKAN –
Dinleseydiniz, söyledim.
PERVİN BULDAN
(Iğdır) – Zorunlu.
BAŞKAN - Buyurun
Sayın Kaplan.
HASİP KAPLAN (Şırnak) – Teşekkür ederim
Başkan.
Halkların Demokratik Partisi olarak
tabii ki lehinde konuşacağız, önemli bir durum. Eğer böyle bir gelişme
yaşanmışsa, Millî Güvenlik Kurulunun da bir üyesi olan AK PARTİ’nin İçişleri
Bakanı bazı itiraflarda bulunmuşsa bu itiraflarının gereğini hukuk yapmalı,
özel yetkili mahkemeler kapandı, Şırnak Cumhuriyet Başsavcılığı, şimdi Uludere
Cumhuriyet Başsavcılığı hemen soruşturma açmalı. Hatta, o Bakan gidip gönüllü
olarak ifade vermelidir çünkü söylediği sözler öyle yenilir yutulur sözler
değil. Kendisinin bulunduğu Millî Güvenlik Kurulunda, şimdiki Cumhurbaşkanı
Sayın Erdoğan var, Genelkurmay Başkanı Özel var ve Millî İstihbarat Teşkilatı
da var. Yani, burada, Hükûmetin eski bir İçişleri Bakanı direkt Hükûmetin emri
altında bir kurumu suçlayan bir beyanda bulunmuştur ve bu beyanı da son derece
vahimdir.
Şimdi, bu vahim durum karşısında
yasamanın da yapması gerekenler var, bu araştırma önergesini o anlamda almak
lazım. Meclis İnsan Haklarını İnceleme Komisyonu bir alt komisyon oluşturmuştu.
Gitti, bir rapor hazırladı. Bu rapor maalesef iktidarın oy çokluğuyla örtbas
edildi. 
Şimdi şunu sormak lazım… Meclis İnsan
Haklarını İnceleme Komisyonu 34 can karşısında hakikaten vicdani bir sorumluluk
duyuyorsa bu eski İçişleri Bakanlarının itirafları sonucu bu alt komisyonu
tekrar işletmesi bir yöntem olabilir ama doğrusu, bunun bir fayda sağlamadığıdır.
Burada Sayın Gök’ün de açıkladığı gibi, araştırma önergesiyle Meclisin bunu
araştırması… Yani, tıpkı, Maden Araştırma Komisyonuna rağmen nasıl Soma
Komisyonu tekrar kurulduysa Meclis buna karar vermelidir. Meclis töhmet altında
kalmamalıdır. Meclis insanlığa karşı soykırım suçlarının ve toplu katliamların
hamisi, koruyucusu olmamalıdır. Yani, tarihî sorumluluğu Meclisin bu
noktadadır, Meclis bunu aydınlatmak zorundadır, yasamanın görevi budur. O zaman
Cumhuriyet Halk Partisinin verdiği araştırma önergesi karşısında Meclisin
sorumluluk alması gerekiyor ve bir araştırma komisyonu kuralım, vaktimiz de var.
Yeni yasama dönemi, seçimlere kadar da bu komisyon görevini tamamlayabilir. Hiç
olmazsa kendi ihmalini, kendi sorumsuzluğunu yeni bir yasama döneminde bir
başka seçilecek üyelere devretmemiş olur.
Şimdi, burada çok ciddi konular var. Bu
açıklama, bu itiraftan sonra… Sadece samimi pişmanlık duyanlar veya bu özel
yetkili mahkemelerde, DGM’lerde itirafçı olmuyor, siyasette de itirafçı oluyor.
Siyasette itirafın sebepleri değişebilir. Bazıları vicdanen rahatsız olduğu
şeyde, bir konuda söyleyebilir; bazıları muttali oldukları bir konuda bunu
konuşabilirler, bazıları da… Gerçekten, bu konuyla ilgili üç dört AK PARTİ’li
milletvekili, dönemin İçişleri Bakanının buna benzer bilgilerini bana
aktarmıştı ama elimde veri yoktu. Veri olmayınca da bir şey yapma şansı yok. Bu
nedenle, bu itirafları basında yer aldı yani bütün dünya duydu. Yeni bir
durumdur yani bu çok vahim bir durumdur. Bu durum karşısında, o zaman Meclisin
harekete geçmesi gerekiyor. En doğrusu da vicdanı olan milletvekillerine
sesleniyorum: Vicdanı olan milletvekilleri 34 canın katliamı karşısında buna
“Evet.” der. Yani, birbirimizi kandırmayalım arkadaşlar. Sayın Davutoğlu ne
diyor? “Devlet diz çöker, özür diler diyor. Dersim’de.” Peki, bu devlet
Roboski’de özür dilemeyecek mi halktan, milletten özür dilemeyecek mi? Yalnız
Dersim’de mi? Kendi dönemindeki katliamlardan özür dilemeyecek mi, gereğini
yapmayacak mı? Yani, burada çok tarihî bir sorumluluk var. 
Şimdi, bu tarihî sorumlulukta size iki
önemli noktayı açıklamak istiyorum. Şimdi, “kaçınılmaz hata” argümanı arkasına
saklanarak 34 cana bir saat boyunca defalarca bomba yağdırılan bir olayda
siyasi sorumlu dönemin başbakanının, dönemin genelkurmay başkanının… Hava
harekâtı emrini, vur emrini kim verdi, bütün mesele bu, Meclisin bunu
araştırması gerekiyor. Hangi siyasi verdi, hangi asker verdi, hangi otorite
verdi?
Şimdi, burada silahsız sivillere
yönelik hava harekâtını yaparken bu istihbaratı kim verdi? Şimdi, bu
istihbaratta Predator’ler var Amerika’nın, Heron’ları var İsrail’in. MİT’in
açıklamaları var o dönemde. Burada İçişleri Bakanının açıklaması direkt
istihbaratı işaret ediyor. O zaman burada çok daha vahim bir durum var. 
Millî Güvenlik Kurulu çalışmasını
yaparken takipsizlik kararında, sağ olsun, o savcı bunu güzel yazmış çünkü
orada diyor ki: “Saat 20.00’de çalışma ofisindeydi, Genelkurmay Başkanına
bilgiyi gönderdik. Genelkurmay Başkanı Özel evdeydi, onay verdi.” Yani, MGK’da
olanların hepsinin bilgisi var, yani, bu itirafta bulunan İçişleri Bakanı da
bilgisi olduğu için konuşuyor zaten. Bu yeni bir delildir. Bu yeni delil
karşısında Genelkurmay Askerî Savcılığı tekrar bir soruşturma açar mı, açmaz
mı? Tabii ki onların da sorumluluk alanıdır çünkü 5 şüphelinin içinde 4 tane
general, 1 tane albay var. Bu durumda ekleme yaparsak, vur emrini verenler de
bu kapsama giriyor, bunun içine Genelkurmay Başkanı da giriyor.
Şimdi, takipsizlik kararına karşı
yapılan itirazda, avukatların yaptığı itirazda bir muhalefet oyu var. Orada,
kararda aynen “Kamu vicdanı tatmin edilmeli.” diyor. Uzun vadede mülkün temeli
ve adalete zarar verecek. Şimdi, Meclis bu konuda bu suça ortak olmamalı,
insanlığa karşı suçta, toplu katliam suçunda susarak, engelleyerek, onaylayarak
bu suça ortak olmamalı. Hiçbir milletvekilinin böylesi bir duruma düşmesini
istemem ben şahsen. 
Şimdi, buradan baktığımız zaman,
Anayasa Mahkemesine de 18 Temmuz 2014’te Roboskili ailelerin bir bireysel
başvurusu olduğunu görüyoruz. Tabii, ben şahsen ulusal üstü hukukta,
Strazburg’da çokça davaya giren bir kişi olarak Anayasa Mahkemesine buradan, tıpkı
Strazburg Mahkemesi gibi, yerinde delil incelemesi yapmasını öneririm yani
çağır bu İçişleri Bakanını, itirafları doğru mu, değil mi ve o dönemin
Genelkurmay Başkanını da, Başbakanını da, istihbaratını da dinle. “Tanık
bulgulama” denir buna ulusal üstü hukukta. Anayasa Mahkemesinin de böyle bir
tarihî sorumluluğu var yargı olarak. Bakın, Şırnak Uludere’den, Şırnak
Başsavcılıktan başlattım bu hukuk sorumluluğunu, Genelkurmay savcılığına getirdim,
Anayasa Mahkemesine gittim. Anayasa Mahkemesi böyle bir kararı aldığı anda
hayata geçer. 
Yasama olarak da Sayın Gök’ün söylediği
bir konu var, vicdanlarınızı temizlemek sizin elinizde arkadaşlar. Sizler eğer
bu araştırma önergesine “evet” derseniz biz bu durumu Türkiye’de çözeriz,
ulusal yargı içinde. Eğer “hayır” derseniz, inanın, bu ulusal üstü yargıya
gidecek ve orada yargılama daha şeffaf, daha açık ve daha acımasız olacak. 
Sizleri şimdi vicdanlarınızla baş başa
bırakıyoruz. Halkların Demokratik Partisi olarak bu yeni gelişme, bu yeni
itiraf karşısında derhâl bir komisyon kurulması gerektiğini ifade etmek
istiyorum. 
Saygılar sunuyorum. (HDP ve CHP
sıralarından alkışlar)
BAŞKAN – Teşekkür ederim Sayın Kaplan.
Cumhuriyet Halk Partisi grup önerisinin
lehinde ikinci konuşmacı, Kayseri Milletvekili Sayın Yusuf Halaçoğlu.
Buyurun. (MHP sıralarından alkışlar)
YUSUF HALAÇOĞLU (Kayseri) – Sayın
Başkan, değerli milletvekilleri; hepinizi saygıyla selamlıyorum.
İnsan Hakları Komisyonunda Uludere
Komisyonu içerisinde de yer almıştım ve bununla ilgili orada ciddi araştırmalar
yapıldı ancak kafamıza hep takılan bir soru vardı: İstihbaratı kim verdi? Yani,
kim istihbarat vererek bu bombalama işi yapıldı? Çünkü sınırlarımız ötesinde
yapılan bir bombalama işi ve burada bu bombalamayı yapabilmek için muhakkak
Genelkurmay Başkanının ve tabii ki hâliyle Başbakanın haberi olması gerekirdi,
onun dışında hareket edilmesi ve bu bombalamanın yapılması mümkün değildi.
Çünkü alınan kararlara göre, önce top ateşiyle müdahale edilmesi ancak daha
sonra bu kararın çekilerek uçaklarla vurulması şeklinde bir karar alınmış
olduğu görülüyordu. 
O tarihlerde MİT Müsteşarlığı bir
açıklama yaptı ve dedi ki: “Uludere ile ilgili herhangi bir istihbari bilgi biz
sunmadık.” O zaman kim sunmuştu? Amerika Birleşik Devletleri mi sundu bu
istihbaratı veya kim sundu? Ki söylenen şeyin başında şu vardı: Teröristlerden
bir tanesi, Fehman Hüseyin’in bu gelen kafilenin içerisinde yer aldığı
şeklindeydi. Nitekim, İdris Naim Şahin AKP’den ayrıldı, yeni bir parti kurdu. O
zamanın İçişleri Bakanı şimdi tuttu, şöyle bir ifade kullanıyor: “İstihbaratı
MİT verdi.” Tabii, o zaman bunu söylemesi gerekir miydi, gerekmez miydi, o ayrı
bir tartışılacak konu ama eğer bu istihbaratı MİT verdiyse MİT kaynaklı mıdır
bu istihbarat, Amerika Birleşik Devletleri kaynaklı mıdır? Çünkü orada insansız
hava araçlarıyla bütün hareketler tespit edilmişti, yaklaşık yedi saatlik bir
kayıt vardı, bu kayıtları da incelemiştik orada. 
Şimdi, bunu şunun için söylüyorum: Bu konuları, Türkiye’de
buna benzer konuları çok ciddi şekilde ele almak gerekir. Mesela, Hrant Dink
meselesinde de -katledilmesi meselesinde- konuların şeffaflıkla ortaya
çıkarılması gerekir ki birilerine malzeme teşkil etmesin. Çünkü, Hrant Dink’in
öldürülmesinde de Türkiye aslında mahkûm edilecek bir pozisyona getirildi ve
ellerine pankart alıp “Hepimiz Ermeni’yiz.” diye bağıranlara bir fırsat
tanındı. Böylece Türkiye’de aleni olarak soykırım meselesini gündeme getirme
imkânı buldular ve uluslararası kamuoyunda da Türkiye’yi mahkûm eder bir
pozisyona düşürdüler. 
Aynı şey Uludere için geçerli. Burada öldürülen
vatandaşlarımızın birçoğu aslında korucuydu, bu işi yapıyorlardı. Ama daha
sonra bu insanların öldürülmesiyle birlikte işin rengi çok farklı bir boyuta
gitti ve Türkiye bu konuda insan haklarını da ihlal eden bir konuma düşürüldü.
Bu konunun temelinde aslında şunun çözülmesi lazım: Bu istihbaratı kim verdi?
Bu istihbarata Türkiye nasıl kandı veya neden böyle bir istihbarat içerisinde
hareket etti? Çünkü, arkadaşlar, bombalama tek safhada olmadı, tam 4 kere
bombalama yapıldı. 1’inci bombalama sonrasında oradaki insanların dağılıp
kaçmamasını veya gizlenmemesini veya sipere girmemesini göz önüne alarak bu
bombalamanın 2’ncisinin, 3’üncüsünün, 4’üncüsünün belki yapılmaması gerekirdi.
Eğer şüphe duyuluyorsa, en azından orada duran insanların Türkiye’den
gönderileceklerle kim olduklarının tespiti yapılabilirdi veya helikopterle
gönderilecek askerlerle -bir operasyonla- bunlar kontrol edilebilirdi ama
bunlar yapılmadı. 2’nci bombalama yapıldı, ardından 3’üncü bombalama yapıldı.
Bunlar yirmişer dakika arayla yapıldı. Kırk dakika sonra da 4’üncü son
bombalama yapıldı. Şimdi, bu kadar insanının öldürülmesine ve böyle bir
harekete kimin sebep olduğunun ortaya çıkarılması, aslında bu harekât emrini
verenlerin de bir yerde aklanması anlamına gelecektir. Kime inanıldı ve kim bu
istihbaratı verdi ve bu kadar insanın hayatının kaybedilmesine sebep olundu?
Bunun, muhakkak ki Türkiye’nin çözümlemesi gereken bir konu olduğunu
düşünüyoruz. Zira, kim olursa olsun ülkesine, milletine bağlı her insanın haklarının
korunmasını sağlamakla mükelleftir Türkiye Büyük Millet Meclisi. Dolayısıyla,
biz bu açıdan meseleyi değerlendiriyoruz. İstihbaratı verenlerin kimler
olduğunun ortaya çıkarılması, ki aşağı yukarı harekâtın tüm safhalarını
biliyoruz ama bu safhalar içerisinde eğer MİT “Ben istihbaratı vermedim.”
diyorsa o zaman kimden bu istihbaratın alındığını Genelkurmay Başkanının
açıklaması gerekir çünkü uçakların kaldırılması ve bombalaması emrini veren
orası. Öyleyse bu istihbaratı onlar biliyordur, kim tarafından verildiğini;
bunu açıklamaları gerekir. Ama, şimdi, sabık İçişleri Bakanı İdris Naim Şahin
bunun MİT tarafından verildiğini söylüyorsa o zaman MİT’in bu bilgiyi neden
geçmişte sakladığını veya kimden aldığını da açıklaması gerekir. Ama, şu an
için bu konuda MİT’in soruşturulması ve MİT’in bir şekilde araştırılması mümkün
değil. Neden? Çünkü Başbakanın talimatına ancak bağlıdır. Şimdi, bir içişleri
bakanı eğer “Böyle bir talimatı, böyle bir istihbaratı MİT verdi.” diyorsa
herhâlde bunu bilmemesi mümkün değil.
MEHMET METİNER
(Adıyaman) – Ya yalan söylüyorsa… 
YUSUF HALAÇOĞLU
(Devamla) – Eğer yalan söylüyorsa da onun da yine ortaya çıkarılması gerekir. 
MEHMET METİNER
(Adıyaman) – Yani, hepimizi kandırmaya çalışıyorsa siz de hemen üstüne
atlıyorsanız…
YUSUF HALAÇOĞLU
(Devamla) – Yani, eski İçişleri Bakanı yalan söylüyorsa, bugün yalan söylüyorsa
yalan söylediğinin de ortaya çıkarılması gerekir. Nasıl çıkaracaksınız?
HAMZA DAĞ
(İzmir) – O zaman her söylenenin peşindenmi koşacağız? Ne yapacağız yani?
YUSUF HALAÇOĞLU
(Devamla) – Bakın, siz devletsiniz, devlet olduğunuz için koşmak zorundasınız. 
Arkadaş, bak,
eğer kamuoyunu yanıltan ve Türk halkını, bütün insanları, kamuoyunu yanlış bir
yere sevk eden bir anlayışın, bir söylemin, bir ifadenin eğer biz arkasına
gidip bunun doğruluğunu ortaya koymayacak olursak o zaman toplumsal düzeni
nasıl sağlayacaksınız, mümkün mü? Bakın bir şey söylüyorum, bunun ortaya
çıkarılması kimseyi küçültmez, aksine büyültür diye düşünüyorum.
Hepinize
saygılar sunuyorum. (MHP sıralarından alkışlar) 
BAŞKAN –
Teşekkür ederim.
Cumhuriyet Halk Partisi grup önerisinin
aleyhinde son konuşmacı İzmir Milletvekili Sayın Hamza Dağ. 
Buyurun. (AK PARTİ sıralarından
alkışlar) 
HAMZA DAĞ (İzmir) – Sayın Başkan,
değerli milletvekilleri; Cumhuriyet Halk Partisinin vermiş olduğu grup
önerisinin aleyhinde söz aldım. Yüce heyetinizi saygıyla selamlıyorum.
Şırnak ili Uludere ilçesi Gülyazı köyü
Irak sınırında yaşanmış, 34 vatandaşımızın vefat ettiği 28 Aralık 2011 günü
gerçekleşen bu olay, bu dönemin en acı olaylarının başında gelmektedir. Bu
olayın yaşanmasından hemen sonra Türkiye Büyük Millet Meclisi İnsan Hakları
İnceleme Komisyonu içinde bir inceleme komisyonu kurulmuş ve bu komisyon 9 Ocak
2012 günü toplantısını gerçekleştirmiş, 6 Şubat 2012 günü de Gülyazı’ya gidip
hem oradaki vatandaşlarımızla hem de bu olayın tanıklarıyla görüşme yapmıştır.
Daha sonra, İHA görüntüleri incelenmiş, Genelkurmay, Millî Savunma Bakanlığı,
Diyarbakır Özel Yetkili Mahkemeden bilgi ve belgeler istenmiş ve aynı zamanda
bu konuyla alakalı olan kişiler dinlenmiştir. 
Bütün bu incelemelerden sonra
gerçekleşen bu üzücü olayın meydana gelmesinin, yani bu yanılmanın nedenlerini
düşündüğümüz takdirde önümüze, biraz önceki konuşmacılar da değindiler, İHA
görüntüleri ve istihbarat konusu gelmektedir. 
Komisyona gelen bilgi ve belgelerden
çıkardığımız nokta olarak, kasım ve aralık ayına ilişkin olarak, yoğun bir
istihbarat paylaşımı söz konusudur. Bu istihbaratlar hem jandarmadan hem
MİT’ten hem de diğer kurumlardan değişik defalarda gelmiş ama 28 Aralık gününe
has bir istihbarat Komisyona gelen bilgilerde görülememiştir. 
Burada bir askerî yetkilinin bizlere
ifade ettiği, olayın askerî boyutunun anlaşılması noktasında önemli olan şu
sözleri sizlerle paylaşmak istiyorum: “Ben tümen komutanı olarak, İHA
görüntülerini izleyen bir komutan olarak, bu görüntüleri izledikten sonra, bu
kişilerin kaçakçı olduğunu bilsem, uçar birlik harekâtı planlamam. Neden
planlamam derken endişem şudur: Çünkü o kaçakçıda yakaladığım şey de o riske
değmez. Ben orada 2 helikopterimi kırarsam yani düşerse iyi eğitimli en az 30
vatan evladı hayatını kaybeder. Birinin düştüğünü düşünün -15 kişi olduğunu
düşünün bir helikopterde- 15 kişinin vefat etmesi demek. Ben, yıllardır
-generalliğimin 5’inci senesi- böyle bir şey duymadım, ben de böyle bir şey
planlamadım. Ha, bana emir verirlerse kaçakçı için uçar birlik harekâtı planla
diye, önce itiraz ederim, risklerini söylerim ama emir verirlerse de bunu
yapmak durumundayım.” Dolayısıyla, burada tümen komutanı dahi, yer güvenliği
alınmadığı hâlde bu uçar birlik harekâtını düşündüğünü ifade etmektedir. Burada
kasdi bir durum olsa idi görüntüleri izleyen bu kişi, sivil kişilerin olduğu ve
bölgede sürekli hâle gelmiş -ismine ister “kaçakçılık” deyin, isterse “sınır
ticareti” deyin- kişilerin olduğu bu gruba karşı böyle bir harekâtı düzenlemek
gibi bir duruma düşer miydi? 
Bu incelemeler, Şırnak’ta yaptığımız
görüşmeler ve oradaki tümen komutanının vermiş olduğu beyanat, açıkçası bu
olayın gerçekleşmesi noktasında kasdi bir durumun olmadığını bizlere gösterdi
ve raporda da bunları dercettik. 
Sayın Başkan, değerli milletvekilleri;
bu olayın olması üzerinden yaklaşık üç yıla yakın bir süre geçti. Şimdi, bugün,
Cumhuriyet Halk Partisi acaba bu grup önerisiyle, bu Meclis araştırma konusuyla
bunu niye gündeme getirdi diye ben de açıkçası bu konuşmadan önce düşünmüştüm.
Levent Bey, burada bu konuyu açıklığa kavuşturmuş oldu. Ben acaba tarihleri mi
karıştırdılar dedim. 28 Aralıkla 27 Aralık, 27 Kasım; bunları karıştırmışlardır
diye düşünmüştüm. Söylemiş olduğu şeyden bugün haberdar oldum. Açıkçası,
siyaseten mevta olanların gündeme gelme derdi üzerinden memleket yönetilmez.
Böyle bir konu üzerinden, bunların söylemiş olduğu sözler üzerinden ülke
yönetilmez.
Şimdi, Cumhuriyet Halk Partisi bunu
niye gündeme getirdi? Cumhuriyet Halk Partisi son günlerde bir konu üzerinde
iyice sıkıştı. Nedir bu konu? Dersim konusu. Biliyorsunuz, Dersim konusunu
gündeme getiren de...
AHMET TOPTAŞ (Afyonkarahisar) – İdris
Naim Şahin’e söyleyin. 
HAMZA DAĞ (Devamla) – Rahat olun, rahat
olun. 
...ve son günlerde tartışılmasını
sağlayan da aslında kendi partileriydi. Kendi Genel Başkan yardımcıları
“Tarafsız Bölge” programında Dersim’den dolayı özür dilediğini söyledi ve hemen
akabinde ulusalcı arkadaşlar bir açıklama yaptı. Bu açıklamada da bunun tamamen
tersi olduğunu, hatta hakarete varan, kurucu iradeye aykırı bir şey olduğunu
çok net bir şekilde ifade ettiler. Genel Başkanları da bunun üzerine herhangi
bir şey söyleyemedi. Aynı Genel Başkan Yardımcısı o televizyon programında
benim de ismimi anarak ve ismimi söyleyerek Dersim’le ilgili araştırma
önergesini HDP’nin verdiğini ve bizim de aleyhe bir ifademiz olduğunu söyledi.
O gün yurt dışındaydım, cevap veremedim, o günden beri acaba bu konuya nasıl
cevap versem diye düşünürken baktım ki bugün bu grup önerisi geldi ve teşekkür
ediyorum, bu sayede cevap verme imkânı buldum. 8 Mayıs 2014 günü yapmış olduğum
konuşmada Dersim’le ilgili, Sayın Başbakanımızın söylemiş olduğu hususlarda…
LEVENT GÖK (Ankara) – Konumuz Uludere
ama Hamza, konumuz Uludere, konuya gel ama.
HAMZA DAĞ (Devamla) – Geleceğim konuya,
hiç merak etmeyin. Konuyu siz nasıl bağladıysanız, siyasi mevta olan bir kişi
üzerinden nasıl konuyu bağladıysanız ben de bağlayacağım. Hep beraber,
birlikte, paralel, CHP, eski sabık bakanlar, birlikte yürüyorsunuz, devam edin.
Ben şimdi geleceğim konuya.
LEVENT GÖK (Ankara) – Önemsemiyor
musunuz bunu, Uludere’yi önemsemiyor musunuz?
HAMZA DAĞ (Devamla) – Ben en son
demişim ki: 1937-1938 yıllarında yaşanan bu acı olaylarla ilgili Barış ve
Demokrasi Partisinin, önceki ismi BDP ve yeni ismi HDP olan, ilk defa Anayasa
Mahkemesi tarafından parti kapatmayla değil, siyasi mücadeleyle değiştirme
durumunda kalan BDP’nin vermiş olduğu bu öneriyi anlamlı buluyorum, doğru buluyorum,
mantıklı buluyorum ama Meclis çalışmalarımız doğrultusunda önergenin aleyhinde
olduğumuzu söylemişim.
LEVENT GÖK (Ankara) – Hamza, hukukçu
olarak sana “Bunu araştıralım.” demek yakışır.
HAMZA DAĞ (Devamla) – Şimdi, bu Dersim
konusunu da o gündemden bir şekilde kaldıramayınca CHP Genel Başkanı bu sefer
çıktı dedi ki: “Bizi MİT karıştırıyor.” 
LEVENT GÖK (Ankara) – Hamza, konumuz
Uludere.
HAMZA DAĞ (Devamla) – Aynı yere
geliyoruz, bakın, aynı yere geliyoruz.
BAŞKAN – Sayın konuşmacı, polemiğe
girmeyin lütfen.
HAMZA DAĞ (Devamla) – Lütfen
arkadaşlar, biz sizi rahatlıkla dinledik. 
Cumhuriyet Halk Partisi Genel
Başkanının “Partimizi MİT karıştırıyor.” diye bir ifadesi oldu ve aynı şekilde
CHP’nin İzmir Milletvekili “Zaten bizim içimiz karışık, bizi MİT’in
karıştırmasına gerek yok.” dedi.
HASİP KAPLAN (Şırnak) – Dağ, yakıştı mı
sana? Bir katliamı konuşuyoruz, ayıp ya, başka konulara girdin, yakışmadı sana.
Eski bir MAZLUMDER üyesisin.
GÜRKUT ACAR (Antalya) – Aynı şeyi bir
daha söyle, bir daha söyle. Tam üç senedir aynı şeyleri söylüyorsunuz.
ALİ HAYDAR ÖNER (Isparta) – Uludere’de
ne yaptın, Uludere’de? Uludere’den korkma.
HAMZA DAĞ (Devamla) – Rahat olun
arkadaşlar.
BAŞKAN – Sayın milletvekilleri…
HAMZA DAĞ (Devamla) – Bu konuda da
Dersim’i gündemden düşüremeyince Cumhuriyet Halk Partisi şimdi yeni bir konuyu
gündeme getirme derdinde. 
GÜRKUT ACAR (Antalya) – Doksan yıllık
olayları getirme, Uludere’yi konuş. Sen Uludere’yi konuşmuyorsun, başka şeyleri
konuşuyorsun.
HAMZA DAĞ (Devamla) – Arkadaşlar, hiç
böyle olmayacak işlerle uğraşmayın. 
BAŞKAN – Sayın konuşmacılar, lütfen…
Sayın Acar, lütfen…
HAMZA DAĞ (Devamla) – Biz AK PARTİ
iktidarı olarak AK PARTİ döneminde ve bu dönemde yaşanmış her türlü hadisenin
ve meselenin her zaman için arkasında olmuşuzdur ve biz şu anda işin sahibiyiz.
“Dicle kenarında bir kurt kaparsa koyunu, adli ilahî gelir, Ömer’den sorar
bunun hesabını.” diyen bir anlayışa sahibiz, bu anlayışla hareket ediyoruz.
GÜRKUT ACAR (Antalya) – Uludere’yi
anlat bize, Uludere’nin sorumlusu kim, onu anlat bize.
HAMZA DAĞ (Devamla) – Şimdi, bir süreç
yaşıyoruz, bakın, çözüm sürecini yaşıyoruz. Size tavsiye ediyorum ki bir
yerlerinde olun bu çözüm sürecinin ve 2011 öncesi yaşamış olduğumuz o
çatışmasızlık… 
GÜRKUT ACAR (Antalya) – Uludere’de ne
olmuş, sana bunu soruyoruz.
ALİ HAYDAR ÖNER (Isparta) – Uludere’den
kaçma!
HAMZA DAĞ (Devamla) – Keşke, Silvan da
yaşanmamış olsaydı ki o olay, bu olaylar da yaşanmasaydı, yüzlerce insanımız
keşke vefat etmemiş olsaydı.
ALİ HAYDAR ÖNER (Isparta) – Vefat
etmediler, öldürüldüler.
HAMZA DAĞ (Devamla) - Keşke, o dönemden
sonra Nergiz Evin, Zeynep Evin, Nurcan Olgaç, Kevser Çekin, Hatice Belgin,
Ceylan Önkol, Yasin Börüler vefat etmemiş olsaydı. 
Çok Değerli Başkanım, çok değerli
milletvekilleri; bu öneri açıkçası tamamen gündem değiştirmeye yöneliktir.
ALİ HAYDAR ÖNER (Isparta) – Katilleri
korumak hukukçulara yakışmaz.
HAMZA DAĞ (Devamla) - Cumhuriyet Halk
Partisi bu araştırma önergesini 2013 yılında vermiş ama bugüne kadar grup
önerisi hâline getirmemiştir. Meclisimizin şu anda gündem noktasında mevcut
kanunu devam ettirmesi ve mevcut kanunun bir an önce yasalaşması…
AHMET TOPTAŞ (Afyonkarahisar) –
Bombaladınız mı, bombalamadınız mı?
HAMZA DAĞ (Devamla) - …yargı paketinin
hayata geçmesi gerektiği kanaatiyle hepinizi sevgiyle, saygıyla selamlıyorum.
(AK PARTİ sıralarından alkışlar)
BAŞKAN – Teşekkür ederim Sayın Dağ.
Buyurun Sayın Gök. 
LEVENT GÖK (Ankara) – Sayın Başkanım,
sayın konuşmacının ifadeleriyle benim gündeme getirmek… (AK PARTİ sıralarından
gürültüler)
BAŞKAN – Sayın milletvekilleri, Sayın
Gök’le konuşuyorum, sataşmadan dolayı kendisine söz vereceğim. Yalnız, kayda
geçmesi anlamında gerekçesini dinlemek zorundayım. Lütfen…
Buyurun Sayın Gök.
LEVENT GÖK (Ankara) – Sayın konuşmacı
konuşmasında getirmiş olduğumuz önergeyle ilgili konuşurken özellikle bu konuyu
gündemden saptırmak ve siyasi mevta olmuş bir siyasetçiden yararlanmak
suretiyle gündeme getirmeye çalıştığımızı ifade etti. Bu ciddi bir konudur, bu
konuda söz istiyorum.
BAŞKAN –Sayın Gök, buyurun.
İki dakika…
HAMZA DAĞ (İzmir) – Sayın Şahin’e
sataşma var aslında ama…
BAŞKAN – Sayın Dağ, lütfen…
Buyurun. (CHP sıralarından alkışlar)
VIII.- SATAŞMALARA İLİŞKİN
KONUŞMALAR (Devam)
5.- Ankara Milletvekili
Levent Gök’ün, İzmir Milletvekili Hamza Dağ’ın CHP grup önerisi üzerinde
yaptığı konuşması sırasında Cumhuriyet Halk Partisine sataşması nedeniyle
konuşması
LEVENT GÖK (Ankara) – Sayın Başkan,
değerli milletvekilleri; gerçekten büyük bir üzüntü yaşıyorum. Tarihimizde ki
elbette ki her türlü acılarla yüzleşmek bir büyük devlet olmanın gereğidir. Biz
Cumhuriyet Halk Partisi olarak bu konuda her türlü arşivlerin açılması
konusunda, her konuda gerekli önergelerimizi vermiş durumdayız.
HAKAN ÇAVUŞOĞLU (Bursa) – Gerek var mı
arşive, her şey ortada, arşive gerek yok.
LEVENT GÖK (Devamla) – Bugün burada
-lütfen bir sessiz olalım- somut bir olayı konuşuyoruz. 
Daha kanı kurumamış 34 Uludereli
gencimizin katledildiği bu olaydan sonra zamanın İçişleri Bakanı ve AKP
Grubunun içinden milletvekili çıkmış ve onlarla beraber siyaset yapmış bir eski
İçişleri Bakanı çok önemli ifadelerde bulundu değerli arkadaşlar. Şimdi, bu
ifadeleri görmezden mi geleceksiniz? Bunu mu söylemek istiyorsunuz?
MEHMET METİNER (Adıyaman) – Gelsin
burada konuşsun, hesap soralım ondan, gelsin kürsüden konuşsun.
LEVENT GÖK (Devamla) – Ben de şunu
söylüyorum: Kim yalan söylüyor, MİT mi söylüyor? 
İHSAN ŞENER (Ordu) – Levent Bey,
beyanları hangi gazeteden aldınız?
LEVENT GÖK (Devamla) – Hepsinde var.
İHSAN ŞENER (Ordu) – Nerede hepsinde
var?
HAMZA DAĞ (İzmir) – Bahsettiğiniz tek
gazete Zaman gazetesi.
İHSAN ŞENER (Ordu) – Nerede hepsinde?
LEVENT GÖK (Devamla) – Başbakan mı
yalan söylüyor, İdris Naim Şahin mi yalan söylüyor? 
Bakın, böyle yapmakla işin içinden
kurtulamazsınız. 
İHSAN ŞENER (Ordu) – Yok, öyle hiç rahatsız
değiliz.
LEVENT GÖK (Devamla) – İdris Naim Şahin
bu açıklamaları yapmıştır, bu açıklamaları ortadadır. Şimdi, bizlere yakışan
nedir biliyor musunuz, bizlere yakışan: Burada az önce konuşan arkadaşımızla
biz Uludere’ye gittik, aileleri gördük, hepsinin göğsünde çocuklarının
fotoğrafları vardı. “Göz yaşlarımızı dindirin, adalet.” dediler. Biz adaletin
peşinde koşalım. Sevgili Hamza, sen hukukçusun, ben isterim ki o ailelerin
adalet arayışlarına hepimizin bir katkısı olsun. Bu önergeleri biz defalarca getirdik,
defalarca reddettiniz ama ortaya çıkan bu yeni durumu kimse görmezden gelemez,
kimse görmezden gelemez, bunun altında herkes kalır.
İHSAN ŞENER (Ordu) – Arkasında
Pensilvanya mı var?
HAMZA DAĞ (İzmir) – Ya, derdiniz başka,
yine Pensilvanya’dan mı talimat aldınız? 
LEVENT GÖK (Devamla) – Ben istiyorum ki
gerçekleri ortaya çıkartalım, bundan niye kaçıyorsunuz? Gerçekleri ortaya
çıkartmak için, adalet için verdik bu önergeyi.
Hepinizi saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın Gök.
HAMZA DAĞ (İzmir) – Nereden aldınız
talimatı? Zamanında çıt yok. İdris Naim Şahin konuşuyor, bir gün sonra sen
gelip burada öneri veriyorsun.
VII.- ÖNERİLER (Devam)
A) Siyasi Parti Grubu
Önerileri (Devam)
3.- CHP Grubunun, İstanbul
Milletvekili Mustafa Sezgin Tanrıkulu ile Ankara Milletvekili Levent Gök ve 24
milletvekili tarafından, Uludere olayının tüm boyutlarıyla araştırılarak
alınması gereken önlemlerin belirlenmesi amacıyla 29/5/2013 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 26 Kasım 2014 Çarşamba günkü birleşiminde sunuşlarda okunmasına
ve görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi
Grubunun grup önerisini oylarınıza sunuyorum: Kabul edenler…
LEVENT GÖK (Ankara) – Efendim biz karar
yeter sayısı istiyoruz.
BAŞKAN – Söyledikten sonra istediniz
ama bir dahaki sefere.
Kabul etmeyenler… Kabul edilmemiştir.
Sayın Gök, bir alacağınız var bende,
karar yeter sayısı alacağınız var çünkü zamanlaması yanlış oldu. 
Sayın milletvekilleri, alınan karar
gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir. 
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporları’nın görüşmelerine kaldığımız yerden devam edeceğiz.
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, Kırıkkale
Milletvekili Ramazan Can ve Isparta Milletvekili Recep Özel ile 52
Milletvekilinin; Hâkimler ve Savcılar Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi, Artvin Milletvekili
Uğur Bayraktutan'ın; 1512 Sayılı Noterlik Kanununun 59. Maddesinde Noterlerin
Hastalıkları Hâlinde Yapılacak İşlemlere İlişkin Sorunların Giderilmesi
Hakkında Kanun Teklifi, İstanbul Milletvekili Aydın Ağan Ayaydın'ın; 2802
Sayılı Hâkimler ve Savcılar Kanununda Değişiklik Yapılmasına İlişkin Kanun
Teklifi, Adalet ve Kalkınma Partisi Grup Başkanvekilleri Kayseri Milletvekili
Mustafa Elitaş, Adıyaman Milletvekili Ahmet Aydın, Kahramanmaraş Milletvekili
Mahir Ünal, İstanbul Milletvekili Mihrimah Belma Satır ve Amasya Milletvekili
Mehmet Naci Bostancı ile 33 Milletvekilinin; Hâkimler ve Savcılar Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, İstanbul Milletvekili Bülent Turan ve Elâzığ Milletvekili Şuay Alpay
ile 1 Milletvekilinin; Bazı Kanunlarda Değişiklik Yapılmasına Dair Kanun
Teklifi ile Adalet Komisyonu Raporu’nun görüşmelerine kaldığımız yerden devam
edeceğiz.
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma
Partisi Grup Başkanvekilleri Kayseri Milletvekili Mustafa Elitaş, Adıyaman
Milletvekili Ahmet Aydın, Kahramanmaraş Milletvekili Mahir Ünal, İstanbul
Milletvekili Mihrimah Belma Satır ve Amasya Milletvekili Mehmet Naci Bostancı
ile 33 Milletvekilinin; Hakimler ve Savcılar Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi, İstanbul
Milletvekili Bülent Turan ve Elâzığ Milletvekili Şuay Alpay ile 1
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Adalet Komisyonu Raporu (2/2397, 2/2101, 2/2209, 2/2380, 2/2418) (S. Sayısı:
655)
(X)
BAŞKAN – Komisyon? Burada. 
Hükûmet? Burada.
İç Tüzük’ün 91’inci maddesine göre
temel kanun olarak görüşülen teklifin geçen birleşimde birinci bölümü
üzerindeki görüşmeleri tamamlanmıştı. Şimdi birinci bölümde yer alan maddeleri,
varsa o madde üzerindeki önerge işlemlerini yaptıktan sonra ayrı ayrı
oylarınıza sunacağım. 
1’inci maddede üç adet vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 1. Maddesinde bulunan "Boşalan," kelimesinin metinden
çıkarılarak, "Boşalan ve" ibaresinin eklenmesini arz ve teklif
ederiz. 

 Faruk Bal Yusuf
Halaçoğlu Cemalettin Şimşek
 Konya  Kayseri Samsun
 Mustafa Kalaycı Kemalettin
Yılmaz
 Konya Afyonkarahisar
Türkiye Büyük Millet Meclisi
Başkanlığına
Görüşülmekte olan 655 Sıra sayılı Kanun
Teklifinin 1. Maddesinin aşağıdaki şekilde değiştirilmesini arz ve teklif
ederiz.
"MADDE 1 - Boşalan, açılan ve
dördüncü sınıftan üçüncü sınıfa geçirilen noterlikler Resmi Gazete’de ilan
olunur."

Turgut Dibek Ali
İhsan Köktürk Ömer Süha
Aldan
 Kırklareli  Zonguldak Muğla
 Dilek Akagün Yılmaz İsa
Gök Uğur Bayraktutan
 Uşak  Mersin Artvin
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 1 inci maddesinin tasarı metninden çıkarılmasını arz ve teklif
ederiz.

 Pervin Buldan Sırrı
Süreyya Önder Ertuğrul Kürkcü
 Iğdır İstanbul Mersin
 Erol Dora Sebahat
Tuncel Demir Çelik
 Mardin İstanbul Muş
BAŞKAN – Okunan sön önergeye Komisyon
katılıyor mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Önerge üzerinde Sayın Demir
Çelik konuşacak, Muş Milletvekili. 
Buyurun. (HDP sıralarından alkışlar) 
DEMİR ÇELİK (Muş) – Sayın Başkan, çok
saygıdeğer milletvekilleri; sizleri şahsım ve partim adına saygı ve sevgiyle
selamlayarak iyi akşamlar diliyorum. 
Üzerinde konuşulan 655 sıra sayılı
HSYK’yla ilgili bir kanun teklifini görüşmekteyiz. Evet, HSYK’yla ilgili yasa,
Türkiye Cumhuriyeti’nin doksan beş yılı bulan tarihinde, yakın zamanda Meclisin
gündemine gelip üzerinde yoğunca tartışmalara rağmen Hükûmetin beğenisi,
tercihleri ve öncelikleri göz önünde bulundurarak çıkarılan bir yasaydı. Ancak
aradan onlarca yıl geçmedi, topu topu üzerinden üç yılı bulamayan bir zaman dilimi
geçmiş olmasına rağmen yeniden kimi ihtiyaçlarının açığa çıkmış olmasına binaen
gündeme getirilmiş olması, Meclisin gündemine getiriliyor olması anlaşılmazdır.
Evet, Meclis yasa yapmak için vardır
ama bu yasa, toplumun özgürlüklerini, toplumun ihtiyaçlarını meşru, demokratik
zeminde kalınarak karşılamak durumunda olduğumuz bir yasama faaliyeti
olmalıdır. Fakat böyle olmuyor, her yerde, her zaman ve her şeyde olduğuna
benzer bu konuda da toplumun özgürlüklerini, ihtiyaçlarını meşru, demokratik
noktada kalınarak karşılamak yerine, iktidarın, iktidarı elinde bulunduran
siyasal partinin kaygıları, kuşkuları, endişeleri, korkularıyla bir kısım
pragmatist hesaplarına hizmet edip etmediğinden hareketle soruna yaklaşılıyor. “HSYK
bize hizmet ediyorsa bu konumda kalmalıdır, statükocu bir konumda kalmasında
bir beis ve sakınca yoktur.” anlayışı egemendir ama “Eğer bize hizmet
etmiyorsa, bir kısım -sıfat içi, tırnak içi- paralel yapılara hizmet ediyorsa,
bu paralel yapıların hizmetinde olan bir organsa ve örgütlü bir yapıysa
müdahale edilmelidir, irade kırılmalıdır, teslim alınmalıdır.” anlayışının
hükümranlığıyla hareket ediyor iktidar ve AKP Hükûmeti. O nedenle, söz konusu
olan faaliyet demokratik olmadığı gibi demokratik katılımcılıktan da yoksundur.
Yargıtaya müdahale edeceksiniz, yargının bağımsızlığı ilkesinin dışında
kendinize ve size bağlı bir yargı sistemini öngöreceksiniz. Bu yargı itiraz
ettiğinde, “İradesi kırılmalı, tasfiye edilmeli, uzaklaştırılmalı” anlayışına
yaklaştığınızda günümüz demokrasisinin diyaloğa ve müzakereye açık olması
ilkesiyle bağdaşmayan, çelişen, çatışan bir noktada kalırsınız. 
Devleti devlet yapan sadece ve tek
başına hiyerarşik ilişkisine bağlı olarak özgürlükleri çalması, gasbetmesi
değildir. Devlet, toplum nezdinde eğer itibar sahibi olacaksa, meşruiyeti söz
konusu ve tartışma dışı olacaksa, devlet her şeyden önce toplumun çoklu
kimliğini, çoklu kültürünü, çeşitliliğini ve karmaşasını dikkate alan, üstünde
hegemonik olarak kendini var eden değil, onunla birlikte kendini sürdürebilen
bir konumda olmalı. O nedenle, verimlilik, sürdürebilirlik, etkin hizmet, adil
yaklaşım ama her şeyden de önemli olanı hesap verebilir ve şeffaf olması
gerekli olandır. 
Hükûmet, bırakın şeffaflığı, hesap verirliği,
hesap veren yapıları; kurumları, organları da baskılayan bir noktadan soruna yaklaşmaktadır.
Denetimden uzaklaştırdığı Meclis faaliyetleriyle, bütçe faaliyetleriyle
yetinmiyor, yargının içine el atarak, uzanarak, müdahale ederek yargıyı,
Yargıtayı, Danıştayı, Sayıştayı kendine bağımlı ve kendisine hizmet eden bir
konumda tutmak istemektedir. Yüksek Seçim Kuruluna bakışı da böyledir, Hâkimler
ve Savcılar Yüksek Kuruluna yaklaşımı da bu zihniyetle yeniden şekillendirilmek
istenmektedir. 
Sayın Başkan, değerli milletvekilleri;
benim buradan bir kez daha Hükûmete çağrım odur ki: Siz toplumu kendi sivil
demokratik örgütlüğü üzerinden öz gücüne dayanarak ihtiyaçlarını karşılamasına
fırsat vermediğinizde, siz her şeyin ve toplum dinamiklerinin özgün özetliği
yerine her şeyi tek tipleştirip merkeze bağladığınızda, merkezde bir otoriteye
kilitlediğinizde buradan adalet, özgürlük, eşitlik çıkmaz, olsa olsa egemen
olan, sulta olan, otoriteyi elinde bulunduran şahsa, gruba, kesime hizmet eden
bir yapıyı var etmiş olursunuz ki burada da kaos çıkar, kriz çıkar, ekolojik,
demokratik, siyasal yıkım olur diyor, saygılar sunuyorum. (HDP sıralarından
alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 655 Sıra sayılı Kanun
Teklifinin 1. Maddesinin aşağıdaki şekilde değiştirilmesini arz ve teklif
ederiz.
"MADDE 1 - Boşalan, açılan ve
dördüncü sınıftan üçüncü sınıfa geçirilen noterlikler Resmi Gazete’de ilan
olunur."
Uğur Bayraktutan
(Artvin) ve arkadaşları
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyor efendim.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önerge üzerinde Artvin
Milletvekili Sayın Uğur Bayraktutan konuşacak.
Buyurun. (CHP sıralarından alkışlar)
UĞUR BAYRAKTUTAN (Artvin) – Sayın
Başkan, çok değerli milletvekilleri; sözlerime başlamadan önce özellikle bu
kanuna ilişkin olarak görevde olmayan hâkimlere ilişkin bir problem var, onu
anlatmak istiyorum.
Emekli hâkimlere ilişkin bir düzenleme
yok. Emekli hâkimler, ne yazık ki birinci sınıfa ayrılamayanlar… Biraz önce
-buradan adını da anayım- 28 yıl 7 ay görev yapan Süleyman Mustafaoğlu’yla
görüştüm. 28 yıl 7 ay görev yapmış, birinci sınıfa ayrılamamış, 1’in 4’ünden
emekli olmuş baypas ameliyatı geçirdiği için, 2.200 TL maaş alıyor değerli
arkadaşlarım. Bir de avukatlık yaptığı için de maaşı kesiliyor, ciddi anlamda
bir sorun var. Sayın Bakan da burada, Adalet Komisyonu Başkanıma da
sesleniyorum: Bu konuda eğer bir düzenleme yaparsak… Emekli hâkimler bu
paralelle alakalı oy da kullanamıyorlar, o konuda mağduriyetleri var ama sizin
vicdanlarınıza bırakıyorum. Eğer bu konuda bir maaş düzenlemesi yaparsak sorunu
gideririz diye düşünüyorum. Dün akşam Sayın Bakana da söyledim, burada bir kere
daha tekrarlamak istiyorum. 
Değerli arkadaşlarım, noterlere ilişkin
düzenlemede ciddi anlamda sorunlar var. Buraya gelmeden evvel milletvekillerine
baktım “Parlamentoda hukukçu olan kaç milletvekili var?” diye, 122 milletvekili
var. Türkiye Büyük Millet Meclisi 122 milletvekilini tanımlarken “hâkim” diyor,
“savcı” diyor, “avukat” diyor değerli arkadaşlarım. Parlamentoda bir tane noter
yok. Hiç kimse hukuk fakültesine giriyorken de şunu demiyor: “Ben noter
olacağım.” diye hukuk fakültesine giren yok. Sanıyorum Sayın Bakan da aynı
düşüncededir. Buradaki hukukçu milletvekillerinden hiçbir tanesi “Ben fakülteyi
bitireceğim, noter olacağım.” dememiştir değerli arkadaşlarım. Ama gelinen
noktada hepimiz kaymakam oluyoruz, vali oluyoruz, hâkim oluyoruz, savcı
oluyoruz. Bir yandan da üvey evlat muamelesi görüyor noterlik mesleği.
Avrupa’da öyle değil. Avrupa’da noterlik önleyici yargı hizmeti anlamında bir
meslek grubu değerli arkadaşlarım. Ama biz ne yapıyoruz? Bir yandan bunu
elimizin tersiyle itiyoruz, öbür yandan da başka şeyler yapıyoruz. Bakın, 7’nci
maddede getirilen düzenlemeyi düşündüm, bizim Komisyon üyeleriyle de tartıştım
“Acaba 7’nci maddedeki düzenlemenin esprisi nedir?” diye. Neydi 7’nci maddede
getirilen düzenleme? Ben bunun noterlik mesleğiyle alakalı olduğunun altına
imza atarım. Sayın Bakanla da akşam görüştüm. İdari mahkemelerdeki hâkimlerden
beş yıl görev yapanlar, hukuk fakültelerini bitirmeyenler veya Cumhurbaşkanı
tarafından Danıştaya atanan hukuk fakültesi mensubu olmayan kişilere ilişkin
bir düzenleme getiriliyor. Diyorlar ki: “Efendim, bunlar hukuk fakültelerine
sınavsız olarak girebilirler.” 
Değerli arkadaşlarım, buradan
sesleniyorum bütün Türkiye’ye: Bir yandan noteri elimizin tersiyle itiyoruz,
öbür taraftan da diyoruz ki yirmi yıl görev yapmış olan hâkimlere “Hukuk
fakültesini bitirmemiş de olsan, sen üniversiteye sınavsız gir, hukuk
fakültesinden diplomanı al, görevinin ilk yıllarında git, mevcut mevzuata göre
bir noterlik belgeni al. O noterlik belgenin şarap gibi kenara koy yıllansın.
Aradan yirmi yıl geçsin, emekli olmadan evvel de gel ‘Ben noterliğe geçeceğim.’
de.” Bunu kabul etmek mümkün değil değerli arkadaşlarım. Neden kabul etmek
mümkün değil? Bakın, bu düzenlemenin niye geldiğini tahmin ediyorum. İki üç
maddede konuşmam var, ayrıntılarıyla anlatacağım. Bu düzenleme, muhtemelen,
noter olmak isteyen, hukuk fakültesi mezunu olmayan yargı mensuplarının lobi
faaliyetinden dolayı geliyor değerli arkadaşlarım. Neden? Bakın, Türkiye’de 1.771
noterlik var değerli arkadaşlarım, 1.771 noterliğin içerisinde 589 tane yeşil
pasaport taşıyan noter var. Bu ne demek? Demek ki bunlar emekli hâkimler veya
-kamudan gelen çok azdır- hazine avukatlarıdır. Bunun dışında 923 tane yeşil
pasaport taşımayan noter var. Bu ne demektir? Demek ki bu noterlerin yaklaşık
üçte 1’ini aşkın bir kesim yüksek yargıdan geliyor değerli arkadaşlarım. Eğer,
siz, hukuk fakültesini bitirmemişseniz, hukuk fakültesine ilişkin probleminiz
varsa ne yapmanız gerekiyor? İşte, bu tip dayatmalar getirmeniz gerekiyor.
Buradan sesleniyorum, dün Sayın Bakana da söyledim: Eğer Anayasa’da bize
öğretilen bir eşitlik ilkesi varsa, böyle bir kural varsa, değerli
arkadaşlarım, yarın bir gün bu, Anayasa Mahkemesine gittiği zaman “Bir kişi
üniversite sınavına girmeden üniversiteyi kazanır.” diye bir istisnayı hangi
Anayasa kuralına dayanarak Türkiye’nin önüne getirebiliriz değerli
arkadaşlarım? Bunu kabul etmemiz mümkün değildir. Asla bu şekildeki bir
düzenlemeyi kabul etmiyoruz. 
Ben buraya gelmeden evvel avukatlık
yaptığım yıllarda şunu görürdüm değerli arkadaşlarım, bize şunu derlerdi:
“‘Kanun koyucu’ diye bir terminoloji var, çok ulvi bir güç var.” Ben de bu
kanun koyucuyu bir şey zannederdim. Derdim ki: “Nedir efendim?” “Kanun koyucu
böyle yapıyor.” diye… Avukatlar, hâkimler, meslektaşlarım derlerdi ki: “Kanun
koyucu böyle bir düzenleme yapıyor.” Burada şunu öğrendim: Kanun koyucu diye
bir şey yokmuş arkadaşlar. Yandan bir tane önerge geliyor, diyorlar ki: “Şunu,
şunu, şunu yapın.” El kaldırıyoruz “Kabul edenler… Etmeyenler…” diye. Bugün
yargılama görevinde bulanan bütün hâkimlere, bütün savcı arkadaşlarıma, bütün
meslektaşlarıma, avukatlara buradan sesleniyorum: Yarın bir gün uygulamada bir
şeyle karşılaştığınız zaman kanun koyucu böyle istiyor filan demeyin. Kanun
koyucu sanal bir kavrammış arkadaşlar, “kanun koyucu” diye bir şey yokmuş. Ben
bunu Parlamentoda gördüm. Bu anlamda bu değerlendirmeyi sizlerle paylaşmak
istiyorum. 
Noterlerin sorunları var mı? Var. 2
tane maddede konuşmam var, o ciddi sorunları da “Parlamento boyutunda neler
halledilmesi gerekir, noterlik mesleğiyle alakalı sorunlar nedir?” onları tek tek,
somut örnekleriyle beraber yüce Parlamentonun ve sizlerin huzurlarına
sunacağım. 
Bu maddede bu şekilde söz aldım. 
Yüce heyetinizi saygıyla selamlıyorum.
(CHP sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 1. Maddesinde bulunan "Boşalan," kelimesinin metinden
çıkarılarak, "Boşalan ve" ibaresinin eklenmesini arz ve teklif
ederiz. 
Celal Adan
(İstanbul) ve arkadaşları
BAŞKAN – Komisyon önergeye katılıyor
mu? 
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN.-.Önerge üzerinde İstanbul
Milletvekili Sayın Celal Adan konuşacak.
Buyurun. (MHP sıralarından alkışlar)
CELAL ADAN (İstanbul) – Sayın Başkan,
değerli milletvekilleri; hepinizi saygılarımla selamlıyorum. 
Noterlerle ilgili düzenlemelerin sonuna
kadar yanındayız, destekliyoruz. 
Hâkimler, savcılarla ilgili
iyileştirmeden yanayız, yetersiz buluyoruz. Emekliliklerine yansımasını ve
şimdiye kadar emekli olanların da durumunun iyileştirilmesini istiyoruz.
İnşallah, Adalet Bakanlığında çalışan tüm personelle birlikte emeklileri de
işin içine alan düzenlemeler Milliyetçi Hareket Partisi iktidarına nasip olur.
Değerli milletvekilleri, iki önemli
konu var bugün sizinle paylaşmak istediğim; biri terör, diğeri yolsuzluk.
Adalet ve Kalkınma Partisi iktidarının terörle iş birliği yaparak işlediği
suçlarla ilgili adaleti oyuncağa çevirdiğini biliyoruz. Bir de 17-25 Aralıktan
sonra Türkiye’de adaleti değiştirme noktasındaki iradeyi de utanarak, tarihe
not düşecek şekilde takip ediyoruz. 
Değerli milletvekilleri, Türkiye
Cumhuriyeti devletini yöneten Başbakan Yardımcısı Yalçın Akdoğan terörle ilgili
işlediği suçu şöyle açıklıyor, diyor ki: “Türkiye’de adam öldürülmeyecekse,
adam kaçırılmayacaksa, bölgelerde kurtarılmış bölge olmayacaksa ben bölücülerin
siyasi uzantılarıyla görüşürüm.” diyor. Yani ilan ediyor, diyor ki:
“Türkiye’nin bir bölgesinde adam öldürülüyor, vergi toplanılıyor, kaçakçılık
yapılıyor, orada devlet yok.” Bunu kim diyor? Türkiye Cumhuriyeti’nin Başbakan
Yardımcısı diyor. Arkasından “Görüşeceğim.” diyor. Bir siyasi merkezi hedef
gösteriyor, “O siyasi merkez bir daha bunları yapmayacaksa görüşeceğim.” yani
fiilî durumu ortadan kaldırabilecek bir gücün olduğunu itiraf ediyor, fiilî
durumun devam ettiğini söyleyen bir süreci hepimizin gözünün içine baka baka
söylüyor. Bunu Allah’tan başka kim yargılanmaktan kurtarabilir? Dolayısıyla,
17-25 Aralığa endeksli adaletteki bütün düzenlemeler tarihin en büyük utanç
vesikası olarak karşımıza çıkacaktır önümüzdeki günlerde. 
İkinci temel olay: Türkiye
Cumhuriyeti’nin Başbakan Yardımcısı “Siz İmralı’nın örsüyle Kandil’in çekici
arasına sıkışmayın.” diyor, sonra utanmadan arlanmadan çıkıyor, “Niye hakaret
ediyorsunuz?” diye eşkıya başını savunuyor. Türkiye Cumhuriyeti devletini
babasının oyuncağı gibi kullanan bu irade adaletle de oynuyor. 98 kişiyle
ilgili takipsizlik kararı çıktı. Ben İstanbul milletvekiliyim, İstanbul’da
tanımadığım da yok. Orada bir savcı kardeşimizi aradım, dedim ki: “Yahu
kardeşim, bu işe niye alet oluyorsunuz? Mahkemeye verin bunları, mahkeme
bunlarla ilgili takipsizlik kararı alsın.” Bana söylediği şey, emin olun, sizin
hemen şu anda vazgeçmeniz gereken bir şeyi söyledi: “Ağabey, Yargıtaydan
korkuyorlar.” dedi. Siz Yargıtay da sizin olduğu zaman yani şu anda Yargıtay
tamamen Adalet ve Kalkınma Partisi iradesiyle şekillenmiş bir yargı olsa hiç
buraya dokunmayacaksınız, takipsizlik de çıkmayacak. Hırsızlığı, arsızlığı
bastırma adına adalette düzenleme yapılır mı, Allah aşkına, yapılır mı?
Cumhuriyet tarihinin en büyük yolsuzluk olayı olarak tarihe geçmiş bir
yolsuzluğu, bırakın, mahkemeler ayıklasın yüreğiniz yetiyorsa. Neden
kaçırıyorsunuz siz bunu? Yargıtaydaki üye sayısını artırmak, Danıştaydaki üye
sayısını artırmak, geçmişte devrim niteliğinde anlattığınız… Bütün milletin
önüne çıkıp Milliyetçi Hareket Partisini sanık sandalyesine oturtarak “Siz
darbede bu kadar hapis yattınız ama referanduma ‘hayır’ dediniz.” diye bizi
Türkiye’nin her tarafında gammazladınız. Oysa biz o zaman dedik ki: “Siz
darbenin yargılanmasını ayırın, Hâkimler ve Savcılar Yüksek Kurulunu
kapsamından çıkarın, sonuna kadar destek verelim.” Sonra yaptığınız bu
düzenlemenin altında kaldınız. 
Kiğılı’dan giyinen, takım elbisesine
baktığınız zaman 200 lirayı geçmeyen polis memurlarının bir hikâyesi
İstanbul’da anlatılıyor; onları da sizinle paylaşmak istiyorum. Hikâye aynen
şöyle: 4,5 milyon doları alınca, demişler ki: “Çocuklar, bu parayı götürün, sizin
olsun.” Yozgatlı mı, Orta Anadolu’dan bir polis memuru yüzüne tükürüyor “Al bu
paranı, bana haram para gereksiz.” diyor. Üç tane polisin, dört tane hâkimin
sarstığı, yolsuzluğu yakalayınca yerden yere vurduğu bu iktidarın bu arsızlığı,
bu yolsuzluğu matematiksel olarak parmaklarla aklamaya gücü yeter mi?
Yetmemeli. Sizler gelmelisiniz. Defalarca söyledim, Parlamento her seçime
girdiğinde yüzde 65’i yenilenir, yani şuradakilerin yüzde 65’i önümüzdeki
seçimlerde milletvekili olamayacak. Gelin, adalet tahakkuk etsin, bırakın
mahkemelere gidin madem bu kadar güçlüyseniz. Yargıyı, Hâkimler ve Savcılar
Yüksek Kurulunu babanızın şirketine dönüştürmeye ne hakkınız var? (MHP
sıralarından alkışlar)
BAŞKAN – Teşekkür ederim Sayın Adan. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
2’nci maddede üç adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 2. Maddesinde bulunan "tüm resmi ve özel kuruluşlar tarafından
kabul edilecek” ibaresinin metinden çıkarılarak, "resmi ve özel kuruluşlar
nezdinde” ibaresinin eklenmesini arz ve teklif ederiz. 
 Faruk Bal Yusuf
Halaçoğlu Cemalettin Şimşek
 Konya Kayseri Samsun

 Kemalettin Yılmaz Mustafa
Kalaycı
 Afyonkarahisar Konya
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 2. Maddesi ile değiştirilen 1512 sayılı Kanunun 24 üncü maddesinin
ikinci fıkrasında yer alan "son" ibaresinin "Resmî
Gazete'de" şeklinde değiştirilmesini ve maddeye aşağıdaki fıkranın
eklenmesini arz ve teklif ederiz.
"Noterlere Türkiye Noterler
Birliği tarafından verilen kimlik kartı, tüm resmî ve özel kuruluşlar tarafından
resmî kimlik kartı yerine geçer."
 Turgut Dibek Ali
İhsan Köktürk Ömer Süha Aldan
 Kırklareli Zonguldak Muğla

 Dilek Akagün Yılmaz Gürkut
Acar İsa Gök
 Uşak Antalya Mersin
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 2 inci maddesinin 1 inci fıkrasının tasarı metninden çıkarılmasını
arz ve teklif ederiz.
 Pervin Buldan Sırrı
Süreyya Önder Erol Dora
 Iğdır İstanbul Mardin
 Sebahat Tuncel Demir
Çelik Ertuğrul Kürkcü
 İstanbul Muş Mersin
BAŞKAN – Okunan son önergeye Komisyon
katılıyor mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkanım. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Önerge üzerinde Muş
Milletvekili Sayın Demir Çelik konuşacak.
Buyurun. (HDP sıralarından alkışlar)
DEMİR ÇELİK (Muş) – Sayın Başkan,
değerli milletvekilleri; hepinizi şahsım ve partim adına saygı ve sevgiyle
selamlıyorum.
Evet, devlet, 6 bin yıldır hiyerarşik
ve tahakkümcü olma özelliğiyle toplumun geleceğini, özgürlüklerini gasbetmeye
devam ediyor. Devlet, bu gasbına nasıl meşruiyet kazandırabilir? Ancak ve tek
bir koşulu vardır; toplumun çoklu kültürüne, kimliğine saygılı olan, toplumun
canlı bir organizma olmasından kaynaklı, engelleyen, onun gelişmesini,
erteleyen değil; onu büyüten, çoğaltan, ihtiyaçlarını meşru zeminde tutan
olmalıdır. Devlet bu özelliklerini muhafaza ettiğinde yani kimliklere, dinlere,
kültürlere eşit ve adil yaklaştığında itibar sahibi olur, güç sahibi olur, bu
devlet adil ve eşitlikçi olur. Adil ve eşitlikçi olamayan, hiyerarşiyi,
tahakkümü, hegemonik gücünü topluma ve toplum dinamiklerine dayatan ise
kaybedendir, otoriterizmden totaliterizme, oradan faşizme kadar evrilecek bir
kısım tarihsel düzeyde siyasal, sosyal, kültürel, ekolojik yıkımlara neden
olur. Tarih bununla doludur, örneklerini çoğaltabiliriz ama güncelimiz değil.
Buna karşın toplum eğer insanlığın
ortak değerleri olarak kültürüne, kimliğine, dinine, vicdanına seslenir, sahip
çıkarsa, ötekisi Yaradan’ın yarattığı özellikleriyle kabul görür, saygılı olunursa
kazanan toplum olur, toplumsal dinamikler olur. Ama kimliklerden birini
reddeder, kimliklerden birine düşman hukukunu uygularsanız, devlet adaleti
dağıtan, devlet adil davranmayı sağlayan organizmadan çıkmış olur; adaletsizliğin,
hukuksuzluğun dize vurduğu, çöktüğü ve çözümlendiği bir noktaya gelmiş olur ki
orada devlet de kaybeder, toplum da kaybeder.
Sayın Başkan, değerli milletvekilleri;
bu nedenle, devlet adil ve eşit olacaksa dinî kimliğe ve kültürel farklılıklara
nötr olmalı, eşit davranmalı, eşit mesafede yaklaşmalıdır. Eşit mesafede
yaklaştığı dinsel kimliğe, cinsel kimliğe ya da etnik kimliğe bağlı olarak
barış içerisinde bir arada yaşamanın fırsatı her zamandan çok Türkiye
halklarının ihtiyacı olmakla karşı karşıdır. Doksan yıldır başaramadığımız,
beceremediğimiz, öteleyerek, erteleyerek, baskılayarak devletin zor aygıtını,
ideolojik aygıtlarını, baskılayıcı aygıtlarını dayattığımız için de içimizden
düşmanlar ürettik, üretiyoruz. Halklar, inançlar düşman değil; halklar,
inançlar dosttur, kardeştir. Bu kardeşlik hukukunun diyalog ve müzakereye
dayalı çözüm parametreleri her zaman insani, vicdani noktada kalmıştır. Bugün
de Türkiye Cumhuriyeti Meclisinin yapması gereken, birikmiş olan tarihsel,
siyasal, sosyal, ekolojik, ekonomik, demokratik sorunlarımızı diyaloğa açık,
barış eksenli çözümü öngören bir noktadan yaklaşmamız gerekiyor. Savaş
kaybettirendir, savaş ölümdür, yıkımdır, yoksulluktur, açlıktır, sefalettir.
Barış özgürlüktür, adalettir, kardeşliktir. Barıştan yana olmak insani, vicdani
sorumluluğumuzun gereğidir. Dinî kimliğimiz, etnik kimliğimiz ya da siyasal
düşüncemiz ne olursa olsun insanlığın ortak değerlerinde buluşmak adına atmamız
gereken adımların yerine, biri diğerini ötekileştirdiğinde, baskıladığında
tırnak içerisinde kriminalize edip terörize ettiğinde kaybeden hepimiz oluruz.
Burada söz konusu olan gasbedilmiş hakların, ertelenmiş, ötelenmiş ve
baskılanmış özgürlüklerin bir an evvel topluma, toplum dinamiklerine
devredilmesidir. Sivil toplum örgütlerini dinlemediğinizde, sivil toplum
örgütlerinin meşru taleplerini göz önünde bulundurmadığınızda katılımcı
davranmış olamazsınız.
Sivil toplumun bu demokratik katılımcı
eksenli taleplerini dikkate alan ama birikmiş tarihsel sorunlarımızdan
hareketle de kimliklerin, dinlerin ve kültürlerin mevcut var olan problemlerini
çareye ve çözüme kavuşturan bir noktada Meclis duruma el koymalı, diyalog ve
müzakereyi esas alan bir noktada toplumun önünü açan pozisyonda olmalıdır
diyor, saygılar sunuyorum.
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 2. Maddesi ile değiştirilen 1512 sayılı Kanunun 24 üncü maddesinin
ikinci fıkrasında yer alan "son" ibaresinin "Resmî
Gazete'de" şeklinde değiştirilmesini ve maddeye aşağıdaki fıkranın
eklenmesini arz ve teklif ederiz.
"Noterlere
Türkiye Noterler Birliği tarafından verilen kimlik kartı, tüm resmî ve özel
kuruluşlar tarafından resmî kimlik kartı yerine geçer."
Gürkut Acar (Antalya) ve arkadaşları
BAŞKAN –
Komisyon önergeye katılıyor mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Önerge
üzerinde Sayın Gürkut Acar konuşacak, Antalya Milletvekili.
Buyurun. (CHP
sıralarından alkışlar) 
GÜRKUT ACAR
(Antalya) – Sayın Başkan, değerli milletvekilleri; 655 sıra sayılı Hâkimler ve
Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 2’nci maddesiyle ilgili önergemiz üzerinde
söz aldım. Hepinizi saygıyla selamlıyorum.
Değerli
arkadaşlarım, Adalet ve Kalkınma Partili arkadaşlarım; hep bunu yapıyorsunuz,
yaptığınız şey halka kaşıkla verirseniz sapıyla da hep gözünü oymaktır.
Kamuflaj yapıyorsunuz gerçek amacınızı gizlemek için, halktan gizlemek için,
sürekli halkın lehinde birtakım maddeleri öne sürerek onun altında halkın
aleyhinde olacak, Türkiye’de cumhuriyetin temel kurallarını ihlal edecek bütün
hükümleri getiriyorsunuz.
Bakınız, bu
maddede, 2’nci maddede, noterlerin gereksiz olan ilan giderlerini kaldırmak
için Resmî Gazete’yle ilanı getiriyorsunuz. Ayrıca, Noterler Birliği tarafından
verilen kimlik kartlarının da resmî kart olacağını söylüyorsunuz. Bu resmî
kimliklerle ilgili, avukatlara da bu resmî kimlikler verilmişti ama avukatların
kimlikleri maalesef gittiğimiz her yerde geçersiz oldu; bankalarda geçmiyor,
tapuda geçmiyor, hatta Türkiye Büyük Millet Meclisinin girişinde de geçmiyor.
Ben geldim, kendim, bizzat, orada avukatlık belgesini gösterdim, beni içeri
sokmadılar kapıdan, o zaman milletvekili değildim ve dedim ki ben: Eğer, Büyük
Millet Meclisi kendisinin resmî kimlik olarak kabul etmiş olduğu bir belgeyi
kendi kapısında kabul etmiyorsa, geçiremiyorsa, o zaman buna ne gerek var?
İçeri girmedim, milletvekili arkadaşlarım gelip beni içeri soktular. 
Değerli arkadaşlarım, eğer burada da
verecekseniz, bu Bankalar Kanunu’nda da geçerlidir, diğer kanunlarda da
geçerlidir, bunun istisnası olmamalı. O nedenle, burada bir eksiklik var, bunu
dikkatlerinize sunmak istiyorum değerli arkadaşlarım. 
Şimdi, gelelim başka noktalara. Biraz
önce söyledim, “Esas amaç gizlemek.” dedim. Değerli arkadaşlarım, bakın, her
şeyi halktan gizleyerek yapıyorsunuz; ufak ufak, el altından, yavaş yavaş,
sindire sindire yapıyorsunuz. Gerçekten, 12 Eylül 2010 referandumunda da böyle
yaptınız. Yani, amacınız neydi? YAŞ kararlarına, Yüksek Askerî Şûra kararlarına
yargı yolunu açmaktı, askerleri sivil mahkemelerde yargılamaktı, darbe suçu
nedeniyle Ergenekon ve Balyoz yargılamalarına olanak tanımaktı. O adaletsizliği
siz yaptınız, alt yapısını siz yaptınız. Anayasa Mahkemesi üye sayısını 11’den
17’ye çıkararak karar süreçlerine müdahale etmek istediniz. HSYK’nın yapısını
değiştirdiniz. Ama öne sürdüğünüz nelerdi? Kadın erkek eşitliğini sağlayacağız
dediniz, kişisel verilerin korunmasını sağlayacağız dediniz, yurt dışı seyahat
özgürlüğü dediniz, aile ve çocukların korunması dediniz, birden fazla sendikaya
üye olma olanağı, memurlara toplu sözleşme hakkı, vadettiniz de vadettiniz.
Bunların hiçbirisi gerçekleşmedi ama Balyoz, Ergenekon davalarının yollarını
açarak, Türkiye’de adaletsizliğin feriştahına sebebiyet verdiniz.
Şimdi, bu kanuna gelelim. Bu kanunda
asıl amacınız nedir? Asıl amacınız, Hükûmete bağlı, Adalet ve Kalkınma
Partisinin emrinde olan bir yargı yaratmaktır, açık ve kesindir bu, tarihe bunu
not olarak düşüyoruz. 
Değerli arkadaşlarım, bakın, burada
getirdiniz, asıl amacınız Danıştay üyeliği için şartları esnetmek, Danıştay
tetkik hâkimlerinde başkanlar kurulu yerine başkanı etkin kılmak, Danıştayda
iki yeni daire kurmak, Danıştay dava dairelerinin üyelerini belirlemede
Bakanlar Kurulu yerine başkan yetkili olacak, Danıştay Başkanı aracılığıyla
dairelerin üye sayısına müdahale etmek. Görüyorsunuz, bütün bunların hepsinin
altında Adalet ve Kalkınma Partisinin parti olarak burada yargıya egemen olması
yatıyor. 
Evet, şimdi ne getiriyorsunuz? Noter
kimliği resmî kimlik olacak, elektronik noterlik getiriyorsunuz, hukuk okumamış
hâkimlere hukuk eğitimi vadediyorsunuz, hâkim ve savcı maaşlarını
artırıyorsunuz, zam yapıyorsunuz, disiplin affı, silah affı yapıyorsunuz.
Değerli arkadaşlarım, bakınız, bunların hiçbirisi gizlemeye yetmez ve bu halk
bunları öğrendiği zaman bilin ki sizi sokaklarda bir gün süpürge sapıyla
kovalayacaktır, göreceksiniz. Şimdi gülün, bir gün de biz güleceğiz,
göreceksiniz. 
Bakın, bugün ilk defa, yarın sabah,
Profesör Doktor Rennan Enünlü türbanlı öğrencilere Anayasa Mahkemesi ve
Danıştay kararlarını hatırlattığı için, öğretimi engellemeden dolayı iki yıl
bir ay hapis cezasına çarptırıldı. Sizin sisteminizin yaptığı ilk mahkûm budur.
Bu, antilaik devlet sistemini kurmak üzere yaptığınız ilk mahkûmiyettir. Tarihe
not düşüyorum, bunun hesabını mutlaka vereceksiniz. Yarın tarihî bir gündür. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 2. Maddesinde bulunan "tüm resmi ve özel kuruluşlar tarafından
kabul edilecek” ibaresinin metinden çıkarılarak, "resmi ve özel kuruluşlar
nezdinde” ibaresinin eklenmesini arz ve teklif ederiz. 
 Faruk Bal
(Konya) ve arkadaşları
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Önerge üzerinde Konya
Milletvekili Sayın Faruk Bal konuşacak.
Buyurun. (MHP sıralarından alkışlar) 
FARUK BAL (Konya) – Sayın Başkan,
değerli milletvekilleri; Sayın Adalet Komisyonu Başkanının çok gür bir sesle
“Katılmıyoruz Sayın Başkan.” deyişine nazire olarak niçin katılması gerektiğini
ifade etmeye çalışacağım.
Değerli arkadaşlarım, kanunlar lafzı ve
ruhuyla meridir. Lafzına ve ruhuna göre uygulanır, Türkçesi. Tabii ki lafzı dediğimiz
yani kanun tek tek, kelime kelime yazılır iken iki tane husus çok önemlidir.
Bunlardan bir tanesi, temiz ve yaşayan Türkçeyi kullanması; ikincisi ise beliğ
olması. Bu “beliğ” kelimesini Sayın İyimaya iyi anlar.
Şimdi, bizim verdiğimiz önergede şu şekilde
garip bir ifadeyi temiz bir dile çevirmeye çalışıyoruz “Noterlerle ilgili olmak
üzere noterlere Türkiye Noterler Birliği tarafından verilen kimlik kartı
-bundan sonrasına, telefonlardan fırsat bulabilirseniz sayın milletvekilleri,
dinlerseniz belki aklınızda bir şey kalır- tüm resmî ve özel kuruluşlar
tarafından kabul edilecek resmî kimlik hükmündedir.” Ne demek bu? Oysa, biz
bunun yerine, bu cümle yerine “Resmî ve özel kuruluşlar nezdinde resmî kimlik
hükmündedir.” ifadesini getirmekteyiz. Bu kadar açık, net bir ifade dururken
Sayın Başkan ve Sayın Bakan böyle bir rette bulundu. Tabii, biz bunu anlıyoruz.
Neden anlıyoruz? Dalgalara kapılarak sürüklenen Adalet ve Kalkınma Partisi
siyaset dünyasında yarattığı operasyon dalgalarına mümasil bir şekilde yargıya
karşı dalga operasyonlarını başlatmıştır. Bu dalga operasyonları Ceza
Muhakemesi Kanunu’nda 11 defa gelmiştir adı “reform” olarak, Yargıtay
Kanunu’nda 8 defa gelmiştir, Danıştay Kanunu’nda 6 defa gelmiştir ve HSYK
Kanunu’nda da yine 8 defa dalga operasyonuna maruz kalmıştır. Bu kanunda da
dalga içerisinde dalga bulunmaktadır. Birinci dalgaya bir itirazımız yok,
birinci dalga noterlerle ilgili bir düzenlemedir; bu doğrudur, yerindedir,
olması gerekir, destekleriz. 
İkincisi ise hâkimler ve savcıların
maddi imkânlarının artırılmasına ilişkindir. Bu yetmez ama evet diyoruz, azdır
ama buna da şükür diyoruz ve destek veriyoruz.
Ancak, ondan sonra gelen iki adet dalga
var ki burada sizin yıkmak istediğiniz bariyerlerden bir tanesi: Parlamenter
demokrasi içerisinde yasama, yürütme ve yargı arasında bulunan denge ve denetim
mekanizmalarını ortadan kaldırıyorsunuz. Bu denge ve denetim mekanizmalarında
yasama organını denetleyecek olan yargıyı siyasal etki altına alıyorsunuz,
siyasal nüfuz altına alıyorsunuz, siyasi baskı altına alıyorsunuz ve bunu,
gelecekte silah olarak kullanmak amacıyla yapıyorsunuz. Yürütme organının iş ve
işlemlerini denetleyecek olan yargıyı siyasal baskı, siyasal nüfuz altına
alıyorsunuz ve bunu silah olarak kullanmak için birtakım planlar ve gizli
gündemler içerisindesiniz. 
Şimdi, tam da buraya geldiğimiz zaman
yargı üzerinde yapılan bu operasyonun ikinci boyutunda yargı içerisindeki denge
ve denetim araçlarını ortadan kaldırıyorsunuz. Yargı tek başına astığı astık,
kestiği kestik bir kuruluş değildir, yargı hukukla sınırlıdır; yapmış olduğu
işlemlerde, verdiği kararlarda ise kendi içerisindeki denge ve denetim
mekanizmaları tarafından kontrol edilir. Bu kontrol cümlesi içerisinde
Yargıtayın, Danıştayın ve HSYK’nın kendi yapıları, idari yapıları birbirlerine
karşı yetkilerle donatılmıştır. İşte bu donatımı siz ortadan kaldırıyorsunuz.
Yani, Yargıtay Büyük Genel Kurulunun Yargıtaydaki dairelere iş dağılımını
ortadan kaldırıp sizin siyasi etkiniz altında bulunan Birinci Başkanlık
Kuruluna iş bölümünü vermek suretiyle, bütün daireleri kontrol altına
alıyorsunuz. Bu yetmiyor, o dairelerde görev yapacak üyelerin dağılımını
Birinci Başkanlık Kuruluna veriyorsunuz, siyasi nüfuz altındaki Birinci Başkanlık
Kuruluna veriyorsunuz ve buradaki denge ve denetim araçlarını ortadan
kaldırıyorsunuz. Yetmiyor, ta bu ifadenin sonuna kadar...
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Bal.
FARUK BAL (Devamla) – Bu yıkıntı,
sizin, gelecekte, 2010 gibi yaşadığınız hayal kırıklığının başka bir hayal
kırıklığına dönüşmesine sebep olacaktır.
Teşekkür ederim. (MHP sıralarından
alkışlar) 
BAŞKAN – Teşekkür ediyorum.
Önergeyi kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Sayın milletvekilleri, 3’üncü maddede
üç adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 3 üncü maddesinin 2 inci fıkrasında yer alan “Bakanlığınca”
ibaresinin “Bakanlığı tarafından” şeklinde değiştirilmesini arz ve teklif
ederiz.
 Pervin Buldan  Sırrı
Süreyya Önder  Sebahat Tuncel 
 Iğdır İstanbul 
İstanbul
 Erol Dora  Ertuğrul
Kürkcü
 Mardin  Mersin
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 3. Maddesinde bulunan “verilen” kelimesinin metinden çıkarılarak,
“tanzim edilen” ibaresinin eklenmesini arz ve teklif ederiz. 
 Faruk Bal  Kemalettin
Yılmaz  Yusuf Halaçoğlu 
 Konya  Afyonkarahisar
 Kayseri
 Cemalettin
Şimşek  Mustafa Kalaycı
 Samsun  Konya
Türkiye Büyük
Millet Meclisi Başkanlığına
Görüşülmekte olan 655 Sıra sayılı Kanun
Teklifinin 3. Maddesinin aşağıdaki şekilde değiştirilmesini arz ve teklif
ederiz.
“MADDE 3- Atama yapılırken, aynı sınıftan
noterlerin noterlik mesleğindeki kıdemleri esas alınır. Kıdemde eşitlik hâlinde
Adalet Bakanlığınca verilen noterlik belge sıra numarası önce olan tercih
edilir.” 
 Turgut Dibek  Dilek
Akagün Yılmaz  İsa Gök
 Kırklareli  Uşak
 Mersin
 Ali İhsan
Köktürk  Ömer Süha Aldan  Namık Havutça
 Zonguldak  Muğla
 Balıkesir
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önerge üzerinde Balıkesir
Milletvekili Sayın Namık Havutça konuşacak.
Buyurun. (CHP sıralarından alkışlar) 
NAMIK HAVUTÇA (Balıkesir) – Teşekkür
ederim Sayın Başkan.
Değerli milletvekili arkadaşlarım,
Türkiye yargı bağımsızlığı konusunda giderek gerçekten kan kaybediyor.
Bakın, Sayın Bakan da burada.
Eleştirilerimizi, biz, CHP olarak, sadece sistematik bir siyasal argüman olarak
değil, aldığımız uluslararası raporlara dayanarak koyuyoruz. 
Bakın, OECD’nin yaptığı tespit, bizimle
ilgili yaptırdığı araştırma: Türkiye, 41 ülke arasında ekonomi politikalarında
23’üncü sırada, sosyal politikalarda 39’uncu sırada, demokrasi kalitesinde
41’inci yani sonuncu sırada Sayın Bakan.
Yargı bağımsızlığında ne durumda? Onu
da söyleyeyim. Dünya Ekonomik Forumu Küresel Bilgi Teknolojileri Raporu’nda (2014)
yer alan yargı bağımsızlığı endeksinde 7 puan üzerinden 3,4’le 148 dünya ülkesi
arasında 85’inci ve kimin yanındayız? Fas, Kazakistan, Vietnam gibi ülkelerle
yan yanayız. Türkiye'nin yargı bağımsızlığında geldiği durum bu.
Neden böyle oluyor bu? Hani hepimiz,
1965’li yıllardan beri, Türkiye’yi Avrupa Birliği kriterleriyle, kurumsallaşmış
bir demokrasi, insan hakları, özgürlüklerin kalitesinde Avrupa Birliği
değerleriyle buluşturmak istemiyor muyuz? Evet, irademiz o yönde. 
Peki, siz ne yapıyorsunuz? Bakın,
Avrupa İnsan Hakları Sözleşmesi’ne aykırı konularda, mahkûmiyete en önlerdeyiz
Avrupa’da. Avrupa Birliği ilerleme raporlarında bizimle ilgili yani Türkiye’yle
ilgili ciddi eleştiriler var. Son Avrupa Birliği İlerleme Raporu’nu okuduysanız
Sayın Bakan, Türkiye'nin yargı bağımsızlığında ne kadar ağır bir ihlal
içerisinde olduğunu görürsünüz. 
Bu getirdiğiniz yasada da hiç kimseyle
istişare etmeden… Baroların hepsi dün açıklama yapıyor, Barolar Birliği
açıklama yapıyor barolarımız açıklama yapıyor. Türkiye’de, şu anda, yargıda
gerçekten birçok sorun var. Adliye çalışanlarının maaşlarındaki mağduriyet var,
davaların uzaması var, davaların bitmemesi var, Avrupa İnsan Hakları
Mahkemesinin bizimle ilgili yaptığı uyarılar var; bunlar düzeltilmiyor.
Barolarla oturup da niye… Türkiye’de bu hukukun en önemli tarafı,
iddia-savunma-yargıdır. Peki, biz, savunmanın temsilcileri barolarla oturup da
nasıl bir yasal düzenleme yapacağımız konusunu tartıştık mı? Hayır. Sayın Bakan
kendince bir yasal düzenleme getiriyor, 3 milletvekili imzalıyor, önümüze
geliyor, Adalet Komisyonunda arkadaşlarımız ne kadarını düzeltebilirse
düzeltiyor. Yahu, Türkiye'nin yönü neresi? Biz bir Orta Doğu ülkesi mi
olacağız, yoksa Avrupa Birliğinin onurlu bir üyesi, hukukun standartlarını
yükselten demokratik bir ülke mi olacağız? Yönümüzü bilelim.
O nedenle, bakın, bu maddede de… Evet,
Türkiye’de UYAP sistemi sağlıklı çalışan bir sistem, avukat arkadaşlarımız
bilir ama Noterlik Kanunu’nda bu getirdiğiniz maddede bizim endişemiz var.
Nedir? Bilgi paylaşımı, gizlilik içeren noterlik işlemlerinin ilgisi olmayan
üçüncü kişilerin öğrenmesi olasılığını yaratıyor. Bu, çok önemli bir risktir.
Bakın, bu yasal düzenleme bu şekliyle geçtiğinde nasıl ki… Gizlilik içeren özel
hayat bilgileri Türkiye’de bugün birçok şikâyete söz konusu. İşte, böcek
komisyonunda arkadaşlarımızla çalıştık. Birçok bilginin -eski Emniyet
İstihbarat Daire Başkanının bize ifade ettiği şekilde- devletin arşivinde
olduğu, yeri geldiğinde bu bilgilerin kullanılacağı ifade ediliyor.
Yine, MİT Yasası’nda da biliyorsunuz,
çıkan yasayla meslek örgütlerinin, siyasi partilerin, sendikaların, kurumların,
holdinglerin tüm hesaplarına girme hak ve yetkisi verildi. Bu bilgiler
kontrolsüz bir şekilde başkalarının eline geçtiğinde özel hayat ilkesini, kişi
hak ve özgürlüklerini ne kadar etkileyeceğini hepimiz tahmin edebiliyoruz.
O bakımdan, biz, bir kez daha burada
tarihî uyarımızı yapıyoruz. Türkiye, artık, gerçekten yargı bağımsızlığını,
gerçekten hukuk devletini, demokratik hak ve özgürlükleri teminat altına alacak
bir yasal düzenleme iradesi ortaya koymalıdır diyorum. Hepinizi saygıyla
selamlıyorum. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 3. Maddesinde bulunan “verilen” kelimesinin metinden çıkarılarak,
“tanzim edilen” ibaresinin eklenmesini arz ve teklif ederiz. 
 Faruk Bal
(Konya) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önerge üzerinde Samsun
Milletvekili Cemalettin Şimşek konuşacak.
Buyurun Sayın
Şimşek. (MHP sıralarından alkışlar) 
CEMALETTİN ŞİMŞEK (Samsun) – Sayın
Başkan, değerli milletvekilleri; 655 sıra sayılı Hâkimler ve Savcılar Kanunu
ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi’nin 3’üncü maddesiyle ilgili olarak Milliyetçi Hareket Partisi
Grubunun vermiş olduğu değişiklik önergesiyle ilgili söz aldım. Bu vesileyle
değerli heyetinizi saygılarımla selamlarım.
Değerli milletvekilleri, bu maddeyle
1512 sayılı Noterlik Kanunu’nda bir fıkra değiştirilerek, noterlerin bir yerden
bir yere atanmalarında göz önüne alınacak kriterlerde bir değişiklik yapılarak
aynı yere atama isteyen noterlerin atanmaları yapılırken önce Adalet
Bakanlığınca verilen noterlik belgesi sıra numarasının esas alınması
öngörülmektedir. Bizim ise bu maddeyle ilgili vermiş olduğumuz değişiklik
önergesinde, “verilen” kelimesinin madde metninden çıkarılarak “tanzim edilen”
şeklinde değiştirilmesi anlam bozukluğunun giderilmesi için istenmektedir.
Ancak, bu maddeyi makul bulduğumuzu, daha anlamlı olması için bu değişiklik
önergesini verdiğimizi de ifade etmek isterim. 
Değerli milletvekilleri, Milliyetçi
Hareket Partisinin esas kaygısı ve üzüntüsü şudur: Adalet ve Kalkınma
Partisinin artık yasa yapma tekniği hepimizce malum olmuştur. Meclisin
karşısına genellikle bir torba kanun tasarısıyla gelmek ve bu kanunda olduğu
gibi, içerisine birkaç maddeyle “tatlandırıcı” diyebileceğimiz maddeler koyarak
esas amacın üstünün örtülmeye çalışılmak istenmesidir. 
Milliyetçi Hareket Partisi sözcülerinin
daha önce de ifade ettikleri gibi, bu kanun teklifi içerisinde bulunan,
yetersiz bulmamıza rağmen, hâkim ve savcılarımızın ücretlerinde iyileştirmeler
yapmaya ve diğer olumlu düzenlemelere destek verdiğimizi buradan bir kez daha
ifade etmek isterim.
Değerli milletvekilleri, bizim
Milliyetçi Hareket Partisi olarak endişemiz, Adalet ve Kalkınma Partisinin on
iki yıllık iktidarı döneminde “Demokratikleşiyoruz.”, “Dünyada saygın ülke
oluyoruz.”, “Ekonomimiz uçtu.” gibi sözlerle bir algı operasyonu yaparak
ülkemizi oradan oraya savurmasıdır. Türkiye, Adalet ve Kalkınma iktidarında
temel hak ve özgürlüklerde, hürriyetlerde, insan haklarında ve basın
özgürlüğünde sürekli aşağı doğru basamak değiştirmektedir. Son olarak 2014’te,
Türkiye, basın özgürlüğü sıralamasında 180 ülke içerisinde 154’üncü sırada
gösterilmektedir. Türkiye giderek dünyada yalnızlaşan bir ülke hâline
gelmiştir. 
Değerli milletvekilleri, peki,
ülkemizde bu gelişmeler yaşanırken Adalet ve Kalkınma iktidarı ne yapmaktadır?
Özellikle üçüncü dünya ülkelerindeki totaliter rejimlerde olduğu gibi, haksız
ve hukuksuz bir kazanç sonucu gittikçe zenginleşen bir lider; millet delikli
“kara lastik” dediğimiz ayakkabıyla dolaşmak zorunda bırakılmışken bu lidere
haksız ve hukuksuz şekilde yapılmış bir saray; 17-25 Aralık yolsuzluk
operasyonları başta olmak üzere bu süreçte yapılan haksızlık ve hukuksuzluklara
karşı yasama, yargı ve yürütme de dâhil bütün demokratik organları, kurumları
kullanarak yolsuzluk ve rüşvet gibi kanunsuz işlere kılıf hazırlamak. Bu
süreçte AKP’nin Meclisimize getirdiği yasaların içeriğine bir bakalım, bunların
içinde ülkemizin genel olarak sorunlarına taalluk eden, vatandaşımızın
problemini çözen bir yasa teklifi hemen hemen hiç görülmemektedir. 
Değerli milletvekilleri, Adalet ve
Kalkınma Partisinin bu yasadaki amacı nedir? Birtakım düzenlemeler yaparak, kendince
karşısına çıkan zorlukları aşarak yasamayı ele geçirmek. Tabii, yasalar hiç
tartışmaya açılmadan, sözde birtakım tedbirler için çıkarıldığından yasaların
tümünün ömrü de maalesef kısa olmaktadır. Bu yasa teklifinde, daha önce olduğu
gibi altı ay önce Ceza Muhakemesi Usul Kanunu’nda değişiklik yapılarak”Şüpheli
ya da sanıkla ilgili arama” maddesindeKİ somut deliller yerine, bugün tekrar
geriye dönülerek makul şüphe aranması getirilmektedir. Bu, o günkü ihtiyaçlara
göre düzenlenmiş bir maddeydi. Adalet ve Kalkınma Partisinin bu maddeyle ilgili
olan ihtiyacı ortadan kalkınca da bu maddeyi tekrar doğru olan, doğruya daha
yakın olan kısmına döndürüyorsunuz. Yasa yapma tekniğinde bu gibi hatalar,
eksiklikler olduğundan sık sık Meclisimiz de bunlarla meşgul edilmektedir. 
Şimdi, getirilmek istenen bu yasa
teklifiyle… Evet, Milliyetçi Hareket Partisi, içinde bulunan “tatlandırıcı”
diyeceğimiz birtakım maddelere karşı değildir, destekleyeceğimizi de daha önce
ifade ettik ancak esas…
(Mikrofon otomatik cihaz tarafından
kapatıldı)
CEMALETTİN ŞİMŞEK (Devamla) – …çıkarmak
istediğiniz birtakım maddelere de karşı olduğumuzu ifade ediyorum.
Bu vesileyle hepinizi bir kez daha
saygılarımla selamlıyorum. (MHP sıralarından alkışlar)
BAŞKAN – Teşekkür ederim Sayın Şimşek.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 3 üncü maddesinin 2 inci fıkrasında yer alan “Bakanlığınca”
ibaresinin “Bakanlığı tarafından” şeklinde değiştirilmesini arz ve teklif
ederiz.
Erol Dora
(Mardin) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Gerekçeyi okutuyorum:
Gerekçe:
Yapılan değişiklik ile anlatılanın
anlamlı kılınması amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
4’üncü maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 4. Maddesinde bulunan “nedeniyle alacakları” ibaresinin metinden
çıkarılarak, “sebebiyle, sağlık kuruluşları tarafından verilen” ibaresinin
eklenmesini arz ve teklif ederiz.
 Faruk Bal Yusuf
Halaçoğlu Cemalettin Şimşek
 Konya Kayseri Samsun
 Mustafa Kalaycı Mustafa
Erdem Kemalettin Yılmaz
 Konya Ankara Afyonkarahisar
Türkiye Büyük
Millet Meclisi Başkanlığına
Görüşülmekte olan 655 Sıra sayılı Kanun
Teklifinin 4. Maddesi ile değiştirilen 1512 sayılı Kanunun 59 uncu maddesinin
birinci fıkrasının birinci cümlesinde yer alan “Hasta noterler Cumhuriyet
savcılığı kanalı ile Hükümet tabiplerinden veya Devlet hastanesi
doktorlarından” ibaresinin “Noterler, rapor aldıkları hastalıkları nedeniyle”
şeklinde değiştirilmesini arz ve teklif ederiz.
 Turgut Dibek Dilek
Akagün Yılmaz Ali İhsan Köktürk
 Kırklareli Uşak Zonguldak
 Ömer Süha Aldan İsa
Gök Tufan Köse
 Muğla Mersin Çorum
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 4 üncü maddesinin aşağıdaki şekilde değiştirilmesini arz ve teklif
ederiz.
"1512 sayılı Kanunun 59 uncu
maddesinin birinci cümlesi aşağıdaki şekilde değiştirilmiştir.
'Noterler, hastalıkları halinde,
hastalıkları nedeniyle alacakları doktor raporu üzerine hizmet sürelerine göre
aşağıdaki esaslar dâhilinde izinli sayılırlar. ‘”
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora Demir Çelik
 İstanbul Mardin Muş
BAŞKAN – Okunan son önergeye Komisyon
katılıyor mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) - Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önerge üzerinde Sayın Demir
Çelik konuşacak, Muş Milletvekili.
Buyurun.
DEMİR ÇELİK (Muş) – Sayın Başkan, çok
saygıdeğer milletvekili arkadaşlar; hepinizi şahsım ve partim adına saygı ve
sevgiyle selamlıyorum.
Gerçi Adalet Bakanımız yok. 
Bir reformda istenen, arzulanan temel
amaç nedir, Toplumun birikmiş siyasal, tarihsel sorunlarını çözüme kavuşturmak
mıdır? O nedenle radikal olmak zorundadır, değişimci olmak zorundadır, toplumun
ihtiyaçlarını karşılayabilmenin potansiyeline ama aynı zamanda da çözüm
parametrelerine sahip olmalıdır. Reform, sadece ve tek başına sorunu çözermiş
gibi bir algı yaratmaya hizmet edecekse bu manada bize elma şekeri sunmaktan
başka bir anlamı da, bir niteliği de olmayacaktır. Burada yapılanlar, bir
kısım açmazları açmaya yönelik radikal müdahaleler yerine, durumu idare eden,
günü kurtaran, bu yönüyle de palyatif bir kısım çözümleri getiriyormuş algısına
rağmen de sorunu, biriktiren, çözümsüzlüğe yol açan bir konumda bırakmıştır. 
Evet, yargı önemlidir, yargının
bağımsızlığı her şeyden de önemlidir çünkü yargı kişiye, gruba, kesime devletin
esirgediği özgürlüğü de, adaleti de sunmak için vardır. Devleti elinde
bulunduran güç askerî olabilir, militarist davranabilir, polis devleti
olabilir, faşizan uygulamalara yönelebilir, kişi ve hükûmetlere bağlı otoriterizmi
sürdürüyor olabilir; bütün bunlara karşın tek güç, toplumun ihtiyaçlarını
karşılamanın garantisi, garantörü bağımsız yargıdır. Hukuk devletinin de
olmazsa olmazı olan silahların bağımsızlığı söz konusu olduğunda anlaşılması
gereken, yargının, yasamanın, yürütmenin siyasal vesayetten, devletin
hiyerarşik ilişkisinden bağımsız, azade bir noktada kendi tarihsel rolünü
oynamasıdır. Ama burada öngörülen, her şeyden önce siyasi vesayete tabi
yargıyı, Yargıtayı, Danıştayı, Sayıştayı kurmak ve biçimlendirmekle yetinmiyor
ama aynı zamanda noterlik sistemine, baro sistemine, toplumun sivil, demokratik
örgütlülüğüne de devletin kaygıları, kuşkuları nezdinde müdahale edip şekillendirmeye
ihtiyaç duyuyor. Buradan da demokrasi çıkmaz. 
Türkiye’nin, evet, doksan yılı aşkın
bir zamandır çözemediği yargısal problemleri maalesef çok. Hâkimlerin,
savcıların özlük hakları, ertelenmiş ve çözülemeyen davalar, raflarda birikmiş tozlarla
karşı karşıya olan dosyalar çözüme muhtaç bir konumdadır. Ancak, reform olarak
bize pazarlanan, her zaman olduğu gibi, adalet ve özgürlük yerine bir yanıyla
köle-efendi ilişkisini dayatan bir ilişki. O yönüyle de sorunların birikmesine,
kangrenleşmesine yol açan bir anlayış ve yaklaşımla soruna yaklaşılmaktadır.
Son iki gündür Cumhurbaşkanımızın bir
kez daha gündeme damgasını vuran söylemleri, yargıdan ne anladığını, Hükûmetin
ve Sayın Cumhurbaşkanımızın ne anladığını deşifre eder niteliktedir. 
Esnaf, evet esnaf ticari faaliyetini
yürütebilmenin özgürlüğüne de özgünlüğüne de sahiptir. Esnaf polis olamaz,
esnaf hakem olamaz, esnaf hâkim olamaz; esnaf da bir sivil toplum örgütünün
bireyidir, unsurudur, devlet dışıdır, iktidar dışıdır. Ona düşen, devletin
kutsiyetini esas alan bir noktadan soruna yaklaşmak değil, devletin kendi
haklarını gasbeden noktadan muhalefet etmektir, karşı çıkmaktır. Toplum ancak
böyle ilerleyebilir. Siz, toplum ve toplumun yerine hiyerarşiyi, iktidarı,
devleti herkese ama herkese dayatırsanız buradan adalet çıkmaz. O yönüyle de
Adalet ve Kalkınma Partisinin isminin üzerindeki “adalet” yerine ve onun
ısrarla on iki yıldır “Yolsuzluk, yasak ve yoksullukla mücadele edeceğim.” söylemi
yerine, siz, işsizliği, yoksulluğu, sefaleti artıran, çoğaltan; adaleti, adil
davranışı da azaltan bir noktadan soruna yaklaşacaksınız ki çözülen, çöken ve
toplum nezdinde de giderek itibarsızlaştıran bir konudan kendinizi
kurtaramayacaksınız.
O nedenle, yol yakınken Sayın Adalet
Bakanına da hatırlatmak isterim, yasakçı zihniyetten mümkün olduğunca uzak
duran, özgürlükleri, barışımızı tez elden harekete geçiren bir reform reform
niteliğini taşır; ötesi aldatmadır, ötesi zaman, kaynak ve emek israfıdır
diyor, saygılar sunuyorum.
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 Sıra sayılı Kanun
Teklifinin 4. Maddesi ile değiştirilen 1512 sayılı Kanunun 59 uncu maddesinin
birinci fıkrasının birinci cümlesinde yer alan "Hasta noterler Cumhuriyet
savcılığı kanalı ile Hükümet tabiplerinden veya Devlet hastanesi
doktorlarından" ibaresinin "Noterler, rapor aldıkları hastalıkları
nedeniyle" şeklinde değiştirilmesini arz ve teklif ederiz.
Tufan Köse
(Çorum) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Önerge üzerinde Çorum
Milletvekili Sayın Tufan Köse konuşacak.
Buyurun.
TUFAN KÖSE (Çorum) – Sayın Başkan,
değerli milletvekilleri; kanundan önce birkaç şeyden bahsetmek istiyorum çünkü
biz, noterlerle ilgili yapılan düzenlemelerde -6’ncı madde hariç- mutabıkız
parti olarak. 
Az evvel öğretmenlerle ilgili araştırma
önergesi vardı, onunla ilgili birkaç cümle söylemek istiyorum. Eski Türkiye’de
-bin odalı saraylar Türkiye’sinden daha yoksuldu ama- yoksul çocukları parasız
yatılı okullarda okuyabiliyorlardı hem de yemeli içmeli olarak. Yoksul aile
çocuklarının köyden başlayan yolculukları, sonu garanti bir umuda yolculuktu.
Öğretmen okulundan mezun olan her öğretmene bir iş verirdi AKP öncesi eski
Türkiye. Eski Türkiye’de işsiz öğretmen diye de bir şey yoktu. Benim dedem bir
öğretmen maaşıyla 5 çocuğuna üniversite tahsili yaptırabilmişti, yine babam da
bir öğretmen maaşıyla 2 çocuğunu üniversitede okutabilmişti. Eski Türkiye’de
öğretmenler bugünkü gibi yine zengin değillerdi ama saygı zenginiydiler, eski
Türkiye’de umut yüklüydüler, şimdiki gibi işsizliğe, mutsuzluğa mecbur
değillerdi. 
Değerli arkadaşlarım, geçtiğimiz hafta,
bugünün Başbakanı geçmişteki Başbakan gibi “Alevi açılımı” adı altında
Dersim’de bazı görüşmeler yaptı, konuşmalar yaptı. Son altı yılda 7 tane Alevi
çalıştayı düzenlenmiş. Ne gerek var 7 tane Alevi çalıştayına? Eğer siz
Alevilerin sorunlarını çözmek konusunda samimiyseniz getirin yarın düzenlemeyi
ya da bizim elimizde olan talepleri getirin, yarın buradan çıkartalım.
Açılımlarla, çalıştaylarla, ziyaretlerle, şovlarla Alevilerin gözlerini
boyayamayacağınızı artık anlamalısınız. Siz “Alevilerin sorunları var.” mı
diyorsunuz, yoksa “Alevilerin kendileri bir sorun.” mu diyorsunuz, önce bunun
iç hesaplaşmasını kendi aranızda yapın. 
Başbakan gitti, “Dersim” diyor.
“Dersim” diyorsun Sayın Başbakan, “Horasan erenleri” diyorsun, “Hacı Bektaş
Veli” diyorsun, “Baba Mansur” diyorsun ama üçüncü köprüye de “Yavuz Sultan
Selim” diyorsun. Bu ne perhiz, bu ne lahana turşusu? (AK PARTİ sıralarından “Ne
olmuş?” sesi) 
Ne olduğunu sen çok iyi biliyorsun. 
ÜNAL KACIR (İstanbul) – O da bizim, o
da bizim. 
TUFAN KÖSE (Devamla) – Yavuz Sultan
Selim Alevilerin gözünde bir Hitler’dir, Yavuz Sultan Selim Alevi çocuklarının
kanını içmiştir döneminde.(AK PARTİ sıralarından gürültüler)
RAMAZAN CAN (Kırıkkale) – Bırak, sen ne
konuşuyorsun? 
TUFAN KÖSE (Devamla) – Bırakacak bir
şey yok. 
RAMAZAN CAN (Kırıkkale) – Bunlara ne
gerek var ya?
TUFAN KÖSE (Devamla) – “Yavuz Sultan
Selim” diyorsun. Sivas davasının avukatlarını bakan yapıyorsun, milletvekili
yapıyorsun, Anadolu Ajansına yönetim kurulu üyesi yapıyorsun…
RAMAZAN CAN (Kırıkkale) – Bırak
tarihçilere tarihi. 
TUFAN KÖSE (Devamla) – …Anayasa
Mahkemesine üye yapıyorsun. Siz ölü Alevileri seviyorsunuz ya, yaşayan
Alevilerin sorunlarını samimiyetle çözmeye çalışmıyorsunuz ki. 
Değerli arkadaşlarım, şimdi, bu iktidar
dönemine gelene kadar hukukun güvenilirliğine ve istikrarına gerçekten bir
zarar verilmemişti. Şimdi, az evvel “Rennan Pekünlü” dedi bizim
arkadaşlarımızdan birisi, AKP sıralarından herkes itiraz… Ya Rennan Pekünlü ne
yapmış? Anayasa Mahkemesi kararlarına ve Avrupa İnsan Hakları Mahkemesi
kararlarına göre tutanak tutmuş. Bunun ötesinde bir şey var mı? Bana göre iki
yıl bir ayı bu yargı düzeni, bu siyasallaşmış yargı düzeni az bile vermiş,
aslında asalım bunu, Rennan Pekünlü’yü. Yarın cezaevine girecek. Buradan
kendisine grubum adına selam ve saygılarımı gönderiyorum, sevgilerimi
gönderiyorum. 
Şimdi, bu
kanunla ilgili Yargıtay Başkanı geçtiğimiz günlerde bir açıklama yaptı.
Yargıtay Başkanı diyor ki: “Daha evvelden verdiğimiz görüşlerimiz,
tekliflerimiz hiç değerlendirmeye alınmadığı ve kurumsal olarak da görüşümüz
sorulmadığı için bu kanunla ilgili olarak biz Başkanlar Kurulu olarak herhangi
bir görüş bildirmeyeceğiz.” 
MAHMUT TANAL
(İstanbul) – Sayın Başkan, ben özür diliyorum, hatibin sözünü kesiyorum ama
şurada bulunan beyefendi, milletvekili size sırtını dönüyor.
BAŞKAN – Sayın
Tanal, lütfen.
MAHMUT TANAL
(İstanbul) – Sizden istirham ediyorum. 
BAŞKAN – Böyle
bir hakkınız yok, lütfen. 
ŞİRİN ÜNAL
(İstanbul) – Sana ne ya arkadaşım, sana ne? Ne terbiyesiz adamsın sen ya!
MAHMUT TANAL
(İstanbul) – Mecliste oturmanın bir adabı, bir usulü vardır.
BAŞKAN – Buyurun
devam edin sayın konuşmacı. 
MAHMUT TANAL
(İstanbul) – Lütfen sizden istirham ediyorum. 
ŞİRİN ÜNAL (İstanbul)
– Sana ne kardeş ya?
BAŞKAN – Sayın
Tanal, lütfen. Buraya gelip bana söyleyebilirsiniz. Böyle bir müdahaleye
hakkınız yok, lütfen. 
Buyurun sayın konuşmacı.
TUFAN KÖSE
(Devamla) – Şimdi süremi ilave ederseniz Sayın Başkanım. 
BAŞKAN –
Edeceğim. 
Böyle bir usul,
musul, bir şey yok. Artık her şeyi bir kenara bıraktım, böyle bir şey yok.
TUFAN KÖSE
(Devamla) – Şimdi, değerli arkadaşlar, 28/06/2014 tarihinde 6545 sayılı
Kanun’la Yargıtay Birinci Başkanlar Kurulunun görevine son verilmişti. Ne kadar
olmuş bu zamana kadar? Beş ay olmuş. Beş ay sonra yeniden, bu kanunla, getirmek
istediğiniz bu teklifle Yargıtay Birinci Başkanlar Kurulunu lağvediyorsunuz.
Nerede kalıyor burada hukukun güvenilirliği, nerede kalıyor yargının
bağımsızlığı? Ne istiyorsunuz siz Yargıtay Başkanlar Kurulundan, merak
ediyorum. Yani, burada hukukçu milletvekilleri kendi gruplarında hiç bunu
sorgulamıyorlar mı acaba? 
Yine, Yargıtay
Başkanı diyor ki: “Değiştirilmek istenen maddeler Yargıtayın taleplerine
dayanmıyor. Yargıtaya, Yargıtay kültürüne ve yargı bağımsızlığına ciddi
zararlar verecektir.” Niye bunları hiç dikkate almıyor hukukçu
milletvekillerimiz? Merak ediyorum, merakla soruyorum.
Geçmişte
Ergenekon’un hâkimleri de hiç bu düzenin değişeceğine inanmıyorlardı,
hatırlarsınız belki. Siz de hiç bu düzenin değişeceğine inanmıyorsunuz ama
inanın, günü gelecek bugün yaptığınız bu işlerin hesabını muhakkak
vereceksiniz. 
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 4. Maddesinde bulunan “nedeniyle alacakları” ibaresinin metinden
çıkarılarak, “sebebiyle, sağlık kuruluşları tarafından verilen” ibaresinin
eklenmesini arz ve teklif ederiz.
 Mustafa
Erdem (Ankara) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önerge üzerinde Ankara
Milletvekili Sayın Mustafa Erdem konuşacak.
Buyurun. (MHP sıralarından alkışlar)
MUSTAFA ERDEM (Ankara) – Sayın Başkan,
değerli milletvekilleri; 655 sıra sayılı Kanun Teklifi’nin 4’üncü maddesi
üzerine söz almış bulunuyorum. Hepinizi sevgiyle saygıyla selamlıyorum.
Yüce Meclisin asli görevi yasa yapmak,
kanun çıkarmaktır. Bu kanun, toplumun huzuru, milletin birlik ve beraberliği,
devletin geleceği açısından çok önem arz etmektedir. Ancak gelin görün ki
bugüne kadar çıkarılan yasaların şahsa yönelik, kesime yönelik, gruba yönelik
veya bir siyasi partiye yönelik olarak düşünülmesi devlet geleneğimiz, millî
birliğimiz ve toplumsal bütünlüğümüz açısından fevkalade tehdit edici olarak
görülmektedir. Zira bugün kişiye özel çıkarılan yasaların yarın bir başkası
için yeni bir kişiye özel yasa şeklinde değiştirilmesi bu Meclisin uygulamaları
arasında sıradanlaşmış, olağan hâle gelmiştir. Burada şöyle bir hatırlatma
yapmak istiyorum: Eğer gerçekten toplumsal bütünlüğümüz açısından bazı
yasaların çıkarılması lazım gelecekse o zaman buna aceleye gerek yok,
bekleyelim, sabredelim, önünü sonunu, enini boyunu değerlendirelim ve yasaları
ona göre çıkaralım. On iki yıllık AKP iktidarı döneminde her gün yeni bir
mevzuat değişikliği, her gün bir yasa değişikliği artık toplumsal olarak gına
geldiğimiz bir husus olarak karşımıza çıkmaktadır. 
Değerli milletvekilleri, bizim yüce
dinimiz ve kültürel geleneklerimiz öncelikle işin başının Allah korkusu
olduğunu bizlere telkin eder. Hangi yasayı çıkarırsanız çıkarın, eğer
insanlarda bu duyguyu telkin edemez, insanlara bu ruhu, bu şuuru temin
edemezseniz çıkardığınız yasaların hiçbirisi bir anlam ifade etmez. 
Yine, bizim geleneklerimizde, kendiniz
için istemediğinizi başkası için isteme hakkınızın olmadığına vurgu yapılır ama
gelin görün ki yine bu yüce Mecliste, birine olan husumet, birinin haklarını
gasp veya birisini diğerleri arasında ayrıcalıklı bir konuma getirme hususu hep
yasamayla gündeme getirilmiş ve yasalarla güvence hâline getirilmek istenmiş
bir durum olarak karşımıza çıkmaktadır.
Yine, bizim değerlerimiz içerisinde,
sizin bir kavme olan kininiz veya hasmane tutumunuzun, onlara karşı
adaletsizliğe sizi sevk etmemesi gerektiği öğretilir ama gelin görün ki biz
öyle bir toplum hâline gelmişiz ki kin normal davranış hâline gelimiş,
başkalarına karşı tavır sıradanlaşmış ve bir şekilde bunu, bu yüce Meclisin
kutsal çatısı altında yasalarla güvence altına almaya gayret etmişiz.
Şimdi size bir soru sormak isterim:
Değerli milletvekilleri, on iki sene iktidarda olan bir AKP iktidarının, şu
kadar süre geçmiş olmasına rağmen bu yasal düzenlemeleri yapmasına ne engel
oldu da bugüne kadar kaldı? Vicdanınıza buradan çok şeyleri hatırlattığımı
buradan bir kere daha hatırlatmak istiyorum: Ne değişti de hemen apar topar
hâkimler, savcılar, yargıçlar veya Danıştay üyeleriyle alakalı olarak bir
yasamaya ihtiyaç hissettik? Yoksa bir endişemiz, bir kaygımız, bir korkumuz mu
var? Veya birilerini terbiye etme hususunda yüce Meclisin iradesini ipotek
etmek veya bu masum milletin duygularını bu konuda istismar etmek gibi bir
görev mi üstlendik? Bize yakışan, adaletin herkes için adilane olmasıdır. Aksi
hâlde, adalet terazisinin şaşması demek, bugün çıkarılan yasaların yarın
başkaları için de bir tehdit unsuru olacağını görmezden gelmemiz demektir. 
Burada Sayın Bakanımız dün yapmış
olduğu açıklamalarda, bütçe imkânları elvermediği için adalet kurumunda çalışan
bazı gariplerin maddi olarak değerlendirilemeyeceğine dikkatlerimizi çekmişti.
Peki, hâkim ve savcılar bir oy vermek, bir el kaldırmak için 1.155 lirayı hak
ediyor da bu vatanın, bu milletin, bu devletin mensubu olmak gurur ve şuurunu
yaşayanlar, o hâkim ve savcılara hizmet etmek durumunda kaldığı hâlde, bunların
hakkını bu Meclisin dışında kim koruyacak? Ve soruyorum size: Bu milletten
aldığımız bu güveni nasıl temin ve tesis edeceğiz? 
Değerli milletvekilleri, biz burada
adilane davranmadığımız sürece bu toplumun huzur ve sükûnunun olmayacağına
dikkatlerinizi çekiyorum. Önce adı “adalet” olanların adilane hükmetmesi lazım
geldiğini söylüyor, hepinize sevgi ve saygılar sunuyorum. (MHP sıralarından
alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler.. Kabul etmeyenler… Madde kabul edilmiştir.
Sayın milletvekilleri, 5’inci maddede
üç adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 655 Sıra sayılı Kanun
Teklifinin 5. Maddesi yer alan “şeklinde” ibaresinin “olarak” şeklinde
değiştirilmesini arz ve teklif ederiz.

 Turgut Dibek Ali
İhsan Köktürk Ömer Süha Aldan
 Kırklareli Zonguldak Muğla
 Dilek Akagün Yılmaz İsa
Gök Uğur Bayraktutan
 Uşak Mersin Artvin
BAŞKAN – Sayın milletvekilleri, şimdi
okutacağım iki önerge aynı mahiyette bulunduğundan birlikte işleme alacağım.
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 5 inci maddesinde yer alan “116 ve 198/A” ibaresinin “116 ıncı ve
198/A” şeklinde değiştirilmesini arz ve teklif ederiz. 
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora 
 İstanbul Mardin 
Aynı mahiyetteki diğer önergenin imza
sahipleri:
 Faruk Bal Yusuf
Halaçoğlu Cemalettin Şimşek
 Konya Kayseri Samsun
 Mustafa Kalaycı Kemalettin
Yılmaz 
Konya Afyonkarahisar
BAŞKAN – Komisyon önergelere katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önergeler üzerinde Muş
Milletvekili Sayın Demir Çelik konuşacak.
Buyurun. (HDP sıralarından alkışlar)
DEMİR ÇELİK (Muş) – Sayın Başkan,
değerli milletvekilleri; hepinizi saygıyla selamlıyorum.
Evet, tartıştığımız, konuştuğumuz bir
yargı paketi ve torba yasayla geçirmek durumunda kaldığımız, üzerinde
yoğunlukla tartışmaya muhtaç olduğumuz bir konu. Bu konuya ilaveten, günümüzün
ve gündemimizin önemli konularından birini sizlerin de dikkatine sunmak
istiyorum.
Son günlerde, özellikle AKP Hükûmeti,
gündemi değiştirmek, gündemle birlikte yaklaşan seçimlere pragmatist
yaklaştığından kaynaklı, günümüzün çözümsüz kalan bir kısım sorunlarına neşter
atarmış gibi davranarak çözüm umudunu yeniden tazelemek istiyor. Her zaman
yaptığı gibi, tüccar olmanın büyük ve kazandırıcı özelliklerini esirgemeden,
sokaktaki Ayşe’nin, Ahmet’in, Mehmet’in ya da Ayşe Teyze’nin, Emine Hala’nın
problemlerini çözermiş gibi görünüp çözümsüz bırakmak alışkanlığı, olası
ihtimalleri gölgeleyen bir noktadadır.
Aleviler, bizim Türkiye dediğimiz
ülkenin eşit, özgür vatandaşları olmasına karşın, 76 milyonun içerisinde 15
milyon civarında homojen olmasa bile heterojen kimlik denilen varlıklarını
yıllardır sürdürüyor olmasına karşın onların ne inançsal ne ibadet noktasında
ne de eşit, özgür vatandaşlıktan ileri gelen haklarını düşünmüyoruz, düşünmek
istemiyoruz. Sayın Cumhurbaşkanı dile getirdi, yetinmedi, üzerine Sayın
Başbakan dillendirdi. Hatta Dersim’e giderek sorunu çözecekmiş gibi bir
beklenti içerisine insanları soktu ama her zamanki gibi çözümsüz kalan, yine
tarihin ertelenmiş sorunlarından biri olmakla bizi karşı karşıya
bıraktırmıştır.
Din, 3 semavi din başta olmak üzere,
insanlığın hiyerarşiye karşı, adaletsizliğe karşı, tahakküme karşı, sömürüye
karşı, baskıya karşı adalet arayışıdır, özgürlük arayışıdır, eşitlik
arayışıdır. Din, insanın iyiye, güzele, doğruya erişmesinin temel yollarından
biridir. Ama dinlerin devlet dini olmaya başladığından beri adalet, eşitlik,
özgürlük sağlayan değil eşitlik ve özgürlükten mahrum bıraktıran bir noktada
kalmışlardır. Yetinmemişlerdir, iyiyi, güzeli, doğruyu unutmuş, her şeyi ama
her şeyi merkez için, iktidar için biriktirilmeye muhtaç konular olarak
görmüşlerdir. 
Din, eğer iyiye, güzele, doğruya
erişmekse Alevilik de bu inançlardan birisiyse devlet bu inancı engelleyen,
öteleyen, baskılayan bir noktadan soruna yaklaşmamalıydı. Aleviler bu toplumun
ve bu ülkenin kadim inançlarındansa, bu inancı sürdüren Türk, Kürt, Arap
Alevisi gibi bir realite, bir gerçeklik söz konusuysa onların da bu temel
ihtiyaçlarını karşılayan noktadan yaklaşmak durumundayız. O nedenle, Adalet
Bakanı bu reformu getirmişken, Alevilerin kendi kendisini yönetme statüsünü de
içeren bir kapsamda olmalıydı. Cemevleri ibadethane seçilmeli, ibadethane
olarak yasal güvenceye kavuşturulmalıydı, din dersleri mecburi olmaktan
çıkarılmalıydı ve devlet, dini ne olursa olsun, kimliği ne olursa olsun, cinsi
ne olursa olsun herkese, her kesime nötr olmalıydı. Nötr olması gereken devlet,
hukuk devletidir ama görünen o ki Türkiye Cumhuriyeti devleti bundan nasibini
almama ısrarında devam ediyor. 
Bugün Diyanet dediğimiz kurum 5
bakanlığın üzerinde bir bütçeye sahipse bu 5 bakanlığın ötesinde, eğitim,
sağlık ve benzeri bakanlıklardan da pay alabilme hakkına sahipken Aleviler
kendi ibadethanelerini hâlâ özgürce kullanamıyorsa, imamlarını, dedelerini ya
da ocak sahipleriyle ilgili ilişkiyi yasak ve günah olarak devlet hâlâ onlara
reva görüyorsa bu ayıbı kaldırmak herkesten ve her şeyden önce halkın iradesi
olan bu Meclisin görevidir. Meclis bu sorunları çözmeyecekse, bu sorunları
çözme iradesi göstermeyecekse toplum nezdinde de hak ettiği temsiliyeti, iradi
temsiliyeti gösteremeyecek demektir. O nedenle, ertelenemez bir noktada iki
yıldır çözemediğimiz, çözümden yana görünüyormuş gibi görünüp Kürt sorununu
barışçıl demokratik çözümde nasıl ki başaramadık, Alevi sorununu da
çözemeyeceğimizin açığa çıktığı bugünlerde çözüm bizden geçiyor, halklardan,
inançlardan, toplumun sivil demokratik örgütlerinden geçiyor diyor, saygılar
sunuyorum. (HDP sıralarından alkışlar) 
BAŞKAN –
Teşekkür ederim.
Diğer konuşmacı
Konya Milletvekili Faruk Bal, buyurun. (MHP sıralarından alkışlar) 
FARUK BAL
(Konya) – Sayın Başkan, değerli milletvekilleri; kaldığımız yerden devam
edeceğiz. 
Yargının
parlamenter demokrasi içerisindeki yerini dengeleyen ve denetleyen bir araç
olarak ifade etmiştik. Bu tasarıyla da yargı içerisindeki denge ve denetim mekanizmalarının
bozulduğundan söz ediyorduk. 
Değerli
arkadaşlarım, Yargıtayda olduğu gibi, Danıştayda olduğu gibi HSYK’nın
içerisinde de denge ve denetleme mekanizmaları kurulmuştur. Bu denge ve
denetleme mekanizmaları olduğu müddetçe yargı kendini güvende hisseder, bu
güven duygusu hukuki güvenilirliğe dönüşür, ülkenin huzura ve güvenliğe,
esenliğe kavuşmasına vesile olur, netice itibarıyla da vatandaşın yargıya olan
güveni artar ancak bu tasarıda yargının kendi içerisindeki denge araçları
bozulmaktadır, denge mekanizmaları bozulmaktadır. Bu bozulan mekanizmayı
geçmişle ilişkilendirerek sizlerle paylaşmak istiyorum. 
Hani geçmişte,
siz 2010 yılında Anayasa değişikliği yaparken “Kast rejimini yıkacağız. Birisi
birini seçiyor, o da birilerini seçiyor ama milletin burada sesi yok, nefesi
yok.” diyerek düzenlediğiniz 2010 Anayasa değişikliğinde de bu denge ve denetim
araçlarını bozmuştunuz ve netice itibarıyla Türkiye darmadağın bir yargı ve
paramparça bir hukuk düzeniyle karşı karşıya kalmıştı. Sonuç itibarıyla, 17
Aralık ve 25 Aralık operasyonlarında yargı AKP’nin zülfüyârine dokunmaya
başlayınca aklınız başınıza geldi, şimdi dalga dalga bu yargıya karşı bir
operasyon peşindesiniz. Bu operasyonla Danıştay içerisindeki dengeleri tekrar
bozuyorsunuz, Danıştay içerisinde birtakım yargısal nitelikli idari kararları
veren Başkanlar Kurulundaki yetkilerin tamamını alıyor, Danıştaya ilave
edilecek 37 üyeyle birlikte çoğunluğu ele geçirdikten sonra yani daha önce
şikâyet ettiğiniz kast sistemine benzer kendi kastınızı oluşturarak bir
Başkanlık Kurulu oluşturuyorsunuz. Bu Başkanlık Kurulu, Danıştay dava
daireleri, vergi daireleri içerisindeki görev yapacak olan üyeleri
belirleyecek, onların hangi davalara bakacaklarını belirleyecek, Danıştayda
tetkik hâkimleri dahi bu kurulun iki dudağı arasından çıkacak bir karara
geleceklerini teslim edecekler ve böylece, Danıştay hem daireleri itibarıyla
hem dairede görev yapacak üyeleri itibarıyla ve hem de o dairelerin mutfağında
çalışacak olan tetkik hâkimleri itibarıyla inşa ettiğiniz yeni AKP kastının
gölgesi altında, nüfuzu altına çalışacaktır. Böyle bir Danıştay asla ve kata
demokratik parlamenter sistem içerisinde kendisine yüklenmiş olan idarenin yani
iktidarın tüm eylem ve işlemlerini, hukuka uygunluğunu denetleme fonksiyonunu yerine
getiremez çünkü siyasi nüfuz altındadır, çünkü siyasi renk altındadır, çünkü
kendisini oraya getirenlere karşı vefa borcu vardır ya da kendisini oraya
getirenlerin üzerinde kullanacağı nüfuzun etkisi altında kalacaktır. İşte bu,
idari mahkemeler niteliğinde “hukukun üstünlüğü” dediğimiz kavramı hayata
geçirmekle mükellef olan Danıştayın bu fonksiyonunun ortadan kaldırılması
neticesini doğuracaktır. Bundan gelecekte en fazla zarar görecek olan yine siz
olacaksınız. Dolayısıyla gelin, aklınız başınıza gelsin, işi başından çözelim.
Bu bir mesele midir? Evet, bu bir meseledir, bu bir hukuk meselesidir ve hukukun
üstünlüğü kurallarıyla çözülmelidir. Hukukun üstünlüğü kurallarında temel
olarak kabul edeceğimiz değer, yargının bağımsızlığıdır, tarafsızlığıdır ve
hâkim teminatıdır. Onun üzerine inşa edilecek kast sistemine Milliyetçi Hareket
Partisi karşıdır ve karşı olmaya devam edecektir.(MHP sıralarından alkışlar)
BAŞKAN – Teşekkür ederim.
Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 655 Sıra sayılı Kanun
Teklifinin 5. Maddesi yer alan “şeklinde” ibaresinin “olarak” şeklinde
değiştirilmesini arz ve teklif ederiz.
Ali İhsan
Köktürk (Zonguldak) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkan. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN - Önerge üzerinde Sayın Uğur
Bayraktutan konuşacak, Artvin Milletvekili.
Buyurun. (CHP sıralarından alkışlar) 
UĞUR BAYRAKTUTAN (Artvin) – Sayın
Başkan, çok değerli milletvekilleri; ben bu kanun teklifinde birçok sakatlık
olmasına rağmen noterlere ilişkin sorunları gündeme getirmek istiyorum.
Sayın Bakana, Millî Savunma Bakanına
noterlikle alakalı ne anlatayım diye düşündüm, aslında Adalet Bakanına anlatmak
isterdim. Sayın Bakan buradayken noterlerin askerlik sorunlarına ilişkin
konuşulabilirdi ama öyle sorunları yok Sayın Bakan. 
Neyse, Sayın Adalet Bakanı geldi. 
Şimdi, değerli milletvekilleri,
noterliğe ilişkin ciddi sorunlarımız var. Nedir? Bakın, şimdi bir tane beyaz
kâğıt getirdim size. Bu kâğıdın önüne arkasına bakın, normalde, Sayın Bakan
dünyanın hiçbir yerinde, Avrupa’da bile bunlara ilişkin, Türkiye’deki sistemin
dışında değerli kâğıt bedeli yok değerli milletvekili arkadaşlarım.
Diyeceksiniz ki ne kadar ayrıntıyı biliyorsun? Onun da özel durumu var, sonunda
anlatacağım. 
Bakın, şu kâğıdı notere götürdüğünüz
zaman, devlet bunun altına mühür vurduğu zaman 7,55 TL para alıyor değerli
arkadaşlarım. Değerli kâğıt bedeli Avrupa Birliğinin hiçbir ülkesinde yok. Bir
de bunun haricinde eğer bu bir vekâletnameyse, vekâletname veriliyorsa bunun
altına yine devlet mühür vuruyor, şu boş kâğıda 15 lira para alıyor değerli
arkadaşlar. Noter bundan ücret almıyor Sayın Bakan. Bu, aslında, değerli kâğıt
bedeli filan değil, daha Türkçesi haraç; harç da değil. Devlet bunun altına
vuruyor mührü, karşılığında para alıyor. 1972’de Noterlik Kanunu yayımlanmış,
bununla alakalı ciddi problem var. Noter ücretlerinin pahalı olmasına ilişkin
halkımızda genel, yaygın bir kanı var. 
Değerli arkadaşlarım, buna ilişkin
Maliye Bakanlığıyla bir istişare içerisinde olarak öncelikle bunu düzeltmemiz
gerekiyor yani şu boş kâğıda mühür vurulduğu zaman nasıl 7,55 lira oluyor,
nasıl 15 lira oluyor? Önce bunu düzeltmek gerekiyor. 
Dün Sayın Bakana söyledim, değerli
milletvekilleri, Türkiye Barolar Birliğinin bir talebi var. Türkiye Barolar
Birliği diyor ki: “Bizlere yeşil pasaport verilsin.” Görüldüğü kadarıyla,
Dışişleri Bakanlığı, bu konuda bir duvar örüyor. Dışişleri Bakanlığının bu
duvarı örmesi, 100 bin avukatla alakalı bir talep. 
Şimdi, ben, Türkiye Barolar Birliğinin
bu talebinin niye ütopik olduğunu anlatıyorum. Şimdi, Türkiye’de 1.700 küsur
noter var değerli arkadaşlarım. Bunlara ilişkin olarak Türkiye Noterler Birliği
bir araştırma yapmış “Bunların içerisinde yeşil pasaport kullanan kaç noter
var?” diye ve çıkan rakamlar ilginç. 923 tane noter yeşil pasaport kullanmıyor,
600’e yakın noterin yeşil pasaport hakkı var. 
Bu ne demek Sayın Bakan, değerli
milletvekilleri? Demek ki 600’e yakın noter, mesleğe geçmeden önce, daha önce
ya hâkimlik görevi yapıyormuş ya aynı zamanda hazine avukatlığı görevi
yapıyormuş. Şimdi, bunlar mesleğe geçince bunların yeşil pasaport ihtiyacı yok.
Türkiye Noterler Birliği diyor ki: “Bin tane notere yeşil pasaport verin.” Bin
tane notere değerli arkadaşlarım. 
Şimdi, bin tane notere yeşil pasaport
vermeyen bir Hükûmet, 100 bin tane avukata yeşil pasaport verebilir mi? Bana
göre, Türkiye Barolar Birliği bu angajmanını geri alsın, bu talebini geri
alsın. Bu bir ütopya, bu hayalin gerçekleşmesi mümkün değil değerli
arkadaşlarım. 
Şimdi, dünyanın her yerinde, özellikle
Avrupa Birliği ülkelerinde –ki Avrupa Birliği ülkelerinde 40 bin noter var
değerli arkadaşlarım- noterlerde gayrimenkul satışı yapılıyor, gayrimenkul
satışları noterde yapılıyor. Miras hukukunda, özellikle Medeni Kanun’un
kabulünden sonraki biliyorsunuz hem miras hukuku hem aile hukuku hem şahsın
hukuku hem diğer hukuk çerçevesi içerisinde baktığınız zaman cumhuriyetin ilk
yıllarında yeni bir düzenleme yapılmış ve gayrimenkul satışlarına ilişkin
düzenlemeler tapu sicil dairelerinde yerine getiriliyor değerli arkadaşlarım
ama gelinen noktada olması gereken şudur: Satışın iki aşaması var. Bunlardan
bir tanesi sözleşme aşaması, diğer aşama tescil aşaması. Olması gereken –ki
Avrupa Birliği ülkelerinde de böyle değerli arkadaşlarım- tescil aşaması tapu
sicil müdürlüğünde yapılıyor ama olması gereken, sözleşme aşamasının da mutlaka
hukuk ehli olan, hukuku bilen kişilerin önünde yapılması gerekir. Ne yazık ki
buna ilişkin şey göz ardı ediliyor. Bugün satış işlemleri, gayrimenkul satış
işlemleri noter dairelerinde gerçekleştirilmiyor. Bu konuda ciddi anlamda
problemler var. Bakın veraset ilamlarına ilişkin bir düzenleme var değerli
arkadaşlarım. 2011 yılından bugüne kadar, veraset ilamlarını noterlere vermeye
ilişkin yasal düzenlemeden sonra noterler 1 milyon 200 bin veraset ilamı
verdiler. Dikkat edin rakama değerli arkadaşlarım. 2011 yılının Ekim ayından bu
tarafa doğru noterler tarafından verilen veraset ilamı sayısı 1 milyon 200 bin
Sayın Bakan. Bir tek itiraz bile yok. Bu ne demektir? Demek ki noterler, hukuk
ehli olan kişiler sadece bir bilgisayar çıktısı alıp vermiyorlar Sayın Bakan; aynı
zamanda, kendi hukuki formasyonlarını da ortaya koyuyorlar ve veraset
ilamlarına ilişkin kendi hesaplamalarını yapıyorlar ve aksi ispat olana kadar
geçerli belgeleri de gelip ilgilisine veriyorlar. Bugün vatandaşlarımız sulh
hukuk mahkemelerine gitmiyor, noterlere geliyor. Ama gelinen düzenlemede ilginç
bir olay var. Aldığımız duyumlara göre İçişleri Bakanlığı ve İçişleri
Komisyonunda buna ilişkin, veraset ilamlarının hiçbir sulh hukuk hâkimlerine de
gerek kalmadan, noterlere de gerek kalmadan bir bilgisayar çıktısı şeklinde
nüfus müdürlüklerinden alınacağına ilişkin bir hazırlık var. Bu, noter
camiasında büyük bir faciaya yol açmıştır, büyük bir infiale yol açmıştır.
Umarım bu bilgi bizde yanlış olur, umarım Noterler Birliğinin bana vermiş
olduğu bu bilgi yanlış olur.
Önümüzdeki maddede de geri kalan
konuları konuşacağım. Yüce heyetinizi saygıyla selamlıyorum. (CHP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
6’ncı maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 6. Maddesiyle eklenen 198/A maddesinin 1. Fıkrasında bulunan
"öngörülen" kelimesinin metinden çıkarılarak, “belirtilen"
kelimesinin eklenmesini arz ve teklif ederiz.
 Cemalettin Şimşek Yusuf
Halaçoğlu Faruk Bal
 Samsun Kayseri Konya

 Kemalettin Yılmaz Mustafa
Kalaycı
 Afyonkarahisar Konya
Türkiye Büyük
Millet Meclisi Başkanlığına
Görüşülmekte olan 655 Sıra sayılı Kanun
Teklifinin 6. Maddesinin 3. Fıkrasının madde metninden çıkarılmasını arz ve teklif
ederiz.
 Turgut Dibek Dilek
Akagün Yılmaz Ali İhsan Köktürk
 Kırklareli Uşak Zonguldak

 İsa Gök Ömer
Süha Aldan Uğur Bayraktutan
 Mersin Muğla Artvin
Türkiye Büyük
Millet Meclisi Başkanlığına
Görüşülmekte olan 655 sıra sayılı
kanun teklifinin 6 ıncı maddesinin tasarı metninden çıkarılmasını arz ve teklif
ederiz. 
 Pervin Buldan  Sırrı
Süreyya Önder Sebahat Tuncel 
 Iğdır İstanbul İstanbul
 Erol Dora Hasip
Kaplan  Ertuğrul Kürkçü
 Mardin  Şırnak
 Mersin 

BAŞKAN – Okunan son önergeye Komisyon
katılıyor mu? 
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım. 
BAŞKAN – Hükûmet…
ADALET BAKANI BEKİR BOZDAĞ (Yozgat) –
Katılmıyoruz Başkanım. 
BAŞKAN – Önerge üzerinde Şırnak
Milletvekili Sayın Hasip Kaplan konuşacak.
Buyurun. (HDP sıralarından alkışlar)
HASİP KAPLAN (Şırnak) – Sayın Başkan,
değerli milletvekilleri; “yargı reformu” bunun adı. Buna Hükûmet “devrim”
diyor. Arkasından güvenlik paketi gelecek, o da bunu tamamlayacak.
GÜRKUT ACAR (Antalya) – Karşı devrim,
karşı devrim.
HASİP KAPLAN (Devamla) – Ona da
“devrim” diyor. Ne devrimi arkadaşlar? Bu, bal gibi Meclis çoğunlukçu
darbesidir. Yani öyle bir sistem getiriyorsunuz ki bu sistemde makul şüpheyi
getiriyorsunuz, istediğiniz gibi gizli dinlemeyi getiriyorsunuz -yani bu “yargı
reformu” dediğiniz olaylarda Anayasa’yı ihlal ediyorsunuz- arkasından da bu
“yargı reformu” dediğiniz olayda avukatların dosyayı incelemesini
engelliyorsunuz. Avukatların kutsal olan savunma hakkını ortadan
kaldırıyorsunuz. Kutsal olan savunma hakkında eğer dosyaları inceleyemiyorsa
bir avukat… Silahların eşitliği, Avrupa İnsan Hakları Sözleşmesi 6’ncı
maddesinin vazgeçilmez unsurudur. Yani, iddia ile savunma arasında eşitlik
yoksa adalet de yoktur. Adalet bitmiştir, kimse kimseyi kandırmasın. 
Şimdi, buradan şu çıkıyor: Bir de takip
sistemi getiriyorsunuz; teknik takip, izleme takibi. Bir de bir şey daha
yapıyorsunuz -garip ama- suç kapsamını genişletiyorsunuz, Hükûmete karşı
suçlarda el koymayı getiriyorsunuz. Yani kişiler cezaların şahsiliği prensibi
uyarınca kendi eyleminden sorumlu olur. Yani evine de tedbir koyacaksınız
-malların müşterek olduğunu biliyorsunuz evliliklerde- yani aileyi de
cezalandırmaya kalkacaksınız. 
Şimdi, bu yönüyle Hükûmet artık bir
dedektif kurumuna dönüyor ama dedektif kurumu da yetmediği için, güvenlik
paketi İçişleri Komisyonuna çarşamba günü inecek ve orada, polisler istediği
eve girip -yani, arama kararı, mahkeme kararı falan da gerekmiyor- “şüpheli”
diye istediği aramayı yapacak. Aracınızı çevirecek, “Dur bakalım, senin tipini
beğenmedim, şüphelisin.” diyecek, “Motoru aç, kaputu aç, çekil sağa, yirmi dört
saat arayacağım seni.” Hiç kimse itiraz edemeyecek, kişi güvenliği ve özgürlüğü
ortadan kalkacak. Bu emri valilere vereceksiniz, 81 tane olağanüstü hâl valisi,
süper vali durumuna getireceksiniz. Bu, güvenlik devleti değil; bu, açık,
faşizmin hukukunda dahi kabul edilemeyen hükümlerdir. Çünkü 2015 seçimleri var,
yarın kazara iktidarınız giderse, bu yasalarla vay hâlinize, vallahi duman
olursunuz. Sizin evinize her gün polis gelir, sizin evinizi arar, üstünüzü
arar, arabanızı arar. Yani birisi bu yasaları kötüye kullanmak isterse
iflahınızı keser vallahi. Yani buna “devrim” demeyin arkadaşlar, bu bal gibi
“darbe”dir ve dikta rejimlerini ayakta tutmak için genellikle dikta rejimlerinde
getirilen hükümlerdir. Şimdi, düşünsenize, güvenlik paketinin içine öyle
hükümler koymuşsunuz ki mahkeme kararı yok, itiraz hakkı yok ve faili
meçhullerin en çok işlendiği 90’lı yıllara bakın, evinden alınıp kaybolacak
insanlar, faili meçhule gidecekler. Her kendine bir sahte polis hüviyeti,
kimliği bulan gidip milletin evine girecek, diyecek ki: “Eller yukarı,
şüphelisiniz, aranıyorsunuz, açın bakayım kasaları, çekin çekmeceleri.” Hiç
kimse buna itiraz edemeyecek. Edebilir misiniz? 6 tane sahte MİT’çi kimliğiyle
Meclise girilmedi mi kardeşim? 6 tane sahte MİT kimliğiyle Meclise girdiler.
Zaten MİT’e bu yetkiler verilmişti, e zaten MİT emrinizde sizin. Şimdi her
kendine bir sahte polis kimliği bulan ensenizde olacak arkadaşlar. Siz arama
kararı arayamayacaksınız. Valinin, bilmem, kaymakamın emrine de gerek yok. Sizi
şüpheli görmüştür. Tipiniz bozuk, tipiniz uymuyor, tipinizden rahatsız olmuş,
tipten kaybediyorsunuz…
Arkadaşlar, düşünün polisin durumunu:
“İn aşağı arabadan, kaldır bakayım, aç bagajı.” Eve giriyor gecenin on
ikisinde: “Eller yukarı!”, “Ee?”, “Arama yapacağım. Tipiniz şüphelidir.”, “Ya,
burada filan şarkıyı çaldınız, şüphelisiniz. Yok, şunu yaptınız, ışıklarınızı
fazla açtınız, şüphelisiniz.” Şüpheli yaptınız Türkiye’yi, şüpheli! Şüpheli
oldunuz, şüpheli! 
Arkadaşlar, bu kimseye kazandırmaz,
hepiniz için kötü, hepimiz için kötü. Bu yanlışa dur diyelim, dur diyelim
diyorum. (HDP sıralarından alkışlar) 
BAŞKAN – Teşekkür ederim Sayın Kaplan.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 655 Sıra sayılı Kanun
Teklifinin 6. Maddesinin 3. Fıkrasının madde metninden çıkarılmasını arz ve
teklif ederiz.
Uğur Bayraktutan
(Artvin) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde Artvin
Milletvekili Sayın Uğur Bayraktutan, buyurun. (CHP sıralarından alkışlar)
UĞUR BAYRAKTUTAN (Artvin) – Teşekkür
ediyorum Sayın Başkan.
Sayın Bakan, noterlerin sorunlarını
anlatmaya devam ediyorum kaldığım yerden.
Şimdi, biraz önce gayrimenkullere
ilişkin olarak Noterler Birliğinin ve Türkiye’deki noterlerin taleplerini
anlatmıştım. Buradaki temel argümanın hukuki güvenlik ilkesi olduğunu,
gayrimenkul satışı yapılıyorken karşılıklı güvenin yanında hukuki bir kişinin
bu senedin altına imza atması gerektiğini, gayrimenkul satışları noterde
yapıldığı zaman ileriye doğru muhtemel sahtecilik iddialarının ve tapu iptali
ve tescil davalarının muhtemelen azalacağına ilişkin öngörümü belirtmiştim. 
Bu konuda yıllardır Noterler Birliği
talepte bulunmasına rağmen ne yazık ki sonuç alınmadı. Biraz önce de ifade
ettiğim gibi Avrupa Birliği ülkelerinde 40 bine yakın noter var. Türkiye
Noterler Birliği de buna gözlemci olarak katılıyor. Bu gayrimenkul satışları
Noterler Birliğinin de talepleri doğrultusunda noterlerde yapılıyor ve hiçbir
sorun çıkmıyor, bunu bir kere daha Parlamentodan, yüce Parlamentodan ifade
etmek istiyorum değerli arkadaşlarım. 
Bakın, daha önceden trafik tescil
dairelerinde araç satışlarına ilişkin fiili bir durum vardı; bu konuda da büyük
sorunlar yaşanıyordu. Özellikle, şahıslar arasındaki ihtilaflara ilişkin ciddi
sorunlar yaşanıyordu, asliye hukuk mahkemelerine bu konuda davalar geliyordu.
Trafik tescilde yapılan mülkiyeti devir sözleşmelerinin iptaline ilişkin
davalar oluyordu ama gelinen noktada, bu satışlar notere geldikten sonra
özellikle imzaya ilişkin itirazlar, mülkiyetin devrine ilişkin itirazlar da
ortadan kalktı. O nedenle, bu şekildeki satışların notere gelmesinin önünde de
herhangi bir sorun yok. 
Şimdi, değerli arkadaşlarım, asıl
maddeye ilişkin konuları da görüşmek istiyoruz. 
Şimdi, bakın, elektronik işlemlere
ilişkin olarak Noterler Birliğinin her ne kadar problemi olmasa da, herhangi
bir muhalefet şerhi olmasa da bir çekinceleri var elektronik işlemlerle
alakalı. Niye? Türkiye, dünyada Amerika Birleşik Devletleri’nden sonra siber
suçların işlenmiş olduğu ikinci sıradaki ülke değerli arkadaşlarım. O nedenle,
Türkiye, uluslararası parlamentolarda, kendi taraf olmuş olduğu bütün
parlamentolarda siber suçlarla mücadeleyle ilgili olarak birçok angajmanın
altına, birçok anlaşmanın altına imza atıyor. 
Şimdi, bu şekildeki bir irade
beyanının, özellikle bizim ülkemizdeki gibi okuma yazma bilmeyen bir kesimin
varlığını da ortaya koyduğumuz zaman elektronik işlemlerle yapılacak olan
uygulamada ciddi sorunlar var. Bu konuda Türkiye Noterler Birliği herhangi bir
şey demiyor ama ben biliyorum, bizzat noterlerle de, Yönetim Kurulundakiler’le
ve dışarıda olan noterlerle, bu işle ilgili olan, bu işin uzmanlığını yapan
arkadaşlarımızla görüştüğümüz zaman özellikle elektronik işlemlere ilişkin,
ileride bunların güvenliği açısından bir sorun çıkabileceğine ilişkin tereddüt
yaşıyorlar. Bu şekildeki bir siber saldırının, çünkü noterde belge
bulundurulması zorunluluğu karşısında belgelerin güvenliği açısından problem
olabileceği, kişiler eğer noter huzuruna gidip veya noter huzurunda ayrıca
elektronik imzayla bir belge düzenledikleri takdirde yarın bir gün, biraz önce
de ifade ettiğim gibi, işin güvenliği açısından, taraflar açısından, akdedilen
bu sözleşme açısından muhtemel bir problem ortaya koyabileceğini ifade
ediyorlar. Bu konudaki çekincelerimizi tarihe not düşmesi açısından
Parlamentoda ifade etmek istiyorum. 
Biraz önce ifade ettim değerli
milletvekilleri, bakın, noterler başka bir şey istemiyorlar, bir pasaport
olayı. Sayın Bakan buna eğer duyarlı davranırsa -dünden beri anlatmaya
çalışıyorum- bin kişi değerli arkadaşlarım, Türkiye’de sadece bin kişi. Devlet
-küçük görmüyorum, hakir de görmüyorum- en alt düzeydeki kamu görevlisine yani
kendisine uzun yıllar hizmet etmiş kamu görevlisine, hiyerarşik mertebeisilsile
açısından baktığınız zaman en alttaki kamu görevlisine yeşil pasaport veriyor
değerli arkadaşlarım. Noterlere yeşil pasaport vermiyor, niye? Şimdi bunu
tartışalım.
Noter, Türkiye Cumhuriyeti devletinin
en çok güvendiği memur sevgili milletvekilleri, en çok notere güveniyor devlet.
Neden notere güveniyor biliyor musunuz? Çünkü mührünü sadece Türkiye'de notere
veriyor, diyor ki: “Al, bu benim mührümdür, al, bu mührü kullan.” diye. Ama
işlem pasaport aşamasına geldiği zaman “Hayır, sen üvey evlatsın, tukakasın.”
diyor, bunu kabul etmek mümkün değil değerli arkadaşlarım. 
Sayın Bakanın bu konuda iyi niyetli
olduğunu biliyorum ve umuyorum, ummak istiyorum, Noterler Birliği de öyle
söylüyor. Sayın Bakan, bu konuda Dışişleri Bakanlığının örmüş olduğu duvarı,
Avrupa Birliğinin bizim önümüze koymuş olduğu duvarı ortadan kaldırarak
noterlerin gerçek anlamda hizmet görmesi açısından, bir anlamda onlara itibar
kazandırması açısından, mesleki itibarlarını yükseltmesi açısından bir yeşil
pasaportu onlara vermek çok mudur değerli arkadaşlarım? Bunu burada
Parlamentoda seslendirmek abesle iştigal midir diye seslenmek istiyorum. 
Noterlerin sorunları belli, biraz önce
de ifade ettiğim gibi. Özellikle 7’nci maddeye ilişkin çekincelerimi 2-3 kere
konuştum, biraz sonra 7’nci madde gelecek -Levent Bey bana oradan gülüyor-
7’nci maddedeki tashih, bu konudaki düzenleme hem Noterler Birliğini hem hukuk
fakültelerini hem Anayasa’daki eşitlik ilkesini, hepimizi rahatlatacaktır diye
umuyorum. Bu konudaki, Parlamento grubunun ortak konsensüsü hukukun egemen
olduğunu Türkiye'de göstermesi açısından ilginçtir diyor, yüce heyetinizi
saygıyla selamlıyorum. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 6. Maddesiyle eklenen 198/A maddesinin 1. Fıkrasında bulunan
"öngörülen" kelimesinin metinden çıkarılarak “belirtilen"
kelimesinin eklenmesini arz ve teklif ederiz.
Faruk Bal
(Konya) ve arkadaşları
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – İştirak etmiyoruz Sayın Başkanım. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Önerge üzerinde Konya
Milletvekili Sayın Faruk Bal konuşacak. 
Buyurun. (MHP sıralarından alkışlar) 
FARUK BAL
(Konya) – Sayın Komisyon Başkanı değişik bir cevap verdi. İştirak etmediği
önerge değil de ben başka konulardan bahsedeyim artık, böyle bir nezaketi
gösterdi.
Değerli
arkadaşlarım, tabii ki eğer ders alınmaz ise tarih tekerrür edecektir. Siz
“kast” diyerek hukuk sistemi içerisinde yer alan denge ve denetim mekanizmalarını
bozarsanız başka bir felaket geleceği belliydi, nitekim geldi. 
Şimdi, o
felaketi yaratan sebepleri teker teker hukuk düzeni içerisinde suçların
şahsiliği ve kanuniliği ilkesine uygun olarak gereğini yerine getirmeniz
gerekmektedir. Yani, istiklal mücadelesi verdiğiniz cemaat kitlesine karşı,
hukukla sınırlı olarak, eğer varsa bir suç onun gereğini yapmak durumundasınız.
Şayet eski Adalet Bakanının ifade ettiği gibi Yargıtayda bir cemaat imamı
varsa, dosyaları alıp Pensilvanya’ya götürüyor ise -bu onun iddiası- bu,
Yargıtay Kanunu’nda belirli müeyyidelere tabi bir disiplin suçudur, bunu
çalıştırmanız lazım. Yine, Ceza Kanunu’nda belirli müeyyidelere tabi bir
suçtur, bunu çalıştırmanız lazım. Hukukun üstünlüğü bunu gerektirir. Ancak, siz
öyle yapmıyorsunuz. Nasıl yapıyorsunuz? İstiklal mücadelesi ölçüsünde
gördüğünüz cemaati bir kitle olarak karşınıza alıyorsunuz ve ona karşı hukuk
dışı yollarla birtakım faaliyetlerde bulunuyorsunuz. Bu faaliyetlerde cephane
olarak da yüksek yargıya seçtireceğiniz üyeleri kullanacaksınız, asker olarak
onları kullanacaksınız. Böyle bir şey olabilir mi, böyle bir hukuk anlayışı
olabilir mi? Bu hukuk anlayışı bizi şöyle garip noktalara götürüyor: Değerli
arkadaşlarım, 2007 yılında zamanın Adalet Bakanı Bakanlar Kurulunun imzasını
taşıyan bir kanun tasarısı sevk etti Meclisimize. Orada diyor ki: “Yargıtayın
250 olan üye sayısı fazla, bunu 150’ye düşürelim. Daire sayısı da fazla bunu da
daha aşağı seviyeye indirelim.” Elhak, o dönemin şartları içerisinde farklı bir
amaca hizmet etme niyetiyle gönderilen bu tasarıdaki düşünce doğruydu.
Şimdi, aradan dört yıl geçti, 2011 yılı
geldi. 2011 yılında Yargıtaydaki ve Danıştaydaki üye sayılarını şaşılacak bir
biçimde artırdınız. Yani, 250 olan Yargıtayın üye sayısı 387’ye çıkarıldı, 95
olan Danıştay üye sayısı da 154’e çıkarıldı. Burada duracak diye bekliyorduk,
durulmadı, kesmedi bu rakamlar. Bu defa Yargıtay üye sayısını 516’ya, Danıştay
üye sayısını da 195’e çıkaracak şekilde yeniden düzenleme yapıyorsunuz.
Değerli arkadaşlarım, bunun dünyada eşi
menendi olmayan bir obez mahkeme yaratmaktan başka bir anlamı yoktur. Bunun
başka bir anlamı vardır o da: Yargının içerisine siyasal görüntü ile
hormonlanmış bir enerji enjekte ediyorsunuz, bu olmaması gereken bir iştir.
Yargının terazisini tutan heykelin de gözü bağlıdır. Niçin? Çünkü yargıladığı
kişilerin dili, dini, cinsi, felsefi inancı, mezhebi ne olursa olsun herkese
karşı eşit davranmak için gözü bağlıdır. Ama siz göz göre göre gözünü
açıyorsunuz ve belirli bir kitleye karşı, asker olarak kullanmak üzere,
Yargıtayın üye sayısını 517’ye, Danıştayın üye sayasını da 137’ye
çıkarıyorsunuz. Böylelikle, siyasal hormonlu bir Yargıtay, siyasal hormonlu bir
Danıştay ve obez bir yüksek mahkeme sürecine Türkiye girmiş oluyor. Bu, size
bir fayda sağlamayacaktır. Eğer varsa mücadele ettiğiniz kesimle mücadeleniz
hukuk içerisinde, suçların şahsiliği ve kanuniliği ilkesine göre her kim ne
yapmışsa hukuk önünde cezasını çekmeli. Buradan ayrıldığınız takdirde farklı
farklı alanlara ve ufuklara yol açıyorsunuz, yelken açıyorsunuz demektir.
Gideceğiniz hedef diktadır, diktatörlüktür. 
BAŞKAN – Teşekkür ederim. 
Önergeyi oylarınıza sunuyorum…
YUSUF HALAÇOĞLU (Kayseri) – Karar yeter
sayısı… 
BAŞKAN – Karar yeter sayısı arayacağım.

Kabul edenler… Kabul etmeyenler… Karar
yeter sayısı yoktur. 
Birleşime on dakika ara veriyorum.
Kapanma Saati:
19.13
DÖRDÜNCÜ OTURUM
Açılma Saati:
19.22
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisin 19’uncu Birleşiminin Dördüncü Oturumunu açıyorum. 
655 sıra sayılı Kanun Teklifi’nin 6’ncı
maddesi üzerindeki Konya Milletvekili Faruk Bal ve arkadaşlarının önergesinin
oylamasında karar yeter sayısı bulunamamıştı. 
Şimdi önergeyi tekrar oylarınıza
sunacağım ve karar yeter sayısı arayacağım: Kabul edenler... Kabul etmeyenler...
Önerge kabul edilmemiştir. karar yeter sayısı vardır. 
Teklifin görüşmelerine devam edeceğiz.
Komisyon? Burada.
Hükûmet? Burada. 
Şimdi 6’ncı maddeyi oylarınıza
sunuyorum: Kabul edenler... Kabul etmeyenler... Kabul edilmiştir.
Birleşime bir saat ara veriyorum.
Kapanma Saati:
19.23
BEŞİNCİ OTURUM
Açılma Saati:
20.23
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisinin 19’uncu Birleşiminin Beşinci Oturumunu açıyorum. 
655 sıra sayılı Kanun Teklifi’nin
görüşmelerine devam edeceğiz. 
Komisyon? Burada.
Hükûmet? Burada.
Sayın milletvekilleri, 7’nci maddede
dört adet önerge vardır.
Şimdi okutacağım üç önerge aynı
mahiyettedir. 
Türkiye Büyük
Millet Meclisi Başkanlığına
Görüşülmekte olan…
LEVENT GÖK (Ankara) – Sayın Başkan,
geri çekiyoruz.
PERVİN BULDAN (Iğdır) – Biz de
çekiyoruz Sayın Başkan.
BAŞKAN – Siz çekiyorsunuz, CHP çekiyor.

Başka? Sayın Halaçoğlu, siz?
YUSUF HALAÇOĞLU (Kayseri) – Hayır
efendim.
BAŞKAN – Çekmiyorsunuz. 
O zaman önergeler çekildiği için 7’nci
maddede iki adet önerge vardır.
Şimdi ilk önergeyi okutuyorum:
TBMM
Başkanlığına
Görüşülmekte olan 655 sıra sayılı Kanun
tasarısının 7. maddesinin tasarı metninden çıkarılmasını arz ve teklif ederiz.
 Ahmet Aydın  Hilmi
Bilgin  Mehmet Doğan Kubat
 Adıyaman  Sivas
 İstanbul 
 Mustafa Moroğlu  Hüseyin
Şahin  Ertuğrul Soysal
 İzmir  Bursa
 Yozgat
BAŞKAN – Şimdi okutacağım önerge
Anayasa’ya aykırılık önergesidir, okutup işleme alacağım.
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 7. Maddesinin Anayasaya aykırılık sebebiyle Teklif metninden
çıkarılmasını arz ve teklif ederiz.
 Faruk Bal  Yusuf
Halaçoğlu  Mustafa Kalaycı
 Konya  Kayseri
 Konya
 Cemalettin Şimşek  Kemalettin
Yılmaz
 Samsun  Afyonkarahisar
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde Sayın Yusuf
Halaçoğlu konuşacak, Kayseri Milletvekili.
Buyurun. (MHP sıralarından alkışlar) 
YUSUF HALAÇOĞLU (Kayseri) – Sayın
Başkan, değerli milletvekilleri; 7’nci maddede, aslında, dikkat edersek “İdari
yargıda beş yıl süreyle görev yapmış hâkim veya savcılar ile Cumhurbaşkanı
tarafından seçilmiş Danıştay üyelerinden hukuk fakültesi mezunu olmayanlar,
talepleri halinde Yükseköğretim Kurulu tarafından, mevcut kontenjanlara ilave
olarak hukuk fakültelerine sınavsız olarak yerleştirilir. Bu bendin
uygulanmasına ilişkin usul ve esaslar Adalet Bakanlığı ile Yükseköğretim Kurulu
tarafından birlikte belirlenir.” deniyor.
Şimdi, bunu her ne kadar Hükûmet çekmek
durumundaysa da, Anayasa’ya aykırı olan bu maddenin buraya konmuş olması başka
maddeleri de doğrudan etkilediği, ilgilendirdiği için söz aldım. 
Aslında, daha sonra gelecek 11’inci
maddede bir ifade var: “2575 sayılı Kanunun 14 üncü maddesinin ikinci ve
dördüncü fıkralarında yer alan ‘Başkanlar’ ibareleri ‘Başkanlık’ şeklinde
değiştirilmiş…” Ki burada 6’ya indiriyorsunuz, 7’ye indiriyorsunuz, tamam, ama
ardındaki şu maddenin anlamını ortaya koymak lazım: “…maddenin üçüncü fıkrası
yürürlükten kaldırılmıştır.” 
14’üncü maddede üçüncü fıkra ne diyor?
Doğrudan doğruya Danıştaya atanacak üyelerin siyasal bilgiler mezunu olsa da
hukuk bağlantılı fakültelerden mezun olmaları şartını getirirken, bunu maalesef
bir şekilde tamamen yürürlükten kaldırıyor, bütün dairelere hukuk formasyonu
olmayan kişilerin atanmasına da imkân tanıyor. Aslında, 7’nci madde ile 11’inci
madde birbirine zıt düşüyor. Şimdi, siz 7’inci maddede idari mahkemelerde yer
alan kişilerin hukuk öğrenimi görmesini sağlarken aslında diğer taraftan bunu
ortadan kaldırıyorsunuz, Danıştayda tamamen farklı bir yapı meydana
getiriyorsunuz. Bu sebeple, 14’üncü maddenin üçüncü fıkrasına da ters düşen bir
hüviyet taşıyorsunuz. Şimdi, eğer siz 14’üncü maddenin bu üçüncü fıkrasını da
kaldırmayacak olursanız 7’inci maddeyi kaldırmanız hiçbir işe yaramayacaktır.
Onu tekrar gözden geçirmenizde büyük yarar vardır. Dolayısıyla bizim
“Anayasa’ya aykırı” sözünü sarf etmemiz buradan kaynaklanmaktadır.
Yani şunu söyleyeyim: Siz Danıştaya
bundan sonra bir tarihçiyi atayabileceksiniz, tarihçi Danıştayda yer
alabilecek. Böyle bir şey olmaz yani hukuk normlarına uygun olmayan bir kişinin
orada ne işi var? Bunu nasıl izah edeceksiniz? Yani bu şöyle bir şey olur: Tıp
fakültesinde cerrahi bölümüne bir sosyal bilimcinin atanması gibi bir hâle gelecek,
hukuktan anlamayan birisini oraya koymuş olacaksınız. Yani bunun akıl ve mantık
tarafı yoktur, hukuka uygunluk tarafı yoktur. Dolayısıyla bunun bu şekliyle
kabulü aslında 11’inci maddenin de birlikte kaldırılmasıyla ancak mümkün olabilir.
Anayasa’nın da eşitlik prensiplerine aykırı olduğu için de 7‘nci maddenin
Anayasa’ya aykırılık sebebiyle biz kaldırılmasını istedik ama dediğim gibi, bu
atamaların çok ciddi şekilde değerlendirilmesi lazım.
Niye Danıştaydaki bu maddeyi kaldırıyorsunuz
yani 11’inci maddeyle o fıkrayı kaldırıyorsunuz? Zannediyorum, Danıştaya
atanmış öğretmen olan bir kişinin Danıştay Başkanlığına kadar çıkabilmesine
imkân tanımak için yapıyorsunuz. Dolayısıyla…
ADALET BAKANI BEKİR BOZDAĞ (Yozgat) –
Yeni aday olamaz mı?
YUSUF HALAÇOĞLU (Devamla) – Hayır,
olamaz tabii. Yani bir öğretmen olan, hiç hukukla alakası olmayan birisini
nasıl atayabiliyorsunuz? Danıştaya üye atayamazsınız. 
ADALET BAKANI BEKİR BOZDAĞ (Yozgat) –
Üye olan herkes her yere atanır. 
YUSUF HALAÇOĞLU (Devamla) – Ama üye
olarak da atayamazsınız. Şimdi, az önce diyorsunuz ki: İdari mahkemelere…
ADALET BAKANI BEKİR BOZDAĞ (Yozgat) –
İdare mahkemelerinde hukuk mezunu olmayanlar var. 
YUSUF HALAÇOĞLU (Devamla) – İdari
mahkemelere siz her türlü branştan adamı atayabiliyorsunuz ama ardından da
diyorsunuz ki, bunu hukuk fakültelerine sınavsız olarak almayı kabul
ediyorsunuz. Niye aldırmak istiyordunuz, o maddeyi getirdiniz? Çünkü hukuk
formasyonu olmadığı için, hukuk formasyonu olan bir kişi olarak burada bulunsun
istiyorsunuz. 
11’inci maddede konuşuruz. (MHP
sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
TBMM
Başkanlığına
Görüşülmekte olan 655 sıra sayılı Kanun
tasarısının 7. maddesinin tasarı metninden çıkarılmasını arz ve teklif ederiz.
 Mustafa
Moroğlu (İzmir) ve arkadaşları
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Değerli Başkanım, bireysel olarak katılıyor, kurumsal olarak yüksek
Genel Kurulun takdirlerine arz ediyorum.
BAŞKAN – Teşekkür ederiz.
Hükûmet?
ADALET BAKANI BEKİR BOZDAĞ (Yozgat) –
Takdire bırakıyoruz.
MEHMET DOĞAN KUBAT (İstanbul) –
Gerekçe…
BAŞKAN – Gerekçeyi okutuyorum:
Gerekçe:
Konunun yeniden değerlendirilmesi
ihtiyacı nedeniyle maddenin çıkarılması uygun görülmüştür.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir.
Bu şekilde, kabul edilen önerge
doğrultusunda 7’nci madde komisyon metninden çıkarılmıştır.
Bir karışıklığa mahal vermemek için
teklifin mevcut maddeleri üzerinden görüşmelere devam ediyoruz. Kanunun yazımı
sırasında madde numaraları teselsül ettirilecektir.
Yeni bir önerge geldi, onun hazırlığını
yapmak için bir on dakika ara vermemiz gerekiyor.
 Kapanma
Saati: 20.32
ALTINCI OTURUM
Açılma Saati:
20.41
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisin 19’uncu Birleşiminin Altıncı Oturumunu açıyorum. 
655 sıra sayılı Kanun Teklifi’nin
görüşmelerine devam edeceğiz. 
Komisyon? Burada. 
Hükûmet? Burada. 
Sayın milletvekilleri, 8’inci maddede
dört adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 8. Maddesinde yer alan "on yedi" ibaresinin
"onyedi" olarak düzeltilmesini arz ve teklif ederiz.
 Faruk Bal Alim
Işık Yusuf Halaçoğlu
 Konya Kütahya Kayseri
 Mustafa Kalaycı Cemalettin
Şimşek Kemalettin Yılmaz
 Konya Samsun Afyonkarahisar

Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin Çerçeve 8 inci maddesinin aşağıdaki şekilde değiştirilmesini arz ve
teklif ederiz.
 Mehmet Doğan Kubat Hilmi
Bilgin Ali Ercoşkun
 İstanbul Sivas Bolu
 Ahmet Tevfik Uzun Oya
Eronat
 Mersin Diyarbakır
BAŞKAN – Sayın milletvekilleri, şimdi
okutacağım iki önerge aynı mahiyettedir. Birlikte işleme alacağım. 
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 8 inci maddesinin tasarı metninden çıkarılmasını arz ve teklif
ederiz.
 Pervin Buldan Sırrı
Süreyya Önder Sebahat Tuncel
 Iğdır İstanbul Tuncel
 Erol Dora Ertuğrul
Kürkcü Hasip Kaplan
 Mardin Mersin Şırnak
Aynı mahiyetteki diğer önergenin imza
sahipleri:
 Ali İhsan Köktürk Dilek
Akagün Yılmaz İsa Gök
 Zonguldak Uşak Mersin
 Turgut Dibek Ömer
Süha Aldan Oğuz Oyan 
 Kırklareli Muğla İzmir
 Turhan Tayan  Uğur
Bayraktutan
 Bursa  Artvin
BAŞKAN – Aynı mahiyetteki önergelere
Komisyon katılıyor mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
PERVİN BULDAN (Iğdır) – Hasip Bey
konuşacak.
BAŞKAN – Sayın Hasip Kaplan konuşacak,
Şırnak Milletvekili. (HDP sıralarından alkışlar)
HASİP KAPLAN (Şırnak) – Teşekkür ederim
Sayın Başkan.
Bu yargı paketinde… Yani devletin,
milletin çıkarlarını da McCarthy döneminde cadı avıyla korumaya çalışmışlardı,
biliyorsunuz. Bu güvenlik paketini de buna eklediğiniz zaman benzer bir
uygulamanın geliştiğini görürsünüz. Yine ünlü İtalyan hukukçu Beccaria’nın bir
sözü var, diyor ki: “Soyut ve mesnetsiz birtakım suçlar ile insanları itham
etmenin çok açık bir suistimal olduğu herkesçe bilinmekle beraber dünyanın
birçok ülkesinde gücünü ve meşruiyetini kaybetmiş hükûmetler bu yöntemi
sıklıkla kullanırlar.” 
Bakın, biz bu kanun teklifleriyle
bağlantılı teklif vermişiz. Ne demişiz: “Birtakım istihbari birimlerin olması,
denetlenmesi ve herkesin dinlenmesi olaylarında birtakım adımlar atalım. Ne
yapalım? Uygulamada zorunluluk olunca savcılıklar dinleme kararı veriyor, onu
da polise devrediyor, polis de herkesi dinliyor. Biz bunu kontrol altına alalım,
kanun teklifinde de suç işlendiğine ilişkin kuvvetli şüphe sebeplerini
arayalım.” Bu teklifi biz vermişiz. Yani biz diyoruz ki: “Gelin sizi
dinlenmekten kurtaralım.” Siz de diyorsunuz ki: “Hayır, hepinizi dinleyeceğiz
kardeşim.” Kardeşim, siz değil miydiniz 17 Aralıkta dinlenmekten şikâyet eden?
Siz değil miydiniz telefon kayıtlarının kamuoyuna yansıtılmasından şikâyet
eden? Dönemin Başbakanı, şimdiki Cumhurbaşkanı değil miydi “Kriptolu telefonum
da dinleniyor.” diyen? Ya, sizin için teklif veriyoruz kardeşim, siz tersini
yapıyorsunuz, hakikaten size şaşıyorum. 
Bakın, yine, kanun teklifi vermişiz.
Şimdi, siz zannediyorsunuz ki siyasi iktidar olunca, sandıktan çıkınca
meşruiyet kazanıyorsunuz. Hayır, meşru olabilmeniz için hukuka uymanız lazım,
hukukun da evrensel ilkeleri vardır; mesela adil yargılanma hakkı, mesela
bağımsız mahkeme, mesela tarafsız mahkeme, mesela iddia ve savunmanın eşitliği,
mesela silahların eşitliği, mesela tarafı olduğunuz Strasbourg Mahkemesi. 
Ya, kardeşim, demişiz ki size: Sizin
özel yetkili mahkemeleriniz ve savcılarınız… Siz şimdi müştekisiniz ya,
mahkemelik oldunuz ya bu savcıların birçoğuyla, hatta polislerin çoğuyla, hatta
bunları değiştirmek için de bir güvenlik paketi getirip binlerce polisin de
yerini değiştireceksiniz ya, biz teklif verdik, bakın gerekçemize, diyoruz ki:
“Adil yargılanma hakkı silahların eşitliğini zorunlu kılmaktadır. AİHM’e göre
genel ve geniş kapsamlı bir kavram olan hakkaniyetin ilk önemli gereği,
taraflar arasında silahların eşitliği, diğer bir deyimle mahkeme önünde sahip
olunan hak ve yükümlülükler bakımından tam bir eşitlik.” Yani savcı ile avukat
arasında, iddia ile savunma arasında eşitliği kuracaksınız ki adil yargılama
olsun. Şimdi, sözleşmenin 6/3-b bendinde sanığın bilgilendirilme hakkı var mı?
Var. İsnadı bilme hakkı var mı? Var. Buna karşı savunma hakkı var mı? Var. Biz
kanun teklifi vermişiz arkadaşlar, demişiz ki: Bakın, bu özel yetkili
mahkemelerde kanıtları, CD’leri, DVD’leri, elektronik postaları, ortamları,
flash diskleri, bütün delilleri vermiyorlar, avukatlar buna erişsin, görev
yapsınlar. Siz diyorsunuz: “Hayır kardeşim, hiçbir şeye erişmesinler, dosya
evrakını da incelemesinler.” Siz biliyor musunuz Menderes yargılandığı zaman da
1960’ta Yassıada’da kendi dosyasının evraklarını avukatları inceleyemiyordu ve
orada “Sizi buraya tıkan kuvvet böyle istiyor.” demişti bir tane hâkim. Gün
gelir sizi tıkan kuvvet de böyle bir şey isteyebilir bu çıkardığınız kanuna
istinaden. Biz size doğru yolu gösteriyoruz, siz tersine gidiyorsunuz. Burada
tarih sizi affetmez, ben açık söyleyeyim. Halkımız da bu yanlışınızla sizi
affetmez, yanlış yapıyorsunuz.
Ben bunu çok uyaracağım daha, kolay
gelsin size. (HDP sıralarından alkışlar)
BAŞKAN – Teşekkür ederim.
Diğer konuşmacı, Mersin Milletvekili
Sayın İsa Gök.
Buyurun. (CHP sıralarından alkışlar)
İSA GÖK (Mersin) – Sayın Başkan,
değerli milletvekilleri; çerçeve 8’inci madde hakkındaki önergemizi savunmak
üzere huzurlarınızdayım, saygılar sunuyorum.
Öncelikle, çerçeve 7’nci maddenin
çekilmesinden dolayı adalet duygusu adına ben gruplara teşekkür etmek
istiyorum. Herhangi bir meslek taassubu değil, adil olmak, fırsat eşitliğini
egemen kılmak, olması gereken sağlandı. Çok teşekkür ediyorum, tekrar aklıselim
yerine geldi, herkese teşekkürler.
Ancak, avukatların tabii sorunları
yalnızca o idari yargıdaki özel düzenlemenin kalkmasıyla geçmiş değil. Hepiniz
biliyorsunuz ki Havana Sözleşmesi’ni imzalayan Türkiye, serbest dolaşım hakkı
bulunan avukatlara yeşil pasaport konusunda ayak diremektedir ve avukatlar Havana
Sözleşmesi gereği meslek ifasını gerçekleştirememektedirler. Dışişleri
Bakanlığının kaygıları bence bundan sonra gelmek zorundadır.
Yine, bu teklifte var, silah edinmesi
konusunda hâkim ve savcılara tanınan imkânlar avukatlara tanınmamaktadır.
Oysaki saldırının asıl muhatabı her zaman için savunmanlardır, hep vefatlar,
hep şehitler avukatlardan verilmektedir. Bu hakkı avukatlara vermemeyi de
anlamak da mümkün değildir. Kamu avukatlarının zaten durumu içler acısıdır. Bu
bir türlü gündeme gelmemektedir, konuşulmamaktadır. 
Önceki 7’nci maddeyle bağlantılı, bu
Meclisin bir hatası vardır. 2007 yılında 2802 sayılı Hâkimler ve Savcılar
Kanunu düzenlenirken, arkadaşlar, hatırlayınız, idari yargıya yüzde 20 oranında
bir kontenjan verilmişti. 2802 sayılı Yasa’nın 8’inci maddesinde bu yüzde 20
kontenjanın -her ne kadar Sayın Bakan dün farklı şeyler söylese de- tümüyle
kaldırılması lazım. 
Hâkimlik farklı bir şeydir; avukat,
hâkim, savcı için önce hukuk fakültesi bitirme zorunluluğu vardır. Arkadaşlar,
bu kontenjandan idari yargıya gelen hâkimlerin hangi okullardan geldiğini ben
size sayayım: Çalışma ekonomisi, ekonometri; açık öğretim fakültesi bunlar
arkadaşlar. Şu anda idari yargıda -açık öğretim fakültesinden- ekonometri,
finansal ekonomi, iktisat, işletme enformatiği, maliye, pazarlama, siyaset
bilimi, dış ticaret gibi konularda okumuş açık öğretim mezunu insanlar hâkimlik
yapmaktadır; bu hakikaten bir ironi, bu insanlar hâkim. Az kalsın, bu insanlara
az önce bir de stajsız avukatlık hakkı verecektiniz; bu kabul edilemez.
8’inci maddeye gelince, arkadaşlar,
bakın, rakamların duygusu yoktur, rakamlar aslında en yalın gerçeği ortaya
koyar. Yalnızca rakamlara bakın, 2007 ve öncesinde, arkadaşlar, Yargıtayda 32
daire vardı, 250 üye vardı. Sayın İyimaya iyi hatırlar -o zamanlar Bakan
farklıydı ama Sayın Bakanımız değildi- 250 üyeyi 150’ye, 32 daireyi 20 daireye
indiren bir Hükûmet tasarısı vardı. Tasarı aslında kendi içinde mantıklıydı,
niye? İstinaflar, bölge istinaflar geliyordu; temyiz hakikaten Fransa
anlamındaki bir içtihat mahkemesi olacaktı, doğru mantıktı. O zaman belki
taktik hata istinafların engellenmesiydi, belki o taktik hataydı ama ne oldu
arkadaşlar? 250 olan Yargıtay üyesi 387’ye, şimdi de 515’e çıkıyor. 20 olarak
planlanan 32 Yargıtay dairesi 38’e çıktı, şimdi 46 daireye çıkıyor; matematikti
bu, rakamlardır. Danıştaya baktığınızda, 13 daireydi, 15 daireye çıkarttınız,
şimdi 17 daireye çıkıyor. İdari yargıda, Danıştayda 95 hâkim, savcı vardı, 95’i
156’ya çıkarttınız, şimdi de 195 üyeye çıkartıyorsunuz ve “İstinafları
uygulamaya koyacağız.” diyoruz. 
Evet, önünüzde bir sorun var, bu sorunu
aşmak için müteaddit kereler farklı formüller denediniz ama hiçbir formül
tutmadı, yine tutmayacak. Kafanızdaki ilk formül çokluk içerisinde azlığı
yenmek, bu aslında doğal denklemdir. Anlaşılan yeni formülünüz de yüksek
yargıdaki görev süresini sınırlamak yani Yargıtay ve Danıştay üyeliklerini
sınırlamak, bir süre sınırı koymak… (CHP sıralarından alkışlar) 
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Gök. 
Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin Çerçeve 8 inci maddesinin aşağıdaki şekilde değiştirilmesini arz ve
teklif ederiz. 
Ali Ercoşkun
(Bolu) ve arkadaşları 
“MADDE 8- 6/1/1982 tarihli ve 2575
sayılı Danıştay Kanununun 8 inci maddesinin birinci fıkrasına (d) bendinden
sonra gelmek üzere aşağıdaki bent eklenmiş ve diğer bentler buna göre teselsül
ettirilmiş; ikinci fıkrasında yer alan “yirmi” ibaresi “onyedi” şeklinde
değiştirilmiştir. 
e) Hâkimler ve Savcılar Yüksek Kurulu
Genel Sekreterliği,”
BAŞKAN – Komisyon önergeye katılıyor
mu? 
ADALET KOMİSYONU BAŞKANI AHMET İYİMAYA
(Ankara) – Genel Kurulun takdirlerine arz ediyorum efendim. 
BAŞKAN – Hükûmet? 
ADALET BAKANI BEKİR BOZDAĞ (Yozgat) –
Kabul ediyoruz. 
MEHMET DOĞAN KUBAT (İstanbul) –
Gerekçe…
BAŞKAN – Gerekçeyi okutuyorum: 
Gerekçe:
Önergeyle, Hâkimler ve Savcılar Yüksek
Kurulu Genel Sekreterliği görevini yapanların da Danıştay üyesi seçilebilmesi
öngörülmektedir. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir. 
Sayın
milletvekilleri, biraz önce kabul edilen önerge teklifin 8’inci maddesini
yeniden düzenlemekte ve Konya Milletvekili Faruk Bal ve arkadaşlarının
önergesinin de içeriğini kapsamaktadır. Bu nedenle, Sayın Bal ve arkadaşlarının
önergesini işlemden kaldırıyorum. 
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
9’uncu maddede
üç adet önerge vardır. 
Şimdi okutacağım
iki önerge aynı mahiyettedir. 
Türkiye Büyük Millet Meclisi Başkanlığına
Görüşülmekte
olan 655 sıra sayılı kanun teklifinin 9’uncu maddesinin tasarı metninden
çıkarılmasını arz ve teklif ederiz. 
 Pervin Buldan  Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora
 İstanbul Mardin

Aynı mahiyetteki
diğer önergenin imza sahipleri:
 Turgut Dibek  Ali
İhsan Köktürk  Ömer Süha Aldan  Kırklareli
 Zonguldak Muğla
 Dilek Akagün Yılmaz İsa
Gök  Uşak
 Mersin
BAŞKAN – Şimdi
okutacağım önerge Anayasa’ya aykırılık önergesidir. Okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 655 sıra sayılı Kanun Teklifinin 9. Maddesinin Anayasa’ya aykırılık
sebebiyle teklif metninden çıkarılmasını arz ve teklif ederiz. 
 Faruk Bal  Kemalettin
Yılmaz  Cemalettin Şimşek 
 Konya  Afyonkarahisar
 Samsun 
 Mustafa Kalaycı  Yusuf
Halaçoğlu  S. Nevzat Korkmaz 
 Konya Kayseri Isparta
 Reşat Doğru 
 Tokat 
BAŞKAN
– Komisyon önergeye katılıyor mu? 
ADALET
KOMİSYONU BAŞKANI AHMET İYİMAYA (Ankara) – Katılmıyoruz Başkanım. 
BAŞKAN
– Hükûmet?
ADALET
BAKANI BEKİR BOZDAĞ (Yozgat) – Katılmıyoruz Sayın Başkanım. 
BAŞKAN
– Önerge üzerinde Isparta Milletvekili Sayın Nevzat Korkmaz konuşacak. 
Buyurun.
(MHP sıralarından alkışlar) 
S.
NEVZAT KORKMAZ (Isparta) – Sayın Başkan, değerli milletvekilleri; yüce Meclisi
saygıyla selamlıyorum. 
Anayasa’ya
aykırılık sebebiyle 9’uncu madde için vermiş olduğumuz önergeyle bu maddenin de
teklif metninden çıkarılmasını istiyoruz. Anayasa’daki hukuk devleti, hâkim
teminatı ve yargı bağımsızlığıyla çeliştiğini düşünüyoruz. 
Değerli arkadaşlar, bu
vesileyle dün Adalet ve Kalkınma Partisi grup toplantısında Genel Başkan Sayın
Ahmet Davutoğlu’nun Sayın Genel Başkanımıza yöneltmiş olduğu hususlara bir
açıklık getirmek istiyorum. Başvekil Davutoğlu, Sayın Genel Başkanımızın Dersim
İsyanı’nın 3,5 oy için istismar edildiği yönündeki eleştirisine “Cesaretin
varsa git bunları Tunceli’de söyle.” dedi. Sayın Davutoğlu, görüldüğü
kadarıyla, ülkenin Başbakanı olarak Dersim İsyanı ve elebaşları aleyhinde
konuşmanın cesaret gerektirdiğine ciddi ciddi inanmış. Müflis siyasetin
maalesef bozguncu bir yorumudur bu ve yüzde yüz Milliyetçi Hareket Partisi
düşmanlığıdır.
ÜNAL KACIR (İstanbul) – Maddeye gel,
maddeye. 
S. NEVZAT KORKMAZ (Devamla) - Sormak
lazım: Dersim isyancılarına övgü düzmek korkaklığınızın, pısırıklığınızın eseri
mi? PKK ve bebek katiliyle masaya oturmanız, onu müzakereci konumuna getirmeniz
de teröristlerden ve örgütten korkunuzdan mı kaynaklanıyor? Kendinize eziyet
eden, döven, çarpan iri kıyım bir zorba karşısında taşın, kovuğun arkasına
saklanıp “Ben söyleyemiyorum, cesaretin varsa sen söyle, Tunceli’de söyle.”
demekten ne farkı var? Çocukça ve maalesef çapsız bir söylem. Sayın Başvekil,
korkarak, saklanarak yalçın kayalar aşılmaz. Devleti yönetmek cesaret ister,
cesur yürekli olmayı gerektirir, zamanı geldiğinde anadan, yârdan, serden,
mevki ve makamdan vazgeçmeyi gerektirir. 
RAMAZAN CAN (Kırıkkale) – Hepsi var,
hepsi.
S. NEVZAT KORKMAZ (Devamla) - Tabii,
bugüne kadar bulunduğunuz makama emeksiz, mihnetsiz asansörle yükseldiğiniz
için…
RECEP ÖZEL (Isparta) – Nerede asansörle
ya? Saygılı ol biraz ya! Biraz cümlelerine dikkat et ya!
S. NEVZAT KORKMAZ (Devamla) -
…ağababanız tarafından görevlendirildiğiniz için bunları bilmezsiniz. Devlet
umurundan yoksun, gücünü yaptıklarından değil de dilinden alan bir adamsınız.
MEHMET METİNER (Adıyaman) – Kimse bir
yere getirmedi onu, biz seçtik.
S. NEVZAT KORKMAZ (Devamla) - Sayın
Başvekil, senin yönettiğin ülkede farklı görüşlerin ifadesi cesaret
gerektiriyorsa bu kimin acizliği, kimin basiretsizliğidir? Devletin gücünün,
hukukun, ifade hürriyetinin oluşmadığı yerler olduğunu itiraf ederken ben de
soruyorum: Sayın Davutoğlu, siz ne iş yaparsınız, ne iş yaparsınız?
RAMAZAN CAN (Kırıkkale) – Başbakanlık
yapıyor. 
MURAT GÖKTÜRK (Nevşehir) – Ne biçim
konuşuyorsun sen ya!
S. NEVZAT KORKMAZ (Devamla) – Herkesin
ağzına bir parmak bal çalmak değildir devlet adamlığı, hakikati her yerde
korkmadan ifade edebilmektir. 
RECEP ÖZEL (Isparta) – Evet. 
S. NEVZAT KORKMAZ (Devamla) – Bizi
cesaret sınavına davet etmek senin kalibreni aşar.
RECEP ÖZEL (Isparta) – Allah Allah! 
S. NEVZAT KORKMAZ (Devamla) – Biz
devlet için, millet için, ay yıldızlı al bayrak için canından vazgeçmiş
ülkücüleriz. 
RAMAZAN CAN (Kırıkkale) – Oo!
S. NEVZAT KORKMAZ (Devamla) – Bunu dün
de yaptık, gerektiğinde bugün de yaparız. 
MEHMET METİNER (Adıyaman) – Geç
bunları, geç, geç geç…
S. NEVZAT KORKMAZ (Devamla) – Sizin
gibi, ülkenin doğusunda ayrı, batısında ayrı, sabah ayrı, akşam ayrı konuşup
siyasi literatüre dans numuneleri sunan değil, batıda her daim söylediğimiz
gibi “Ne mutlu Türk’üm diyene!” düsturunu Diyarbakır’da da, Rize’de de…
İSMAİL AYDIN (Bursa) – Gidebilir misin?
Gidebilirsen…
S. NEVZAT KORKMAZ (Devamla) –…Şırnak’ta
da, Isparta’da da, Van’da da meydanlarda söyleyen efeleriz, seğmenleriz, Türk
milliyetçileriyiz. 
ÖZNUR ÇALIK (Malatya) – Hadi canım,
Hakkâri’ye kaç kere gittin, Şırnak’a kaç kere gittin?
S. NEVZAT KORKMAZ (Devamla) – Boş bir
zamanında nasıl yürekli olunur, Sayın Başvekil, gelin, size öğretelim. Bizim
için tek bir doğru vardır ve bu doğruyu vücudumuzun hiçbir uzvu oynamadan, her
yönde korkusuzca söyleriz. Sizin gibi PKK sever, Öcalan hayranlarının yüzüne
“Bebek katili Apo” diye her zaman haykırmıyor muyuz? Sizin gibi küçük hesap
yaptığımızı hiç gördünüz mü?
RAMAZAN CAN (Kırıkkale) – Allah Allah
Allah!
S. NEVZAT KORKMAZ (Devamla) – Senin ağababaların
da Sivas’tan öte diye Misakımillî sınırları içerisinde sınır çizmeye
kalkıyorlardı, “Öteye geçemezsiniz.” diyorlardı. 
RAMAZAN CAN (Kırıkkale) – Doğru. 
ÖZNUR ÇALIK (Malatya) – Geçtiniz mi?
S. NEVZAT KORKMAZ (Devamla) –
Yönettikleri ülkenin bir bölümüne sözlerinin geçmediğinin acziyetini ifade
ediyorlardı.
Bu söylediklerinizi inşallah bir kere
daha düşünür, soğukkanlılıkla milletten özür dilersiniz diyor, hepinizi
saygıyla selamlıyorum. (MHP sıralarından alkışlar)
BAŞKAN – Teşekkür ederim. 
AHMET AYDIN (Adıyaman) – Sayın Başkan…
BAŞKAN – Buyurun Sayın Ahmet Aydın. 
AHMET AYDIN (Adıyaman) – Sayın
Başbakanımızla ilgili, hatip, çok ileri geri sözler ifade etti. Ben sataşmadan
söz istiyorum. 
BAŞKAN – Buyurun, iki dakika… (AK PARTİ
sıralarından alkışlar)
VIII.- SATAŞMALARA İLİŞKİN
KONUŞMALAR (Devam)
6.- Adıyaman Milletvekili
Ahmet Aydın’ın, Isparta Milletvekili S. Nevzat Korkmaz’ın 655 sıra sayılı Kanun
Teklifi’nin 9’uncu maddesiyle ilgili önerge üzerindeki konuşması sırasında AK
PARTİ Grup Başkanına sataşması nedeniyle konuşması
AHMET AYDIN (Adıyaman) – Teşekkür
ediyorum Sayın Başkanım. 
NECATİ ÖZENSOY (Bursa) – Niye
sormuyorsunuz ne dedi diye?
BAŞKAN – Müsaade ederseniz ben karar
vereyim ona. Bir dahaki sefere size sorarım, siz ne derseniz onu yaparım, olur
mu? 
NECATİ ÖZENSOY (Bursa) – Bize gelince
“Ne dedi, ne dedi?” diyorsunuz.
BAŞKAN - Söyledi, ben duydum. 
NECATİ ÖZENSOY (Bursa) – Olur, olur!
S. NEVZAT KORKMAZ (Isparta) – Ne
söyledi?
BAŞKAN - Bundan sonra size soracağım.
AHMET AYDIN (Devamla) – Niye zorunuza
gitti arkadaşlar? Bir grup başkan vekili olarak, Grubumuza, Grup Başkanımıza o
kadar sataşılacak, ondan söz almayıp neden söz alacağız? 
ALİM IŞIK (Kütahya) – Sizin Grup
Başkanı herkese sataşıyor ama.
AHMET AYDIN (Devamla) – Sizin gibi
burada boş boş konuşmuyoruz, kusura bakmayın.
ALİM IŞIK (Kütahya) – Senin “Grup
Başkanı” dediğin kişi herkese her zaman sataşıyor.
BAŞKAN – Sayın Aydın, buyurun lütfen.
(AK PARTİ sıralarından alkışlar) 
AHMET AYDIN (Devamla) – Değerli
arkadaşlar, ayinesi iştir kişinin lafa bakılmaz. Biz öyle kuru edebiyatla
milliyetçilik yapmayız. 
ALİM IŞIK (Kütahya) – Ooo!
AHMET AYDIN (Devamla) – Milliyetçiliğin
içini dolduracaksınız. Milliyetçilik, milletine hizmet etmekle olur. Kimin bu
millete hizmet ettiğini bu millet çok iyi takdir ediyor, bugüne kadar gidilen
bütün seçimlerde de bunu gösterdi. 
NECATİ ÖZENSOY (Bursa) – Siz
milliyetçiliği ayaklar altına aldınız be!
AHMET AYDIN (Devamla) – Eğer değerli
arkadaşlar, orada ay yıldızlı al bayrak dalgalanıyorsa, kusura bakmayın, MHP’nin
partisi o bölgede niye yok? Niye siz yoksunuz, niye yoksunuz? 
ALİM IŞIK (Kütahya) – Nerede
dalgalanıyor al bayrak? Adıyaman’da dalgalanıyor mu, Diyarbakır’da dalgalanıyor
mu?
AHMET AYDIN (Devamla) – 780 bin
kilometrekarenin bir parçası değil mi o bölge?
S. NEVZAT KORKMAZ (Isparta) – Her yerde
varız, her yerde, cuma günü de oradayız. 
AHMET AYDIN (Devamla) –
Devriiktidarınızda o bölge olağanüstü hâllerle idare ediliyordu ve bu ülkenin
bir bölgesini farklı hukuki rejime tabi tutmuştunuz. İşkenceler var mıydı
Türkiye’de? Vardı. Faili meçhuller var mıydı? Vardı. 
ALİM IŞIK (Kütahya) – PKK haracını
senden de aldılar mı? Senden haraç aldı mı PKK?
AHMET AYDIN (Devamla) – Siz o bölgeyi
kafanızda bölmüşsünüz zaten. Asıl bölücülüğü yapan sizsiniz. Biz, bu
Türkiye’nin, bu ülkenin çimentosu olduk, harcı olduk. (AK PARTİ sıralarından
“Bravo” sesleri, alkışlar)
ALİM IŞIK (Kütahya) – PKK’ya ne kadar
haraç verdin bugüne kadar?
BAŞKAN – Sayın milletvekilleri…
AHMET AYDIN (Devamla) – Sizin kafanızda
böldüğünüz Türkiye’yi AK PARTİ birleştiriyor, AK PARTİ kaynaştırıyor. 
BÜLENT BELEN (Tekirdağ) – 36 etnik
kimliğe bölüyorsunuz ülkeyi.
AHMET AYDIN (Devamla) – Değerli
arkadaşlar, kusura bakmayın, lafla peynir gemisi yürümüyor. Siz orada nerede
varsınız, orası Türkiye’nin bir parçasıysa niye yoksunuz?
S. NEVZAT KORKMAZ (Isparta) – Cuma
oradayız, bekleriz.
NECATİ ÖZENSOY (Bursa) – Her yerde
varız?
AHMET AYDIN (Devamla) – “Her yerde
varız.” diyorsunuz, böyle kuru edebiyatlarla olmuyor. Kimin bu ülkeye ne
verdiğini, kimin nerede ne hizmet yaptığını bu millet çok iyi takdir ediyor.
S. NEVZAT KORKMAZ (Isparta) – Ak sarayı
anlatsana!
ALİM IŞIK (Kütahya) – Ak sarayı da
takdir ediyor, ak sarayı da!
AHMET AYDIN (Devamla) – Evet, Kürt sorunuyla
da ilgileniyoruz, Alevilerin sorunlarıyla da ilgileniyoruz…
ALİ ÖZGÜNDÜZ (İstanbul) – Samimi
değilsiniz, samimi değilsiniz!
AHMET AYDIN (Devamla) – …mütedeyyin
insanların sorunlarıyla da ilgileniyoruz, gayrimüslimlerin sorunlarıyla da
ilgileniyoruz. 
ALİM IŞIK (Kütahya) – Kaçak sarayı
açıklasana bir, kaçak sarayı açıkla!
AHMET AYDIN (Devamla) – 77 milyonu bir
ve beraber gören bir anlayışla idare ediyoruz Türkiye’yi. 
ALİM IŞIK (Kütahya) – Yetimin hakkını
ye, gel de burada efe gibi konuş.
AHMET AYDIN (Devamla) – 7’den 70’e,
doğudan batıya…
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Aydın.
AHMET AYDIN (Devamla) – …kuzeyden
güneye ne söylersek her yerde alnımız açık bir şekilde söylemeye devam
edeceğiz. (AK PARTİ sıralarından “Bravo” sesleri, alkışlar)
S. NEVZAT KORKMAZ (Isparta) – Kaçak
sarayı anlat!
YUSUF HALAÇOĞLU (Kayseri) – Sayın
Başkan…
BAŞKAN – Buyurun Sayın Halaçoğlu.
YUSUF HALAÇOĞLU (Kayseri) – Sayın Grup
Başkanı Milliyetçi Hareket Partisini suçladı ve orada oraları böldüğümüzü iddia
etti. Dolayısıyla, sataşmadan söz istiyorum.
Buyurun, iki dakika…
ÜNAL KACIR (İstanbul) – Ama doğru
söyledi Başkanım.
S. NEVZAT KORKMAZ (Isparta) – Çok doğru
söylüyor!
ALİM IŞIK (Kütahya) – Çok doğru
söylüyor! Kaçak sarayı anlatamıyor, efelik yapmaya kalkıyor bir de burada!
BAŞKAN – Sayın milletvekilleri, lütfen,
konuşmacı konuşmasını yaparken müdahale etmeyin.
Buyurun.
7.- Kayseri Milletvekili
Yusuf Halaçoğlu’nun, Adıyaman Milletvekili Ahmet Aydın’ın sataşma nedeniyle
yaptığı konuşması sırasında Milliyetçi Hareket Partisine sataşması nedeniyle
konuşması
YUSUF HALAÇOĞLU (Kayseri) – Teşekkür
ederim Sayın Başkan.
HAKAN ÇAVUŞOĞLU (Bursa) – Türkiye’nin
her yerinden oy alan tek parti AK PARTİ
YUSUF HALAÇOĞLU (Devamla) – Şimdi,
arkadaşlar, kimin nereyi bölüp bölmediği meselesini bizimle burada tartışmaya
yüzünüz var mı, bilmiyorum ama şu an Türkiye’de beş bölgede özerklik ilan eden
bir grup var; Diyarbakır, Silvan, Cizre başta olmak üzere.
CUMA İÇTEN (Diyarbakır) – Gelseniz,
görseniz.
YUSUF HALAÇOĞLU (Devamla) – Şimdi,
oralara müdahale edemeyen, kendi güvenlik güçleriyle oralara girmeyen, hatta
polisleri tutuklama kararı alan PKK’lılara karşı sesi çıkmayan bir kişinin
tutup da bizi bölücülükle suçlaması abesle iştigalden başka bir şey değildir.
Her şeyden önce, siz o bölgelerde var olup olmadığımızı iddia ediyorsanız, eğer
oraya gidemediğimizi iddia ediyorsanız kendi ayıbınızı itiraf ediyorsunuz
demektir.
CUMA İÇTEN (Diyarbakır) – Siz
söylüyorsunuz.
YUSUF HALAÇOĞLU (Devamla) – Eğer o
bölgeler güvenli değilse ve gidemiyorsak o zaman siz orayı güvenli hâle
getirmediniz demektir.
RAMAZAN CAN (Kırıkkale) – Ama biz
gidiyoruz.(AK PARTİ sıralarından gürültüler)
ÖZNUR ÇALIK (Malatya) – Siz gidin, siz
gidin! Geçen hafta Cizre’deydik.
YUSUF HALAÇOĞLU (Devamla) –
Dolayısıyla, suçu başkasına atmakla kurtulamazsınız.
EKREM ÇELEBİ (Ağrı) – Hocam, siz nerede
varsınız?
YUSUF HALAÇOĞLU (Devamla) – Ama siz 5
bin kişiyle, 10 bin kişiyle Kayseri’den, Ankara’dan polis götürerek oralara
gidiyorsanız herhâlde başarıya ulaşmış olarak kendinizi göremezsiniz. (AK PARTİ
sıralarından gürültüler)
CUMA İÇTEN (Diyarbakır) – Gel, beraber
gidelim, gel!
YUSUF HALAÇOĞLU (Devamla) – Ama bir tek
konuda başarıya ulaşmışsınızdır: Orada ülkeyi gerçekten bölmüş olan insanlar,
Hükûmet olarak ortaya çıkarsınız. Çünkü, bakın, siz ne derseniz deyin…
CUMA İÇTEN (Diyarbakır) – Gelin, sizi
misafir edelim, buyurun.
MEHMET METİNER (Adıyaman) – Gelin,
misafirimiz olun, gelin, gelin!
YUSUF HALAÇOĞLU (Devamla) – Her zaman
gittiğimizi biliyorsunuz ama şunu söyleyeyim.
CUMA İÇTEN (Diyarbakır) – Gelmiyorsunuz
canım! Diyarbakır’a niçin gelmiyorsunuz?
YUSUF HALAÇOĞLU (Devamla) – Ama siz
“Gidemiyor.” diyorsunuz, gidip gidemediğimizi de görüyorsunuz. Bırakın onları!
ÖZNUR ÇALIK (Malatya) – Ne zaman gittiniz,
ne zaman?
HAKAN ÇAVUŞOĞLU (Bursa) – Hocam, ne
zaman gittiniz?
RECEP ÖZEL (Isparta) – Hocam, ne zaman
gittin?
YUSUF HALAÇOĞLU (Devamla) – Asıl, siz
saray yapmakla meşgulsünüz, oradaki insanların durumuyla meşgul değilsiniz.
“Tunceli’ye gidiyor mu?” diyorsunuz. İşte, cuma günü Genel Başkanımız
Tunceli’dedir ve oradaki gerekli ziyaretleri de yapacak.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim Sayın
Halaçoğlu.
AHMET AYDIN (Adıyaman) – Sayın
Başkanım…
ALİM IŞIK (Kütahya) – Ahmet Bey, kaçak
sarayı açıklamadan senin orada konuşma hakkın olmaz.
BAŞKAN – Hiçbir şeyi duymuyorum, Sayın
Halaçoğlu’nun konuşmalarından da hiçbir şey anlamadım, şimdi sizinkinden de
anlamayacağım gürültüden. 
YUSUF HALAÇOĞLU (Kayseri) – Başkan ben mi
anlatamadım yoksa gürültüden mi anlamadınız?
BAŞKAN – Çünkü buradaki konuşmacılar
cevap verirken hangi grup başkan vekili konuşuyorsa diğer gruptaki
milletvekilleri o kadar yüksek sesle tepki gösteriyorlar ki ne burada
sataşmadan dolayı cevap veren anlamlı bir sonuç çıkartıyor kendi grubu
açısından ne de onu dinleyen karşıt grupta olanlar kendi düşündükleri kârı elde
edebiliyorlar. O yüzden, ya bunun sonu da yok, sizi de dinleyeceğim Ahmet Bey
ama bundan sonra söz vermeyeceğim.
Buyurun…
Dinlemedim sizi, bir dakika, ne içindi?
Lütfen Ahmet Bey, nedenini söylemediniz. 
AHMET AYDIN (Adıyaman) – Sayın Başkanım
“Bölgeye 5 bin polisle gidiyorsunuz.” dedi, haksız bir ithamda bulundu böyle…
ALİM IŞIK (Kütahya) – 10 bin miydi
yoksa?
AHMET AYDIN (Adıyaman) – “10 bin
polisle gidiyorsunuz bölgeye.” diyordu, haksız bir ithamda bulundu ve sataştı.
(MHP sıralarından gürültüler) 
ALİM IŞIK (Kütahya) – Hükûmetin Bakanı
burada, o cevap versin Sayın Başkan.
BAŞKAN – Buyurun.
8.- Adıyaman Milletvekili
Ahmet Aydın’ın, Kayseri Milletvekili Yusuf Halaçoğlu’nun sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
AHMET AYDIN (Adıyaman) – Değerli
arkadaşlar, bir dakika, rahat olun. 
Öncelikle biz bölge çok güvenli,
güvenlikten dolayı gidemezsiniz demedik. Bölgeyi güvenli hâle getiren AK PARTİ.
(MHP sıralarından gürültüler) Siz bu politikalarınızla bölgeye gidemiyorsunuz.
Demek ki biz öyle biliyorduk, bu politikalarla bölgeye gitmediğinizi biliyoruz
ama demek ki siz korkuyormuşsunuz, bölgeye gitmiyormuşsunuz, onu gördük burada.
(AK PARTİ sıralarından alkışlar) 
Bakın, arkadaşlar, şu “kaçak”, şu “ak
saray”, “kaçak saray” bir sürü laflar yaptınız. Bakın, Türkiye Cumhuriyeti,
büyüyen, kalkınan, gelişen bir ülke. Bu ülkenin onuruna yakışan bir sarayı
kendi ülkenize, kendi Cumhurbaşkanınıza yakıştıramıyorsunuz. Bu milletin
Cumhurbaşkanına yakıştıramıyorsunuz, bu haksızlık. (MHP sıralarından
gürültüler) 
ALİM IŞIK (Kütahya).-.Kaçak…
AHMET AYDIN (Devamla) – Şu kaçak değil,
bu yapı ruhsatı.
ALİM IŞIK (Kütahya) – Kaçak, kaçak.
AHMET AYDIN (Devamla) – Yapı ruhsatı
kapı gibi burada, sana göndereyim.
ALİM IŞIK (Kütahya) – Kaçak, getir
bakalım, milletin parasıyla kaçak yapı.
AHMET AYDIN (Devamla) – İki: Yapı
kullanma, iskân ruhsatı. Burada kaçak hiçbir şey yok, hiç kusura bakmayın. Bir
başka husus…
ALİM IŞIK (Kütahya) – Normal bedeli
rayiç bedelinin 5 katı fazla olmazdı.
AHMET AYDIN (Devamla) – Bakın, değerli
arkadaşlar, yerel seçim sonuçlarını söylüyorum: 
Mardin: CHP 0,9;
MHP 0,9; AK PARTİ 29,3. (AK PARTİ sıralarından alkışlar) 
Van: CHP 0,8;
MHP 0,7; AK PARTİ 41,2. (MHP sıralarından gürültüler)
PERVİN BULDAN
(Iğdır) – HDP’yi niye saymıyorsun? 
AHMET AYDIN
(Devamla) – Batman: CHP 0,8; MHP 0,5; AK PARTİ 31.
PERVİN BULDAN
(Iğdır) – Ahmet Bey, niye HDP’yi saymıyorsunuz?
AHMET AYDIN
(Devamla) – Siirt: CHP 0,8; MHP 0,9; AK PARTİ yüzde 41.
Şanlıurfa: CHP
0,9; MHP 2,4; AK PARTİ 61,7.
Bitlis: 1,5 CHP;
AK PARTİ 40,6.
S. NEVZAT
KORKMAZ (Isparta) – Kaçak saray 1 milyar dolar, uçak 185 milyon dolar, asgari
ücret 850 lira!
AHMET AYDIN
(Devamla) – Erzurum: 1,6 CHP; 29 MHP; 58,8 AK PARTİ.
Adıyaman’a
gelince, zaten Adıyaman yüzde 70 AK PARTİ, sizin varlığınız, esameniz bile
orada okunmuyor. (AK PARTİ sıralarından alkışlar) Siz kendinizi “check” edin.
S. NEVZAT KORKMAZ
(Isparta) – Ahmet Aydın, kaçak saray 1 milyar dolar, asgari ücret 850 lira, onu
da söylesene!
AHMET AYDIN
(Devamla) – O bölgede niye yoksunuz, bu millet size niye oy vermiyor? Siz kendi
kendinize bakın. (AK PARTİ sıralarından alkışlar) 
ALİM IŞIK (Kütahya)
– Kaçak sarayın kaç para olduğunu niye söylemiyorsun?
BAŞKAN –
Teşekkür ederim Sayın Aydın.
(AK PARTİ ve MHP
sıraları arasında karşılıklı laf atmalar)
Sayın
milletvekilleri, lütfen, bir dakika.
Sayın
milletvekilleri, ben bu Mecliste göreve başladığımdan bu yana...
Beş dakika ara
veriyorum.
 Kapanma
Saati: 21.11
YEDİNCİ OTURUM
Açılma Saati:
21.18
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 19’uncu Birleşiminin Yedinci Oturumunu açıyorum. 
655 sıra sayılı 3 Kanun
Teklifi’nin görüşmelerine devam edeceğiz. 
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma
Partisi Grup Başkanvekilleri Kayseri Milletvekili Mustafa Elitaş, Adıyaman
Milletvekili Ahmet Aydın, Kahramanmaraş Milletvekili Mahir Ünal, İstanbul
Milletvekili Mihrimah Belma Satır ve Amasya Milletvekili Mehmet Naci Bostancı
ile 33 Milletvekilinin; Hakimler ve Savcılar Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi, İstanbul
Milletvekili Bülent Turan ve Elâzığ Milletvekili Şuay Alpay ile 1 Milletvekilinin;
Bazı Kanunlarda Değişiklik Yapılmasına Dair Kanun Teklifi ile Adalet Komisyonu
Raporu (2/2397, 2/2101, 2/2209, 2/2380, 2/2418) (S. Sayısı: 655) (Devam)
BAŞKAN - Komisyon? Burada. 
Hükûmet? Burada. 
Şimdi teklifin 9’uncu maddesi üzerinde
Komisyon ve Hükûmetin katılmadığı ve Anayasa’ya aykırılık önergesi olan Isparta
Milletvekili S. Nevzat Korkmaz ve arkadaşlarının önergesini oylarınıza
sunuyorum...
YUSUF HALAÇOĞLU (Kayseri) – Karar yeter
sayısı istiyorum. 
BAŞKAN – Karar yeter sayısı arayacağım.

Kabul edenler… Kabul etmeyenler… Karar
sayısı yoktur. 
Birleşime on dakika ara veriyorum. 
Kapanma Saati:
21.19
SEKİZİNCİ OTURUM
Açılma Saati:
21.27
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisinin 19’uncu Birleşiminin Sekizinci Oturumunu açıyorum. 
655 sıra sayılı Kanun Teklifi’nin
9’uncu maddesi üzerindeki Isparta Milletvekili Süleyman Nevzat Korkmaz ve
arkadaşlarının önergesinin oylamasında karar yeter sayısı bulunamamıştı. 
Şimdi önergeyi tekrar oylarınıza
sunacağım ve karar yeter sayısı arayacağım: Kabul edenler... Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
Teklifin görüşmelerine devam edeceğiz. 
Komisyon burada. 
Hükûmet burada. 
X.- OTURUM BAŞKANLARININ
KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı’nın, grup başkanlarının grup toplantılarında
yaptığı konuşmalarının Genel Kurulda polemik konusu yapılmaması gerektiğine
ilişkin konuşması 
BAŞKAN – Sayın milletvekilleri,
önergeleri görüşmeden şimdi size bir şey söylemek istiyorum. Benim bildiğim
kadarıyla, burada görev yaptığım süre içinde grup başkan vekillerinin almış
olduğu bir prensip kararı, bir centilmenlik anlaşması söz konusuydu. Teyit de
ettirdim arkadaşlarıma, grup başkanlarımızın özellikle grup toplantılarında
yapmış olduğu konuşmalar burada polemik konusu yapılmamaktaydı. Ben bunu
özellikle size hatırlatmak istedim. Elbette ki genel başkanlarınızın hepinizde
ayrı ayrı tartışmasız önemli bir yeri vardır ve zedelenmesine asla izin
vermezsiniz ama onlar üzerinden burada siyasi polemik yapmak da doğru değil
diye düşünüyorum. 
Şimdiye kadar bu yasada gayet güzel -herkes
konuşarak, düşüncelerini söyleyerek- görüşmelerimize devam ettik. Bundan sonra
da aynı sükûnet içinde, tabii ki düşündüklerimizi ve arzu ettiklerimizi
söyleyerek, eleştirilerimizi sunarak devam ettirmenizi özellikle rica ediyorum.
Yoksa bunu söylemek istemezdim ama ben burada bütün arkadaşların eleştiri
sınırları içinde kalarak düşündüklerini söylemesinden yanayım ama İç Tüzük’ün
de belli noktaya kadar beni bağlayacağı ve bağlamakta olduğu kurallar var.
Bunları da bir kez daha size hatırlatmak isterim. 
IX.- KANUN TASARI VE TEKLİFLERİ
İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma
Partisi Grup Başkanvekilleri Kayseri Milletvekili Mustafa Elitaş, Adıyaman
Milletvekili Ahmet Aydın, Kahramanmaraş Milletvekili Mahir Ünal, İstanbul
Milletvekili Mihrimah Belma Satır ve Amasya Milletvekili Mehmet Naci Bostancı
ile 33 Milletvekilinin; Hakimler ve Savcılar Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi, İstanbul
Milletvekili Bülent Turan ve Elâzığ Milletvekili Şuay Alpay ile 1
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Adalet Komisyonu Raporu (2/2397, 2/2101, 2/2209, 2/2380, 2/2418) (S. Sayısı:
655) (Devam)
BAŞKAN – Şimdi aynı mahiyetteki diğer
iki önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 655 sıra sayılı kanun teklifinin 9’uncu maddesinin tasarı metninden
çıkarılmasını arz ve teklif ederiz. 
 Pervin Buldan  Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora
 İstanbul Mardin

Aynı mahiyetteki
diğer önergenin imza sahipleri:
 Turgut Dibek Ali
İhsan Köktürk Ömer Süha Aldan
 Kırklareli Zonguldak Muğla

 İsa Gök Dilek
Akagün Yılmaz
 Mersin Uşak
BAŞKAN – Komisyon önergelere katılıyor
mu?
ADALET KOMİSYONU SÖZCÜSÜ MURAT GÖKTÜRK
(Nevşehir) - Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önerge üzerinde Mardin
Milletvekili Sayın Erol Dora konuşacak.
Buyurun.
EROL DORA (Mardin) – Sayın Başkan,
değerli milletvekilleri; 655 sıra sayılı Hâkimler ve Savcılar Yüksek Kurulu
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi’nin 9’uncu maddesi üzerine Halkların Demokratik Partisi
adına söz almış bulunuyorum. Genel Kurulu saygıyla selamlıyorum.
Kanun teklifinin 9’uncu maddesiyle 2575
sayılı Kanun’un 11’inci maddesinin 2’nci fıkrasında yer alan “Başkanlar”
ibaresinin “Başkanlık” şeklinde değiştirilmesi öngörülmektedir. Öncelikle
Danıştayla ilgili getirilen düzenlemelerin genel mantığını kavrayabilmek için
Başkanlar Kurulu ile Başkanlık Kurulu kavramlarının açıklanması gerekmektedir.
Danıştay Başkanlar Kurulu, mesleğinin zirvesinde olan Danıştay Başkanı, başkan
vekilleri, baş savcısı ve tüm daire başkanlarından oluşan 19 kişilik bir
kuruldur. Buna karşın Başkanlık Kurulu ise Danıştay Başkanının başkanlığında 3
daire başkanı ve 3 üyeden oluşan dar bir kuruldur. Başkanlık Kurulunun yapısı
dikkate alındığında teklifle getirilen bu düzenlemeyle bu kurula verilen
yetkiyle her biri ayrı bir yüksek mahkeme olan Danıştay daire ve kurullarının
bağımsızlığı zayıflatılmaktadır. Başkanlık Kurulunun Demokles'in kılıcı gibi
üyeler üzerinde bir tehdit unsuru olarak kullanılmasına yol açılmaktadır.
Değerli milletvekilleri, görüşmekte
olduğumuz bu kanun teklifinin en önemli tarafı yargı mekanizmasındaki
kadroların değiştirilmesine yönelik yürütülen bir dizi çalışmanın halkalarından
birisi belki de en önemlilerinden birisi olmasıdır. Bu yasa tasarısında da
yüksek yargıya ilişkin daha önce görüşülen yasa tasarılarının izlerini görmek
mümkündür. Yine bu bağlamda Anayasa ve Anayasa Mahkemesi kararlarının
etrafından dolaşıldığı ve yasalar nezdinde kadrolaşmaya imkân veren en uygun
düzenlemelerin hayata geçirilmesine de tanık olduğumuzu rahatlıkla
söyleyebiliriz. 
Sayın Başkan, değerli milletvekilleri;
bu teklifle AK PARTİ hükûmetlerince amaçlanan iktidar ya da parti yargısının
bir an önce hayata geçirilmesi hedefine uygun olarak kadrolaşmaya hız
verilmesidir. Bu, bazen, zamanlaması nedeniyle, hâkim ve savcılar arasında
kadrolaşma -devşirme amacı- algısı yaratan, ücret artışıyla ilgili
düzenlemelerle dolaylı olarak bazen de avukatlıktan hâkim ve savcılığa geçişte
aranan beş yıllık mesleki tecrübe kriterinin üç yıla indirilmesi, Yargıtay
tetkik hâkimlerine atama yetkisinin ilgili Yargıtay kurullarından alınarak
Hâkimler ve Savcılar Yüksek Kuruluna verilmesi örneklerinde olduğu gibi,
doğrudan ve apaçık bir şekilde yasalaştırılmaya çalışılmaktadır. 
Değerli milletvekilleri, bildiğiniz
üzere, bir süre evvel Danıştay Kanunu ve İdari Yargılama Usulü Kanunu’nda
değişiklik öngören bir dizi yasa hükümleri, çeşitli yargı paketleriyle
peyderpey gündeme geldi, birçok düzenleme de yasalaştı. Bilhassa idari yargının
işleyişine ilişkin çeşitli kereler çalışmalar yapılmış olup, bu çalışmalarla
bireyin hak arama mekanizmalarının daraltıldığını açıkça belirtmek
gerekmektedir. Her ne kadar yapılan düzenlemeler genel olarak Danıştayın iş
yükünün hafifletilmesine yönelik olarak ele alınsa da, bazı düzenlemelerin
bireysel hak kayıplarına neden olduğu ve bu kayıpların daha da artacağı
açıktır. 
Teklifle, Başkanlar Kuruluna verilen
bir yetkiyi ele alacak olursak, denilmektedir ki: Başkanlar Kurulu, Danıştay
tetkik hâkimlerinin çalışacakları daireleri, kurulları ve görecekleri işleri
belli etmek ve gerektiğinde yerlerini değiştirmek yetkisine sahip olacaktır. 
Değerli milletvekilleri, Türkiye’de AK
PARTİ iktidarı, yasama organını yani Meclisi sayısal çoğunluğuna güvenerek kendi
tekelinde tutmaya çalışmaktadır ve yasama sürecini baskı altında tutmaktadır.
Yasa yapma ile yasayı uygulama gücünün aynı organda olması hâlinde ise
özgürlüğün olmayacağı açıktır. Yargı yetkisi ile yasa yapma yetkisinin aynı
organ tarafından kullanılması durumunda özgürlükten ise bahsedilemez. Yasama,yürütme
ve yargı erklerinin aynı kişi ya da organ tarafından kullanılması durumu ise,
bildiğiniz gibi, hukuk literatüründe “despotluk” olarak değerlendirilmektedir.
Unutmamamız ve her defasında altını kalın çizgilerle çizmemiz gerekir ki temel
hak ve özgürlüklerin temini ve iktidarın sınırlanması ancak gerçek anlamda bir
yargı bağımsızlığından geçmesiyle mümkün olabileceğini belirtiyor, tekrar Genel
Kurulu saygıyla selamlıyorum. (HDP sıralarından alkışlar)
BAŞKAN – Teşekkür ederim Sayın Dora. 
Diğer önerge üzerinde Zonguldak
Milletvekili Sayın Ali İhsan Köktürk konuşacak. 
Buyurun. (CHP sıralarından alkışlar)
ALİ İHSAN KÖKTÜRK (Zonguldak) –
Teşekkür ediyorum Sayın Başkan. 
Sayın Başkan, değerli milletvekilleri;
teklifin 9’uncu maddesine yönelik önerge üzerine söz almış bulunuyorum.
Öncelikle, yüce Meclisi saygıyla selamlıyorum. 
Teklifin 9’uncu maddesi aslında yargı
bağımsızlığı ve hukuk devleti ilkelerini derinden etkileyen, yargısal
faaliyeti, özellikle Danıştayın yargısal faaliyetini biçimlendiren son derece
önemli bir düzenlemeyi içermektedir. Az önceki konuşmacının da ifade ettiği
gibi, teklifin 9’uncu maddesiyle Danıştayın Başkanlar Kuruluna ait olan pek
çok yetki maalesef Başkanlık Kuruluna verilmektedir. Bu 9’uncu maddede tetkik
hâkimlerinin görev yerlerinin belirlenmesi yetkisi olmakla birlikte, teklifin
9’uncu maddesinden sonra devam eden diğer maddelerinde Danıştay üyelerinin,
dairelerin belirlenmesi, daireler arasındaki iş bölümü planının yapılması yetkileri
de, bu çok önemli yetkiler de maalesef Başkanlar Kurulundan alınarak Başkanlık
Kuruluna devredilmektedir. 
Yine az önceki konuşmacının ifade
ettiği, bu değişiklik niçin yapılmaktadır? Bu değişiklik, tasarının genel
gerekçesinde ifade ettiği gibi, Danıştayın iş yükünü azaltmak, davaların makul
sürede sonlandırılmasını amaçlamak, davalar makul sürede sonuçlanmadığı için
Türk yargısının Avrupa İnsan Hakları Mahkemesi nezdinde sarsılan itibarını geri
getirmek amacıyla mı gerçekleştirilmektedir yoksa, bu görünen amaçların
arkasında, Adalet ve Kalkınma Partisi iktidarı, bundan önceki yargı
paketlerinde olduğu gibi, başka hedeflere, başka amaçlara, hukuk devletiyle
örtüşmeyen amaçlara yelken mi açmaktadır? 
Değerli arkadaşlar, maalesef burada
yargının iş yükünü azaltmak, Danıştaydaki biriken dava sayısını azaltmak
amacından daha çok, yargıyı ele geçirme, yargıyı yürütmenin kontrolü altına
alma hedefi çok açık bir şekilde görülmekte, çok net bir şekilde karşımıza
çıkmaktadır. 
Şimdi, değerli arkadaşlar, Başkanlar
Kurulu ile Başkanlık Kuruluna baktığımızda, “Başkanlık Kurulu” kavramı Danıştay
mevzuatına maalesef olağanüstü bir yöntemle, genel bir yetki yasası
çerçevesinde çıkartılan kanun hükmünde kararnameyle girmiştir. Olağanüstü bir
yöntemle Danıştay mevzuatına sokulan bu Başkanlık Kuruluna yine olağanüstü
kanun hükmünde kararnamede Danıştay dairelerinin iş bölümünü belirleme
yetkisinin yanında, Danıştay üyelerinin de görev yapacakları dairelerin
belirlenmesi gibi yargısal faaliyetin özüne ilişkin geniş yetkiler verilmiştir.
Ancak uygulamada Başkanlık Kuruluna bu yetkilerin verilmesinin hukuk
devletiyle, anayasal düzenle bağdaşmadığı görüldüğü için kanun hükmünde
kararnameyle Başkanlık Kuruluna verilen bu yetkiler daha sonra kaldırılarak
yeniden Başkanlar Kuruluna devredilmiştir. 
Ancak, değerli arkadaşlar, anayasal
düzene aykırılık oluşturduğu için, hukuk devleti ilkeleriyle örtüşmediği için
Başkanlık Kurulundan alınarak yeniden Başkanlar Kuruluna döndürülen, avdet
ettirilen bu yetkiler, maalesef yeniden, ikinci kez bu düzenlemeyle Başkanlık
Kuruluna verilmektedir.
Değerli arkadaşlar, Başkanlık Kurulu 7
üyeden oluşuyor. Danıştay Başkanının iradesi doğrultusunda karar verdiği, yürütmenin
kontrolü altına girdiği şüpheden, uzak bir kurul olarak karşımıza çıkıyor.
Şimdi siz 19 üyeden oluşan bir kuruldan Danıştayın üyelerinin görev yapacakları
dairelerin belirleme yetkisinin alınarak, yine Danıştay dairelerinin iş bölümü
tasarısının hazırlanma yetkisinin alınarak, 19 kişilik kuruldan alınarak sadece
7 kişilik, 3 daire başkanı, 3 üye ve Danıştay Başkanından oluşan ve yürütmenin
etki ve kontrolü altında bir kurula devredilmesiyle acaba bu teklifte ifade
ettiğiniz hedef ve amaçları nasıl bağdaştırıyorsunuz? Yani bu teklifin
yargıdaki, Danıştaydaki iş yükünün azaltılmasıyla, davaların makul süreçte
sonuçlanmasıyla arasında nasıl bir bağlantı görüyorsunuz? Ben Adalet Bakanına
şahsen bu soruyu sormak istiyorum. Tabii ki böyle bir hedef ve amaç maalesef
yok. Hedef, yargı bağımsızlığını ortadan kaldırmak. Danıştayı yürütmenin
kontrolü altına sokarak Başkanlık Kurulunu hem dairelerin üzerinde hem
dairelerde görev yapan üyelerin üzerinde bir tehdit unsuru olarak kullanma
amacı içerisinde olduğunuzu çok açık ve net olarak görüyoruz. Bu düzenleme
açıkça Anayasa’ya aykırıdır, tasarı metninden çıkartılmasını arz ve talep
ediyoruz. 
Son sözüm de
Ahmet Aydın’a. Sayın Ahmet Aydın az önce, kaçak sarayla ilgili olarak “Bu
sarayı -Türkiye gelişiyor- Sayın Cumhurbaşkanına layık görmüyor musunuz?” dedi.
Ben de Sayın Ahmet Aydın’a şunu söylemek istiyorum: Milyonlarca insanımızın
açlık ve yoksulluk sınırı altında yaşama tutunmaya çalıştığı, 300 bini aşkın
öğretmenin atama beklediği, çalışanların yüzde 56’sını aşkın bir bölümünün
asgari ücrete talim ettiği, sabah evinden çıkan gençlerimizin artık, iş bulma
umudunu kaybederek evine döndüğü bir ülkede devletin, halkın 1,5 katrilyon lira
parasının böylesine bir binaya yatırılmasını siz nasıl uygun görüyorsunuz,
kendinize nasıl yakıştırıyorsunuz? Ben şahsen bunu merak ediyorum. 
Yüce Meclisi
saygıyla selamlıyorum. (CHP sıralarından alkışlar) 
BAŞKAN – Sayın
Köktürk, teşekkür ederim.
Önergeleri
oylarınıza sunuyorum: Kabul edenler… Kabul etmeyenler… Önergeler kabul
edilmemiştir.
Maddeyi
oylarınıza sunuyorum… 
LEVENT GÖK
(Ankara) – Sayın Başkan…
BAŞKAN – Kabul
edenler… Kabul etmeyenler… Madde kabul edilmiştir. 
Buyurun. 
LEVENT GÖK
(Ankara) – Sayın Başkanım, yoklama talebinde bulunmuştuk. 
DİLEK AKAGÜN
YILMAZ (Uşak) – Bu tarafa bakmadınız Başkan. 
BAŞKAN –
Görmedim, çok özür dilerim.
DİLEK AKAGÜN
YILMAZ (Uşak) – Bu tarafa bakmadınız; kalkmıştı Sayın Gök. 
BAŞKAN – Şimdi
şu maddede… 
FARUK BAL
(Konya) – Sayın Başkan, bir defa olsun bakmadınız ve bir Sayın Grup Başkan
Vekili ayaktayken devam ettiniz.
DİLEK AKAGÜN
YILMAZ (Uşak) – Ama buraya bakmadınız Sayın Başkan, o tarafa baktınız. Lütfen… 
LEVENT GÖK
(Ankara) – Sayın Başkanım… 
BAŞKAN – Şimdi,
oylamayı yaptım. 
FARUK BAL
(Konya) – Hayır, oylamadan önce ayağa kalktı. 
LEVENT GÖK
(Ankara) – Sayın Başkanım, bekliyorum.
BAŞKAN – Şimdi,
bunu ben görmedim, arkadaşlarım da uyarmadı. Sayın Gök, tekrar mı yapalım
oylamayı? 
DİLEK AKAGÜN
YILMAZ (Uşak) – Buraya bakmıyorsunuz.
BAŞKAN –
Yapmadılar uyarıyı… Tekrar mı yapalım? 
DİLEK AKAGÜN
YILMAZ (Uşak) – Olmaz Sayın Başkan, yani herkesin gözü önünde kalktı Grup
Başkan Vekili. 
BAŞKAN – Sayın
Akagün Yılmaz, sizinle değil Sayın Gök’le konuşuyorum. 
LEVENT GÖK
(Ankara) – Sayın Başkanım, belki siz de yoruldunuz tabii ama ben nezaketle
kalktım, elimi de kaldırarak yoklama talebimi ilettim. Siz tabii, dikkat
etmediniz ya da duymadınız ama ben zamanından önce kalkmış ve bekliyordum.
Dolayısıyla bir müktesep hakkımız var yani ben takdir edersiniz ki…
BAŞKAN – Peki,
oylamayı nasıl tekrar edebileceğiz, yapacağız? 
LEVENT GÖK
(Ankara) – Yani durum bu şekilde oldu ve siz de “Oyladım” dediniz.
BAŞKAN –
Gerçekten görmedim, kâtip üyeler ve görevliler de bana bunu söylemediler; yoksa
niye kastım olacak ki? Daha önümüzde bir yığın madde var. 
LEVENT GÖK
(Ankara) – Sayın Başkanım, o zaman şunu rica edeyim sizden: Eğer böyle bir
mazereti bildiriyorsanız bir dahaki oylamalarda rica ediyorum, lütfen gruplara
bakarak… 
BAŞKAN – Tamam, önce size bakacağım.
LEVENT GÖK (Ankara) – Yani istirham
ediyorum bunu çünkü biz de kendimizi ifade edelim.
BAŞKAN – Çok teşekkür ederim
anlayışınızdan dolayı. 
10’uncu maddede üç adet önerge vardır,
şimdi okutacağım iki önerge aynı mahiyettedir.
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 10 uncu maddesinin tasarı metninden çıkarılmasını arz ve teklif
ederiz.
 Pervin Buldan Sırrı
Süreyya Önder Sebahat Tuncel
 Iğdır İstanbul İstanbul
 Erol Dora Ertuğrul
Kürkcü
 Mardin Mersin
Aynı mahiyetteki diğer önergenin imza
sahipleri:
 Turgut Dibek Dilek
Akagün Yılmaz Ali İhsan Köktürk
 Kırklareli Uşak Zonguldak
 İsa Gök Ömer
Süha Aldan Ali Özgündüz
 Mersin Muğla İstanbul
BAŞKAN – Şimdi
okutacağım önerge Anayasa’ya aykırılık önergesidir, okutup işleme alacağım.
Türkiye Büyük Millet Meclisi Başkanlığına
Görüşülmekte
olan 655 sıra sayılı Kanun Teklifinin 10. Maddesinin anayasaya aykırılık
sebebiyle Teklif metninden çıkarılmasını arz ve teklif ederiz.
 Faruk Bal Yusuf
Halaçoğlu Mustafa Kalaycı
 Konya Kayseri Konya
 Cemalettin Şimşek Kemalettin
Yılmaz
 Samsun Afyonkarahisar
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
BAŞKAN – Önerge
üzerinde, Konya Milletvekili Sayın Mustafa Kalaycı konuşacak.
Buyurun. (MHP
sıralarından alkışlar)
MUSTAFA KALAYCI
(Konya) – Sayın Başkan, değerli milletvekilleri; 655 sıra sayılı Kanun
Teklifi’nin 10’uncu maddesi üzerine söz aldım. Hepinizi saygılarımla
selamlıyorum.
Görüştüğümüz
maddeyle Danıştayda dava dairesi sayısı 14’ten 15’e, idari daire sayısı 1’den
2’ye ve toplamda Danıştayın daire sayısı 15’ten 17’ye çıkarılmaktadır. Bu kanun
teklifiyle Danıştay ve Yargıtayın yapısında ve işleyişinde değişiklik öngören
düzenlemeler daha önce de tekrar tekrar değiştirilen hükümlerdir. Yine, aynı
mahiyetteki bir tasarı da Genel Kurul gündeminde görüşülmeyi beklemektedir. 
Ülkemizde adalet
sistemi AKP iktidarının âdeta oyuncağı hâline gelmiştir. HSYK, Danıştay,
Yargıtay gibi birçok kuruma yapılan müdahalelerle Anayasa çiğnenmiş, yargı
bağımsızlığı ilkesi yok sayılmış, hukukun üstünlüğü ayaklar altına alınmıştır.
Vatandaşlarımızın adalete olan güvenini temelden sarsan bu durum, uluslararası
arenada da ülkemizin itibarını zedelemektedir. 
Yargıya güvenin
sağlanabilmesi için AKP iktidarı elini yargıdan çekmeli, hukuku daha fazla
katletmemelidir. Kişilerin devlete güven duymaları, maddi ve manevi
varlıklarını geliştirebilmeleri, temel hak ve özgürlüklerden yararlanabilmeleri
ancak hukuk güvenliği ve üstünlüğünün sağlandığı bir hukuk düzeninde
gerçekleşebilir. Yargı kararlarının alenen uygulanmadığı bir ülkede hukuk
güvenliğinden, hukukun üstünlüğünden bahsedilebilir mi? Yargı kararlarını
uygulamayanların haktan, hukuktan, adaletten bahsetmeye, hukukun üstünlüğünü
savunmaya, demokrasiyi ağzına almaya hakkı var mıdır? 
Bakınız,
Karayollarında çalıştırılan taşeron işçilerin açtıkları davalar sonucu, yargı
bu işçilerin işe başladıkları tarihten itibaren Karayolları Genel Müdürlüğü
işçisi olduğuna karar vermiştir. Yargıtay da bu kararı onamıştır. Yargının
kadrolu işçi olduklarına karar vermesine rağmen, dört yıldır hakları verilmeyen
binlerce taşeron işçisi iki gün önce Karayolları Genel Müdürlüğü önünde yine
eylem yapmıştır. Sayın Adalet Bakanına soruyorum: Yargı kararlarını niye
uygulamıyorsunuz, nerede hukukun üstünlüğü? Taşeron işçilere yaptığınız zulüm
değil midir, haklarını niye vermiyorsunuz? Taşeron işçiler behemehâl ve derhâl
kadroya alınmalıdır.
Değerli
milletvekilleri, yine, Seydişehir ETİ Alüminyum Tesisleri, Çeşme Limanı,
Kuşadası Limanı, SEKA Balıkesir Tesisleri ve TÜPRAŞ’ın yüzde 14,76 hissesinin
satışının iptaliyle ilgili olarak yargı tarafından verilmiş birçok karar
bulunmaktadır. Kendi bölgem içinde olduğu için söylüyorum, sadece Seydişehir
ETİ Alüminyumla ilgili 15 adet yargı kararı vardır. Ancak, AKP Hükûmetince ne
yürütmeyi durdurma ne iptal ne de onama kararları uygulanmış, yıllardır hiçbir
şey olmamış gibi davranılarak yargı kararları, yasalar, Anayasa, dolayısıyla
hukuk baştan aşağı çiğnenmiştir. Seydişehir Eti Alüminyum AŞ’yle ilgili yargı
kararlarının uygulanmaması nedeniyle Ankara 16. Asliye Hukuk Mahkemesi 27 Mart
2012 günlü kararıyla dönemin Başbakanı ve ÖYK üyesi 5 bakanı ile Özelleştirme
İdaresi Başkanı ve Başkan Vekilini 10 bin lira tazminata mahkûm etmiştir.
Yargıtay 4. Hukuk Dairesinin 24 Eylül 2013 tarihli kararıyla da onanmıştır. AKP
Hükûmeti yargı kararlarını uygulamak yerine, hukuksuzluğunu ve yargı
kararlarını uygulamamaktan doğan suçunu örtmek için kanunlar çıkarma yoluna
gitmiştir. Özelleştirmelerle ilgili söz konusu yargı kararlarını uygulamamaya
dönük gerek 2012 yılında gerekse bu yıl yapılan düzenlemeler Anayasa
Mahkemesinden dönmüştür. Ülkemizde bugüne kadar hiçbir iktidar bu kadar
pervasız ve hukuk tanımaz bir anlayış içinde olmamıştır. AKP’nin “hukukun
üstünlüğü” sözlerinin sadece slogan olduğu, esasen kendi üstünlerinin hukukunu
oluşturduğu açık bir şekilde ortadadır. 
Teşekkür ediyor, saygılar sunuyorum.
(MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Aynı mahiyetteki önergeleri okutuyorum:

Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 10 uncu maddesinin tasarı metninden çıkarılmasını arz ve teklif
ederiz.
Pervin
Buldan (Iğdır) ve arkadaşları
Aynı mahiyetteki
diğer önergenin imza sahipleri: 
 Ali
Özgündüz (İstanbul) ve arkadaşları
BAŞKAN
– Komisyon önergelere katılıyor mu? 
ADALET
KOMİSYONU SÖZCÜSÜ MURAT GÖKTÜRK (Nevşehir) - Katılmıyoruz Sayın Başkanım. 
BAŞKAN
– Hükûmet? 
 ADALET
BAKANI BEKİR BOZDAĞ (Yozgat) – Katılmıyoruz Sayın Başkanım. 
BAŞKAN
– Gerekçeyi okutuyorum: 
Gerekçe:

Yapılan
değişiklik ile mevcut düzenlemenin korunması amaçlanmıştır. Nitekim Danıştay
daire sayısının artırılmasının iş yükünün azaltılmasına dönük bir hamle olmadığı
açıktır. İş yükünün azaltılması daha yapısal bir değişikliği gerektirdiğinden
ve bu hüküm ile daire sayısının artırılmasının iş yükünün azaltılmasından çok
Danıştay'ın yürütmenin yörüngesine girmesi gibi bir tehlike arz etmesinden
ötürü bu hüküm tasarı metninden çıkarılmalıdır.
BAŞKAN – Önerge üzerinde İstanbul
Milletvekili Sayın Ali Özgündüz konuşacak. (CHP sıralarından alkışlar) 
ALİ ÖZGÜNDÜZ (İstanbul) – Teşekkür
ediyorum. 
Sayın Başkan, değerli milletvekilleri;
hepinizi saygıyla selamlıyorum. 
Değerli arkadaşlar, üzerinde konuştuğum
madde Danıştayda dava dairelerine 1 daire ekliyor, idari daireye de yine 1
daire ekleyerek daire sayısını 17’ye çıkarıyor. Şimdi, niye bunu yapıyor? İşte,
efendim, Danıştayın böyle bir talebi var mı yok mu onu bir kenara bırakıyorum,
fakat, önemli olan Danıştaya bakış açısını değiştirmek değerli arkadaşlar,
yargıya bakış açısını değiştirmek. Geçen gün Cumhurbaşkanı diyor ki: “Efendim,
Galataport ihalesini verdik, Danıştay yürütmeyi durdurma kararı verdi. Vatana
ihanet!” Şimdi, bu bakış açısıyla yaklaşırsan Danıştayı 17 değil, 27’de
yapsanız hiçbir anlamı yoktur. Sayın Bakan, siz HSYK’nın Başkanı sıfatıyla
niçin bu konuda bir açıklama yapmıyorsunuz, niçin demiyorsunuz ki “Sayın
Cumhurbaşkanı, Türk yargısını nasıl vatan ihanetle itham edersiniz?” Böyle bir
sorumsuzluk olur mu? Cumhurbaşkanının görevi devletin organları arasındaki
uyumu sağlamaktır, eş güdümü sağlamaktır, bir organı hedef almak değildir. Niye
Danıştay Galataport’ta yürütmeyi durdurma ve iptal kararı verdi? O tarihte
Galataport ihalesini sizin, şu anda Cumhurbaşkanı olan kişinin yardımcısı,
Başbakan Yardımcısı Abdüllatif Şener’e bağlı Yüksek Planlama Kurulu da
onaylamamıştı zaten. O zaman bunu size sormazlar mı: Sizin Başbakan Yardımcınız
da mı vatana ihanet ediyordu? Kime verilmişti o ihale? İsrailli Ofer Grubuna.
İyi ki verilmemiş, iyi ki Danıştay iptal etmiş. Ne olacaktı? Bu kişi aldığı
paraları götürüp kendi ülkesinde bugün, Mescidi Aksa’yı kirleten İsrail
askerlerinin postalının parası olacaktı o para. Selamlıyorum o Danıştay
üyelerini, vatansever üyeleri selamlıyorum, iyi ki iptal etmişlerdir. Şimdi,
böyle bir kararı veren insanları siz vatan hainliğiyle itham ettikten sonra, “Efendim
bunu yaptım onu yaptım.” bunların hepsi palavradır. 
Bir başka şey değerli arkadaşlar, yargı
kararları uygulanmayan bir ülke, hukuktan kopan bir ülke artık meşruiyetini
yitirir. Yani, yine, zamanın Başbakanı, şimdiki Cumhurbaşkanı, efendim,
İstanbul'un silüetini bozan, Sultanahmet’in silüetini bozan Onaltı Dokuz
kuleleriyle ilgili olarak “Arkadaşımdır, söyledim tıraşlasın, tıraşlamadı,
konuşmuyorum.” Böyle bir şey olur mu? Yani, İstanbul kimsenin babasının malı
değil. İstanbul bizim bile değil, İstanbul bütün insanlığın şehridir. Kimin ne
haddine, kimin ne hakkına yani o silüeti, o görüntüyü bozmak? Birileri rant
elde edecek diye, milyon dolarlara daire satacak diye İstanbul’a yazık
ediyorsunuz, tarihe yazık ediyorsunuz, kültüre yazık ediyorsunuz, bunu demek
istiyorum. Mahkeme kararları uygulanmadığı zaman bir anlamı yok bu çalışmaların
arkadaşlar, bakış açısını değiştireceksiniz. Hukuk devletinde mahkemeler ancak
kişilerin, organların, yürütmenin, idarenin eylemlerini ancak hukuk içinde
denetler, gereğini yapar, herkes de buna uyar. İşine geldiği zaman
onaylayacaksın, işine gelmediği zaman vatan hainliğiyle suçlayacaksın. Böyle
bir bakış açısıyla olmaz. Kime göre o zaman yani size göre mi doğru? Böyle bir anlayış
olur mu? 
Yine, Meclisin gündeminde olan, sizin eski
bakanlarınızla, şu anda şüpheli konumda olan 4 bakanla ilgili Meclis Soruşturma
Komisyonunun çalışmalarına Komisyon Başkanının talebi üzerine yayın yasağı
getirildi. Arkadaşlar, neyi gizlemeye çalışıyorsunuz? Yani, efendim, Bakanınız
Çağlayan Muş Malazgirt’te, memleketinde okul açarken orada bir konuşma yapıyor -Hani,
Rıza Sarraf’ın da uçağıyla gidiyorlar ya diğer bakanlarınızla birlikte- diyor
ki: “Bazı insanların amel defterini Allah hep açık tutar, öldükten sonra da
açık tutar. İşte, ben de bu hayır işini yaptım. Şükür ki Allah bana bunu nasip
etti, amel defterimiz açık kalacaktır.” Anlaşılıyor ki şimdi Zafer Çağlayan’ın
amel defterini Rıza Sarraf açık tutuyormuş çünkü o okulun parasını da Rıza
Sarraf ödemiş. (CHP sıralarından alkışlar) Şimdi, bunların bilinmesini
istemiyorsunuz, milletten gizliyorsunuz. Olmaz arkadaşlar, bırakın, bu Meclis
millet adına görev yapıyor, millet de ne yaptığınızı öğrensin. Bu şekildeki
anlayışla, bu şekildeki yaklaşımla ancak siz de bu hırsızlığa, yolsuzluğa
bulaşan kişilerin suçuna ortak olursunuz diyorum, Genel Kurulu saygıyla
selamlıyorum.
Teşekkür ediyorum. (CHP sıralarından alkışlar) 
BAŞKAN – Teşekkür ederim.
HAYDAR AKAR (Kocaeli) – Yoklama istiyoruz…
BAŞKAN – Şimdi yoklama mı istiyorsunuz, karar
yeter sayısı mı?
HAYDAR AKAR (Kocaeli) – Yoklama istiyoruz
efendim.
BAŞKAN – Ama yoklama istiyorsanız o zaman
usulüne göre yapalım. Bu talebi 20 kişi aynı anda ayağa kalkarak yerine
getirelim, İç Tüzük madde 57/2.
III.-YOKLAMA
(CHP sıralarından bir grup milletvekili ayağa
kalktı)
HAYDAR AKAR (Kocaeli) – Siz tamam derseniz biz
ayağa kalkarız.
BAŞKAN – Sayın Gök, Sayın Yılmaz…
TURGUT DİBEK (Kırklareli) – “Aynı anda” demiyor
İç Tüzük.
BAŞKAN – 20 kişinin ayağa kalkması lazım
“Yoklama” denildiği zaman. O zaman usulüne uygun yapacağız bu işleri.
MAHMUT TANAL (İstanbul) – Sayın Başkan, “Aynı
anda” demiyor.
BAŞKAN – Tartışmayalım, İç Tüzük’le ilgili
maddeyi söyledim. İsterseniz açıp okuyabilirsiniz.
…Köktürk, Dibek, Acar, Tanal, Özgündüz, Havutça,
Özcan, Cihaner, Kart, Moroğlu, Şeker, Haberal, Aygün…
Herkesi yazdıracağım, ayağa kalkan herkesi
yazacağım.
…Topbaş, Akar, Gümüş, Özgümüş, Kulkuloğlu, Köse,
Bayraktutan, Gök.
Kalkan herkesi söyleyeceğim.
Yoklama için…
HAYDAR AKAR (Kocaeli) – Bir de on dakika verin
efendim (!)
BAŞKAN – …iki dakika süre veriyorum ve süreyi
başlatıyorum.
Kırdım sizi, iki dakika verdim Sayın Akar.
(Elektronik cihazla yoklama yapıldı)
BAŞKAN – Toplantı yeter sayısı vardır.
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma Partisi
Grup Başkanvekilleri Kayseri Milletvekili Mustafa Elitaş, Adıyaman Milletvekili
Ahmet Aydın, Kahramanmaraş Milletvekili Mahir Ünal, İstanbul Milletvekili
Mihrimah Belma Satır ve Amasya Milletvekili Mehmet Naci Bostancı ile 33
Milletvekilinin; Hakimler ve Savcılar Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi, İstanbul Milletvekili
Bülent Turan ve Elâzığ Milletvekili Şuay Alpay ile 1 Milletvekilinin; Bazı
Kanunlarda Değişiklik Yapılmasına Dair Kanun Teklifi ile Adalet Komisyonu
Raporu (2/2397, 2/2101, 2/2209, 2/2380, 2/2418) (S. Sayısı: 655)(Devam)
BAŞKAN – Önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
11’inci maddede üç adet önerge vardır. 
Şimdi okutacağım iki önerge aynı
mahiyettedir, birlikte işleme alacağım.
Türkiye Büyük
Millet Meclisi Başkanlığı’na
Görüşülmekte olan 655 sıra sayılı kanun
teklifinin 11 inci maddesinin tasarı metninden çıkarılmasını arz ve teklif
ederiz. 
 Pervin Buldan  Sırrı
Süreyya Önder  Sebahat Tuncel
 Iğdır  İstanbul
 İstanbul
 Erol Dora  Ertuğrul
Kürkcü
 Mardin  Mersin
Aynı mahiyetteki diğer önergenin imza
sahipleri:
 Turgut Dibek  Dilek
Akagün Yılmaz  Ali İhsan Köktürk
 Kırklareli  Uşak
 Zonguldak
 Ömer Süha Aldan  İsa
Gök
 Muğla  Mersin
BAŞKAN – Şimdi okutacağım önerge
Anayasa’ya aykırılık önergesidir, öncelikle işleme alacağım.
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 11. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz.
 Faruk Bal  Yusuf
Halaçoğlu  Cemalettin Şimşek
 Konya  Kayseri
 Samsun
 Alim Işık  Mustafa
Kalaycı  Kemalettin Yılmaz
 Kütahya  Konya
 Afyonkarahisar
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Sayın Başkan.
BAŞKAN – Hükûmet? 
ADALET BAKANI BEKİR BOZDAĞ (Yozgat) –
Katılmıyoruz Başkan.
BAŞKAN – Önerge üzerinde Kayseri Milletvekili
Sayın Yusuf Halaçoğlu konuşacak.
Buyurun. (MHP sıralarından alkışlar) 
YUSUF HALAÇOĞLU (Kayseri) – Sayın
Başkan, değerli milletvekilleri; biraz önce 7’nci madde çerçevesinde
değerlendirdiğimiz bu 11’inci madde de aslında Anayasa’ya aykırıdır. Çünkü
Anayasa’nın hukuk devleti, hâkim teminatı ve yargının bağımsızlığı ve
tarafsızlık ilkelerine aykırıdır. 
Her şeyden önce şunu ifade edeyim: Bir
kurumu ayakta tutmak istiyorsanız o kuruma, o kurumun işlevleriyle ilgili ehil
insanların atanması gerekir. Biliyorsunuz ki bununla ilgili tarihte çok büyük
hatalar işlendiği gözlenmektedir. En basiti, hepinizin çok yakından bildiği,
Yeniçeri teşkilatının bozulma sebeplerinin başında gelen III. Mehmet’in oğlunun
sünnet düğünü sırasında hokkabazların Yeniçeri teşkilatına alınmasıyla
ilgilidir. 
Şimdi, siz buradan öyle bir maddeyi,
fıkrayı kaldırıyorsunuz ki, diyorsunuz ki: “Danıştay Dava Dairelerinde görev
yapacak üyelerin yükseköğrenimlerini, Hukuk veya hukuk bilgisine programlarında
yer veren Siyasal Bilimler, İdari Bilimler, İktisat ve Maliye alanlarında
yapmış olmaları gerekir.” Siz bunu kaldırıyorsunuz. Yani bir hukuk kurumuna
tutup hukukla hiç alakası olmayan kişileri atama imkânı veriyorsunuz. 
Burada ne yapmak istediğiniz aşağı
yukarı belli. Yani bizim tespit ettiğimiz, en yüksek makamdaki bir şahsın bir
yakınının bir şekilde değişik dairelerde de görevlendirilmesi imkânı
vereceksiniz. Bunun ne olduğunu biz iyi biliyoruz.
Diğer taraftan, Başkanlık Kuruluna bu
yetkileri vererek, aslında paralel yapıyla mücadele edeceğiz derken,
istediğiniz kişilere ancak bu kurul içerisinde, Başkanlık Kurulu içerisinde yer
vermek suretiyle bir karara varacaksınız ama bu neyi getirecek? Aslında,
Danıştayın güvenilirliğini ortadan kaldıracaktır.
Diğer taraftan, biraz önce söylediğim,
eğer siz buraya rastgele, oradan buradan devşirme insanları veya siyasi
tercihleri sebebiyle buraya insanları getirecek olursanız, Danıştayın da
hüviyetini ortadan kaldırırsınız. Zaten, aslında hep yaptığınız, hukuk
sistemlerine siyaseti alet etmek ve bir şekilde hukuku ayaklar altına almaktır.
Bu, bir ülkenin de ayakta kalmasını ortadan kaldıran en önemli husustur. 
Size demin söylemiştim, siz de itiraz
ediyordunuz. Yani güneydoğuda güvenliğin olmadığını İçişleri Bakanınız kendi
ağzından Afyon’da söylemedi mi? Söyledi. Şimdi, beş ayrı bölgede özerklik ilan
edildi mi? Edildi. Hendekler kazıldı mı? Kazıldı. “Güvenlik güçleri kendi
üniformalarıyla çıkmasın.” diye talimat verildi mi? Verildi. Daha dün
Diyarbakır’dan 10 kişi kaçırıldı mı? Kaçırıldı. Silahlı güçler haraç topluyor
mu? Topluyor. Mahkeme kurdular mı? Kurdular. Peki, aynı şekilde, kimlik
kontrolü yapıyorlar mı? Yapıyorlar. Aksini iddia edemezsiniz, polislerin bile
kimlik kontrolünü yapıyorlar. Yani Allah aşkına, siz diyorsunuz ki: “Güvenlik
var, her şey güllük gülistanlık, gidin…” O zaman yiğitseniz siz de gidin, o kadar
polisi toplamadan da gidin göreyim. Yapamazsınız.
Kayseri’den giden polislerden iki
seferinde meydana gelen kazalarda 5 kişi hayatını kaybetti, 5 polisimiz şehit
oldu. Malatya’dan aynı şekilde oldu. Kaç yerden oldu. Niye gitti oraya kadar
polisler? Oradaki polisler yetmiyor muydu? 
RECEP ÖZEL (Isparta) – Yapma yahu! 
YUSUF HALAÇOĞLU (Devamla) - Kiminle
alay etmeye çalışıyorsunuz? Bırakın Allah aşkına, orada güvenliğin olmadığını
siz de bal gibi biliyorsunuz ama PKK terör örgütüyle seçim sebebiyle size
yapılan her türlü baskıyı kabul ediyorsunuz ve ondan sonra, bunları yarın
göreceksiniz, hepimiz göreceğiz ve bunun vebali altında kalacaksınız. Ama
inancınız olsun ki yaptığınız, bugünkü verdiğiniz tavizler yarın Türkiye'nin
başına büyük bir dert açacaktır ama o dert aynı şekilde sizin başınızda da
patlayacaktır, bundan hiç şüpheniz olmasın. Dolayısıyla, bu gibi konularda “Ben
Hükûmetimi savunacağım.” adı altında, devleti savunmak yerine bunları
savunursanız bunun altından kalkamazsınız.
Bir askerî birliğin içinden bayrağı
indiren kişiler olabiliyorsa, onu ayaklar altına alabiliyorlarsa siz şunu bunu
söyleyemezsiniz. Daha 6-7 Ekimde 49 vatandaşımız katledildi mi? Edildi. Niye
engelleyemediniz? Niye 1.113 binanın yakılmasını engelleyemediniz? 
FARUK BAL (Konya) – Öcalan’dan rica
ettiler, Öcalan’dan!
YUSUF HALAÇOĞLU (Devamla) – Niye 1.177
aracın yakılmasını engelleyemediniz? Ondan sonra da âdeta gittiniz, Bakanınız
aracılığıyla yalvardınız, “Bir daha bu olayları çıkarmayın.” diye 1 Kasım
itibarıyla. Bugün de aynı şeyi yapıyorsunuz. Vereceğiniz tavizler hiç şüpheniz
olmasın ki yarın size dönecektir. (MHP sıralarından alkışlar) 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Aynı mahiyetteki önergeleri okutuyorum:
Türkiye Büyük
Millet Meclisi Başkanlığı’na
Görüşülmekte olan 655 sıra sayılı kanun
teklifinin 11 inci maddesinin tasarı metninden çıkarılmasını arz ve teklif
ederiz.
Pervin Buldan
(Iğdır) ve arkadaşları
Aynı mahiyetteki diğer önergenin imza
sahipleri:
Turgut
Dibek (Kırklareli) ve arkadaşları
BAŞKAN – Komisyon önergelere katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkanım.
BAŞKAN – Gerekçeyi okutuyorum:
Gerekçe: 
Yapılan değişiklik ile mevcut
düzenlemenin korunması amaçlanmıştır. Zira tasarıda yer alan bu hüküm Danıştay
daire ve kurullarının zayıflatılmasına ve bağımsızlıklarına gölge düşürülmesine
elverişli nitelikte bir düzenlemedir. Yürütmenin yargı üzerindeki
hegemonyasının kırılması "Hukuk Devleti" olmanın ve adalete duyulan
güvenin birincil koşulu olup bu bahisle bu düzenlemenin yasalaşması önlenmelidir.
BAŞKAN – Önerge üzerinde Kırklareli
Milletvekili Sayın Turgut Dibek konuşacak.
Buyurun. (CHP sıralarından alkışlar) 
TURGUT DİBEK (Kırklareli) – Değerli
arkadaşlar, 11’inci madde üzerindeki önergemizle ilgili olarak söz aldım.
Sizleri öncelikle saygılarımla selamlıyorum. 
Aslında, bu düzenlemeler, Sayın
Bakanın, sizlerin söylediği, işte, arkadaşlarımızın da ısrarla vurguladığı
“Dosyaların çok yoğun olması nedeniyle yeni üyelere ihtiyaç var. İşte,
Danıştayda çok sayıda dosya bekliyor, binlerce dosya bekliyor, davalar uzuyor
ve vatandaşlarımız mağdur oluyor.” gerekçelerini ortadan kaldıran, onları
bertaraf eden, onların gerçek olmadığını ortaya koyan düzenlemeler. Çünkü öyle
olsa bunlarla zaten, arkadaşlar, ilgilenmemeniz gerekir. 
Şimdi, Danıştay -ben burada dün akşam
da söyledim- Türkiye’nin en önemli kurumlarından biri, anayasal kurum, Yargıtay
da öyle, ikisi de öyle, yüz elli yıllık geçmişleri var. Böyle kurumların
yapılarıyla oynamak, onların tüm DNA’larını değiştirmek, işte, onların o
yapılarıyla hele hele son üç yıla, dört yıla bakarsak -birazdan hatırlatacağım-
o kadar fazla oynamışsınız ki, bunları dosya sayılarıyla, efendim, işte,
“Danıştayda yeni üyelere ihtiyaç var.” gerekçeleriyle açıklamak mümkün değil,
tabii olayın ardında başka bir şey var. 
Değerli arkadaşlar, bakın, bu Başkanlık
ve Başkanlar Kurulu olayı Danıştayın içerisindeki önemli kurumlar. Danıştay
Başkanlığı, Genel Sekreterlik, Başkanlık Kurulu, Başkanlar Kurulu. Bu kurulları
son üç yıl içerisinde, özellikle referandumdan sonra, o oluşan HSYK yapısıyla,
yani bir önceki HSYK yapısından bahsediyorum, o koalisyondan, yani bugün darbe
yapıldığını iddia ettiğiniz o kişilerle beraber koalisyon hâlinde
oluşturduğunuz o yapıdan sonra bu, Danıştay içerisindeki Başkanlık, Başkanlar
Kuruluyla ilgili o zaman da operasyonlar yapılmıştı. Amaç neydi? Bugünün
aynısıydı. Yani Danıştayın… Ben çok iyi hatırlıyorum, bugünün Cumhurbaşkanı,
Sayın Başbakan o zaman Başbakanken Danıştayla ilgili ağzından çıkan cümleleri,
“Danıştay bizi çıldırtıyordu.” demişti, hatırlıyorum, “Danıştay ideolojik
kararlar veriyor.” demişti -daha önceki tarihlerden bahsediyorum- ve o
açıklamaları AKP Grubu adli yılın açılışıyla ilgili törenlerde olduğu gibi,
yani oradaki maddeyi kaldırır gibi hemen emir telakki etmişti arkadaşlar. “Ya,
bu Danıştay çıldırtıyorsa bizi, efendim, işte, Danıştayın verdiği kararlar
bizim istediğimiz gibi değilse ne yapalım? Şunu yapalım: Danıştayın yapısıyla,
DNA’larıyla oynayalım ve yapısını değiştirelim.” demiştiniz. Hatta,
arkadaşlarımız, Bakanlıktakiler öyle işler yapmışlardı ki, tam, böyle,
seçimleri 2011 yılının Haziran ayında yaptık, Meclis tatildeydi. Bu ağustos
ayında bir 650 sayılı Kanun Hükmünde Kararname çıkarmıştı Hükûmet. O
kararnamenin bir 10’uncu maddesi vardı. Şimdi, o maddede, değerli arkadaşlar,
Danıştaydaki yapı “Başkanlık Kurulu”ydu zaten. Yani Danıştayda, o Kanun
Hükmünde Kararnamede değişiklik yapılmadan evvel zaten bu görevlerin hepsi
Başkanlık Kuruluna aitti. Yani bu daireler içerisindeki görevlendirmeleri
yapmak, dairelerin hangi davalara bakacağını, işte, bu dairelerin içerisindeki
üyeler nerelere gidecek, acil durumlarda Başkan dâhil üyeleri başka yerlere
görevlendirme gibi yetkiler zaten Başkanlık Kurulundaydı. 
O 2011 Ağustosunda kalktınız,
“Başkanlar Kurulu”nu aldınız. Yani Kanun Hükmünde Kararnameyle alındı. Niye
alındı? O Başkanlık Kurulu istediğiniz yapı değildi. İşte, çıldırtan kararlar
falan veren o Danıştayı değiştirmeye müsait değildi. Başkanlar Kurulu… “Ah, biz
bunu -işte o gün yeni Danıştay üyeleri de seçilmişti, sayı da artmıştı, 95’ten
156’ya çıkmıştı-yeni Başkanlık Kuruluyla hallederiz.” demiştiniz. Onu Anayasa
Mahkemesi iptal etmişti. İptal ettikten sonra 2012’de yine “Başkanlar Kurulu”
olarak kaldı ama “Başkanlık Kurulu”ydu. Şimdi, bugün ne yapıyorsunuz biliyor
musunuz değerli arkadaşlar? O “Başkanlık Kurulu” tekrar geri geliyor. Yani
beğenmediğiniz “Başkanlık Kurulu”, “Başkanlar Kurulu” yaptığınız kurul tekrar
“Başkanlık Kurulu” olarak geriye geliyor ve buradaki tüm görevler bu Başkanlık
Kuruluna verilecek. 
Şimdi, bunun hangi amaçla olduğunu
zaten biliyoruz. “Danıştayın içerisindeki mevcut yapıyı ancak böyle kontrol
edebiliriz ya da değiştirebiliriz.” düşüncesi var. Baktım önergelere -sanıyorum
13’üncü maddede yeni bir önerge daha var- idari dava daireleri kuruluyla ilgili
de yeni bir önerge geliyor. 
Yani değerli arkadaşlar, Danıştay
Danıştay olalı -ben hep bunu söylüyorum- böyle zulüm, böyle işkence
görmemiştir. Bakın, ben içindeyim, arkadaşlarımız da içinde. Benim
anlattıklarımın birçoğunu siz de anlamıyorsunuz. Başkanlık Kurulu, Başkanlar
Kurulu, İdari Dava Daireleri Kurulu… Ya, böyle uğraşılır mı kurumlarla! 
Şimdi, Sayın İyimaya orada yok. Gerçi
buradaydı. Sayın Bakan da orada.
(Mikrofon otomatik cihaz tarafından
kapatıldı)
TURGUT DİBEK (Devamla) – Arkadaşlar,
kanunları, normları çıkarırız ama kurumların yapısıyla böyle uğraşmayın. Bence
bu son olsun, yapacaksınız belli yani bunları geçireceksiniz ama bundan sonra
olmasın arkadaşlar. Zaten üç dönemlik arkadaşlar var, Sayın Bakan da üç dönem,
bundan sonra da yok yani bu üç dönemi tamamlayan arkadaşlarımız, bunlar iyi
anılsınlar, buradan gittikleri zaman iyi anılsınlar. (CHP sıralarından
alkışlar)
BAŞKAN – Teşekkür ederim Sayın Dibek.
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
12’nci maddede üç adet önerge vardır,
öncelikle okutacağım önergeler aynı mahiyettedir, okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 12. maddesinin kanun metninden çıkarılmasını arz ve teklif ederiz.
 Pervin Buldan  Sırrı
Süreyya Önder Sebahat Tuncel 
 Iğdır İstanbul İstanbul
 Erol
Dora Ertuğrul Kürkcü
 Mardin Mersin
Aynı mahiyetteki diğer önergenin imza
sahipleri:
 Turgut Dibek Ali
İhsan Köktürk Ömer Süha Aldan
 Kırklareli Zonguldak Muğla
 Dilek Akagün Yılmaz İsa
Gök Atilla Kart
 Uşak Mersin Konya
BAŞKAN – Şimdi okutacağım önerge Anayasa’ya
aykırılık önergesidir, öncelikle işleme alacağım, okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 12. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz.
 Faruk Bal Yusuf
Halaçoğlu Kemalettin Yılmaz
 Konya Kayseri Afyonkarahisar
 Cemalettin Şimşek  Mustafa
Kalaycı Alim Işık
 Samsun Konya Kütahya
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) - Katılmıyoruz Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Önerge üzerinde Kütahya
Milletvekili Sayın Alim Işık konuşacak.
Buyurun.
ALİM IŞIK (Kütahya) – Sayın Başkan,
değerli milletvekilleri; görüşülmekte olan 655 sıra sayılı Kanun Teklifi’nin
12’nci maddesi üzerinde vermiş olduğumuz önerge hakkında söz aldım. Bu
vesileyle yüce Meclisi saygılarımla selamlıyorum.
Tabii, bu önergemiz, getirilen düzenlemenin Anayasa’ya aykırı
olması nedeniyle söz konusu düzenlemenin teklif metninden çıkartılmasını
amaçlamaktadır. Çünkü, mevcut 2575 sayılı Danıştay Kanunu’nun 16’ncı maddesiyle
düzenlenen İdari İşler Kurulunun yapısını değiştiren bu düzenleme, hukuka,
hukuk devletine ve hâkim teminatına, yargının bağımsızlığına aykırılık teşkil
etmektedir. Genel Kurulun yapacağı işi, 7 kişiden oluşan Başkanlık Kuruluna
veren bu düzenlemenin kabul edilebilir bir tarafı yoktur. Bu Meclisin, yasama
kalitesinin neredeyse sıfıra yaklaştığı bir dönemde bir kez daha bu hatayı
yapmamasını tavsiye ediyoruz ve çıkartılmasının yerinde olacağı görüşümüzü
sizlerle paylaşıyoruz.
Değerli
milletvekilleri, bugün bu kanun teklifinin hangi nedenlerle buraya geldiğini
eminim ki iktidar partisi milletvekilleri de çok iyi biliyor. Çünkü, geçmişte
yapılan, üzeri örtülmeye çalışılan yolsuzluk ve rüşvet operasyonlarının
araştırılması ve soruşturulması amacıyla kurulan bir komisyonun çalışmalarının
engellendiği, Komisyon Başkanının Türkiye Cumhuriyeti yargısının en başta
adamıymış gibi bu konudaki haberlere yayın yasağı koyduracak kadar kendisini
güçlü hissettiği bir dönemde, “Acaba önümüzdeki dönemde bu dosyalar yeniden
açılırsa ne yaparız?” korkusuyla tüm yargıyı tamamen siyasallaştırmaya ve
kuşatmaya yönelik düzenlemelerden oluşan bir demeti şu anda görüşüyoruz.
Biraz önce Sayın
Adalet ve Kalkınma Partisi grup başkan vekili geldi buraya, milliyetçilik
nutukları attı, belli yerlerde Milliyetçi Hareket Partisinin olmadığını söyledi
ama kaçak sarayda milletin hakkının nasıl yendiğini ısrarlarımıza rağmen bir
cümle dahi onunla ilgili konuşmadan gitti. 
Bakınız değerli milletvekilleri, size
şunu söylüyorum: Bu ülkenin Cumhurbaşkanı, Başbakanı tabii ki en güzel yerlerde
oturmaya en layık kişilerdir, buna hiç itirazımız yok ama hakkıyla, milletin
hukukunu gözeterek, yetimin hakkını yedirmeden, yemeden yaptıysanız orada
oturabilirsiniz.
Size bir iki örnek veriyorum. Çevre ve
Şehircilik Bakanlığının resmî birim fiyatlarına karşılık müteahhide ödediğiniz
belli işlerdeki paraları paylaşıyorum: Toprak kazma işi, birim fiyat 3,10 Türk
lirası/ metreküp, müteahhide verdiğiniz para 11,2 kat daha fazla. Küskülük
kazma işi, birim fiyat 4,55 TL/ metreküp, müteahhide verdiğiniz para 9,5 kat
fazla. Elle kum, çakıl serme işi 3,49 TL/ metreküp, müteahhide verdiğiniz para
19,2 kat fazla. Kazılara aralıklı iksa yapılması 15,96 TL/ metrekare,
müteahhide verdiğiniz para 4,5 kat fazla. Tüvenan kum, çakıl dolgu yapılması
5,59 TL/ metreküp, müteahhide verdiğiniz para 5,2 kat fazla. Düz düzeyli beton
ve betonarme kalıbı 19,59 TL/ metrekare birim fiyat, müteahhide verdiğiniz para
yaklaşık 3 kat fazla. 200 dozlu beton 96,80 TL/ metreküp, müteahhide verdiğiniz
para 2,3 kat fazla; 300 dozlu beton yine 104,98 TL/ metreküp, müteahhide
verilen 2,3 kat fazla.
Değerli milletvekilleri, bunu
yiyenlere, ortalama 1’e 5 kat fazla para ödetenlere hesap sormak sizin
göreviniz değil mi? Neden bundan alınıyorsunuz? Bu yargı bir gün sizi
yargılayacaktır. Gelin, aklıselim davranın, hırsızlara destek olmayın.
Saygılar sunuyorum. (MHP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum...
YUSUF HALAÇOĞLU (Kayseri) – Karar yeter
sayısı...
BAŞKAN – Karar yeter sayısı arayacağım.
Kabul edenler... Kabul etmeyenler...
Karar yeter sayısı yoktur.
Beş dakika ara veriyorum.
Kapanma Saati:
22.20
DOKUZUNCU OTURUM
Açılma Saati:
22.25
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 19’uncu Birleşiminin Dokuzuncu Oturumunu açıyorum. 
655 sıra sayılı Kanun Teklifi’nin
12’nci maddesi üzerindeki Kütahya Milletvekili Alim Işık ve arkadaşlarının
önergesinin oylamasında karar yeter sayısı bulunamamıştı. Şimdi önergeyi tekrar
oylarınıza sunacağım ve karar yeter sayısı arayacağım. 
Kabul edenler… Kabul etmeyenler… 
Kâtip üyeler arasında bir anlaşmazlık
var, elektronik cihazla oylama yapalım. 
İki dakika süre veriyorum. 
(Elektronik cihazla oylama yapıldı) 
BAŞKAN – Önerge kabul edilmemiştir,
karar yeter sayısı vardır. 
Teklifin görüşmelerine devam edeceğiz. 
Komisyon ve Hükûmet burada. 
Şimdi aynı mahiyetteki diğer iki
önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 12. maddesinin tasarı metninden çıkarılmasını arz ve teklif ederiz. 
 Pervin
Buldan (Iğdır) ve arkadaşları
Aynı mahiyetteki diğer önergenin imza
sahipleri: 
Turgut
Dibek (Kırklareli) ve arkadaşları
BAŞKAN – Komisyon önergelere katılıyor
mu? 
ADALET KOMİSYONU BAŞKANI AHMET İYİMAYA
(Ankara) - Katılmıyoruz Başkanım. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Gerekçeyi okutuyorum: 
Gerekçe:
Yapılan değişiklik ile mevcut
düzenlemenin korunması amaçlanmıştır. Zira tasarıda yer alan bu hüküm Danıştay
daire ve kurullarının zayıflatılmasına ve bağımsızlıklarına gölge düşürülmesine
elverişli nitelikte bir düzenlemedir. Ayrıca bu hüküm, demokratik meşruluk ve
katılımcılık esaslarını egale etmekte ve çoğunluğu ortadan kaldırarak tekçi
zihniyet hâkimiyetini geliştirici niteliktedir. Bu bahisle, yürütmenin yargı
üzerindeki hegemonyasının kırılması “Hukuk Devleti” olmanın ve adalete duyulan
güvenin birincil koşulu olup bu bahisle bu düzenlemenin yasalaşması
önlenmelidir. 
BAŞKAN – Önerge üzerinde Konya
Milletvekili Sayın Atilla Kart konuşacak. 
Buyurun. (CHP sıralarından alkışlar) 
ATİLLA KART (Konya) – Sayın Başkan,
sayın milletvekilleri; görüşülmekte olan tasarının 12’nci maddesiyle ilgili
önerge üzerinde söz almış bulunmaktayım. Genel Kurulu saygıyla selamlıyorum.
Değerli milletvekilleri, görüşülmekte
olan bu tasarı ve ayrıca İçişleri Komisyonunda görüşülecek olan tasarı birlikte
değerlendirildiğinde anayasal rejime nihai darbenin indirilmekte olduğunu
görüyoruz. Ülkemizde on iki yılın sonunda, on iki yıllık AKP iktidarının
sonunda artık anayasal kurumlarımız işlevini kaybetmiş durumdadır, bu kurumlar
öylesine işlevini kaybetmiştir ki artık kanunsuz emir ve talimatlarla
yönetilmektedir. Bu söylediğimi hemen somut ve güncel örneklerle sizlerle
paylaşmak istiyorum. 
Bakın, yakın zamanda çok acı olaylar
yaşadık, Soma’da, Ermenek’te çok vahim olaylar yaşadık. O ocaklarla ilgili
meydana gelen olaylar hakkında -biliyorsunuz- maden mevzuatında, ilgili maddede
maden işleriyle ilgili olarak Maden İşleri Genel Müdürlüğünün maden ruhsatı
vermek, maden sicilini düzenlemek, maden envanterini tutmak konusunda yasal
sorumlulukları var, yetkisi var, görevi var. Peki, neyi görüyoruz?
Bakıyorsunuz, bu yetki hâlen varlığını sürdürürken, bu yetkiye yönelik olarak
bir değişiklik söz konusu olmamasına rağmen Başbakanlığın 2012/15 sayılı
Genelge’yle bu yetkiyi kendi uhdesine aldığını görüyoruz; madenlerle,
ormanlarla, merayla ilgili olarak tahsis, ruhsat, devir, benzeri işlemleri
kendi uhdesine alıyor. Öbür tarafta yasal yetki Enerji ve Tabii Kaynaklar
Bakanlığında. Bu yasal yetki Bakanlıkta dururken Başbakanlık bir genelgeyle ve
kanunsuz emir ve talimatla görev yapıyor. Ondan sonra Soma faciaları yaşanıyor,
Ermenek faciaları yaşanıyor ama o Enerji Bakanı ağzını açmıyor, o Bakanlık yine,
bir taraftan yetki ve görev kendisinde olmasına rağmen, bu yetkisini kullanamaz
hâlde. Bakıyorsunuz, benzeri olayı Cumhurbaşkanlığı seçimi sürecinde yaşadık
değerli arkadaşlarım. Orada da 15 Ağustos tarihi itibarıyla Sayın Recep Tayyip
Erdoğan seçilmiş Cumhurbaşkanı konumuna gelmiş olmakla Anayasa’nın ilgili
maddesine göre artık siyaseten ve genel başkanlık anlamında bütün görevleri
sona ermiş olmakla ve bunun devamında da Türkiye Büyük Millet Meclisi
Başkanının, 11’inci Cumhurbaşkanının, Yargıtay Cumhuriyet Başsavcılığının
görevleri söz konusu olmasına rağmen, bu kurumların devreye girmediğini, Türkiye’nin
kanunsuz emir ve talimatlarla yönetilen bir ülke hâline geldiğini böylesine
dramatik olaylarla, böylesine çarpıcı olaylarla yaşadık. 
Türkiye’de, değerli milletvekilleri, bu
uygulamalar artık Hükûmet klasiği haline gelmiştir. Temel hak ve özgürlüklerimiz
bu anlamda tehdit altındadır. Anayasal kurumların işlevini yitirmesi sebebiyle
Türkiye’de idari ve adli anlamda, İnsan Hakları Sözleşmesi’nin 13’üncü
maddesindeki ifadesiyle söylüyorum, etkili başvuru yolları tükenmiş durumdadır
değerli milletvekilleri. Bunların bir anlamı yok mu sizin için, bunların hiç mi
bir değeri yok değerli milletvekilleri?
Bakın, bu anlattıklarımızı biraz daha
somutlaştırarak ifade etmek istiyorum. Aslında, bütün bunların sebebi nedir,
bütün bunların gerekçesi nedir, bunu biraz daha somutlaştırmak gerekiyor.
Burada şunu görüyorsunuz: Adalet ve Kalkınma Partisi iktidarının ta
başlangıçtan itibaren, 2004, 2005’li yıllardan itibaren aslında devleti
yönetmek yerine, devleti ele geçirme mantığıyla, hedefiyle, amacıyla hareket
etmiş olmasının yaratmış olduğu tahribatı yaşıyoruz, bunun çok ağır sonuçlarını
yaşıyoruz. Bu sonuçların neler olduğunu müteakip maddelerde daha da
somutlaştırarak anlatmaya gayret edeceğiz değerli arkadaşlarım. 
Bu değerlendirmelerle Genel Kurulu
saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Kart. 
Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
13’üncü maddede dört adet önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin Çerçeve 13 üncü maddesinin aşağıdaki şekilde değiştirilmesini arz ve
teklif ederiz.
 Ahmet Aydın Mehmet
Doğan Kubat Harun Karaca
 Adıyaman İstanbul İstanbul
 Oya Eronat Tülay
Kaynarca 
 Diyarbakır İstanbul 
"MADDE 13- 2575 sayılı Kanunun 17
nci maddesinin birinci fıkrası aşağıdaki şekilde, üçüncü fıkrasında yer alan
"otuzbir" ibaresi "yirmibeş" şeklinde değiştirilmiştir.
1. İdari Dava Daireleri Kurulu, idari
dava dairelerinin başkanları ile her idari dava dairesinden iki yıl için
Başkanlık Kurulu tarafından görevlendirilen iki asıl ve iki yedek üyeden; Vergi
Dava Daireleri Kurulu ise, vergi dava dairelerinin başkanları ile her vergi
dava dairesinden iki yıl için Başkanlık Kurulu tarafından görevlendirilen üç
asıl ve üç yedek üyeden oluşur. İki yıllık süre sonunda Başkanlık Kurulunca,
her iki kuruldaki üyelerin yarısı iki yıl süreyle yeniden görevlendirilirken,
diğer yarısı kurullarda daha önce görevlendirilmeyen üyeler arasından
yenilenir. Kurullarda görevlendirilen asıl üyeler, üst üste en fazla iki dönem
görevlendirilebilir. Asıl üyenin görevini geçici olarak yerine getirememesi
durumunda ilgili daireden, zorunlu hallerde diğer dairelerden görevlendirilen
yedek üye kurul toplantılarına katılır. Kurulların asıl veya yedek
üyeliklerinde boşalma olması halinde Başkanlık Kurulu tarafından yedi gün
içinde, kalan süreyi tamamlamak üzere yeni üye görevlendirilir."
BAŞKAN – Sayın milletvekilleri, şimdi
okutacağım iki önerge aynı mahiyettedir. 
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 13 üncü maddesinin tasarı metninden çıkarılmasını arz ve teklif
ederiz.
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora 
İstanbul Mardin
Aynı mahiyetteki diğer önergenin imza
sahipleri:
 Turgut Dibek Ali
İhsan Köktürk Ömer Suha Aldan
 Kırklareli Zonguldak Muğla
 Dilek Akagün Yılmaz İsa
Gök Atilla Kart
 Uşak Mersin Konya
BAŞKAN – Şimdi okutacağım önerge Anayasa’ya
aykırılık önergesidir. öncelikle işleme alacağım.
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 13. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz.
 Faruk Bal Yusuf
Halaçoğlu Cemalettin Şimşek
 Konya Kayseri Samsun
 Mustafa Kalaycı  Kemalettin
Yılmaz Reşat Doğru
 Konya  Afyonkarahisar
 Tokat
BAŞKAN – Komisyon önergeye katılıyor mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Önerge üzerinde Tokat
Milletvekili Sayın Reşat Doğru konuşacak.
Buyurun. (MHP sıralarından alkışlar)
REŞAT DOĞRU (Tokat) – Teşekkür ederim
Sayın Başkan.
Görüşülmekte olan 655 sıra sayılı Kanun
Teklifi’nin 13’üncü maddesi üzerinde vermiş olduğumuz önergeyle ilgili söz
almış bulunuyorum, yüce Meclisi saygıyla selamlıyorum.
Bu önergemizle, maddenin Anayasa’ya
aykırılık sebebiyle tekliften çıkarılmasını teklif ediyoruz. Teklifin bu
maddesi Danıştay Genel Kurulu tarafından seçilen İdari Dava Daireleri Kurulu ve
Vergi Dava Daireleri Kurulu yeniden düzenlenmekte ve Başkanlık Kurulu bu
düzenlemede etkin hâle getirilmektedir. İdari ve vergi davaları daireleri
kurullarında hiçbir hukuki gerekçe bulunmadan yapılan bu düzenleme, siyasi
iktidarın etkin olduğuna inandığı Başkanlık Kuruluna verilen yetkiyle birlikte
değerlendirildiğinde paralel yapıya karşı istiklal mücadelesi adı altında
Danıştay ve üyeleri ile idari ve vergi davaları daireleri kurulları üzerinden
siyasi baskı oluşturulmaktadır. Bu düzenleme Anayasa’nın hukuk devleti, hâkim
teminatı, yargının bağımsızlığı ve tarafsızlığı ilkelerine aykırıdır.
Sonuçta, AKP iktidarı istediği kanuni
değişiklikleri yapmak için her türlü çalışmayı yapmaktadır. Kanun tasarısı
maddelerinin içerisine de çok önemli değişiklikler sinsice konulmaktadır ama
ülkenin çok önemli sorunları vardır. Ancak AKP, kendi gündem değişikliğiyle her
şeyin üzerini maalesef kapatmaktadır. Ancak, ülkemizde ekonomi batıyor,
insanlar aç, sefil şekilde kalıyorlar; senetler, çekler, kredi kartları
maalesef ödenmiyor. Çiftçi üretemiyor, esnaf kepenk kapatıyor, insanlar ne
yapacaklarını bilemiyorlar, borç batağı almış başını gidiyor. Ancak, bütün
bunların yanında, ülkemiz için en önemli tehlike olan bölünme tehlikesi de her
geçen gün maalesef artarak devam ediyor.
Saygıdeğer milletvekilleri, bakınız on
iki yıllık bir AKP iktidarında tek başına iktidar gücü millet menfaatlerine
maalesef kullanılmamış ve birçok mesele karmakarışık olmuş, çözülememiştir.
Bazı sorunlar dağları aşmış, içinden çıkılamayacak konuma da getirilmiştir.
Özellikle AKP iktidarı başında “Terör, fakirlik ve yolsuzlukla mücadele
edeceğiz, halkı rahatlatacağız.” denilmişti ancak sonuç hiç de öyle olmamış;
fakirlik, işsizlik, yoksulluk, yolsuzluk almış başını gitmiştir. Toplumun
neredeyse yüzde 70’i açlık ve fakirlik sınırı içerisinde hayatını idame ettirir
konumda bulunmaktadır. İşsizlik yüzde 13-14’lere dayanmış, gençlerde büyük bir
moral bozukluğu, psikolojik bunalım oluşmaya başlamıştır. En önemlisi de çiftçi
üretemez konuma gelmiş, borç bataklığı her geçen gün artmış ve icralar da
kapıya dayanmıştır. Ancak 17-25 Aralıkta ortaya çıkan yolsuzluklar maalesef
aydınlanmamış, eski Başbakan ve bakan çocukları, bürokratlar suçlamaların altında
kalmış, fakir ve fukara maalesef korunmamıştır. Yolsuzluk girdabına devletin en
üst kademelerindeki insanlar bulaşmış, kamu vicdanı ağır şekilde etkilenmiş,
kanamıştır, kanama devam etmekte, toplumda ahlaki, ekonomik çöküş ve çözülmeler
devam etmektedir. Ülkemizde bütün kurumlara olduğu gibi yargıya güven de yüzde
20-25’ler seviyesine düşmüştür. Yargının ve Hükûmetin oturup bunu düşünmesinin zamanı
herhâlde gelmiştir. Adaletin olmadığı yerde hiçbir şey olmaz. “Adalet mülkün
temelidir.” Mustafa Kemal Atatürk demiştir, ne kadar doğru ve gerçek olduğu da
bir kez daha ortadadır. 
Ancak bütün bunların yanında ülkemizde
her şeyin dışında dış politikanın da çökmüş olduğunu görüyoruz. Türk devleti
büyük bir itibar kaybını AKP iktidarında yaşamaktadır. Komşu devletlerin
hepsiyle çok büyük sıkıntılar vardır, dost olan hiçbir ülke maalesef
kalmamıştır. Ayrıca, Türk devletini bölmek ve parçalamak isteyen iç ve dış
düşmanların çok büyük mesafeler almış olduğu bir zaman diliminde yaşıyoruz.
2002 senesinde AKP iktidarı öncesinde durma aşamasına gelen terör ve bölücülük,
maalesef çok büyük mesafeler almıştır. Terör örgütü ve yandaşları tahayyül bile
edemedikleri çok büyük mesafeleri maalesef on iki yıllık süre içerisinde çok
büyük oranda almışlardır, ulaşmışlardır. Önce terör örgütü kimlik sorununun
kabul edilmesini istemiş, kabul ettirmiştir; sonra ana dilde televizyon yayını
istemiş, o da olmuştur; sonra özel okul açılması, ana dilde savunma,
üniversitede bölümler açılması talebi gelmiş, bunlar da kabul edilmiştir.
Kandil ve İmralı’daki vatan hainleriyle her gün yeni yeni görüşmeler
yapılmakta, kararlar alınmaktadır. Daha önceki görüşmeler kamuoyundan saklanırken
şimdi gayet rahat, pişkinlikle, çözüm süreciyle beraber, Birinci Dünya
Harbi’nden sonra imzalanan Sevr Anlaşması’nın yırtılmasının hesabı maalesef
sorulmaktadır. Ülkemiz bölünmeye doğru son sürat gitmektedir, küresel
dayatmalar her geçen gün artmaktadır. Terör örgütü ve yandaşları dağlarda
alamadığı mesafeleri AKP iktidarında Türkiye Büyük Millet Meclisinden maalesef
almıştır. Bu durum vahametiyle devam etmektedir. 
Yüce Meclisi saygıyla selamlıyorum.
(MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Aynı mahiyetteki önergeleri okutuyorum:

Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 13 üncü maddesinin tasarı metninden çıkarılmasını arz ve teklif
ederiz.
Ertuğrul Kürkcü
(Mersin) ve arkadaşları
Aynı mahiyetteki diğer önergenin imza
sahipleri:
Atilla Kart
(Konya) ve arkadaşları
BAŞKAN – Komisyon önergelere katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Gerekçeyi okutuyorum: 
Gerekçe: 
Yapılan değişiklikle mevcut
düzenlemenin korunması amaçlanmıştır.
BAŞKAN – Diğer önerge üzerinde Konya
Milletvekili Sayın Atilla Kart konuşacak.
Buyurun. (CHP sıralarından alkışlar) 
ATİLLA KART (Konya) – Teşekkür ederim
Sayın Başkan.
Sayın milletvekilleri, 13’üncü madde
üzerinde vermiş olduğumuz önerge hakkında söz almış bulunmaktayım. Genel Kurulu
saygıyla selamlıyorum.
Değerli arkadaşlarım, biraz evvel
yaptığım konuşmada, Adalet ve Kalkınma Partisi iktidarlarının ta başlangıç
aşamasından itibaren yani 2002’den sonra, 2003-2004’lü yıllarda ortaya çıkan
tabloya göre -somut olarak ifade edeceğim- devleti yönetmek değil, devleti ele
geçirme mantığıyla, amacıyla, hedefiyle harekete geçtiğini ifade ettim. 
AHMET YENİ (Samsun) – Devlet kimin
elindeydi?
ATİLLA KART (Devamla) – Anlatayım,
anlatayım değerli arkadaşım; dinle, dinleme lütfunda bulunursan bunları anlatacağım.

BAŞKAN – Sayın
Yeni, lütfen... 
AHMET YENİ
(Samsun) – Devleti ele geçirmek ne demek ya?
BAŞKAN – Sayın
Yeni, lütfen, müdahale etmeyin konuşmacıya. 
ATİLLA KART
(Devamla) – Bakın, ne yaptı siyasi iktidar? Daha başlangıç aşamasında
koalisyonlar içine girdi, iç ve dış dinamikleri olan koalisyonlar içine girdi.
Bir taraftan da ne yaptı? Avrupa Birliği ilişkilerinde destek sağlamak, güven
yaratmak amacıyla Başbakanlık bünyesinde İnsan Hakları Danışma Kurulu ve
benzeri yapılanmaları gerçekleştirdi. İnsan Hakları Danışma Kurulu bir rapor
hazırladı, iki rapor hazırladı daha doğrusu, 7 sayfalık azınlık hakları ve
kültürel haklar konulu raporu hazırlayan 2 profesöre yönelik olarak kamuoyunda
çok ciddi tartışmaların olduğunu, tepkilerin olduğunu, bunun giderek bir
hamasete, demagojiye ve linç kampanyasına dönüştüğünü hatırlatmak istiyorum.
Ama, bu arada ne oldu? 81 sayfalık insan hakları raporu hiç konuşulmadı. 81
sayfalık raporda ne diyordu, onu dinlemeye var mısınız değerli arkadaşlarım?
Bakın, Ekim 2004 tarihinden söz ediyorum. Diyordu ki o 81 sayfalık raporda,
aynen okuyorum rapordan: “Türkiye Büyük Millet Meclisinde yasa tasarıları
kanunlaşırken muhalefet milletvekillerinin vermiş oldukları yasa tekliflerinin
ve önergelerin ön yargılarla ve kararlılıkla reddedildiği, Başbakanın kanun
tasarılarının görüşülmesinde milletvekillerinin görüş açıklamasından rahatsız
olduğu, Tasarıların virgüle bile dokunmayacaksınız. dediği, Avrupa Birliği
sürecinde önemli bir yeri olan Türk Ceza Kanunu’nun panik mevzuatı olarak
hazırlandığı, Başbakanın Meclisin görevine açıkça müdahale ettiği ve
yönlendirmelerde bulunduğu, karakol baskını, emniyet-hükûmet-mafya
ilişkilerinin sorgulamasının yapılmadığı, işkence olaylarında artış olduğu,
yolsuzlukla mücadelede zafiyet ve tutarsızlıklar gösterildiği” ve en nihayet…
ÜNAL KACIR
(İstanbul) – Hangi yıllara ait o?
ATİLLA KART
(Devamla) - …”sistemin, anayasal rejimin Başbakanlıkçı sisteme döndüğü” ifade
ediliyor.
ÜNAL KACIR (İstanbul) – Hangi yıllara
ait o? 2012 öncesine ait herhâlde.
ATİLLA KART (Devamla) – Bakın değerli
arkadaşlarım, bu sürçle bağlı olarak bu kurulun lağvedilmek istenip
istenilmediğine dair tartışmalar başladı. Tarafımızdan ve Adana Milletvekili
Ziya Yergök tarafından önergeler verildi, dönemin Dışişleri Bakanı ve Başbakan
Yardımcısı “Böyle bir çalışma yoktur.” dedi. Üç ay sonra, dört ay sonra o kurul
lağvedildi. Ne yapıldı? 2010 yılında bu kez, İnsan Hakları Kurumu adıyla bir
kurum kuruldu ama o kurum doğrudan Hükûmet ajanlarından, Hükûmetin
memurlarından oluşuyordu. 
ÜNAL KACIR (İstanbul) – Hükûmet ajanı
ne demek ya? Ne kadar ayıp ya. 
ATİLLA KART (Devamla) – Aslında bakın,
Adalet ve Kalkınma Partisinin 2014 yılında ortaya çıkardığı fotoğrafı, yönetim
anlayışını İnsan Hakları Danışma Kurulu 2004 yılında, on yıl evvel üstün bir
öngörüyle ve analizle ortaya koymuştu.
Değerli milletvekilleri, siyaset bilimi
anlamında değerlendirme yapıldığında, aslında Adalet ve Kalkınma Partisinin
kendisini demokrat muhafazakâr olarak tanımladığını biliyoruz. Sizler de bu
kimliği benimsiyorsunuz. 
Ben o görüşlere katılırım katılmam ayrı
bir konu ama nedir? Tutarlı olmak kaydıyla -siyaset bilimi anlamında- her
ideolojik görüşe saygı duyarım. Bu, demokrasi anlayışımızın da gereğidir. Ama
neyi görüyoruz? Bu kimlikle kendisini tanımlayan Adalet ve Kalkınma Partisinin,
kişisel, siyasi ve ekonomik çıkar sağlamak amacıyla her türlü Makyavelist
yöntemi kural hâline getirdiğini ve ayrıca, siyaset anlamında da, siyaset
bilimi anlamında da aslında anarşist bir anlayışa sahip olduğunu görüyoruz.
MEHMET METİNER (Adıyaman) – Size ne,
size ne. Sizi ilgilendiren bir durum yok. 
ATİLLA KART (Devamla) – Bu, gerçekten,
siyaset bilimi anlamında analiz edilmesi gereken, bu anlamda siyaset
bilimciler…
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Kart.
ATİLLA KART (Devamla) – …için muazzam
bir deney olan bir yönetim anlayışını, kadroyu ortaya koyuyor. 
MEHMET METİNER (Adıyaman) – Neyi nasıl
yapacağımıza biz karar veririz. 
ATİLLA KART (Devamla) – Tabii, bunları
konuşmaya, bunları müzakere etmeye medeni cesaretinizin, o yüzleşme
sorumluluğunuzun olmadığını görüyorum. Bunları anlatmaya devam edeceğiz değerli
arkadaşlarım.
MEHMET METİNER (Adıyaman) – Boş laflar
ya. Ne siyaset bilimi ya. 
ATİLLA KART (Devamla) – Genel Kurulu
saygıyla selamlıyorum. (CHP sıralarından alkışlar) 
BAŞKAN – Önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin Çerçeve 13 üncü maddesinin aşağıdaki şekilde değiştirilmesini arz ve
teklif ederiz.
Mehmet
Doğan Kubat (İstanbul) ve arkadaşları 
"MADDE 13- 2575 sayılı Kanunun 17
nci maddesinin birinci fıkrası aşağıdaki şekilde, üçüncü fıkrasında yer alan "otuzbir"
ibaresi "yirmibeş" şeklinde değiştirilmiştir.
1. İdari Dava Daireleri Kurulu, idari
dava dairelerinin başkanları ile her idari dava dairesinden iki yıl için
Başkanlık Kurulu tarafından görevlendirilen iki asıl ve iki yedek üyeden; Vergi
Dava Daireleri Kurulu ise, vergi dava dairelerinin başkanları ile her vergi
dava dairesinden iki yıl için Başkanlık Kurulu tarafından görevlendirilen üç
asıl ve üç yedek üyeden oluşur. İki yıllık süre sonunda Başkanlık Kurulunca,
her iki kuruldaki üyelerin yarısı iki yıl süreyle yeniden görevlendirilirken,
diğer yarısı kurullarda daha önce görevlendirilmeyen üyeler arasından
yenilenir. Kurullarda görevlendirilen asıl üyeler, üst üste en fazla iki dönem
görevlendirilebilir. Asıl üyenin görevini geçici olarak yerine getirememesi
durumunda ilgili daireden, zorunlu hallerde diğer dairelerden görevlendirilen
yedek üye kurul toplantılarına katılır. Kurulların asıl veya yedek
üyeliklerinde boşalma olması halinde Başkanlık Kurulu tarafından yedi gün
içinde, kalan süreyi tamamlamak üzere yeni üye görevlendirilir."
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Genel Kurulun takdirindedir efendim. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılıyoruz Sayın Başkan.
BAŞKAN - Önerge üzerinde Amasya
Milletvekili Sayın Naci Bostancı konuşacak. 
Buyurun. 
MEHMET NACİ BOSTANCI (Amasya) – Sayın
Başkan, değerli arkadaşlar; muhalefet elbette bizi eleştirecek. Siyasette
muhalefetin elindeki yegâne unsur beyandır. İktidar yapar, kendini
icraatlarıyla gösterir, muhalefet de diliyle iktidarın yapmış olduklarını
eleştirir. Bütün eleştiriler başımızın üzerine. AK PARTİ rasyonel bir parti,
eleştirilerden sonuçlar çıkartır. Başkalarının aklını da biz kendi aklımıza
dâhil ederek bugüne kadar genişledik, büyüdük, daha fazla kesimi temsil eder
hâle geldik. Bundan sonra da çizgimiz böyle olacak muhakkak ancak tabii
eleştiri ile hakaret arasındaki çizgi geçmişte de burada hep tartışma konusu
olmuştur, ona dikkat etmek çok önemlidir. 
Şimdi, hukuk tanımazlık, Anayasa’ya
aykırılık, sürekli olarak hukuku kendi siyasal amaçları için kullanma vesaire
sözlerini hadi eleştiri bahsi altında toparlayalım. Ama şuna da dikkatinizi
çekmek isterim: Hukuk denildiğinde “Benim hukukum iyidir, senin hukukun kötüdür.”
şeklinde bir aksetme biçimini de görüyorum. Mesela biraz önce bir komisyon, bu
4 Bakanla ilgili kurulan Komisyon Başkanının almış olduğu mahkeme kararı hukuki
bir karardır. Sabahtan beri arkadaşlar değerlendirme yaparken hukuka saygı
ifade ediyorlar ama bu mahkeme kararına nedense aynı saygıyı göstermiyorlar.
Sonuçta demek ki hukuki olan ve olmayan, ne hukuki ne hukuki değil, bunu tayin
eden nedir? Bunu tayin eden de işte arkasındaki siyasal anlayıştır, benim
hukukum, senin hukukun dediği. Lenin’in bir haklı savaş, haksız savaş ayrımı
vardır bilirsiniz. Kimi savaşları haklı görür kimilerini haksız görür. Şiddet
de öyledir. Yani kendi siyasal anlayışına uygun gelenleri hukuki sayıp
diğerlerini saymamak şeklinde bir tür siyasal esaslı çifte standart anlayışına
dikkat çekmek isterim, bu bir.
İkincisi: Biraz önce Atilla Bey burada
siyaset bilimi üzerine konuştu. Aslında hem Machiavelli’nin hakkını yedi hem de
bizim hakkımızı yedi, bu arada anarşistlerin de hakkını da yedi Atilla Bey.
Bakın Machiavelli, arivizm denilen bu Makyavellistik anlayışı her türlü rejim
için savunmamıştır. “Amaca varmak için her yol mübah.” derken belli şartlar
altında bunu iddia etmiştir. Yani Machiavelli, hakikaten büyük adamdır.
Söylediklerini de doğru ve yerinde okumak gerekir. Eğer bugüne bir sonuç
çıkartılacaksa da hangi şartlarda, neyi söylemiş onu görerek çıkartmakta fayda
vardır. Kaldı ki AK PARTİ de Machiavelli’nin o “Özel şartlar altında
gereklidir.” diye kendi görüşüne göre söylediği sözlere uygun bir siyaset
yürütmüyor. Machiavelli onu kargaşaya düşmüş, iflas etmiş, iç karışıklıklar
yaşayan bir ülkede hükümdar başkalarında olmayan bir ahlakı temsil ettiği için
kendi siyasetini her şeyin üzerinde görür ve o çerçevede amaca varmak için her
yol mübahtır.” der. Oturmuş, demokrasinin, cumhuriyetin olduğu bir toplum için
bunu söylemez. Aksine orada “nomos”u vurgular, tıpkı bizim bugün “nomos”u
vurguladığımız gibi. Bunu bir dipnot olarak belirteyim. Yani tarihten böyle
veri getirirken, lütfen, onu da yerli yerine getirmekte hem tarihe haksızlık
yapmamakta hem de bugünün siyasetine haksızlık yapmamakta fayda var.
DİLEK AKAGÜN YILMAZ (Uşak) – Hocam,
hukuki ile meşru olanı bir anlatır mısınız? 
MEHMET NACİ BOSTANCI (Devamla) –
Anarşizm meselesine gelince, anarşizm bu kadar ulu orta hakikaten kullanılmaz,
çok özür diliyorum. Yani, tabii, oturup burada siyaset bilimi dersi vermek
niyetinde değilim. Atilla Bey’in de kastının bir esinleme olduğunu düşünüyorum,
nihayetinde bir gönderme olduğunu düşünüyorum ve elbette siyasette bu tür işler
de yapılabilir. 
Çok teşekkür ediyorum, saygılar
sunuyorum. (AK PARTİ sıralarından alkışlar) 
BAŞKAN – Teşekkür ederim. 
ATİLLA KART (Konya) – Sayın Başkan…
BAŞKAN – Sayın Kart, buyurun sizi
dinliyorum. 
ATİLLA KART (Konya) – Sayın Grup Başkan
Vekili, son derece nezaketli bir dille şahsıma sataştı, o anlamda cevap vermek
istiyorum. 
BAŞKAN – Ne dedi şahsınıza? Şimdi,
Sayın Kart, bütün konuşmasının…
ATİLLA KART (Konya) – Nezaketli bir
dille, onu ifade ediyorum.
BAŞKAN – Bakın, Sayın Kart, bütün
konuşmasının özeti burada. 
MEHMET METİNER (Adıyaman) – Normal
görüş, açıklama da artık sataşma mı oldu? 
ATİLLA KART (Konya) – Hayır, orada,
tabii, o değerlendirmeyi yaparken nezaketli bir dille…
BAŞKAN – Bakın, lütfen…
ATİLLA KART (Konya) – Nezaketli bir
dille “anarşizm, Makyavelizm” kavramları konusunda yeterli bilgiye sahip
olmadığımı ifade etti. 
BAŞKAN – Bir şey söylemedi. Sadece
Makyavelizmin ne olduğunu anlattı. Şimdi, burada Makyavelizmi tartışmayalım.
Size bir sataşmada bulunmadı. 
ATİLLA KART (Konya) – Bunları açıklamam
gerekiyor. 
BAŞKAN – Sayın Kart…
MUSTAFA ELİTAŞ (Kayseri) – Öyle iddia
etti, yeterli bilgiye sahipmiş Sayın Başkan, kayıtlara geçti. 
BAŞKAN – Sayın Elitaş, müsaade eder
misiniz, ben Sayın Kart’la konuşuyorum. 
MUSTAFA ELİTAŞ (Kayseri) – “Yeterli
bilgiye sahipmiş.” diyorum, kayıtlara geçti. 
BAŞKAN – Sahsınıza yönelik İç Tüzük’ün
amir hükmüne uygun olarak bir sataşmada bulunmadı. Sadece, size, sizin de
söylediğiniz gibi, son derece nazik bir dil kullanarak Makyavelizmden ne
anladığını anlattı. 
ATİLLA KART (Konya) – Orada
Makyavelizmi yanlış yorumladığımı, anarşizmi anlamadığımı, anlatamadığımı ifade
etti. Buna…
LEVENT GÖK (Ankara) – Efendim, verelim,
bir dakikada Atilla Bey nezaketle cevap versin. 
ATİLLA KART (Konya) – Buna ben de
nezaketle cevap vermek istiyorum efendim. 
BAŞKAN – Peki, nezaketinize
güveniyorum, buyurun. Yeni bir tartışmaya neden olmayalım ama. 
Ne güzel, Mecliste felsefe
tartışıyoruz. 
VIII.- SATAŞMALARA İLİŞKİN
KONUŞMALAR (Devam)
9.- Konya Milletvekili Atilla
Kart’ın, Amasya Milletvekili Mehmet Naci Bostancı’nın 655 sıra sayılı Kanun
Teklifi’nin 13’üncü maddesiyle ilgili önerge üzerindeki konuşması sırasında
şahsına sataşması nedeniyle konuşması
ATİLLA KART (Konya) – Teşekkür ediyorum
Sayın Başkan. 
Tabii, ben, öncelikle, Sayın
Bostancı’nın üslubuna gerçekten teşekkür ediyorum. Zaman zaman, o akademik
üslubunu -tırnak içinde söylüyorum- 
“kibir” aşamasına vararak her ne kadar
kullanmış ise de bugün kürsüde gerçekten son derece dikkatli bir tavır içinde
olduğunu hemen ifade etmek istiyorum. 
Şimdi, bakın… Tabii, ben hocamın bilim
adamı kimliğine saygı duyuyorum. Elbette, Makyavelizm konusunda, anarşizm
konusunda, bilimsel anlamda analizler yapmak konusunda benden çok daha derin,
engin bilgiye sahiptir. Benim böyle bir iddiam yok. O konuda hocamla yarışamam.
Ama nedir? Ben, naçizane, işte, bir hukukçu olarak, hayatın içinden gelen,
uygulamanın içinden gelen bir kişi olarak diyorum ki: Makyavelizmden,
anarşizmden anladığım, siyaseten tutarlı olmamak, dürüst olmamak. Yani… 
MEHMET METİNER (Adıyaman) – Değil işte,
değil! 
ATİLLA KART (Devamla) – Bunları, tabii,
akademik boyutuyla -Sayın Metiner, sizin de çok derin bir bilgiye sahip
olduğunuzu biliyorum- ayrıca tartışabiliriz ama siyasette, siyaset pratiğinde
bunun karşılığı budur, bunun halk tarafından, kamuoyu tarafından algılaması da
budur. Yani, siz kalkıp 2009’lu yıllarda, o zaman Silivri süreçlerinde, Haberal
örneği üzerinden hukuk sistemimizi altüst ediyorsanız, iki yıl sonra geriye
dönüyorsanız, şimdi güvenlik paketinde o idari tahkikatlar için benzeri
uygulamayı bir kez daha gündeme getiriyorsanız, bunun adı siyaset biliminde,
kamuoyunda Makyavelizmdir; yani, kişisel ve siyasi amacına ulaşmak için her
türlü yönteme başvurmaktır, bunun adı anarşizmdir, bunun adı istikrarı yok etmektir.
Bunun algılaması budur değerli arkadaşlarım. 
Teşekkür ediyorum. (CHP sıralarından
“Bravo” sesleri, alkışlar)
BAŞKAN – Ben teşekkür ederim. 
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma
Partisi Grup Başkanvekilleri Kayseri Milletvekili Mustafa Elitaş, Adıyaman
Milletvekili Ahmet Aydın, Kahramanmaraş Milletvekili Mahir Ünal, İstanbul
Milletvekili Mihrimah Belma Satır ve Amasya Milletvekili Mehmet Naci Bostancı
ile 33 Milletvekilinin; Hakimler ve Savcılar Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi, İstanbul
Milletvekili Bülent Turan ve Elâzığ Milletvekili Şuay Alpay ile 1 Milletvekilinin;
Bazı Kanunlarda Değişiklik Yapılmasına Dair Kanun Teklifi ile Adalet Komisyonu
Raporu (2/2397, 2/2101, 2/2209, 2/2380, 2/2418) (S. Sayısı: 655) (Devam)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir. (CHP sıralarından
gülüşmeler)
Ben de gördüm, biraz karışıklık oldu
ama herkesin başına gelir böyle şeyler, olur. 
TANJU ÖZCAN (Bolu) – Oylama tersine
oldu Sayın Başkan, biz sadece üçümüz kabul ettik, diğerleri kabul etmedi. (CHP
sıralarından gülüşmeler)
BAŞKAN – Evet, kabul edilen önerge
doğrultusunda maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
MAHMUT TANAL (İstanbul) – Sayın Başkan,
reddedildi bu. 
ALİ İHSAN KÖKTÜRK (Zonguldak) – Sayın
Başkan, reddedildi, el kaldırmadı arkadaşlar.
BAŞKAN – Kaldırdılar, ben gördüm, hatta
Dilek Hanım bile kaldırdı, 
DİLEK AKAGÜN YILMAZ (Uşak) – Oylama
ters oldu Sayın Başkan. 
ALİ İHSAN KÖKTÜRK (Zonguldak) – Olur
mu? Hayır, çoğu kaldırmadı. 
BAŞKAN – Dilek Hanım bile “Evet” oyu
verdi, ben gördüm.
ALİ İHSAN KÖKTÜRK (Zonguldak) – Hayır,
çoğu kaldırmadı.
BAŞKAN – Evet, 14’üncü maddede üç adet
önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 14 üncü maddesinin tasarı metninden çıkarılmasını arz ve teklif
ederiz.

 Pervin Buldan Sebahat
Tuncel Ertuğrul Kürkcü
 Iğdır İstanbul Mersin

 Sırrı Süreyya Önder Erol
Dora
 İstanbul Mardin


Aynı mahiyetteki diğer önergenin imza
sahipleri:

 Gürkut Acar Ali Rıza Öztürk Atilla
Kart
 Antalya Mersin Konya

 Ömer Süha Aldan Ali
İhsan Köktürk Tanju Özcan
 Muğla Zonguldak Bolu

 Turgut Dibek Dilek
Akagün Yılmaz İsa Gök
 Kırklareli Uşak Mersin
BAŞKAN – Bu okuttuğum önergeler aynı
mahiyetteydi.
Şimdi, Anayasa’ya aykırılık önergesi
vardır, okutup işleme alacağım.
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 14. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz. 
 Faruk Bal Yusuf
Halaçoğlu Kemalettin Yılmaz
 Konya Kayseri Afyonkarahisar
 Cemalettin Şimşek Mustafa
Kalaycı
 Samsun Konya
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Anayasa’nın anlam sınırlarına bir aykırılık yoktur, katılmıyoruz
efendim.
BAŞKAN – Her zaman şaşırtıyorsunuz bizi
Sayın İyimaya.
Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Önerge üzerinde kim konuşacak
acaba?
HAYDAR AKAR (Kocaeli) – Sayın Başkan,
AKP’nin önergesi demin reddedildi. Şimdi tutanakları getirmeye gidiyorum.
BAŞKAN – Kabul ettik, kabul ettik.
HAYDAR AKAR (Kocaeli) – Biz kabul
ettik, AKP reddetti kendi önerisini. 
BAŞKAN – Herkes kabul etti.
Sayın Halaçoğlu, kim konuşacak?
YUSUF HALAÇOĞLU (Kayseri) – Cemalettin
Şimşek.
BAŞKAN – Önerge üzerinde Sayın
Cemalettin Şimşek konuşacak, Samsun Milletvekili.
Buyurun. (MHP sıralarından alkışlar) 
CEMALETTİN ŞİMŞEK (Samsun) – Sayın
Başkan, değerli milletvekilleri; görüşülmekte olan 655 sıra sayılı Hakimler ve
Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 14’üncü maddesi üzerinde Milliyetçi Hareket
Partisinin vermiş olduğu değişiklik önergesi üzerinde söz aldım. Bu vesileyle
tekrar hepinizi saygılarımla selamlıyorum.
Değerli milletvekilleri, daha önceki
konuşmalarımda da vurguladığım gibi, bu madde AKP’nin, ülkenin ihtiyaçlarına
göre değil, kendi ihtiyaçları için getirdiği maddelerden bir tanesidir. 
Ayrıca, bize
göre Anayasa’ya aykırılık içermektedir. Milliyetçi Hareket Partisi bu maddenin
Anayasa’ya aykırı olması nedeniyle teklif metninden çıkarılmasını istemektedir.

Dünyanın hiçbir
ülkesinde 196 üyeli Danıştay bulunmamaktadır. AKP, Danıştaydaki daire
sayılarını artırarak, orada Danıştayı kendi egemenliği, kendi hükmü altına
almaya çalışmaktadır. Bu maddeyle AKP’nin Danıştayda kendi lehine çoğunluğu
sağlamak istediği ise açıkça ortadadır. Bu maddeyle AKP Danıştayı ele geçirmek
istemektedir. AKP bugün kamuda büyük bir kadrolaşma yapmakta, özel sektörde
havuzcu iş adamları vasıtasıyla kendine yakın olanlara ve aynı zamanda
kendilerine menfaat temin etmekte, medyaya müdahale ederek yandaş medya
yaratmakta, basını sindirmekte, bu haksızlık, hukuksuzluk ve yolsuzluklar için
yürütmeyi ve yürütmenin kontrolündeki yasamayı kullanmaktadır. Bu yolda yürüyebilmek
için Türkiye Büyük Millet Meclisine kanun tasarıları getirerek geçirmek
istemektedir.
Değerli
milletvekilleri, buradan defalarca ifade ettik. Bu haksızlıklar devam ettiği
müddetçe biz ifade etmeye devam edeceğiz. Gelin bu yoldan geri dönün. Bu tutum
gelecekte ne ülkemizin ne de sizin menfaatinize değildir. Geliniz, Türkiye
Büyük Millet Meclisinde insanımız ve ülkemiz için daha yararlı, daha faydalı,
temel hak ve özgürlükleri daha da ileri götüren, ülkemizin kalkınması,
milletimizin refahını sağlayacak diğer işlerle uğraşalım. Başta 17-25 Aralık
yolsuzluk ve rüşvet operasyonu olmak üzere bütün kanunsuzlukları açık ve şeffaf
bir şekilde soruşturalım, onların önünü kesmek yerine bunların önünü açalım. Bu
başta ülkemizi yönetenlerin görevidir. Ülkemizi hep beraber bu üçüncü dünya
ülkesi görüntüsünden kurtaralım; dünyada tekrar ülkemizi saygın, sözü dinlenir
ve sözüne güvenilir bir ülke hâline getirelim. Halkımızı ve birbirimizi
kandırmayalım; ülkemizin her bakımdan görüntüsü geri gitmektedir. Hep beraber
bu ülkeye hak ettiği itibarı kazandıralım. 
Bugün ülkemizin
bir bölgesinde devletimizin hâkimiyeti yoktur. Buradaki güvenlik güçlerimizin,
vatandaşlarımızın can ve mal güvenlikleri tehlikededir, hâkimiyet bir terör
örgütünün elindedir. Her gün devletimizi tehdit etmektedir. Bu, devlet
otoritesine ve devlete güvene vurulmuş bir darbedir. Devletimiz birlik ve
beraberliğimizi, sınırlarımız içerisinde yaşayan tüm vatandaşlarımızın can ve
mal güvenliğini sağlamalıdır. 
Hep söylüyoruz, burada bir defa daha söyleyeceğiz;
bir tarafta açlık sınırının altında yaşayan yoksul vatandaşları olan, diğer
tarafta ise haksız yere zenginleşmiş ve bunun kaynağını izah edemeyen, kaçak
saraylarda yaşayan, özel uçakları olan bir lider. Bakın, bu görüntüyü hep
birlikte ülkemizin saygınlığı ve yararı için ortadan kaldırmamız gerekir. Bu,
Türkiye’ye yakışmayan bir görüntüdür. Herkes bu ak sarayın Recep Tayyip
Erdoğan’a özel yapıldığını bilmektedir. Sayın Cumhurbaşkanı eğer seçilmeseydi
orası bugün Başbakanlık konutuydu, hepiniz bunu biliyorsunuz. Yani orası şahsa
özel yapılmıştır. Bunun için hiçbir şekilde izahı yoktur. Ülkemizin dünyaya
karşı bu görüntüsünü hep birlikte değiştirelim, ülkemiz demokrasisini daha
ileriye taşıyalım. Ülkemiz açısından bu ihtiyacı sadece biz muhalefet milletvekilleri
söylemiyoruz, bunu zaman zaman bir Hükûmet üyesi olan Sayın Ali Babacan da
ifade etmektedir.
Değerli milletvekilleri, sonuç olarak
Mecliste ülkemizin ve milletimizin ihtiyacı olan yasaları görüşelim, ülkemizi
her bakımdan ileri götürelim. Yoksa böyle, başta 17-25 Aralık rüşvet ve
yolsuzluk üstünü örtmek, “Devletin birtakım anayasal kurumlarını nasıl ele
geçiririz?” diyerek yasalar yapmak kimsenin menfaatine değildir. 
Biraz evvel, birkaç madde önce konuşan
AKP Grup Başkan Vekili Sayın Ahmet Aydın dedi ki: “Güneydoğuda biz iktidara
geldiğimizde olağanüstü hâl vardı, biz ise bu olağanüstü hâli kaldırarak
normalleştirdik.” Değerli arkadaşlar, bir olağanüstü hâl niye ilan edilir bir
bölgede? Devletin insanımızın can ve mal güvenliğini temin etmesi…
(Mikrofon otomatik cihaz tarafından
kapatıldı) 
CEMALETTİN ŞİMŞEK (Devamla) – …orada
kanun hâkimiyetini sağlamak için. Bütün bunlar ortadan kalkmış, şimdi bir terör
örgütüne teslim edilmiş, siz diyorsunuz ki: “Orada olağanüstü hâl yok.” Nasıl
bir olağanüstü hâl olmaması bu? Ben bunu anlayamıyorum, anlayan varsa da izah
edersiniz diyorum. Bu vesileyle tekrar hepinize saygılar sunuyorum. (MHP
sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
YUSUF HALAÇOĞLU
(Kayseri) – Karar yeter sayısı istiyorum.
BAŞKAN – Hocam,
geçti.
FARUK BAL
(Konya) – Ama, Sayın Başkan, siz hep yüzünüzü o tarafa dönüyorsunuz.
BAŞKAN – Bakın,
bu konuda çok ısrarlıyım. “Kabul edenler…” diye baktım, Hocam elini kaldırmadı.

FARUK BAL
(Konya) – İki defa,  Levent Bey’e oldu, şimdi de bize oldu.
BAŞKAN –
Lütfen, Faruk Bey, hatta Levent Bey’le Sayın Halaçoğlu aynı anda el
kaldırdılar, bunu da gördüm. Lütfen, bu kadar itham etmeyin insanları.
YUSUF HALAÇOĞLU
(Kayseri).-.Tamam Sayın Başkan.
BAŞKAN.-.Aynı
mahiyetteki önergeleri okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 14 üncü maddesinin tasarı metninden çıkarılmasını arz ve teklif
ederiz.
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora
 İstanbul Mardin

Aynı mahiyetteki diğer önergenin imza
sahipleri:
 Gürkut Acar Ali
Rıza Öztürk Atilla Kart
 Antalya Mersin Konya
 Ömer Süha Aldan Ali
İhsan Köktürk Tanju Özcan
 Muğla Zonguldak Bolu
 Turgut Dibek Dilek
Akagün Yılmaz İsa Gök
 Kırklareli Uşak Mersin
BAŞKAN –
Komisyon önergelere katılıyor mu?
ADALET KOMİSYONU
SÖZCÜSÜ ŞUAY ALPAY (Elazığ) – Katılmıyoruz Sayın Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN –
Gerekçeyi okutuyorum:
Gerekçe:
Yapılan
değişiklik ile mevcut düzenlemenin korunması amaçlanmıştır. Zira tasarıda yer
alan bu hüküm Danıştay daire ve kurullarının zayıflatılmasına ve
bağımsızlıklarına gölge düşürülmesine elverişli nitelikte bir düzenlemedir.
Yürütmenin yargı üzerindeki hegemonyasının kırılması "Hukuk Devleti"
olmanın ve adalete duyulan güvenin birincil koşulu olup bu bahisle bu
düzenlemenin yasalaşması önlenmelidir.
BAŞKAN – Önerge
üzerinde Tanju Özcan konuşacak, Bolu Milletvekili.
Buyurun Sayın
Özcan. (CHP sıralarından alkışlar)
TANJU ÖZCAN
(Bolu) – Sayın Başkan, değerli milletvekilleri; 14’üncü maddeyle ilgili bizim
gerekçemiz belli. Burada “Başkanlar Kurulu” yerine “Başkanlık Kurulu” ibaresi
getirerek bunu devredip yetkiyi bir anlamda devretmek istiyorsunuz. Bunun
Anayasa’nın 2’nci maddesine aykırı olduğunu ifade ettik ve tasarıdan
çıkartılması gerektiğini düşünüyoruz. 
Sayın Bakan,
hazır siz buradayken ben bir başka konuya da dikkat çekmek istiyorum. Şimdi,
2010 referandumu öncesinde burada bu HSYK’yla ilgili düzenlemenin bu metne
konulmaması konusunda arkadaşlarımız Türkiye Büyük Millet Meclisinde defalarca
eleştirilerini sıralamışlar. Biz, o 2010 referandumu sırasında şunu sürekli
söylediğimizi hatırlıyoruz Anadolu’da: “Bakın, bu HSYK düzenlemesi eğer Anayasa
maddesi hâline gelirse yargı siyasallaşacak, yargıçlar ve savcılar
siyasallaşacak, siyasal kimlik kazanacaklar.” demiştik. Hatırlıyorsunuz bunları
herhâlde. Şimdi, son HSYK seçimlerinde ne oldu? Hani, Hükûmetinizin hazırladığı
liste belki kıl payı da olsa seçimi kazandı. Ama Sayın Bakanım şunun farkında
mısınız bilmiyorum: Bugün, artık hangi hâkim ve savcının hangi siyasal görüşe,
hangi dünya görüşüne sahip olduğunu herkes biliyor. Kendi camiasındaki herkes
biliyor, zabıt kâtipleri biliyor, vatandaş biliyor, avukatlar biliyor.
ÜNAL KACIR (İstanbul) – Sayın Başkan,
lütfen Genel Kurula hitap etsinler. 
TANJU ÖZCAN (Devamla) – Şimdi,
arkadaşlar, hoş oldu mu bu? 
BAŞKAN – Genel Kurula hitap ederek
konuşmanızı rica ediyorum. 
TANJU ÖZCAN (Devamla) – Hoş oldu mu?
Artık her hâkimin, her savcının siyasal görüşünü, dünya görüşünü herkes
biliyor. (AK PARTİ sıralarından gürültüler)
Bakın, samimi bir şey söyleyeyim size.
Ben avukatlık yaparken…
MEHMET METİNER (Adıyaman) – Daha önce
bilinmiyor muydu?
TANJU ÖZCAN (Devamla) – …Bolu’da görev
yapan hâkim savcıların çok önemli bir kısmının siyasal görüşünü bilmezdim,
samimiyetle söylüyorum.
İBRAHİM KORKMAZ (Düzce) – O arkadaş
bilmiyor mu? 
TANJU ÖZCAN (Devamla) – Siyasetin
içinde olan bir insan olarak bilmezdim. Ama bugün Bolu’daki, Düzce’deki bütün
hâkim, savcıların siyasal görüşlerini biliyorum.
İBRAHİM KORKMAZ (Düzce) – O arkadaş
bilmiyor mu? 
TANJU ÖZCAN (Devamla) – Sayın Korkmaz,
siz bilmiyorsanız Düzce’deki hâkim…
İBRAHİM KORKMAZ (Düzce) – Ben
biliyorum, biliyorum.
TANJU ÖZCAN (Devamla) – …savcıların
siyasal görüşlerini, düşüncelerini, o sizin bu konuyla hiç alakanız
olmamasından kaynaklanıyor.
İBRAHİM KORKMAZ (Düzce) – Ben
biliyorum. O arkadaş bilmiyor mu? 
TANJU ÖZCAN (Devamla) – Bakın
arkadaşlar, hoş değil.
İBRAHİM KORKMAZ (Düzce) – Ben hepsini
biliyorum. 
TANJU ÖZCAN (Devamla) – Şu konuda biz
uyarmıştık: Bir vatandaş, bir hâkim, savcının karşısına çıktığında hâkimin,
savcının vatandaşın siyasal düşüncesine göre değil, vatandaşın da hâkimin veya
savcının siyasal düşüncesine göre davasıyla ilgili bir tereddüdü olmamalı.
Hukuk hâkimi haklı mı, haksız mı buna bakmalı. Ceza hâkimi suçlu mu, suçsuz mu
buna bakmalı. Ama şimdi, vatandaş ceza hâkimine “Bu benim siyasal görüşüme
yakın.” gözüyle bakıyorsa veya bir başka vatandaş hukuk davasında “Bu hâkim
benimle farklı siyasal görüşü paylaşıyor, benim davama olumsuz etkisi olur mu?”
diye düşünüyorsa bu gerçekten hukuk açısından çok ciddi bir sıkıntı yaratacak.
Sayın Bakan, siz artık bunu alışkanlık
hâline getirdiniz, bir kurulu ele geçirmek için şunu yapıyorsunuz: O kurulun
üye sayısını artırıyorsunuz. Doğru mu? Burada da bunu yapıyoruz, ele geçirmek
için yapıyorsunuz ama her zaman işe yaramıyor. 
ÜNAL KACIR
(İstanbul) – Lütfen Genel Kurula hitap edin. 
MEHMET METİNER
(Adıyaman) – Ele geçirmek ne demek? 
TANJU ÖZCAN
(Devamla) – Bakın, Anayasa Mahkemesinde üye sayısı arttı değil mi Sayın
Metiner? 11’den 17’ye çıktı. Ne oldu peki, ne oldu şimdi? Bir seçim kanunu
çıkaracaktınız, çıkaramadınız, gözünüz yemedi. 
MEHMET METİNER
(Adıyaman) – Allah Allah! Sanki düşman ordusuyuz, ele geçirmeye çalışıyoruz. 
TANJU ÖZCAN
(Devamla) – O Anayasa Mahkemesi, sayısını artırmak suretiyle sözde yandaş
yapmaya çalıştığınız mahkeme, gün geldi sizin çıkarmak istediğiniz çok önemli
bir yasa, eğer çıkarırsak sonu nereye gider…
YILMAZ TUNÇ
(Bartın) – Demek ki yandaş değilmiş. 
MEHMET METİNER
(Adıyaman) – O paralel yapı tasfiye olacak burada.
TANJU ÖZCAN
(Devamla) – Ya, bırakın paralel yapıyı.
YILMAZ TUNÇ
(Bartın) – Demek ki teziniz doğru değil. 
BAŞKAN – Sayın
milletvekilleri… 
TANJU ÖZCAN
(Devamla) – Arkadaşlar, demek ki olmuyor. Bir kurulun sadece üye sayısını
artırarak o kurulu her zaman kendinize yandaş yapamıyorsunuz, olmuyor. Bazen
ava giderken avlanıyorsunuz. İşte Anayasa Mahkemesinde düştüğünüz durum bu. 
MEHMET METİNER
(Adıyaman) – Arkasına sığındığınız o paralel yapıyı tasfiye edeceğiz. 
TANJU ÖZCAN
(Devamla) – Bugün, Yargıtay ve Danıştaydaki üye sayılarını, daire sayılarını
artırarak kısa vadede kazanmış gibi görünüyorsunuz ama uzun vadede bu da
ayağınıza dolaşabilir diye düşünüyorum. 
Bir de, Sayın
Bakan, Bolu milletvekili arkadaşımızla da konuştuk da hâlâ şu Bolu Adliyesi
meselesini çözemedik. 
BAŞKAN – Sayın
Özcan, lütfen Genel Kurula bakıp hitap ediniz. 
TANJU ÖZCAN
(Devamla) – İlçeleri kapattınız merkeze bağladınız ama küçücük bir adliyemiz
var. Sizi Bolu Adliyesine davet ediyorum, gelin bir bakın, vicdanınız sızlar
eminim. Bu süreci de belki hızlandırırsınız. Ben sizden bunu da istirham
ediyorum. 
Diğer maddelerde
inşallah farklı konulardaki düşüncelerimi de aktarma şansı bulacağım. (CHP
sıralarından alkışlar) 
MEHMET METİNER
(Adıyaman) – Sevgili Tanju kardeşim, paralel yapı gidecek, hiç rahatsız olma!
BAŞKAN – Önergeleri
oylarınıza sunuyorum…
LEVENT GÖK
(Ankara) – Karar yeter sayısı…
BAŞKAN – Karar
yeter sayısı istiyorsunuz? Peki. 
Önergeleri
oylarınıza sunuyorum: Kabul edenler… Kabul etmeyenler… Karar yeter sayısı
yoktur.
Beş dakika ara
veriyorum. 
Kapanma Saati: 23.14
ONUNCU OTURUM
Açılma Saati:
23.19
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul) 
-----0-----
BAŞKAN – Sayın milletvekilleri, Türkiye
Büyük Millet Meclisinin 19’uncu Birleşiminin Onuncu Oturumunu açıyorum. 
655 sıra sayılı Kanun Teklifi’nin
14’üncü maddesi üzerindeki maddenin teklif metninden çıkarılmasını öngören aynı
mahiyetteki iki önergenin oylamasında karar yeter sayısı bulunamamıştı. 
Şimdi önergeleri tekrar oylarınıza
sunacağım ve karar yeter sayısı arayacağım: Kabul edenler... Kabul
etmeyenler... Önergeler kabul edilmemiştir. Karar yeter sayısı vardır. 
Teklifin görüşmelerine devam edeceğiz.
Komisyon? Burada.
Hükûmet? Burada. 
Şimdi maddeyi oylarınıza sunuyorum:
Kabul edenler... Kabul etmeyenler... Madde kabul edilmiştir.
15’inci maddede 3 adet önerge vardır.
Şimdi okutacağım 2 önerge aynı
mahiyettedir.
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 15 inci maddesinin tasarı metninden çıkarılmasını arz ve teklif
ederiz.
 Pervin Buldan  Sırrı
Süreyya Önder  Sebahat Tuncel 
 Iğdır İstanbul
 İstanbul 
 Erol Dora  Ertuğrul
Kürkcü
 Mardin  Mersin

Aynı mahiyetteki diğer önergenin imza
sahipleri:
 Ali İhsan
Köktürk Turgut Dibek  Ömer Süha Aldan Zonguldak
 Kırklareli Muğla
 Dilek Akagün Yılmaz İsa
Gök  Ali Rıza Öztürk
 Uşak Mersin Mersin
 Atilla Kart Gürkut
Acar
 Konya Antalya
BAŞKAN – Şimdi okutacağım önerge
Anayasa’ya aykırılık önergesidir, öncelikle onu işleme alacağım.
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 15. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz.
 Faruk Bal Yusuf
Halaçoğlu Cemalettin Şimşek
 Konya Kayseri Samsun
 Kemalettin Yılmaz  Mustafa
Kalaycı 
 Afyonkarahisar  Konya

BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ ŞUAY ALPAY
(Elâzığ) - Katılmıyoruz Sayın Başkanım.
BAŞKAN – Hükûmet…
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Önerge üzerinde Sayın
Kemalettin Yılmaz konuşacak, Afyonkarahisar Milletvekili.
Buyurun. (MHP sıralarından alkışlar) 
KEMALETTİN YILMAZ (Afyonkarahisar) –
Sayın Başkan, değerli milletvekilleri; 655 sıra sayılı Hakimler ve Savcılar
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi’nin 15’inci maddesiyle ilgili olarak Milliyetçi Hareket
Partisi Grubunun vermiş olduğu önergeyle ilgili söz aldım. Bu vesileyle yüce
heyetinizi saygıyla selamlıyorum.
Değerli milletvekilleri; hukuk niye
vardır? Hukuki istikrar, hukuki güvenilirlik, hukuki öngörülebilirlik gibi
anayasal ve evrensel kurallar ve prensipler niye vardır? Kuvvetler ayrılığı ne
için vardır? Yargı’nın asayişi sağlamak, kamu düzenini korumak, suça karşı
caydırıcı olmak, adil olmak ve herkese aynı şekilde uygulanması esas olması
gerekirken AKP tarafından Türkiye Büyük Millet Meclisinde son yıllarda “Yargı
Paketi” adı altında sunulan tasarı ve teklifler bir gereklilikten öte tamamen
konjonktürel, günü kurtarmayı esas alan değişikliklerden oluşmaktadır. Hâkim ve
savcılarımızın özlük haklarının iyileştirilmesiyle başlayan bu teklif, diğer
kanun teklifleriyle birlikte 52 maddelik âdeta bir torba kanun şekline
dönüşmüştür. Hâkim ve savcılarımızın özlük hakları addedilmiş, altına pek çok
konu toplanmıştır. Yani AKP’nin klasik kanun yapma tekniğiyle karşı karşıyayız.
Tamamen konjonktürel, kişiye özel, haftalık, aylık, yıllık değişiklikler söz
konusu olmaktadır. Bu tutum hukuk devletine yakışmadığı gibi Parlamentomuzun da
her geçen gün güven kaybetmesine sebep olmaktadır. İktidar, toplumun ve hukukun
ihtiyaçlarını ve taleplerini karşılamak için değil, kendi günlük ve kısa vadeli
ihtiyaçlarına cevap verecek, çoğu zaman da Türkiye Büyük Millet Meclisini
baypas ederek kanun hükmünde kararnamelerle kanun çıkartmayı âdeta kural hâline
getirmiştir. 
AKP, on iki yıldan beri Parlamentodaki
kahir ekseriyetine güvenerek, dayanarak sürekli yargıyı ele geçirme, yürütmeyle
uyumlu bir yargı oluşturma gayreti içinde olmuştur. Hukuk devleti anlayışını ve
kuvvetler ayrılığı ilkesini hiçe sayarak kendisi için sorun olan her konuyla
ilgili yasa çıkartmak suretiyle âdeta bu işin suyunu çıkartmıştır. Bu durum
gerçekten yüce Parlamentoya yakışmamaktadır. Yargının hızlandırılması ve iş
yükünün azaltılması gerekçesiyle hem Danıştay ve Yargıtaydaki daire ve üye
sayıları artırılmakta hem de bu iki mahkemenin örgütlenme biçimi ciddi şekilde
değiştirilmektedir. Böylece Yargıtay ve Danıştayda Hükûmet lehine elde
edebileceği çoğunlukla yargıyı yeniden yapılandırmayı amaçlamakta olduğu açık
ve nettir. Değerli milletvekilleri, bu durum kesinlikle ülkemizin, hukukun ve
kamunun yarına değildir.
Bu duygu ve düşünceler içerisinde yüce
heyetinizi saygıyla selamlıyorum. (MHP sıralarından alkışlar) 
BAŞKAN – Teşekkür ederim.
Önergeyi oylarınıza sunacağım: Kabul
edenler… Kabul etmeyenler… Önerge kabul edilmemiştir.
Aynı mahiyetteki önergeleri okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 15 inci maddesinin tasarı metninden çıkarılmasını arz ve teklif
ederiz.
 Pervin
Buldan (Iğdır) ve arkadaşları
Aynı mahiyetteki diğer önergenin imza
sahipleri:
 Ali
İhsan Köktürk (Zonguldak) ve arkadaşları
BAŞKAN – Komisyon önergelere katılıyor
mu?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkan.
BAŞKAN – Önerge üzerinde Zonguldak
Milletvekili Sayın Ali İhsan Köktürk konuşacak. (CHP sıralarından alkışlar) 
ALİ İHSAN KÖKTÜRK (Zonguldak) –
Teşekkür ediyorum Sayın Başkan.
Sayın Başkan, değerli milletvekilleri;
bir kez daha sizi saygıyla selamlıyorum.
655 sıra sayılı Teklif’in 15’inci
maddesine yönelik önerge üzerine şahsım adına söz almış bulunuyorum.
Değerli milletvekilleri, Danıştay
Kanunu’nun 27’nci maddesi’nin ikinci fıkrasına göre “Özel kanunlarda başkaca
bir hüküm öngörülmediği takdirde, dava daireleri arasındaki işbölümü maddedeki
esaslar çerçevesinde Başkanlar Kurulunca belirlenmektedir.” Bu akşam görüştüğümüz
bu teklifin 15’inci maddesiyle de Başkanlar Kuruluna tanınan dava daireleri
arasındaki iş bölümünü belirleme yetkisi Başkanlar Kurulundan alınarak
Başkanlık Kuruluna verilmektedir. 
Oysaki değerli milletvekilleri, az önce
de ifade ettiğimiz gibi, daireler arasındaki iş bölümü Danıştayın
bağımsızlığını, yargı bağımsızlığını doğrudan ilgilendiren yargısal bir
faaliyettir. Danıştayın bağımsızlığını, yargının bağımsızlığını doğrudan
ilgilendiren böylesine bir yargısal faaliyetin kanun hükmünde kararnamelerle
Danıştay mevzuatına, hukuk mevzuatımıza girmiş ancak sakıncaları sonradan
görülmüş, Başkanlık Kurulu gibi daha niteliksiz sınırlı sayıda üyeden oluşan
idari nitelikte bir kurula verilmesinin hukuk devleti içerisinde, demokratik
devlet içerisinde yeri kesinlikle yoktur.
Değerli milletvekilleri, bu maddedeki
değişiklik sadece bu sakıncayı da doğurmamaktadır çünkü 27’nci maddenin
sekizinci fıkrasına göre “Dairelerden birinin yıl içinde gelen işleri normal
çalışma ile karşılanamayacak oranda artmış ve daireler arasında iş bakımından
dengesizlik oluşmuş ise hâlinde takvim yılı başında bir kısım işler Başkanlar
Kurulu tarafından başka bir daireye verilebilir.” hükmü yer almaktadır. 
Şimdi, 27’nci maddenin sekizinci
fıkrasında yer alan bu yetki bu akşamki teklifle, 15’inci maddesindeki bu
teklifle Başkanlık Kuruluna devredilmektedir. Yani Başkanlık Kurulu daireler
arasında dava dosyaları sayısındaki dengesizlik bulunması veya diğer soyut
sebeplerle bir dava dosyasını bir daireden alıp başka bir daireye verebilecektir.

Değerli arkadaşlar, hukuk devletinin
temel normlarından, temel ilkelerinden bir tanesi, hepimizin bildiği gibi,
doğal hâkim, doğal yargıçlık ilkesidir. Diğer ilke, yine hukuk devletinde
olması gereken bir ilke öngörülebilirlik ilkesidir, hukuki güvenlik ilkesidir.
Şimdi, bir ihtilafın doğumundan önce o ihtilafın hangi mahkemede
çözümleneceğine dair evrensel bir hukuk prensibi olan doğal hâkim ilkesini
bertaraf ederek bir uyuşmazlığın doğumundan sonra bir dava dosyasının Başkanlık
Kurulu tarafından bir daireden başka bir daireye nakledilmesi tamamen davaya
mahkeme aranması veya davaya mahkeme bulunması ve oradan iktidarın, yürütmenin
ve sair güçlerin istediği, hedeflediği sonuçların çıkartılması anlamına
gelmektedir. Şimdi, böyle bir düzenlemeyi hukuk devleti içerisinde kabul etmek
mümkün olabilir mi değerli arkadaşlar? Teklifin gerekçesinde “Avrupa İnsan
Hakları Mahkemesi nezdindeki adil yargılama hakkı ihlallerinden doğan olumsuz
görünümümüzü ortadan kaldırmayı hedefliyoruz bu teklifle.” diyorsunuz. Peki,
şimdi, adil yargılamanın temel koşulu doğal hâkim ilkesine uygun bir yargılama
değil mi? Şimdi, doğal hâkim ilkesini bertaraf ederek bu uyuşmazlığın
doğumundan sonra istediğiniz sonucu çıkartabilecek bir mahkemeye bu dosyayı
naklettiğinizde Avrupa İnsan Hakları Mahkemesi nezdinde veya diğer hukuk
çevrelerinde, uluslararası hukuk çevrelerinde acaba Türkiye'nin, Türk
yargısının saygınlığı artacak mıdır, azalacak mıdır değerli arkadaşlar?
Şimdi, bu getirdiğiniz teklifin bu
teklifte ileri sürdüğünüz gerekçelerle bağdaşması mümkün mü arkadaşlar? Yani
lütfen, vicdanınıza ve aklınıza, hukuk bilginize seslenmek istiyorum buradan.
Yani bu tür düzenlemeler Türkiye’ye de bir şey kazandırmaz, Adalet ve Kalkınma
Partisi iktidarına da bir şey kazandırmaz; sadece ve sadece Türk yargısını
olduğundan daha kötü bir noktaya götürür ve uluslararası hukuk çevrelerinde
saygınlığını daha da azaltır. 
Bunun dışında Adalet Bakanımıza da bir
şey söylemek istiyorum. Bundan sonraki düzenlemelerin bir tanesinde,
biliyorsunuz, maaşların artışı söz konusu; hâkim maaşlarını, savcı maaşlarını
artırıyoruz. Bunun her ne kadar HSYK seçimlerinden sonra yapılması şık olmamış
olsa da -yani hâkimlere bir havuç örneği gibi- hâkimlerin saygınlığını
azaltacak bir biçimde Meclis Genel Kuruluna getirilse de biz maaş artışını
olumlu bulduğumuzu ifade etmiştik. Ancak, yargısal faaliyet bir bütündür Sayın
Bakanım, bunu Komisyonda da söyledik. Mübaşiriyle, yazı işleri müdürüyle,
efendim, 4/B’lisiyle, 4/C’lisiyle, kamu avukatıyla yargısal faaliyet bir
bütündür. Bunun için, bu maaş zamlarının bütün yargı çalışanlarına yapılmasını
ifade ettiğimizde bütçenin buna elvermediğini, yeterli olmadığı söylemiştiniz.
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Köktürk.

ALİ İHSAN KÖKTÜRK (Devamla) – Şimdi,
ben size vicdanen şunu söylüyorum: 1,5 katrilyon lira gibi bir parayı kaçak
saraylara aktarırken kendi yargı çalışanlarınızı açlık sınırının altında bir
maaşa talim ettirmenin vicdani sorumluluğunu acaba hissediyor musunuz, taşıyor
musunuz? 
Teşekkür ediyorum, yüce Meclisi
saygıyla selamlıyorum. (CHP sıralarından alkışlar) 
BAŞKAN – Teşekkür ederim ben de.
Diğer önergenin gerekçesini okutuyorum:
Gerekçe:
Yapılan değişiklik ile mevcut
düzenlemenin korunması amaçlanmıştır. Zira tasarıda yer alan bu hüküm Danıştay
daire ve kurullarının zayıflatılmasına ve bağımsızlıklarına gölge düşürülmesine
elverişli nitelikte bir düzenlemedir. Yürütmenin yargı üzerindeki
hegemonyasının kırılması "Hukuk Devleti" olmanın ve adalete duyulan
güvenin birincil koşulu olup bu bahisle bu düzenlemenin yasalaşması
önlenmelidir.
BAŞKAN – Önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
16’ncı maddede üç adet önerge vardır.
Şimdi okutacağım iki önerge aynı
mahiyettedir.
Türkiye Büyük
Millet Meclisi Başkanlığı’na
Görüşülmekte olan 655 sıra sayılı kanun
teklifinin 16 ıncı maddesinin tasarı metninden çıkarılmasını arz ve teklif
ederiz. 
 Pervin Buldan Sebahat
Tuncel Ertuğrul Kürkcü
 Iğdır İstanbul Mersin
 Sırrı Süreyya Önder Erol
Dora
 İstanbul Mardin
Aynı mahiyetteki diğer önergenin imza
sahip sahipleri:
 Ali İhsan Köktürk Turgut
Dibek Ömer Süha Aldan
 Zonguldak Kırklareli Muğla

 Atilla Kart Dilek
Akagün Yılmaz İsa Gök
 Konya Uşak Mersin
 Gürkut Acar
 Antalya 
BAŞKAN – Şimdi okutacağım önerge
Anayasa’ya aykırılık önergesidir. Öncelikle işleme alacağım. 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 16. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz. 
 Faruk Bal Kemalettin
Yılmaz Yusuf Halaçoğlu
 Konya Afyonkarahisar Kayseri
 Mustafa Kalaycı Cemalettin
Şimşek 
 Konya Samsun 

BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ ŞUAY ALPAY
(Elâzığ)- Katılmıyoruz Sayın Başkanım. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Önerge üzerinde Sayın
Kemalettin Yılmaz konuşacak, Afyonkarahisar Milletvekili. (MHP sıralarından
alkışlar) 
KEMALETTİN YILMAZ (Afyonkarahisar) –
Sayın Başkan, değerli milletvekilleri; 655 sıra sayılı Hakimler ve Savcılar
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi’nin 16’ncı maddesinde Milliyetçi Hareket Partisi Grubunun
vermiş olduğu önergeyle ilgili söz aldım. Bu vesileyle tekrar yüce heyetinizi
saygıyla selamlıyorum. 
Teklifin bu maddesiyle, Danıştaya ilave
bir daire daha kurulmasıyla birlikte oluşan duruma göre 17. Daireye görev
verilmektedir. Açıkça söyleyeyim ki bu bir, yargıyı ele geçirme, yargıda egemen
olma gayretidir. Danıştayda çoğunluğu ele geçirmek için yeni daire kurmak, üye
sayısını artırmak resmen abesle iştigaldir. Yargıyla bu kadar oynamak doğru
değildir. Sayenizde yargı kamuoyunda çok ciddi itibar kaybetmiştir.
İmralı’dakinin itibarını korumaya çalışacağınıza yargıya bir bakın, hatta
kendinize de bir bakın lütfen. 
Değerli milletvekilleri, bu kadar
kalabalık üyeli bir Danıştay dünyanın hangi ülkesinde vardır? Bu sayıyla,
inanın, bir dünya rekoru kırılmak üzeredir. Keşke ileri demokrasi, insan
hakları ve özgürlükleri, fert başına düşen millî gelir, adalet, sağlık, eğitim,
sanayi, tarım gibi konularda dünyada rekorlar kırabilmiş olsak. 
Değerli milletvekilleri, Milliyetçi
Hareket Partisi olarak hâkim ve savcılarımızın özlük haklarının
iyileştirilmesinden yanayız. Bu iyileştirmenin emekliliklerine de yansıması
gereklidir. Burada ihmal edilmiştir. 
Diğer taraftan, diğer adalet
çalışanları yani infaz koruma memurları, kâtipler, muhtelif müdürler,
mübaşirler, sosyolog, psikolog, doktor gibi diğer personellerin de özlük
haklarında iyileştirmeler yapılmalıdır. Bu hususlar bu teklifte yoktur. Ciddi
bir eksiklik ve kurumda ciddi bir adaletsizliğe de sebep olacaktır.
Diğer taraftan, bu teklifin âdeta
tatlandırıcısı olan noterlerle ilgili düzenlemeleri gerekli ve yeter
bulduğumuzu da ifade etmek istiyoruz.
Adalet ve Kalkınma Partisi bu kanun
teklifiyle ciddi bir kadrolaşmayı ve yargıyı ele geçirmeyi amaçlamaktadır. Noterlerle
ilgili değişikliklerle hâkim ve savcılarımızın özlük hakları da buna alet
edilmektedir. Hukuk devleti, yargı bağımsızlığı, kuvvetler ayrılığı prensipleri
maalesef ayaklar altına alınmak istenmektedir. 
Bir gün gelecek, hukuk ile bu kadar
oynayanlara da hukuku bu kadar siyasallaştıranlara da hukuk gerekecektir.
Bu duygu ve düşünceler içerisinde yüce
heyetinizi saygıyla selamlıyorum. (MHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Aynı mahiyetteki önergeleri okutuyorum:
Türkiye Büyük
Millet Meclisi Başkanlığı’na
Görüşülmekte olan 655 sıra sayılı kanun
teklifinin 16 ıncı maddesinin tasarı metninden çıkarılmasını arz ve teklif
ederiz.
Pervin Buldan
(Iğdır) ve arkadaşları
Aynı mahiyetteki diğer önergenin imza
sahip sahipleri:
Ali İhsan
Köktürk (Zonguldak) ve arkadaşları
BAŞKAN – Komisyon önergelere katılıyor
mu?
ADALET KOMİSYONU SÖZCÜSÜ ŞUAY ALPAY
(Elâzığ)- Katılmıyoruz Sayın Başkanım. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Gerekçeyi okutuyorum:
Gerekçe:
Yapılan değişiklik ile mevcut
düzenlemenin korunması amaçlanmıştır. Nitekim Danıştay daire sayısının
artırılmasının iş yükünün azaltılmasına dönük bir hamle olmadığı açıktır. İş
yükünün azaltılması daha yapısal bir değişikliği gerektirdiğinden ve bu hüküm
ile daire sayısının artırılmasının iş yükünün azaltılmasından çok Danıştay’ın
yürütmenin yörüngesine girmesi gibi bir tehlike arz etmesinden ötürü bu hüküm
tasarı metninden çıkarılmalıdır. 
BAŞKAN – Diğer önerge üzerinde Antalya
Milletvekili Sayın Gürkut Acar konuşacak.
Buyurun. (CHP sıralarından alkışlar)
GÜRKUT ACAR (Antalya) – Sayın Başkan,
değerli milletvekili arkadaşlarım; 655 sıra sayılı Kanun Teklifi’nin 16’ncı
maddesi üzerindeki önergemiz üzerine söz aldım. Hepinizi saygıyla selamlıyorum.
Değerli arkadaşlarım, bu 16’ncı madde
-biraz önceki konuşmacı arkadaşımızın da anlattığı gibi- Danıştay Kanunu’nun
41’inci maddesiyle ilgili bir madde, “İdari işlere ilişkin idari uyuşmazlıklar
ve görevler Birinci Daire ve İdari İşler Kurulunda görülür.” diyor. Biz bunu ne
hâle getiriyoruz? 2575 sayılı Kanun’un 41’inci maddesinde yer alan “Birinci
Daire ve” ibaresini “Birinci ve Onyedinci daireler ile” şeklinde değiştirmiş oluyoruz
yani 17. Daireye yetki veriyoruz. 
Şimdi, Danıştayın 15 dairesini 17’ye
çıkarıp kamu hizmetleriyle ilgili imtiyaz şartlaşma ve sözleşmelerini 17. Daireye
aktardınız mı –ki yaptığınız budur- hidroelektrik santralleri (HES), rüzgâr
santralleri, limanlar, Galataport’lar, Haydarpaşa Garı, hepsini
yağmalayabilirsiniz ve hatta kent merkezinde kalmış bütün kamu arazilerini,
kıyılarımızı, sahillerdeki bütün kamu hizmetine ayrılmış alanları
yağmalayabilirsiniz, yandaşlarınıza aktarabilirsiniz. Çünkü artık sizin onları
göndereceğiniz bir daireniz oluyor, nur topu gibi bir daire yaratıyorsunuz
kendiniz, yeniden bir daire ve orada bu davaların hepsi o daireye gidecek ve bu
sizi mahvedecek bir olaydır değerli arkadaşlarım. Sanmayın ki “Biz bunları
başardık, büyük başarı sağlıyoruz, yarın bunlar bize puan olarak gelecek.”
Göreceksiniz, bunlar sizi mahvedecek, hiçbir yolsuzluk sonsuza kadar ayakta
kalmaz değerli arkadaşlarım. 
Bakınız, öyle bir hâle getirdiniz ki
Türkiye’de artık idare hukukunda “kamu yararı” kavramını ortadan
kaldırıyorsunuz, kamu yararı diye bir şey yok, yandaş yararı var. Bütün kent
merkezindeki araziler yağmalanıyor. Kent merkezinde para eden, rant getiren,
rantı artmış ne kadar askeriyeye ait yer varsa, kamuya ait yer varsa hepsi TOKİ
vasıtasıyla zaten büyük bir oranda yağmalandı. 
Şimdi, bize diyorsunuz ki değerli
arkadaşlarım: “Burada iş yükü çok fazla, biz Yargıtayın ve Danıştayın bu
nedenle artırıyoruz üye sayısını.” Bakınız, değerli arkadaşlarım, Ali Alkan
Yargıtay Başkanı, 2-3 sayfalık bir yazı yayınladı, bu konuyla ilgili
rahatsızlığını. Sadece iki paragrafını size okuyacağım, ne diyor: Türkiye’ye ve
Avrupa Birliğine, yıllardır istinaf mahkemelerinin faaliyete geçirileceği
vaadinde bulunulmaktadır. Yargısal alandaki pek çok iyileştirici etki, bu
mahkemelerin faaliyete geçmesine bağlı olarak ortaya çıkacaktır. Yargıtay
Birinci Başkanlık Kurulunun 16/7/2014 tarih ve 131 sayılı Kararı’nda
belirtildiği gibi Yargıtay daireleri arasındaki iş bölümü düzenlemeleri de bu
mahkemelerin 2014 yılı Kasım ayında faaliyete geçirileceğine ilişkin
yetkililerin yaptığı açıklamaya bağlı olarak 2014 yılı sonuna bırakılmıştır.
Eğer istinaf mahkemeleri ileri sürüldüğü gibi faaliyete geçirilecekse
Yargıtayın iş yükü yaklaşık yüzde 90 oranında azalacak ve 2015 yılı sonunda
arşivde temyiz incelemesini bekleyen dosya kalmayacaktır.” Ne istiyorsunuz,
niye bunu getiriyorsunuz? İstinaf mahkemelerini getirin çıkartalım, kurtaralım
Danıştayı da Yargıtayı da bu iş yükünden ama işinize böyle geliyor, böyle
yapıyorsunuz ve bunu yapmanızın sebebi de yandaşlara daha fazla bir şey
aktarmaktır ama ben bu kısa zaman içerisinde esas yarınki olayı anlatmak
istiyorum.
Değerli arkadaşlarım, bakın, Profesör
Doktor Rennan Pekünlü, türbanlı öğrencilere Anayasa Mahkemesi ve Danıştay
kararlarını hatırlatması nedeniyle eğitim öğretimi engelleme suçunu işlediği
gerekçesiyle İzmir 4. Asliye Ceza Mahkemesi tarafından 2012 yılında iki yıl bir
ay hapis cezasına çarptırıldı ve şimdi karar uygulama aşamasında ve kesinleşti.
Siz böyle yargıçlar, böyle bir mahkeme istiyorsunuz. Bir akademisyen, bir
profesör yasal mevzuatı uyguladığı için, laikliği savunduğu için cezaevine
girecek. Bu karar aslında bir yargı kararı değildir. Bu karar, iktidarın
muhaliflerini, aydınlığı, çağdaşlığı savunanları yıldırma, sindirme kararıdır,
bir intikam kararıdır. İktidar diyor ki: “Bana yan bakanı ya gaz bombasında
boğarım ya da cezaevinde bunun bedelini öder.” Şimdi, bu kanun tasarısı da aynı
şeyi taşımaktadır. Yargıyı kendinize göre biçimlendirdiğiniz zaman o yargı
olmaktan çıkar.
Hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ederim.
LEVENT GÖK (Ankara) – Karar yeter
sayısı...
BAŞKAN – Karar yeter sayısını
arayacağım.
Önergeleri oylarınıza sunuyorum: Kabul
edenler... Kabul etmeyenler... Karar yeter sayısı yoktur.
Birleşime beş dakika ara veriyorum.
 Kapanma
Saati: 23.43
ON BİRİNCİ
OTURUM
Açılma Saati:
23.48
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 19’uncu Birleşiminin On Birinci Oturumunu açıyorum. 
655 sıra sayılı Kanun Teklifi’nin
16’ncı maddesi üzerindeki maddenin teklif metninden çıkarılmasına ilişkin aynı
mahiyetteki iki önergenin oylamasında karar yeter sayısı bulunamamıştı. Şimdi
önergeleri tekrar oylarınıza sunacağım ve karar yeter sayısı arayacağım. 
Kabul edenler… Kabul etmeyenler… Karar
yeter sayısı vardır, önerge kabul edilmemiştir. 
Teklifin görüşmelerine devam edeceğiz. 
Komisyon burada, Hükûmet burada. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
17’nci maddede üç adet önerge vardır. 
Şimdi okunacak olan önergeler aynı
mahiyettedir. 
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 17 inci maddesinin tasarı metninden çıkarılmasını arz ve teklif
ederiz. 
 Pervin Buldan  Sırra
Süreyya Önder  Sebahat Tuncel 
 Iğdır İstanbul
 İstanbul 
 Erol Dora  Ertuğrul
Kürkcü
 Mardin  Mersin

Aynı mahiyetteki diğer önergenin imza
sahipleri: 
 Ali İhsan Köktürk Turgut
Dibek  Ömer Süha Aldan
 Zonguldak Kırklareli 
Muğla
 Atilla Kart  Dilek
Akagün Yılmaz  İsa Gök 
 Konya Uşak 
Mersin
 Gürkut
Acar
 Antalya
BAŞKAN – Şimdi okutacağım önerge
Anayasa’ya aykırılık önergesidir, öncelikle işleme alacağım. 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 17. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz. 

 Faruk Bal Yusuf
Halaçoğlu Cemalettin Şimşek
 Konya Kayseri Samsun
 Mustafa Kalaycı  Kemalettin
Yılmaz
 Konya Afyonkarahisar
BAŞKAN –
Komisyon önergeye katılıyor mu? 
ADALET KOMİSYONU
SÖZCÜSÜ ŞUAY ALPAY (Elâzığ) – Katılmıyoruz Sayın Başkanım. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Sayın Başkan. 
BAŞKAN – Önerge
üzerinde Konya Milletvekili Sayın Mustafa Kalaycı konuşacak. 
Buyurun. (MHP
sıralarından alkışlar) 
MUSTAFA KALAYCI
(Konya) – Sayın Başkan, değerli milletvekilleri; 655 sıra sayılı Kanun
Teklifi’nin 17’nci maddesiyle ilgili verdiğimiz önerge üzerine söz aldım.
Hepinizi saygılarımla selamlıyorum. 
Görüştüğümüz
maddede Danıştayda yeni kurulması öngörülen 17. Dairenin idari daire olarak
görev yapması ve idari daireler arasındaki iş bölümünün Danıştay Başkanı
tarafından yapılması öngörülmektedir. 10’uncu maddedeki konuşmamda da ifade
ettiğim gibi, Danıştayda daire ve üye sayısı artırılmak suretiyle çoğunluğun
ele geçirilerek Danıştayın siyasi baskı altına alınmak istendiği açıktır. Bu
durum, Anayasa’nın hukuk devleti, hâkim teminatı ve yargının bağımsızlığı ve
tarafsızlığı ilkelerine aykırıdır. 
Değerli
milletvekilleri, bu kanun teklifiyle hâkim ve savcılarımızın maaşlarına 1.154
lira artış getiren düzenlemeye Milliyetçi Hareket Partisi olarak olumlu
bakıyoruz. Ancak, verilen ek tazminatın emekli aylıklarına da yansıyacak
şekilde düzenleme yapılması, mevcut emekli hâkim ve savcılarımızın da bu
tazminattan mutlaka yararlandırılması gerektiğini savunuyoruz. 
Hâkim ve
savcılarımız daha fazla maaş almayı hak ediyorlar. Ancak diğer adalet
çalışanlarını hiç gözetmeyen bu düzenleme üzerinden maalesef hâkim ve
savcılarımız yıpratılmaktadır. Buna asla fırsat ve meydan verilmemesi
gerekmektedir. Ancak, adalet hizmetini hâkim ve savcılarla birlikte üreten adalet
çalışanlarını sürekli dile getirmemize rağmen, AKP bu arkadaşlarımızın özlük
haklarında bir iyileştirmeye yanaşmamıştır. Sayısız dava dosyası arasında ter
dökerek ekmeğini kazanmaya çalışan adliye çalışanları ne yazık ki bu
görevlerini yaparken birçok özlük haklarından yoksun bir şekilde çalışmaktadır.
Yaptıkları iş ile bu işe karşılık aldıkları ücret kesinlikle tatmin edici
olmaktan çok uzaktır. Adalet hizmetlerinin yürütülmesinde önemli sorumluluk
yüklenen zabıt kâtibi, mübaşir, hizmetli, şoför, emanet memurları, veznedar,
icra memurları, icra ve yazı işleri müdürleri, bilgi işlem memurları ve teknik
personel ne yazık ki AKP tarafından yok sayılmıştır. Ceza ve tevkifevlerinde,
denetim müdürlüklerinde çalışan infaz koruma memurları, psikologlar, öğretmenler
ve diğer çalışanlar dört duvar arasında sorunlarıyla baş başa bırakılmıştır.
Yıpranma hakları ellerinden alınan, fazla çalışma ücretinden dışlanan infaz ve
koruma memurlarına ve diğer çalışanlara verilen sözler de göz ardı
edilmektedir. Adliye çalışanları adalet hizmetinin yerine getirilmesinde büyük
katkısı olan gizli kahramanlardır. Gerektiğinde mesai mefhumu gözetmeden
fedakârca görev yapan adliye çalışanları şu an kendilerini üvey evlat olarak
görmektedir. Adliye çalışanları adalet istiyor, hakkaniyet bekliyor. Adalet,
Adalet Bakanlığının sadece isminde var, adaletin tecelli etmediği yer maalesef
Adalet Bakanlığıdır. Yine, ismi “Adalet”le başlayan iktidar partisi, adliye
çalışanları birbirlerine girsin, adliyeler huzursuzluk ortamına sürüklensin mi
istiyor? Kamu avukatları da yine görmezden gelinmektedir. Kamuda çalışan
avukatlar ile hukukçuların özlük haklarıyla ilgili yıllardır yaşadığı
mağduriyet yine giderilmemektedir. 
Sayın Adalet
Bakanı Bekir Bozdağ burada yaptığı açıklamada “Bütçe imkânları çerçevesinde biz
ancak bunu yapabiliyoruz.” demiştir. Sayın Bakana soruyorum: AKP iktidarının
bütçe imkânları, milletin parasıyla 1,5 katrilyon liraya bin odalı saltanat
sarayı yaptırırken oluyor, 400 trilyon liraya yeni uçaklar alırken oluyor,
bakkaldan ciklet alır gibi trilyonlarca liraya makam arabaları alırken oluyor
da çalışanlara, emeklilere gelince mi olmuyor? Zaten yandaş sendikayı
kullanarak kamu çalışanlarına ve emeklilere maaş zammı konusunda büyük bir
kazık attınız. 2014 yılında ortalama yüzde 5,2 maaş zammına karşın, on aylık
enflasyon yüzde 9, gıda ve alkolsüz içeceklerdeki enflasyon ise yüzde 14
olmuştur. Kamu görevlileri ve emeklileri temmuzda zam alamamış, 2015 Ocakta da
enflasyon farkı alamayacaktır. 
Teşekkür ediyor, saygılar sunuyorum. (MHP
sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Aynı mahiyetteki önergeleri okutuyorum:

Türkiye Büyük Millet Meclisi Başkanlığına
Görüşülmekte olan 655 sıra sayılı kanun
teklifinin 17 inci maddesinin tasarı metninden çıkarılmasını arz ve teklif
ederiz.
Pervin Buldan
(Iğdır) ve arkadaşları
Aynı mahiyetteki diğer önergenin imza
sahipleri: 
Ali İhsan
Köktürk (Zonguldak) ve arkadaşları 
BAŞKAN – Komisyon önergelere katılıyor
mu?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkanım. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkanım. 
BAŞKAN – Gerekçeyi okutuyorum: 
Gerekçe: 
Yapılan değişiklik ile mevcut düzenlemenin
korunması amaçlanmıştır. Nitekim Danıştay daire sayısının artırılmasının ve
dairelerin görevlerinin yeniden ele alınıp düzenlenmesinin iş yükünün
azaltılmasına dönük bir hamle olmadığı açıktır. İş yükünün azaltılması daha
yapısal bir değişikliği gerektirdiğinden ve bu hüküm ile daire sayısının
artırılmasının iş yükünün azaltılmasından çok Danıştay'ın yürütmenin
yörüngesine girmesi gibi bir tehlike arz etmesinden ötürü bu hüküm tasarı
metninden çıkarılmalıdır.
BAŞKAN – Önerge üzerinde Mersin Milletvekili
Sayın İsa Gök konuşacak. 
Buyurun. (CHP sıralarından alkışlar)
İSA GÖK (Mersin) – Sayın Başkan,
değerli milletvekilleri; yüce Meclisi saygıyla selamlıyorum. 
Arkadaşlar, hiç teknik madde
çözümlemesine girmeyeceğim. İçinizde birçok arkadaşımız 2010 yılında da
Meclisteydi ilk döneminde. Hatırlamanızı istiyorum ve bir soru soracağım. 2010
Anayasa değişikliği 26 maddeydi, 13 tanesi yargıyla alakalıydı. 2010
referandumuyla değişen yargı bölümünden dolayı Hükûmet kanadı olarak memnun
musunuz? Hiç kimse “Memnunuz.” diyemiyor. O zaman da Cumhuriyet Halk Partisi
bütün gücüyle, tüm bilgisi, birikimiyle hataları söylemeye çalıştı. 
Şu anda Yargıtay ve Danıştay üzerindeki
egemenlik kavgası alabildiğince gidiyor çünkü yüksek yargı içerisine çok ciddi
oranda hukuk dışı yapılanmalar çöreklendi. Evet, daha önce de vardı ama 2010
referandumu önemli bir milat oldu, elden çıktı. Üstelik de öyle bir ekip geldi
ki hukuk, içtihat, kanun ve hatta birikimi nazara almaksızın talimatla karar
verenlerin… Bakın, hâkimler artık ayrıldı; ülkücüsü, solcusu, sağcısı,
İslamcısı, hepsi var ama hiç olmazsa bu yapı içerisinde herkes bir şekilde
kararını bir Yargıtay içtihatına, bir kanuna, bir şeye dayandırmak için çalışır
çünkü bir hukukçuluk var idi derken, talimatla doğrudan sonuca giden bir yapı
geldi. Yapının bu denli kuvvetli olarak gelmesinin ve özellikle Yargıtay ve
Danıştaya gelmesinin müsebbibi 2010 referandumu değil mi, 159’uncu madde değil
mi? Yargının içerisine sandığı, seçimi, yeni HSYK’yı siz soktunuz ve buradan
günlerce uyardık. Gelinen nokta ne? Kanuna bakmayan, hukuka bakmayan, talimatla
iş yapan bir ekip. Şimdi onunla mücadele ediyorsunuz.
Bakın, şu anki mücadele yalnızca
Yargıtay, Danıştay. Arkadaşlar, daha Anayasa Mahkemesi kavganız başlamadı. 2015
Mart, Anayasa Mahkemesi kavgası fitili ateşlenecek mart ayında, biz bunu
biliyoruz, bekleniyor, olmak zorunda. Çünkü, 2010 referandumu Anayasa
Mahkemesinde de bir yapılanmaya izin verdi. Evet, artık 1984 sonrası dünyada
kimi siyasi projeler yargı eliyle yapılmak isteniyor, tümüyle karşıyım.
Gürcistan’da denendi, Mısır’da denendi, Türkiye’de denendi. Şu anda bazı yargı
mensupları demokrasi diyorlar, hukuk diyorlar ama aynı yargı mensupları
2007’deki operasyonlarda hukuka aykırı deliller yaratılırken susuyorlardı, o
savcılar, hâkimler… Kes-yapıştırlarla, dijital sahte delillere göz yumup “Biz
adalet dağıtıyoruz.” diyorlar, şimdi bağırıyorlar.
Ne olursa olsun, bakın, öyle veya böyle
siz yargı içerisine siyasi, dinî, cemaat -ister paralel, ne derseniz deyin-
bunların girmesine anayasal sistemle izin verirseniz ve kendi disiplin
mekanizmasıyla bunu engelleyemezseniz o gider, başkası gelir.
Ben avukatım, benim oğlum avukat, benim
kızım avukat olmak istiyor. Ben bu ülkede hukukçu olmak istiyorum ama
üzülüyorum. Çünkü, gelinen son nokta itibarıyla Yargıtayda herkes ayrılmış
vaziyette. Arkadaşlar, adliye yemekhaneleri bizim “ağabey” dediğimiz, “üstat”
dediğimiz hâkimlerin, savcıların buluştukları, dosya konuştukları yerlerdi.
Artık yemekhanelerde masalar ayrı. Gidiyorum gene ben oralara, üzülüyorum. Bir
grup hâkim burada, bir grup hâkim burada. Hepsi ne yazık ki etnisitesine göre,
dinî duruşuna göre, cemaatine göre ayrılmış vaziyette. İçim kan ağlıyor. Ben
otuz yıldır ekmeğimi yargıdan kazanan bir insanım. Nereye varacağız? Bunun
çözümünü teşkilat kanunlarında mütemadiyen oynayarak bir yere getiremezsiniz.
Teşkilat kanunları her zaman için hastalığı büyüten değişiklikleri yaşamıştır.
Ne olur, 159’u masaya yatırın, konuşun muhalefetle, bizle konuşun.
(Mikrofon otomatik cihaz tarafından
kapatıldı)
İSA GÖK (Devamla) – Çözmek zorundasınız
bu konuyu.
Teşekkür ediyorum. (CHP sıralarından
alkışlar)
BAŞKAN – Teşekkür ederim.
III.- YOKLAMA
(CHP ve MHP sıralarından bir grup
milletvekili ayağa kalktı)
LEVENT GÖK (Ankara) – Yoklama talep
ediyoruz.
BAŞKAN – Önergeleri oylarınıza
sunacağım, yoklama talebi var.
Sayın Gök, Sayın Bal, Sayın Korkmaz,
Sayın Özensoy, Sayın Yılmaz, Sayın Dibek, Sayın Köktürk, Sayın Acar, Sayın
Tanal, Sayın Haberal, Sayın Gök, Sayın Atıcı, Sayın Günaydın, Sayın Aldan,
Sayın Toptaş, Sayın Dudu, Sayın Akova, Sayın Özgündüz, Sayın Öz ve Sayın Işık. 
Yoklama için iki dakika süre veriyorum
ve süreyi başlatıyorum.
(Elektronik cihazla yoklama yapıldı) 
BAŞKAN – Toplantı yeter sayısı vardır.
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma
Partisi Grup Başkanvekilleri Kayseri Milletvekili Mustafa Elitaş, Adıyaman
Milletvekili Ahmet Aydın, Kahramanmaraş Milletvekili Mahir Ünal, İstanbul
Milletvekili Mihrimah Belma Satır ve Amasya Milletvekili Mehmet Naci Bostancı
ile 33 Milletvekilinin; Hakimler ve Savcılar Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi, İstanbul
Milletvekili Bülent Turan ve Elâzığ Milletvekili Şuay Alpay ile 1
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Adalet Komisyonu Raporu (2/2397, 2/2101, 2/2209, 2/2380, 2/2418) (S. Sayısı:
655) (Devam)
BAŞKAN.-.Önergeleri oylarınıza sunuyorum:
Kabul edenler... Kabul etmeyenler... Önergeler kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
18’inci maddede üç adet önerge vardır. 
Okutacağım önergeler aynı mahiyettedir,
buyurun: 
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 18 inci maddesinin tasarı metninden çıkarılmasını arz ve teklif
ederiz.
 Pervin Buldan Sırrı
Süreyya Önder Sebahat Tuncel
 Iğdır İstanbul İstanbul
 Erol Dora Ertuğrul
Kürkcü
 Mardin Mersin
Aynı mahiyetteki diğer önergenin imza
sahipleri: 
 Ali İhsan Köktürk Dilek
Akagün Yılmaz Turgut Dibek
 Zonguldak Uşak Kırklareli
 İsa Gök Gürkut
Acar Ömer Süha Aldan
 Mersin Antalya Muğla
 Atilla Kart Ali
Rıza Öztürk
 Konya Mersin
BAŞKAN – Şimdi okutacağım önerge
Anayasa’ya aykırılık önergesidir, öncelikle işleme alacağım. 
Okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı Kanun
Teklifinin 18. Maddesinin anayasaya aykırılık sebebiyle Teklif metninden
çıkarılmasını arz ve teklif ederiz.
 Faruk Bal Kemalettin
Yılmaz Yusuf Halaçoğlu
 Konya Afyonkarahisar Kayseri
 Cemalettin Şimşek Mustafa
Kalaycı Alim Işık
 Samsun Konya Kütahya
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkan. 
BAŞKAN – Hükûmet? 
ADALET BAKANI BEKİR BOZDAĞ (Yozgat) –
Katılmıyoruz Sayın Başkan. 
BAŞKAN – Önerge üzerinde Kütahya
Milletvekili Sayın Alim Işık konuşacak. 
Buyurun. (MHP sıralarından alkışlar) 
ALİM IŞIK (Kütahya) – Sayın Başkan,
değerli milletvekilleri; görüşülmekte olan 655 sıra sayılı Kanun Teklifi’nin
18’inci maddesi üzerinde vermiş olduğumuz önerge hakkında söz aldım. Yüce
Meclisi bir kez daha saygıyla selamlıyorum. 
Değerli milletvekilleri, bu önergemiz, 2575
sayılı Danıştay Kanunu’nun 52’nci maddesinde yer alan Başkanlar Kurulunun
görevleriyle ilgili düzenlemelerin Anayasa’mızın bazı maddelerine aykırılık
içermesi nedeniyle söz konusu metnin tekliften çıkarılması ve dolayısıyla,
işleme alınmaması amacını taşımaktadır. Özellikle, mevcut yasa çok değil, tam
bu tarihten on yedi ay önce, yine AKP hükûmetleri döneminde ama bir özelliği
var, 17, 25 Aralıktan önce yani 27 Haziran 2013 tarihinde 6494 sayılı Kanun’un
13’üncü maddesiyle düzenlenmiş, daha üzerinden bir buçuk yıl bile geçmeden,
bugün yine Genel Kurul gündemine geliyor ve deniyor ki: “Başkanlar Kurulunun
(a), (b) ve (c) bentlerinde sayılan görevlerini çıkaralım, ayrıca, (3)’üncü
fıkrasında yer alan hükmü de kaldıralım yani herhangi bir şekilde Başkanlar
Kurulunun kararlarına karşı itiraz edecek olursa bunun önünü keselim, yargı
yolunu kapatalım.”
Değerli milletvekilleri, AKP, on iki
yıl önce bu ülkeyi yönetmeye talip olurken “3Y” sloganıyla milletten oy istedi:
“Yolsuzluğu bitireceğiz, yasakları kaldıracağız ve yoksulluğu yeneceğiz.” dedi
ama bugün bakıyoruz ki, bu 3 Y AKP’nin markası hâline geldi, tüm yasakları
koyan bir parti hâline dönüştünüz. Sebep belli, sebebi 17-25 Aralık tarihinde
arayıp o tarihte kamuoyuyla paylaşılan ve Cumhurbaşkanlığı seçimleri öncesinde
montaj iddialarıyla vatandaşın kafasının bulandırıldığı konuların, en son Adli
Tıp Kurulunun kararıyla montaj olmadığı yönünde açıklamasına binaen, önümüzdeki
günlerde birileri gelir bu dosyaları yeniden açar ise biz ne yaparız? O zaman
tedbirini almak zorundayız. Bu yargıyı AKP’nin yargısı hâline getirmezsek bizi
yakarlar. O zaman yasaklar bizi yakar korkusuyla bu düzenlemeleri yapıyorsunuz.
Bunlar Anayasa’nın 2’nci maddesindeki hukuk devleti ilkesine, 40’ıncı
maddesindeki temel hak ve hürriyetlerin korunması hükümlerine, yine 138’inci
maddesindeki yargının bağımsızlığı ve tarafsızlığı ilkelerine ve 139’uncu
maddesindeki hâkimlik ve savcılık teminatı ilkelerine aykırıdır. Bu
düzenlemelerin kabul edilmesi mümkün değildir. Dolayısıyla işleme alınmaması
gerektiğini sizlerle paylaşıyoruz. 
Şimdi, Sayın Grup Başkan Vekili Ahmet
Aydın Bey buradayken, kendisine bir teşekkür borcum var. Kaçak sarayla ilgili
yapı ruhsatı ve yapı kullanma ruhsatı belgelerini gösterdi -demin yoktu şimdi
var- hemen gündeme taşıyayım.
Değerli Grup Başkan Vekili, bu sarayın
kaçaklığı yapı ruhsatından ve yapı kullanma izninden kaynaklanmıyor. Bu sarayın
kaçaklığı, 1’inci derecede sit alanını, 3’üncü dereceye dönüştüren ve bunu
iptal eden yargı kararını saymamanızdan kaynaklanıyor. Ama sizinle paylaşmak
istiyorum: Bu belgeyi Sayın Grup Başkan Vekili incelemeden dağıtmış, hemen
incelemesini tavsiye ediyorum.
AHMET AYDIN (Adıyaman) – İnceledik.
ALİM IŞIK (Devamla) – Bu belgede
değerli milletvekilleri, tam 94.914 metrekarelik Şu anda bitmiş alanla ilgili
birim metrekare maliyeti 800 lira, toplam maliyet de 78 trilyon lira gösteriyor
eski parayla ama Maliye Bakanlığı bunu tam 1 katrilyon 370 trilyon lira olarak
açıkladı.
AHMET AYDIN (Adıyaman) – Kaba inşaat,
kaba inşaat…
ALİM IŞIK (Devamla) – Buradaki
belgelere iyi bakın. 
Dolayısıyla yirmide 1’ini gösteren bu
belgede bile usulsüzlüğü görmemişsiniz. Bunları bu yargı çok tartışacak. 
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Işık. 
ALİM IŞIK (Devamla) – Dolayısıyla bunun
arkasında durmaktan vazgeçiniz diyor, tekrar saygılar sunuyorum. (MHP ve CHP
sıralarından alkışlar) 
BAŞKAN – Teşekkür ederim Sayın Işık. 
AHMET AYDIN (Adıyaman) – Sayın Başkan… 
BAŞKAN – Buyurun Sayın Aydın. 
AHMET AYDIN (Adıyaman) – Efendim,
belgeleri göstererek benim açıklamalarım dışında başka açıklamalar yaptı. 
BAŞKAN – Bir dakika… 
Belgeleri gösterdi, sizin
açıklamalarınız vardı… 
AHMET AYDIN (Adıyaman) – Evet, benim
açıklamalarımı tamamen yanlış bir şekilde orada aksettirdi ve rakamdan
bahsetti.
ALİM IŞIK (Kütahya) – Bununla ilgili
açıklama yapmadı Sayın Başkan, sadece belgeyi gösterdi. Belgeyi de açıkladım
ben. 
AHMET AYDIN (Adıyaman) – O rakamı
açıklamak istiyorum efendim. 
BAŞKAN – Şimdi, arkadaşlar, sayın
milletvekilleri; bu bir sataşma konusu değil yani eğer sizin söylediğiniz şeyi…

AHMET AYDIN (Adıyaman) – Çarpıttı
efendim benim konuşmalarımı. 
BAŞKAN – Aksini söylüyorsa bir açıklama
yapma durumu söz konusu. 
Buyurun yerinize oturun, size bir
açıklama için süre vereyim. 
ALİM IŞIK (Kütahya) – Sayın Başkanım,
kendisi bu konuda hiçbir açıklama yapmadı. 
BAŞKAN – Sayın Işık, lütfen müdahale
etmeyin. 
Buyurun Sayın Aydın.
ALİM IŞIK (Kütahya) - Belgeyi gösterdi,
zannetti ki her şey doğru. 
BAŞKAN – Sayın Işık, lütfen…
ALİM IŞIK (Kütahya) - Dolayısıyla
açıklama yok.
BAŞKAN – Lütfen Sayın Işık… 
Buyurun Sayın Aydın. 
VIII.- SATAŞMALARA İLİŞKİN
KONUŞMALAR (Devam)
10.- Adıyaman Milletvekili
Ahmet Aydın’ın, Kütahya Milletvekili Alim Işık’ın 655 sıra sayılı Kanun
Teklifi’nin 18’inci maddesiyle ilgili önerge üzerindeki konuşması sırasında
şahsına ve Adalet ve Kalkınma Partisine sataşması nedeniyle konuşması
AHMET AYDIN (Adıyaman) – Sayın
Başkanım, teşekkür ediyorum. 
Birincisi, evet, bu yapının kaçak bir
yapı olmadığını ifade ettim ve bu, belgelerle de sabit. 
İkincisi, bütün koruma kurullarından
gerekli izinler alınmış. Koruma kurulları izinleri haricinde yapılan hiçbir
işlem yok. İnşaat başlangıcında yapı ruhsatı çıkartılmış, biten bloklar için de
yapı kullanma izni Ankara Büyükşehir Belediye Başkanlığınca Başbakanlığa teslim
edilmiştir. Dolayısıyla kaçak hiçbir durum söz konusu değil. Koruma
kurullarından da izinler alındığı için sit alanına da bir müdahale söz konusu
değildir. 
Yine söz konusu binanın yapılmış olduğu
alan Bakanlar Kurulu kararıyla Kentsel Dönüşüm ve Gelişim Proje alanı ilan
edildiğinden Belediye Kanunu’nun 73’üncü maddesine göre Ankara Büyükşehir
Belediye Başkanlığı tarafından düzenleniyor bu belgeler. Kaldı ki burada
tamamen kaba inşaatına ait birtakım bilgiler var. Binanın bitimi, tamamen
bitimi ve tefrişatı haricindedir. Bu yapı kullanmada yapı ruhsatında diğerleri
olmaz, tefrişatı diğer hizmetler olmaz. Bunu bilmesi lazım arkadaşımızın. Ama
maalesef söylenenleri tamamen çarpıtmıştır.
Yine bir başka husus: Ya değerli arkadaşlar,
bütün kamuoyu da bizi takip ediyor. Türkiye’nin faizlerden 1 puan bile aşağı
çekilmesine en az iki tane o sarayı yapabilecek para doğuyor. Türkiye…
S. NEVZAT KORKMAZ (Isparta) – Ya, yol
yap kardeşim, hastane yap, okul yap!
RECEP ÖZEL (Isparta) – Onları da
yapıyoruz.
AHMET AYDIN (Devamla) - Her yerde
yaptı. AK PARTİ iktidarında adalet sarayları mı yapmadı, okullar mı yapmadı,
üniversiteler mi yapmadı, yollar mı yapmadı, köprüler mi yapmadı. Türkiye artık
onların bıraktığı eski Türkiye değil. Yeni Türkiye’de yeni Türkiye’ye yakışır…
BAŞKAN – Sayın Aydın…
AHMET AYDIN (Devamla) - …bir
Cumhurbaşkanlığı sarayı da şarttır.
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Aydın.
AHMET AYDIN (Devamla) - Türkiye’mizin
onuruna yakışır bir saray şarttır. Şahsa ait değildir millete aittir.
Teşekkür ediyorum.
BAŞKAN – Sayın Aydın, tamam teşekkür
ederim
LEVENT GÖK (Ankara) – Sayın Başkan…
BAŞKAN - Sayın Gök, siz ne için söz
istediniz?
LEVENT GÖK (Ankara) – Ben bu tartışmalı
konuda çok kısa bir açıklama yapmak istiyorum yerimden olmak kaydıyla.
BAŞKAN – Bu konuyla ilgili mi?
LEVENT GÖK (Ankara) – Evet.
BAŞKAN - Ama yani şu anda Sayın
Işık’ın sataşması nedeniyle Sayın Aydın’a söz verdim. Siz hangi açıklamayı
yapacaksınız?
LEVENT GÖK (Ankara) – Sayın Başkanım,
konu önemlidir, benim de sayın Meclisimizle paylaşmak istediğim bir bilgi var.
BAŞKAN – Ama maalesef konumuz o değil.
Yasa görüşüyoruz, konumuz o değil. 
LEVENT GÖK (Ankara) – Hayır ama… 
BAŞKAN – Size de yerinizden… 
LEVENT GÖK (Ankara) – Bir dakika…
BAŞKAN - Bir dakika… 
V.- AÇIKLAMALAR (Devam)
6.- Ankara Milletvekili
Levent Gök’ün, Adıyaman Milletvekili Ahmet Aydın’ın sataşma nedeniyle yaptığı
konuşmasındaki bazı ifadelerine ilişkin açıklaması
LEVENT GÖK (Ankara) – Teşekkür ederim
Sayın Başkan.
Şimdi değerli arkadaşlar, geçen gün
Sayın Adalet Bakanı, Adalet Bakanlığı bütçesi de görüşülürken açıkladı ama
farklı bir mahkemeden bahsetti, Ankara 11. İdare Mahkemesinden bahsetti. Ankara
5. İdare Mahkemesinin…
ADALET BAKANI BEKİR BOZDAĞ (Yozgat) –
5’inci değil 11’inci.
LEVENT GÖK (Devamla) – 5’inci, hayır,
Sayın Bakan tam 25 sayfalık Ankara 5. İdare Mahkemesinin birinci dereceden
üçüncü dereceye sit alanına düşürülmesi ve ayrıca çevresindeki açılan yolların
nâzım imar planına aykırılığından dolayı vermiş olduğu yürütmeyi durdurma
kararı ortadadır. Bu karar kaldırılmamıştır. Ama endişem o dur ki, 5. İdare
Mahkemesinin Başkan ve üyeleri değiştirilebilir bu arada. Şimdi, bir mahkeme
kararı ortadayken bu mahkeme kararına uyulmasını herhâlde Adalet Bakanından
beklemek hepimizin hakkıdır. Bu kararın…
(Mikrofon otomatik cihaz tarafından
kapatıldı) 
LEVENT GÖK (Ankara) - …ortada durduğu
bir zaman dilimi içerisinde başka bir konu tartışılamaz. 
BAŞKAN – Teşekkür ederim Sayın Gök. 
Sayın Işık, sizin nedir talebiniz? 
ALİM IŞIK (Kütahya) – Sayın Başkanım,
Sayın Grup Başkan Vekili, yaptığım açıklama üzerine söz konusu maliyetlerle
ilgili açıklamama karşı “Bu kaba inşaat maliyeti.” dedi, yanlış bilgi verdi,
onu düzeltmek istiyorum. 
BAŞKAN – Size de bir dakika süre
veriyorum, yerinizden. 
7.- Kütahya Milletvekili Alim
Işık’ın, Adıyaman Milletvekili Ahmet Aydın’ın sataşma nedeniyle yaptığı
konuşmasındaki bazı ifadelerine ilişkin açıklaması
ALİM IŞIK (Kütahya) – Teşekkür ederim
Sayın Başkan. 
Sayın Grup Başkan Vekili, siyaseti
sadece günü kurtarma anlayışıyla değerlendirmektedir. 
BAŞKAN – Açıklama yapın lütfen Sayın
Işık, sataşmaya neden olmayın. 
ALİM IŞIK (Kütahya) – Bu eldeki
belgelere göre bir metrekarelik maliyet 800 TL üzerinden şu anda 97.914 metrekarelik
bitmiş alan için bu belgede 78 milyon 331 bin 200 TL olarak yer almaktadır. Ama
Maliye Bakanının yapmış olduğu bugüne kadarki bu biten kısmıyla ilgili
açıklamada bu rakam 1 milyar 370 milyon TL’dir. Dolayısıyla, buraya, yirmide
1’lik bir rakam konmuştur. Burada da bir usulsüzlük yapılmıştır. Onu paylaşmak
istedim. 
Teşekkür ederim. 
BAŞKAN – Teşekkür ederim. 
Önergeyi oylarınıza…
AHMET AYDIN (Adıyaman) – Sayın Başkan,
ben sadece tutanaklara geçsin diye söylüyorum çünkü Levent Bey eksik bilgi
verdi. Evet, Ankara 11. İdare Mahkemesinin kararından bahsetti. 
TURGUT DİBEK (Kırklareli) – 5, 5…
AHMET AYDIN (Adıyaman) – Onun üzerine
Yargıtayın vermiş olduğu yürütmeyi durdurma kararından…
LEVENT GÖK (Ankara) – Sayın Başkan…
BAŞKAN – Hayır, bu konuda konuşma
yaptırmayacağım kimseye, lütfen. 
LEVENT GÖK (Ankara) – Ahmet Bey ama
benim söylediklerimi yanlış ifade etti. 
BAŞKAN – Hayır. 
Sayın Bakan, siz açıklama mı yapmak
istiyorsunuz? 
ADALET BAKANI BEKİR BOZDAĞ (Yozgat) –
Evet Sayın Başkan. 
BAŞKAN – İki dakika da size veriyorum
ve konuyu kapatacağız çünkü konumuz bu değil. 
LEVENT GÖK (Ankara) – Ahmet Bey ama
benim söylemimi…
BAŞKAN – Lütfen, lütfen Sayın Gök,
konumuz bu değil. 
LEVENT GÖK (Ankara) – Tamam da yanlış
ifade etti. 
BAŞKAN – Lütfen… 
Buyurun Sayın Bakan. 
LEVENT GÖK (Ankara) – 5. İdare
Mahkemesi…
8.- Adalet Bakanı Bekir
Bozdağ’ın, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
ADALET BAKANI BEKİR BOZDAĞ (Yozgat) –
Sayın Başkan, değerli milletvekili arkadaşlarım; Sayın Gök’ün söylediği Ankara
5. İdare Mahkemesinin bir kararı var. Benim Plan ve Bütçe Komisyonunda
bahsettiğim karar Ankara 11. İdare Mahkemesinin kararı. 
LEVENT GÖK (Ankara) – Ben bunu
söyledim. 
ADALET BAKANI BEKİR BOZDAĞ (Yozgat) – O
kararla ilgili Danıştay 14. Dairesi (2014/3469) esas no.lu şeyle karar
vermiştir. 
TURGUT DİBEK (Kırklareli) – 5 duruyor
mu? 
LEVENT GÖK (Ankara) - 5 ne oldu
efendim?
ADALET BAKANI BEKİR BOZDAĞ (Yozgat) –
Onu da söyleyeceğim. 
5. İdare Mahkemesi (2011/1879) esas
numaralı dosyasında İdare Mahkemesi yürütmeyi durdurma kararı vermiştir ama
Bölge İdare Mahkemesi de bunu kaldırmıştır. Şu andaki durum bu. Dolayısıyla,
mahkeme kararıyla engellenmiş bir şey yok. Mahkeme bir karar vermiş, diğer
mahkeme de bu kararın yürütmesini kaldırmıştır. Olay bundan ibarettir. 
Benim bahsettiğim 5 değildi çünkü ona
ilişkin bir sorun yoktu, öbürüyle ilgili tartışıldığı için ben ondan
bahsetmiştim. İki karar da burada var. 
AYTUN ÇIRAY(İzmir) – Mahkeme yürütmeyi
durdurmadı mı?
LEVENT GÖK (Ankara) – 5’i ne zaman
kaldırdınız Sayın Bakan? 5’in kararı ne zaman kaldırıldı Sayın Bakan? 
ADALET BAKANI BEKİR BOZDAĞ (Yozgat) – O
da burada, şey de burada, ben sana vereyim. 
BAŞKAN – Tamam mı Sayın Bakan, bitti
mi?
ADALET BAKANI BEKİR BOZDAĞ (Yozgat) –
Evet, bitti Sayın Başkan. 
BAŞKAN.-. Peki, teşekkür ediyorum. 
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma
Partisi Grup Başkanvekilleri Kayseri Milletvekili Mustafa Elitaş, Adıyaman
Milletvekili Ahmet Aydın, Kahramanmaraş Milletvekili Mahir Ünal, İstanbul
Milletvekili Mihrimah Belma Satır ve Amasya Milletvekili Mehmet Naci Bostancı
ile 33 Milletvekilinin; Hakimler ve Savcılar Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi, İstanbul
Milletvekili Bülent Turan ve Elâzığ Milletvekili Şuay Alpay ile 1
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Adalet Komisyonu Raporu (2/2397, 2/2101, 2/2209, 2/2380, 2/2418) (S. Sayısı:
655) (Devam)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Lütfen sayın milletvekilleri, konumuz
bu değil, biz başka bir şeyi görüşüyoruz. Başka bir bağlamda istediğiniz gibi
tartışabilirsiniz. 
Aynı mahiyetteki önergeleri okutuyorum:

Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 18 inci maddesinin tasarı metninden çıkarılmasını arz ve teklif
ederiz.

 Pervin Buldan Sırrı
Süreyya Önder Sebahat Tuncel
 Iğdır İstanbul İstanbul
 Erol Dora Ertuğrul
Kürkcü
 Mardin Mersin
Aynı mahiyetteki diğer önergenin imza
sahipleri: 

 Ali İhsan Köktürk Dilek
Akagün Yılmaz Turgut Dibek
 Zonguldak Uşak Kırklareli
 İsa Gök Gürkut
Acar Ömer Süha Aldan
 Mersin Antalya Muğla
 Atilla Kart Ali
Rıza Öztürk
 Konya Mersin
BAŞKAN – Komisyon önergelere katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Sayın Başkanım, katılmıyoruz. 
BAŞKAN – Gerekçeyi okutuyorum: 
Gerekçe:
Yapılan değişiklik ile mevcut
düzenlemenin korunması amaçlanmıştır. Nitekim Danıştay daire ve kurullarını
zayıflatmaya, çoğulculuk yerine tekçi zihniyet hegemonyası oluşturmaya dönük
işbu düzenlemenin tasarıdan çıkarılması elzemdir. Zira, Başkanlık Kurulu
biçiminde önerilen düzenleme yürütmenin etki alanına girmesi muhtemel ve
kastedilen bir yapıya işaret etmektedir. Katılımdan uzak, tek merkezden verilen
kararların idari yargıya hâkim olmasını öngören bu düzenlemeye karşı çıkıyoruz.

BAŞKAN – Diğer önerge üzerinde Uşak
Milletvekili Dilek Akagün Yılmaz konuşacak.
ÜNAL KACIR (İstanbul) – Sayın Başkan,
konunun dışında konuşmayalım, olur mu?
BAŞKAN – Peki, olur. Söylerim
milletvekillerine.
Buyurun.
DİLEK AKAGÜN YILMAZ (Uşak) – Sayın
Başkan, sayın milletvekilleri; biliyorsunuz, Anayasa’mızda çok açık söylüyor,
milletvekilleri sözlerinde özgürdürler. Özgürce düşüncelerimizi ifade etmek
durumundayız.
Ve biraz önceki tartışmayla ilgili de
Bölge İdare Mahkemesi tarafından yürütmenin durdurulmasının kaldırıldığına dair
bir karar olduğunu söyledi Sayın Bakan, bunu bekliyoruz, grup olarak da
bekliyoruz, Sayın Grup Başkan Vekilimiz de bekliyor. 
Ayrıca ben şunu da söyleyeyim Sayın
Ahmet Aydın; bakın, Atatürk Orman Çiftliği gibi bizim için tarihî bir miras
olan bir yerin kentsel dönüşüm alanına sokulması ne demek Ahmet Aydın? Olabilir
mi Ahmet Bey böylesi bir şey?
ÜNAL KACIR (İstanbul) – Sizin
iktidarınızda oraya moloz döktürmüşlerdi, moloz.
BAŞKAN – Sayın Yılmaz…
DİLEK AKAGÜN YILMAZ (Devamla) – Kentsel
dönüşüm alanına nasıl sokuluyor, ben bunu anlamıyorum.
BAŞKAN – Sayın Yılmaz, sizi konuya
davet ediyorum ve bu birinci davetimdir.
DİLEK AKAGÜN YILMAZ (Devamla) – Evet,
konuya geçiyorum Sayın Başkanım.
BAŞKAN – Buyurun.
DİLEK AKAGÜN YILMAZ (Devamla) – 655
sıra sayılı Yasa Teklifi’nin 18’inci maddesi üzerine vermiş olduğumuz önerge
üzerine de konuşacağım ama ondan önce Sayın Bakandan bir ricamız daha var.
Biraz önceki arkadaşlarımız da söylediler. Profesör Doktor Rennan Pekünlü
sadece Anayasa Mahkemesinin ve Avrupa İnsan Hakları Mahkemesinin verdiği ve iç
hukuk kuralı hâline gelen kararlar çerçevesinde, türbanla üniversiteye girmek
isteyen bayan öğrencilere tutanak tutmuş ve bu kararları hatırlatmış ancak
öğrenim özgürlüğünü engellememiştir. Bu nedenle, hiçbir şekilde fiilî öğrenim
özgürlüğünü engellememesine rağmen, iki yıl bir ay ceza verilerek ve hükmün
açıklanmasının ertelenmesi de engellenerek Rennan Hoca yarın son dersini vererek
Foça Açık Cezaevine gidecektir. 
Şimdi, bizim geçen hafta grubumuz
tarafından, Sayın Bakan ve Adalet Komisyonu Başkanı da dâhil olmak üzere bütün
AKP Grubuna şöyle bir teklifimiz oldu -yasa teklifi grubumuz tarafından
verildi- dendi ki: Türk Ceza Kanunu madde 112 uyarınca bu ceza verilmiştir. Bu
cezada cebir ve tehdit kullanılarak öğrenim özgürlüğünü engelleme varsa elbette
o kalsın ama “ya da hukuka aykırı başka bir davranışla…” Ne demektir bu?
Böylesi muğlak bir tanım olmaz. Bunun kaldırılmasını talep ettik. 
Ayrıca
“Öğrencilerin toplu olarak oturdukları binalara ve bunların eklentilerine
girilmesine veya orada kalınmasına engel olunması hâlinde” deniliyor. Oraya da
“fiilen” sözcüğünün eklenmesini istedik ve cezanın da iki yıldan beş yıla kadar
değil, altı aydan iki yıla kadar olmasını belirttiğimiz bir teklifimizi verdik;
ancak şimdiye kadar bir cevap alamadık. Rennan Pekünlü Hoca yasaya aykırı bir
şey yapmamıştır. Sadece o dönemde yani ve şu anda da geçerli olan aslında
Anayasa Mahkemesi ve Avrupa İnsan Hakları Mahkemesi kararlarını birilerine
anlatmak, bu konuda uyarmak, bu konuda uyarıda bulunmak asla suç değildir.
Rennan Pekünlü Hoca’nın cezaevine gitmesine Sayın Bakan, gönlünüz razı olacak
mı? Bu yasa teklifimizin bir an önce -ki yargı paketi görüşülüyor, Türk Ceza
Kanunu da bunun içinde var, bunu hep beraber de verebiliriz arkadaşlar- Genel
Kurula indirilmesini ve Rennan Pekünlü Hoca’ya yapılan bu haksızlığın ortadan
kaldırılmasını istiyoruz; öncelikli taleplerimizden bir tanesi budur. 
Onun ötesinde,
sevgili arkadaşlar, sayın milletvekilleri; şimdi ben 18’inci madde üzerinde
konuşmak için buraya çıktım. 18’inci madde üzerindeki değişiklikle, Başkanlar
Kurulunun yani daire başkanları, başsavcı, başkan vekilleri ve Danıştay
Başkanından oluşan çoklu bir kurulun yetkileri sınırlanıyor ve bu aslında
teklif olarak bize geldiğinde -Şuay Bey zannederim o teklifi verenlerdendi-
deniliyordu ki birilerinin görev yerleri, zorunlu hâllerde daire başkanlarının
görev yerlerinin değiştirilmesi, tetkik hâkimlerinin görev yerlerinin
değiştirilmesi, bunlar Başkanlık Kuruluna veriliyor, daha az kapsamlı, daha
küçük bir kurul olan Başkanlık Kuruluna çünkü daha çabuk kontrol edilebilecek.
Ama bakın, Komisyonda gece yarısı önergesiyle, aynı zamanda daireler arasındaki
iş bölümü karar tasarısını hazırlamak da yine Başkanlık Kuruluna verildi yani
hiç alt komisyona falan gitmeden. Gelen teklif böyle olmamasına rağmen
Komisyonda gece yarısı önergesiyle değiştirildi.
RECEP ÖZEL
(Isparta) – Gece yarısı çalışması olmadı.
DİLEK AKAGÜN
YILMAZ (Devamla) – Ve bir de şunu söyleyeyim: Başkanlar Kurulunun üyelerin ve
daire başkanlarının yerini değiştirmesiyle ilgili şeyi de 52’nci maddede
Danıştay Kanunu’nun buna itiraz hakkı vardı, üyelerin itiraz hakkı vardı, şimdi
bununla kaldırıldı. Biraz önce neleri tartışıyoruz? Kaçak sarayla ilgili bir
mahkeme kararından bahsediyoruz. 
ÜNAL KACIR (İstanbul) – CHP’den ruhsat
mı alacağız kardeşim?
DİLEK AKAGÜN YILMAZ (Devamla) – Aynı
zamanda, bakın, Sayın Cumhurbaşkanının söylemiş olduğu Galataport ihalesinin
iptaliyle ilgili de konuşuyoruz.
(Mikrofon otomatik cihaz tarafından
kapatıldı) 
DİLEK AKAGÜN YILMAZ (Devamla) – Aynı
zamanda, Yırca köyünün zeytinliklerinin kesilmesiyle de ilgili konuşuyoruz.
Bunların hepsi, Danıştay ve idare mahkemesi’de, Danıştayla idare mahkemeleriyle
oynamanızın nedeni aslında bu. 
BAŞKAN – Teşekkür ederim Sayın Yılmaz.
DİLEK AKAGÜN YILMAZ (Devamla) – O
türden kararlar, yürütmenin durdurulması kararı, Yırca köyü için de kaçak saray
için de altın madenleri için de çıkmasın diye. 
BAŞKAN – Süreniz bitti Sayın Yılmaz.
Arkadaşlarınıza, diğer milletvekillerine haksızlık yapmayın lütfen.
DİLEK AKAGÜN YILMAZ (Devamla) – Bunu
anlıyoruz ve bu nedenle de bu konuda sizleri uyarıyoruz. 
Teşekkür ediyorum. (CHP sıralarından
alkışlar) 
BAŞKAN – Önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Birleşime on beş dakika ara veriyorum.
Kapanma Saati:
00.29
ON İKİNCİ OTURUM
Açılma Saati:
00.44
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Bayram Özçelik (Burdur)
-----0-----
BAŞKAN – Sayın milletvekilleri, Türkiye
Büyük Millet Meclisinin 19’uncu Birleşiminin On İkinci Oturumunu açıyorum. 
655 sıra sayılı Kanun Teklifi’nin
görüşmelerine devam edeceğiz.
Komisyon burada,
Hükûmet burada.
Sayın Bakan,
bir açıklama yapacaktınız galiba.
Buyurun. 
V.- AÇIKLAMALAR (Devam)
9.- Adalet Bakanı Bekir
Bozdağ’ın, Ankara Milletvekili Levent Gök’ün yaptığı açıklamasındaki bazı
ifadelerine ilişkin tekraren açıklaması 
ADALET BAKANI BEKİR BOZDAĞ (Yozgat) –
Sayın Başkan, değerli milletvekilleri; biraz önce Sayın Gök’ün bahsettiği 5.
İdare Mahkemesi kararıyla ilgili bilgi verirken orada bürokrat arkadaşların
bana naklettiği şekilde konuştum. Onlardan, elimizde mahkeme kararları var, bu
5. İdare Mahkemesinin verdiği kararın akıbetini sorduğumda, işte, “Bölge idare
mahkemesi yürütmeyi durdurma kararı verdi.” şeklinde beni bilgilendirdiler.
Ben, onun üzerine, size yürütmeyi durdurma kararı olduğunu ifade ettim. Siz
karar söyleyince ben kararı istedim. Tabii, bu arada, onlar, yürütmeyi durdurma
talebini ret kararı verdiğini bana anlatırken, sehven öyle ifade ettiğini
söylediler. Kusura bakmayın. O nedenle, aktarılan bir bilginin, sehven yanlış
aktarılması nedeniyle ben size onu doğru bilgi olarak takdim ettim,
düzeltiyorum. 5. İdare Mahkemesinin verdiği YD’ye karşı itiraz, bölge idare
tarafından reddedilmiştir. 
BAŞKAN – Teşekkür ederim Sayın Bakan. 
AYTUĞ ATICI (Mersin) – Şu anda kaçak
mıdır efendim yapı? 
BAŞKAN – Evet, sayın milletvekilleri,
tamam. 
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Kırıkkale Milletvekili
Ramazan Can ve Isparta Milletvekili Recep Özel ile 52 Milletvekilinin; Hakimler
ve Savcılar Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi, Artvin Milletvekili Uğur Bayraktutan'ın; 1512
Sayılı Noterlik Kanunun 59. Maddesinde Noterlerin Hastalıkları Halinde
Yapılacak İşlemlere İlişkin Sorunların Giderilmesi Hakkında Kanun Teklifi,
İstanbul Milletvekili Aydın Ağan Ayaydın'ın; 2802 Sayılı Hakimler ve Savcılar
Kanununda Değişiklik Yapılmasına İlişkin Kanun Teklifi, Adalet ve Kalkınma
Partisi Grup Başkanvekilleri Kayseri Milletvekili Mustafa Elitaş, Adıyaman
Milletvekili Ahmet Aydın, Kahramanmaraş Milletvekili Mahir Ünal, İstanbul
Milletvekili Mihrimah Belma Satır ve Amasya Milletvekili Mehmet Naci Bostancı
ile 33 Milletvekilinin; Hakimler ve Savcılar Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi, İstanbul
Milletvekili Bülent Turan ve Elâzığ Milletvekili Şuay Alpay ile 1
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Adalet Komisyonu Raporu (2/2397, 2/2101, 2/2209, 2/2380, 2/2418) (S. Sayısı:
655) (Devam) 
BAŞKAN – 19’uncu madde üzerinde 3 adet
önerge vardır.
Şimdi okunacak önergeler aynı
mahiyettedir, okutuyorum: 
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 19 uncu maddesinin tasarı metninden çıkarılmasını arz ve teklif
ederiz. 
 Pervin Buldan Sırrı
Süreyya Önder  Sebahat Tuncel
 Iğdır İstanbul İstanbul
 Erol Dora Ertuğrul
Kürkcü
 Mardin Mersin
Aynı mahiyetteki
önergenin imza sahipleri:
Ali İhsan Köktürk Turgut
Dibek Ömer Süha Aldan
 Zonguldak Kırklareli Muğla
 Levent Gök Gürkut
Acar Dilek Akagün Yılmaz
 Ankara Antalya Uşak
 İsa Gök Ali
Rıza Öztürk Mahmut Tanal
 Mersin Mersin İstanbul
BAŞKAN – Şimdi
okutacağım önerge Anayasa’ya aykırılık önergesidir, öncelikle işleme alacağım. 
Türkiye Büyük Millet Meclisi Başkanlığına
Görüşülmekte
olan 655 sıra sayılı Kanun Teklifinin 19. Maddesinin anayasaya aykırılık
sebebiyle Teklif metninden çıkarılmasını arz ve teklif ederiz. 
 Faruk Bal Yusuf
Halaçoğlu Cemalettin Şimşek
 Konya Kayseri Samsun
 Mustafa Kalaycı Kemalettin
Yılmaz Nevzat Korkmaz 
 Konya Afyonkarahisar Isparta
BAŞKAN –
Komisyon önergeye katılıyor mu? 
ADALET KOMİSYONU
BAŞKANI AHMET İYİMAYA (Ankara) - Katılmıyoruz Sayın Başkan. 
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz Sayın Başkan. 
BAŞKAN – Önerge üzerinde Isparta
Milletvekili Sayın Nevzat Korkmaz konuşacak. 
Buyurun. (MHP sıralarından alkışlar) 
Sakin olmanız gerekiyormuş, öyle söyledi
kâtip üye Sayın Korkmaz. 
S. NEVZAT KORKMAZ (Isparta) – Sayın
Başkan, değerli milletvekilleri; öncelikle hepinize saygılarımı sunuyorum. 
Meclis Başkanlık Divanına saygımdan
dolayı da buna cevap vermek istemiyorum Sayın Başkan. 
BAŞKAN – Teşekkür ederim, sağ olun, çok
naziksiniz. 
S. NEVZAT KORKMAZ (Devamla) – Değerli
arkadaşlar, bizim bu önergemizde, 19’uncu maddede yine Anayasa’ya aykırılık
iddiamız var. Üye ve daire sayısını artırarak Danıştayda hâkimiyet kurmak
isteyen Hükûmet bununla da yetinmiyor, yargı faaliyetlerini kontrol altına
almak üzere Başkanlık Kuruluna olağanüstü yetkiler veriyor ve Başkanlık Kurulu
kararlarına karşı da yargı yolunu kapatıyor. Bu durum hepinizin de bildiği
üzere Anayasa’daki “hukuk devleti”, “hâkim teminatı” ve “yargının bağımsızlığı
ve tarafsızlığı” ilkelerine aykırıdır. 
Değerli arkadaşlar, Sayın Bakan da
biraz önce tashih ettiğine göre artık rahatlıkla buna “kaçak saray” diyebiliriz
çünkü ortada idare mahkemesinin bir kararı var, henüz bu kararla ilgili de
iddia edildiği gibi bu kararı bozan bir karar yok. Biraz önce ben konuştuktan
sonra AKP Grup Başkan Vekili Sayın Ahmet Aydın ne zaman kaçak sarayın konusunu
açsak artık dinleye dinleye kabak tadı veren yine aynı gerekçeyi söyledi:
Efendim, Sayın Cumhurbaşkanına yakışmaz mıymış böyle bir saray diye. 
Değerli arkadaşlar, bu milletin en
büyük sıkıntısı, sadece AKP döneminde değil, cumhuriyet hükûmetlerinin en büyük
sıkıntısı kaynakların kıt olmasıdır. İhtiyaçlar fazla ama bu ihtiyaçları
giderecek kaynaklar kıt. Bütçeyi görüşeceğiz on beş, yirmi gün sonra. Biz
taleplerimizi ileteceğiz ve siz de diyeceksiniz ki: “Efendim bütçe imkânları bu
kadar, ne yapalım?” Ucu ucuna bütçe yapan, hatta 10 milyarlarca lira bütçe
açığı veren ülkede, evet, Cumhurbaşkanının, arsa değeri ve içindeki mefruşatı
da hesaplandığında yaklaşık 1 milyar doları bulan sarayın yapımı sadece israf
değil, Allah inancı olan herkes için haramdır. Parası varsa devletin,
Hükûmetin, işçiye verecek, memura verecek, emekliye verecek, çiftçiye verecek.
Saray, Cumhurbaşkanına layık oluyor da bu kesimlere insanca yaşam neden çok
görülüyor ve neden sadece o zamanda bütçe imkânları akla geliyor? Tüm millet
bir adama mı çalışacak yoksa mevkileri, makamları temsil edenler millete mi
çalışacak? Hani milletin adamıydınız değerli arkadaşlar? 
Bakın, Isparta İl Özel İdaresi bütçesi
onaylandı. Sayın Recep Özel Bey, muhtemelen rakamlar sana da ulaşmıştır.
Bakıyoruz rakamlara, İl Genel Meclisinin 2015 yılı bütçesi yaklaşık 50 trilyon
lira. Bunu dolar üzerinden hesap ettiğiniz zaman 23,4 milyon dolar yapıyor, 25
milyon dolar kabul edelim. Değerli arkadaşlar, özel idareye bağlı kurumlar 300
trilyon talep ediyor, 50 trilyonla bağlanıyor bütçe. Yani, 1 milyar doların
içerisinde, o kaçak sarayın içerisinde değerli arkadaşlar, tam 40 tane il özel
idaresi bütçesi var, Allah'tan korkacaksınız! Bakın, 40 tane. (CHP sıralarından
alkışlar) 
Şimdi, bakıyoruz, değerli arkadaşlar,
Ahmet Aydın Bey, ben bilmiyorum, sizden öğrenmek istiyorum, Adıyaman İl Özel
İdare bütçesi nedir? Yani, köylere, kasabalara hizmet götüren Adıyaman İl Özel
İdaresi bütçesini Allah rızası için o kaçak sarayın maliyeti içerisinde bir
kıyasla. O kaçak sarayın içerisinde kaç tane Adıyaman var? Ramazan Bey,
konuştuğumuzda sürekli itiraz ediyorsun burada kürsüye gelmeden. 
RECEP ÖZEL (Isparta) – Sen elmayla
armudu mukayese ediyorsun ya.
S. NEVZAT KORKMAZ (Devamla) – Allah
rızası için kaç tane Kırıkkale var? Yani, bunları biz sorgulamayacak mıyız
arkadaşlar? 
RECEP ÖZEL (Isparta) – Karpuzla hıyarı
karıştırıyorsun.
S. NEVZAT KORKMAZ (Devamla) – Sayın
Recep Özel kardeşim, bu sadece benim vazifem mi? Isparta için senin, Sayın Sadi
Bilgiç’in, Sayın Ali Haydar Öner Bey'in de bu konuda sorumlulukları yok mu?
RECEP ÖZEL (Isparta) – Var. Biz
yapıyoruz da siz yapmıyorsunuz.
S. NEVZAT KORKMAZ (Devamla) – E, o
zaman arkadaş, bunu sorgulayacağız. Ne diye kaçak sarayı savunuyoruz? Bizim
görevimiz Isparta’ya hizmeti savunmak değil mi?
Hepinizi saygıyla selamlıyorum. (MHP
sıralarından alkışlar) 
BAŞKAN – Teşekkür ederim Sayın Korkmaz.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
AHMET AYDIN (Adıyaman) – Sayın Başkan…
BAŞKAN – Bir şey mi söyleyeceksiniz
Sayın Aydın, vaz mı geçtiniz? Vazgeçtiniz tamam.
AHMET AYDIN (Adıyaman) – Sayın Başkan,
ismimi zikrederek Adıyaman İl Özel İdaresi bütçesini sordu.
S. NEVZAT KORKMAZ (Isparta) – Sayın
Başkan, burada sataşma yok ki, Adıyaman’dan bilgi istedim.
BAŞKAN – Vazgeçtiniz.
AHMET AYDIN (Adıyaman) – Vazgeçmedim.
BAŞKAN – Vazgeçtiniz, oturdunuz
yerinize ve vazgeçtiniz, lütfen.
AHMET AYDIN (Adıyaman) – Vazgeçtim
Başkanım.
BAŞKAN – Aynı mahiyetteki önergeleri
okutuyorum:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 19 uncu maddesinin tasarı metninden çıkarılmasını arz ve teklif
ederiz.
 Pervin
Buldan (Iğdır) ve arkadaşları
Aynı mahiyetteki diğer önergenin imza
sahipleri:
 Ali İhsan
Köktürk (Zonguldak) ve arkadaşları
BAŞKAN – Komisyon önergelere katılıyor
mu?
ADALET KOMİSYONU BAŞKANI AHMET İYİMAYA
(Ankara) - Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe: 
Yapılan değişiklik ile mevcut
düzenlemenin korunması amaçlanmıştır. Madde, Anayasa’nın 155 inci maddesinde
yer alan “Daire başkanları genel kurul tarafından bir daireye başkan olarak
seçilmektedir.” Hükmüne göre belli bir daireye başkan olarak seçilenlerin dört
yıl olan görev süresi dolmadan dairesinin değiştirilmesi mümkün değildir. Bu
bahisle Anayasa’ya açıkça aykırılık teşkil eden bu düzenlemenin tasarıdan
çıkarılması elzemdir.
BAŞKAN – Önerge üzerinde Sayın Mahmut
Tanal konuşacak, İstanbul Milletvekili.
Buyurun. (CHP sıralarından alkışlar)
MAHMUT TANAL (İstanbul) – Değerli
Başkan, değerli milletvekilleri; hepinizi saygıyla selamlıyorum.
Tabii, biraz önce, haram saray mı
diyeceğim ak saray mı diyeceğim, kaçak saray mı diyeceğim, birden fazla ismi
var ama burada vatandaşımızın vermiş olduğu isim “haram saray” Sayın Aydın Bey
“ak saray” diyor. Ben de “kaçak saray” diyorum. 
RECEP ÖZEL (Isparta) – “Ak saray”
demiyor, “Cumhurbaşkanlığı sarayı” diyor. 
AHMET AYDIN (Adıyaman) –
Cumhurbaşkanlığı sarayı.
BAŞKAN – Sayın Tanal, lütfen önerge
üzerine konuşun. Ben bunu 66’ncı maddedeki yetkime dayanarak söylüyorum ve bu
da size birinci davetimdir. 
MAHMUT TANAL (Devamla) – Netice
itibarıyla Anayasa’mızın hükümleri uyarınca milletvekilleri milletvekili
seçildiği zaman kanuna, Anayasa’ya bağlı kalacaklarına namus ve şerefleri
üzerine ant içerler ve hep birlikte burada ant içmiştik. Netice itibarıyla aynı
zamanda Anayasa’mızın amir hükümleri “Mahkeme kararları, yasama, yürütme,
yargıyı bağlar.” der ama ne hikmetse bu kaçak saray, haram saray dediğimiz
saray bugüne kadar inşaata devam etti ve bununla bağımlı olan ne Bakanlık ne de
Büyükşehir Belediye Başkanlığı ne de Çevre ve Şehircilik Bakanlığı, zabıta,
hiçbirisi görevini yerine getirmedi, yemin resmen ihlal edildi. 
Şimdi Sayın Aydın burada, teşekkür
ediyorum Aydın’a, elindeki belgeleri bizimle paylaştı. Muhtemelen yarın öbür
gün “Bu evraklar sahtedir.” bize demeyin. Yapı ruhsatında mühür var, imza yok.
Kimin imzası olacaktı bu? 
RECEP ÖZEL (Isparta) – İmza diye bir
şey yok.
MAHMUT TANAL (Devamla) – Netice
itibarıyla burada sadece mühür var, imza yok. Peki, bu yapı ruhsatı verildiği, mahkeme
kararı olduğu zaman yürütmeyi durdurma kararı varsa yürütmeyi durdurma kararına
rağmen yapı kullanma izin belgesinin verilmesi… Sayın Bakan, siz de yıllarca
avukatlık yaptınız, Sayın Adalet Komisyonu Başkanımız da çok deneyimli bir
hukukçu, bu yürütme kararı olduğu müddetçe yapı kullanma izni belgesinin
verilmemesi lazım. 
YUSUF HALAÇOĞLU (Kayseri) – Suçtur,
suçtur.
MAHMUT TANAL (Devamla) – Eğer
verilmişse bu da resen sahte evrak düzenleme suçudur. Burada ben cumhuriyet
başsavcılıklarının hepsini görevlerini yapmaya davet ediyorum. Mahkeme
kararının olduğu yerde yapı kullanma izin belgesinin verilmesiyle açıkça suç
işlenmiş olur ve burada imzası olan ve bu belgeyi kullanan kişiler hakkında
cumhuriyet savcılarının ve Adalet Bakanlığının görevinin gereği olarak, Ceza
Kanunu 278 ve devamı uyarınca bunlar hakkında işlem yapmanızı istirham
ediyorum. 
Değerli arkadaşlar, 16 Eylül 2014
tarihinde Sayın Başbakan Davutoğlu, Sayın Arınç, Bakanlar Kurulu toplantısının
bitiminde ve öncesinde “Efendim, bundan sonra Mecliste artık torba kanun, torba
yasa teklifi Genel Kurula gelmeyecektir.” demişti. Ne zaman? 16 Eylül 2014
tarihinde. 
Peki, Sayın Bakan, şu anda bize gelen
bu teklif ne zaman geldi? Bu da 14 Ekim 2014 tarihinde geldi. Devleti idare
edenlerin ağızlarından çıkan laflarla ilgili tutarlı davranmaları gerekiyor.
Maalesef, bu, devlet ciddiyetiyle, devlet tutarlılığıyla bağdaşan bir husus
değil.
Mevcut olan bu 19’uncu madde nedir?
Bizim Anayasa’mızda mevcut olan 154’üncü maddeye açıkça aykırılık teşkil
etmektedir. Açıkça hukuk devleti, 2’nci maddeye aykırılık teşkil etmektedir.
Açıkça Anayasa’mızın 36’ncı maddedeki hak arama özgürlüğüne aykırılık teşkil
etmektedir. Anayasa’mızın 125’inci maddesi “İdarenin her türlü eylem ve
işlemleri yargı denetimine tabidir.” der. Başkanlar Kurulunun oradaki yer
değiştirme, tayin işlemleri birer idari işlemdir. İdari işlem olması nedeniyle
açıkça, bu, 125’inci maddeye de aykırı. 
Daha ötesi, hukuki güvenlik ilkemiz var
bizim. Başkanlar Kurulu tarafından atananlar dört yıllık süreyle görevli. Dört
yıllık süreyle görevli olan insanların bu dört yıllık süresi bitmeden üçüncü
yılın sonunda veya ikinci yılın sonunda görevden alınmaları hukuk devletindeki
hukuki güvenlik ilkesine aykırılık teşkil etmektedir. Bu sebepten dolayı bu, hem
Avrupa İnsan Hakları Sözleşmesi’ne hem Anayasa’nın belirtmiş olduğum
maddelerinin tamamına aykırı.
Parlamentonun bunu yapması demek, bunun
hukuki olduğu anlamına gelmez. Bu, evet, bir yasa olur ama hukuksal anlamda
sakattır. Onun için, bu maddenin geri çekilmesini talep eder, hepinize
saygılarımı sunarım.
İyi çalışmalar diliyorum. İyi geceler
diliyorum size (CHP ve MHP sıralarından alkışlar) 
BAŞKAN – Teşekkür ederim.
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
20’nci maddede üç adet önerge vardır. 
Şimdi okutacağım iki önerge aynı
mahiyettedir:
Türkiye Büyük
Millet Meclisi Başkanlığı’na
Görüşülmekte olan 655 sıra sayılı kanun
teklifinin 20 nci maddesinin tasarı metninden çıkarılmasını arz ve teklif
ederiz.
 Pervin Buldan Sırrı
Süreyya Önder Sebahat Tuncel
 Iğdır İstanbul İstanbul
 Erol Dora Ertuğrul
Kürkcü
 Mardin Mersin
Aynı mahiyetteki diğer önergenin imza
sahipleri:
 Ali İhsan Köktürk Turgut
Dibek Ömer Süha Aldan
 Zonguldak Kırklareli Muğla
 Dilek Akagün Yılmaz İsa
Gök Gürkut Acar
 Uşak Mersin Antalya
BAŞKAN – Şimdi okutacağım önerge
Anayasa’ya aykırılık önergesidir, öncelikle işleme alacağım:
Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 20. Maddesinin Teklif Anayasaya aykırı olması sebebiyle metninden
çıkarılmasını arz ve teklif ederiz.
 Mustafa Kalaycı Cemalettin
Şimşek Yusuf Halaçoğlu
 Konya Samsun Kayseri
 Kemalettin Yılmaz Faruk
Bal
 Afyonkarahisar Konya
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Önerge üzerinde Konya
Milletvekili Sayın Faruk Bal konuşacak.
Buyurun. (MHP sıralarından alkışlar)
FARUK BAL (Konya) – Sayın Başkan,
değerli milletvekilleri; günaydın. Yeni bir gündeyiz. İnşallah, bugünün ilk
saatlerinde uyanma imkânı hasıl olur. Uyanmanız için daha önce yaptığım
konuşmalara birazcık özetle değinmek istiyorum.
Bu kanun teklifiyle Danıştayı siyasi
iktidarın emrine alabilmek için üye sayısını 196’ya çıkarıyorsunuz, çoğunluğu
sağlıyorsunuz. Bu çoğunlukla, ikinci adım olarak Danıştayda kanun hükmünde kararnameler
gibi olağanüstü rejimlerde uygulanan dönemin hukukundan yararlanarak Başkanlık
Kurulu ihdas etmiştiniz. O Başkanlık Kurulu 7 kişilik üyeden oluşuyordu. Bu 7
kişilik üyelikte çoğunluğu garanti ediyorsunuz 196 üyeyle. 196 üyenin seçeceği
bu 7 kişilik Başkanlık Kurulu görev olarak şunları yapacaktı. Bir: Dairelerin
başkanları kimler olacak, üyeleri kimler olacak, üyeleri kimler olacak, hangi
üyeyi -cinsine, cibilliyetine, rengine, inancına, felsefi düşüncesine göre, ona
göre- dairelerde görevlendirecekler? Çünkü öyle bir boyutta. İkinci olarak, bu
dairelerde bakılacak olan dosyalara karar verecek, hangi dosyayı nereye sevk
edeceğine karar verecek. Yetmiyor, tetkik hâkimlerine kadar iniyorsunuz. Yani
iğne deliği kadar boşluk bırakmıyorsunuz. 
Dahası var, bu dairenin vereceği
kararlar da, bu Başkanlık Kurulunun vereceği kararlar da kesindir, herhangi bir
kanun yoluna, itiraz, temyize veya başka bir yargı yoluna başvurulamaz. Değerli
arkadaşlarım, bunun adı Meclis aktivizmidir, Meclisin hukuk devletini gasbıdır.
Bunun anlamı, parlamenter demokrasinin kuvvetler ayrılığı ilkesinin iptalidir. 
Buna niye ihtiyaç var? Hukukun
üstünlüğü bir anlam ifade etmiyor sizce çünkü üstünlere bir hukuk
yaratıyorsunuz. Üstünlerin hukuku güce hizmet eden hukuktur. Kendinizi güçlü
hissediyorsunuz, o hukuku yaratmaya çalışıyorsunuz. Yaratacağınız hukuk gün
gelir sizin ihtiyaç duyacağınız güvenli bir liman olmaktan çıkacaktır.
Değerli arkadaşlarım, üstünler suçüstü
yakalandı, onun için buna ihtiyaç var. 17-25 Aralık operasyonlarında
bavullarda, kasalarda, kutularda milyon dolar, milyon avrolar yakalandı. Bunu
hepimiz gördük, Türk milleti gördü bunu ama bu konuda üstünlere hizmet eden
hukuk, cumhuriyet savcısının kararıyla takipsizlik kararı verdi. Herkesin
gördüğü milyon dolarları bu savcı görmedi mi? Bavullardaki, kasalardaki,
kutulardaki paraları bu savcı görmedi mi? Gördü, görmesine rağmen siyasi bir
baskı ve patent altında bulunduğu için böyle bir kararı verdi. 
Değerli arkadaşlarım, Anayasa’nın
138’inci maddesi herkesin yargı kararıyla bağlı olduğunu emreder; yasama bağlı,
yürütme bağlı. Ancak, Anayasa’nın bu hükmü AKP’nin üstünlerine işlemez. AKP’nin
üstünleri kimdir? Seydişehir Alüminyum Müessesesinin ihalesinde Oymapınar
Barajı bonus olarak şartname dışında verilir, Danıştay bunu iptal eder, bu
iptali bu Meclis, Meclis aktivizmi yaparak Danıştay kararını ortadan kaldırmak
üzere kanun yapar. Kuşadası Limanı, Çeşme Limanı, SEKA ve TÜPRAŞ’la ilgili
Danıştay kararlarını, bu Meclis hukukun üstünlüğü ve Anayasa’nın 138’inci maddesini
bir kenara bırakarak mahkeme kararını iptal eder, bu yolsuzlukların üstünü
Meclis kararıyla, kanunla örter. İşte bunun adı tam anlamıyla “Makyavelizm”dir,
bunun adı tam anlamıyla “hukukun üstünlüğü” değil, “hukuk içerisinde hukuk
yoluyla anarşi”dir. Şimdi o devri yaşıyoruz. 
Buna son örnek de Sayın
Cumhurbaşkanının ifadesi. Bugün yaptığı konuşmalarda Galataport ihalesine
işaret ediyor ve yargıya oradan talimat veriyor, yargıyı hizaya çekiyor. Oysa
bu Galataport hikâyesini hepiniz biliyorsunuz, ilk önce Abdüllatif Şener’in
başını yiyen ihaledir. Ofer’le ilgili Danıştay kararı vardır, şimdi de bir
güce, yani AKP yandaşı bir güce alet edilmiştir. 
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Bal. 
FARUK BAL (Devamla) – Bunu iptal eden
yargı kararına da, Sayın Cumhurbaşkanı, uyulmaması ya da onun bir şekilde
bertaraf edilmesi için size mesaj gönderiyor. 
BAŞKAN – Sayın Bal, süreniz bitti. 
FARUK BAL (Devamla) – Elinizi
vicdanınıza koyun. (MHP sıralarından alkışlar) 
BAŞKAN.-. Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Aynı mahiyetteki önergeleri okutuyorum:

Türkiye Büyük
Millet Meclisi Başkanlığına
Görüşülmekte olan 655 sıra sayılı kanun
teklifinin 20 inci maddesinin tasarı metninden çıkarılmasını arz ve teklif
ederiz. 
Pervin Buldan
(Iğdır) ve arkadaşları
Aynı mahiyetteki diğer önergenin imza
sahipleri:
Ali İhsan
Köktürk (Zonguldak) ve arkadaşları
BAŞKAN – Komisyon önergelere katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Yapılan değişiklik ile mevcut
düzenlemenin korunması amaçlanmıştır.
BAŞKAN – Diğer önerge üzerinde
Kırklareli Milletvekili Sayın Turgut Dibek konuşacak. (CHP sıralarından
alkışlar)
TURGUT DİBEK (Kırklareli) – Teşekkür
ederim Sayın Başkanım.
20’nci madde üzerindeki önergemizle
ilgili olarak söz aldım. Sanıyorum bu gece son konuşmayı yapacağım. Daha sonra
kapatıp yarın devam edeceğiz.
İşte, önerge önemli çünkü önergenin
içeriğini biliyorum. Ben İdari Dava Daireler Kuruluyla ilgili olan süreci de
yakından takip etmiştim ama Sayın Başkan müdahale etmezse bir iki dakika da şu
kaçak sarayla ilgili bir iki şey söylemek isterim. Bu akşam şunu öğrendik
arkadaşlar. Burada çok fazla basın mensubu var mı? Var, birkaç arkadaşımız var.
BAŞKAN – Diğer arkadaşlara müdahale
ettim, size de ederim. Lütfen, konuya davet ediyorum sizi Sayın Dibek.
TURGUT DİBEK (Devamla) – Etmeyin Sayın
Başkanım. İki dakika, tamam.
Şimdi, şunu söylüyorduk ki Sayın
Cumhurbaşkanının oturmaya başladığı bu saraya biz “kaçak” diyorduk. Bu akşam
bunun kaçak olduğunu Sayın Adalet Bakanı Bekir Bozdağ, belki de istemeyerek de olsa
itiraf etmiş oldu değerli arkadaşlar.
ADALET BAKANI BEKİR BOZDAĞ (Yozgat) –
Ben kaçak olduğunu söylemedim.
TURGUT DİBEK (Devamla) – Şimdi itiraf
etmiş oldu, şöyle itiraf etmiş oldu: Bakın, hem Komisyonda hem burada Sayın
Bakan şunu söylüyordu, diyordu ki: “Bu inşaatla ilgili olarak yargıda verilmiş
olan bir yürütmeyi durdurma kararı yok. Verilen bir karar var 11’inci İdare
Mahkemesi tarafından Ankara’da. O karar daha sonra Danıştayın ilgili dairesi
tarafından kaldırıldı.” Ama şunu o da öğrendi, o da bilmiyormuş demek ki ya da
biliyordu da… Belki bilmiyordu, onu da bilmiyorum ama Ankara 5’inci İdare
Mahkemesinin verdiği bir karar var arkadaşlar. Bu birinci derece sit alanı olan
bölgeyi üçüncü dereceye dönüştüren ve yollarıyla ilgili olarak da bir durdurma
kararı var.
Sayın Bakan, şimdi bu karar orada
duruyorsa ve bir yürütmeyi durdurma kararı varsa, o karara rağmen yapılan
faaliyet, inşaat, yollar, neyse, bunlara biz ne diyeceğiz? Yani bunun hukuki
nitelemesi ne olacak? Kaçak olacak.
ADALET BAKANI BEKİR BOZDAĞ (Yozgat) –
Karar hangi tarihte verilmiş, bakar mısın? 2014’ün 2’nci ayında.İnşaat
bittikten sonra yürütmeyi durdurma kararı verilmiş.
TURGUT DİBEK (Devamla) – Neyse, sonra
yapılanlar varsa yine kaçak. O yüzden, değerli arkadaşlar, bu saray kaçak. Bakın,
belki sizi rahatsız ediyor, inanıyorum buradaki çok sayıda milletvekili
arkadaşımız rahatsız, dışarıda milletimiz de rahatsız.
RECEP ÖZEL (Isparta) – Hiç rahatsız değilim.
Orası milletin sarayı. Sizde geleceksiniz bir gün oraya.
TURGUT DİBEK (Devamla) – Hiç öyle
başınızı falan sallamayın.
2002’de iktidara geldiğinizde bu
konudaki söylemlerinizi bir hatırlayın. Hatırlatayım mı size neler diyordunuz?
Bakın, arkadaşlar, 12’nci Cumhurbaşkanını seçtik, milletimiz seçti. 11
Cumhurbaşkanı Çankaya Köşkü’nde oturdular. Tamam mı? Tamam.
BAŞKAN – Sayın Dibek, lütfen önerge
konusuna gelir misiniz? Bu size birinci davetimdir, ikinci daveti yapmak
zorunda bırakmayın beni lütfen.
TURGUT DİBEK (Devamla) – Hiçbir
itirazları ve hiçbir talepleri olmadı. Milletimiz bundan rahatsızdır değerli
arkadaşlar, sizler de rahatsızsınız. Bunu anlatma imkânınız yoktur, vicdanlar
bunu kabul etmez, etmedi. Şimdi, bakın, hadi bizim bu söylediklerimize itibar
etmiyorsunuz, az önce baktım, Borsalar Birliği Başkanı Sayın Hisarcıklıoğlu diyor
ki: “Ya, son altı yıldır yerimizde sayıyoruz.” Değerli arkadaşlar, sizlere
söylüyorum, Türkiye’yi siz yönetiyorsunuz. “Yerimizde sayıyoruz, reform falan
yok.” diyor. Tabii, sizin aklınız, işiniz şu anda bunlarda olduğu için,
yıllardır reform diye bunlarla uğraşıyorsunuz, milletin karşısına bunları
getiriyorsunuz ama Hisarcıklıoğlu diyor ki: “Yerimizde sayıyoruz.” 2015’te
Türkiye’deki tahmini büyüme oranını biliyor musunuz, ne kadar büyüyecek
Türkiye, ne kadar tahmin ediliyor sizler veya uzmanlar tarafından? 2,8.
RECEP ÖZEL (Isparta) – Yüzde 4, yüzde
5, gerçekleşeceğe bak sen.
TURGUT DİBEK (Devamla) – Ya,
arkadaşlar, bakın, Türkiye gibi büyük bir ülkenin 2,8 büyümesinin tahmin
edilmesi yerinde sayması demektir, bence bunlarla ilgilenin siz. Ha, şu var:
2015 Haziran ayından sonra Türkiye yeni bir yola girecek, bu kaçak saraylarla
ilgili de…
RECEP ÖZEL (Isparta) – Daha büyüğünü
yaparız.
TURGUT DİBEK (Devamla) – …reformlarla
ilgili de hep beraber düzenlemelerimizi yapacağız.
Şimdi, İdari Dava Daireleri Kurulu, bakın,
bu kurul Yargıtayla karşılaştırdığımızda, Yargıtayın Hukuk Genel Kurulu vardır,
onun bir anlamda muadilidir yani özdeşidir, öyle söyleyebiliriz. İdare
mahkemelerinin verdiği direnme kararları buraya gelir, yine, Danıştayın idari
dava dairelerinde ilk derece mahkemesi olarak verdikleri kararların temyiz
incelemeside buraya gelir. Şimdi, bu daire, İdari Dava Daireleri Kurulu daha
doğrusu, 17’nci maddede sanıyorum 100 küsur kişiyle toplanıyordu. Bununla
ilgili geçici bir düzenleme yaptınız, o geçici düzenlemeyle, baştan bir yıllık
bir geçici düzenlemeydi, çünkü “Çok sayıda dosya var, bekleniyor, onları eritmemiz
lazım.” denmişti, ben 7 bin diye hatırlıyorum, daha da farklı olabilir,
baktınız içinden çıkamadınız, üç yıllık, 2016’nın sonuna kadar bir geçici
maddeyle, işte 2012’deydi sanıyorum, bir ilave daha yapıldı. Şimdi, Komisyonda
bu konuyu konuşuyorduk. Arkadaşlar, Komisyonda çok biliyorsanız bu işi niye
bununla ilgili önerge gelmedi? Vergi Dava Daireleri Kuruluyla ilgili geldi de
bununla ilgili gelmedi. 
Şimdi, bu İdari Dava Daireleri Kurulu
2016’dan sonra yeni bir yapıya kavuşacak. Bu önergeyle…
(Mikrofon otomatik cihaz tarafından
kapatıldı)
BAŞKAN – Sayın Dibek teşekkür ederim.
Önerge üzerinde 46 saniye konuştunuz.
TURGUT DİBEK (Devamla) – Bence gayet
iyi oldu. (CHP sıralarından alkışlar)
BAŞKAN.-. Önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Birleşime beş dakika ara veriyorum.
Kapanma Saati:
01.14
ON ÜÇÜNCÜ OTURUM
Açılma Saati: 01.15
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 19’uncu Birleşiminin On Üçüncü Oturumunu açıyorum. 
655 sıra sayılı Kanun Teklifi’nin
görüşmelerine devam edeceğiz.
Komisyon? Yok.
Ertelenmiştir.
4’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine başlıyoruz.

4.- Ceza İnfaz Kurumları
Güvenlik Hizmetleri Kanunu Tasarısı ve Adalet Komisyonu Raporu (1/742) (S.
Sayısı: 616) 
BAŞKAN – Komisyon? Yok.
Ertelenmiştir.
5’inci sırada yer alan, Dünya Posta
Birliği Kuruluş Yasasına Yedinci Ek Protokolün Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine başlıyoruz.
5.- Dünya Posta Birliği
Kuruluş Yasasına Yedinci Ek Protokolün Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu (1/337) (S. Sayısı: 73)
BAŞKAN – Komisyon? Yok.
Ertelenmiştir.
Sayın milletvekilleri, Komisyonun
görüşmelerde hazır bulunamayacağı anlaşıldığından, kanun tasarı ve teklifleri
ile komisyonlardan gelen diğer işleri sırasıyla görüşmek için 27 Kasım 2014
Perşembe günü, alınan karar gereğince saat 14.00’te toplanmak üzere birleşimi
kapatıyorum. 
Herkese iyi geceler diliyorum.
Kapanma Saati: 01.16




(X) 655 S. Sayılı Basmayazı 25/11/2014
tarihli 18’inci Birleşim Tutanağı’na eklidir.




