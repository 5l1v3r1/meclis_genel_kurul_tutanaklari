



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 52’nci
Birleşim
 5
Şubat 2020 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Gaziantep Milletvekili İmam Hüseyin Filiz’in, 8
Şubat Gaziantep’e “gazi” unvanı verilişinin 99’uncu yıl dönümüne ilişkin gündem
dışı konuşması
2.- Yozgat Milletvekili Ali Keven’in, ülke tarımının ve
Yozgat çiftçisinin sorunları ile çözüm önerilerine ilişkin gündem dışı konuşması
3.- İstanbul Milletvekili Serap
Yaşar’ın, Avrupa Konseyi Parlamenter Meclisinde kabul edilen “Avrupa’da Kayıp,
Mülteci ve Göçmen Çocuklar” başlıklı rapora ilişkin gündem dışı konuşması

III.- AÇIKLAMALAR
1.- Mersin Milletvekili Olcay Kılavuz’un, Suriye’nin
İdlib kentinde şehit düşen hemşehrisi Uzman Çavuş Uğur Katran ile Türkiye’de
toprağa verilen bütün şehitlerimize Cenab-ı Allah’tan rahmet dilediğine ilişkin
açıklaması
2.- Aydın Milletvekili Süleyman Bülbül’ün, Aydın ili
Kuşadası, Didim, Söke, Çine, Karpuzlu, Karacasu, Bozdoğan ve Köşk ilçelerinde
maden araması ve işletmesi yapılmak üzere toplam 4.783 hektarlık alanın ihaleye
açılmasından vazgeçilmesi gerektiğine ilişkin açıklaması
3.- Mersin Milletvekili Hacı Özkan’ın, Suriye’nin İdlib
kentinde hain saldırı sonucu şehit düşen hemşehrisi Uzman Çavuş Uğur Katran ile
7 şehidimize Allah’tan rahmet dilediğine ilişkin açıklaması
4.- Kırşehir Milletvekili Metin İlhan’ın, Kırşehirli
hemşehrilerinin doktor ihtiyacı ile donanımlı hastane ihtiyacının karşılanması
gerektiğine ilişkin açıklaması
5.- İzmir Milletvekili Murat Çepni’nin, Çağdaş
Hukukçular Derneğinin tutuklu Genel Başkanı Selçuk Kozağaçlı ile üye avukatlar
Aycan Çiçek, Aytaç Ünsal, Barkın Timtik, Ebru Timtik, Engin Gökoğlu, Ayşegül
Çağatay ve Oya Aslan’ın adil yargılanma ve Grup Yorum’un konser yasaklarının
kaldırılması talebiyle cezaevinde başlattıkları açlık grevine ilişkin
açıklaması
6.- Mersin Milletvekili Ali Cumhur Taşkın’ın, Dünya
Ticaret Örgütünün 2019 yılı verilerine göre Türkiye’nin dünyada ihracatını en
fazla artıran 7’nci ülke konumunda olduğuna ilişkin açıklaması
7.- Düzce Milletvekili Ümit Yılmaz’ın, ilaçların
perakende fiyatlandırılmasında 2015 yılında Resmî Gazete’de yayımlanan Beşeri
Tıbbi Ürünlerin Fiyatlandırılmasına Dair Bakanlar Kurulu Kararı’na göre uygulanılan
rakamların yetersiz kaldığına ilişkin açıklaması
8.- Uşak Milletvekili Özkan Yalım’ın, yol işleticisi
firmalar ile navigasyon hizmeti sağlayıcıları arasında herhangi bir iş birliği
anlaşmasının olup olmadığını ve bunların hangi usul ve esaslar çerçevesinde
denetlendiğini Ulaştırma ve Altyapı Bakanından öğrenmek istediğine ilişkin
açıklaması
9.- İstanbul Milletvekili Sibel Özdemir’in, 5 Şubat
laikliğin kabulünün 83’üncü yıl dönümüne ilişkin açıklaması
10.- Gaziantep Milletvekili İmam Hüseyin Filiz’in,
BAŞKENTGAZ, Kızılay ve Ensar Vakfı arasındaki para trafiğinin gün yüzüne
çıkmasıyla Kızılay Başkanının “Vergi kaçırmak başkadır, vergiden kaçınmak
başkadır.” ifadesiyle yüz elli yıllık geçmişi olan Hilal-i Ahmeri şaibe altında
bırakarak halkımızın güvenini sarstığına, 5 Şubat Adnan Kahveci’nin ölümünün
27’nci yıl dönümüne ilişkin açıklaması
11.- Niğde Milletvekili Ömer Fethi Gürer’in, 5 Şubat
Mustafa Kemal Atatürk’ün Niğde’ye ilk resmî ziyarette bulunuşunun 86’ncı yıl
dönümüne ilişkin açıklaması
12.- Balıkesir Milletvekili Ahmet Akın’ın, Balıkesir
ilinin İstanbul ilinden daha fazla deprem riski taşıdığına ve risk altında
bulunan 51 okul için yıkım kararı alındığına, Millî Eğitim Bakanlığınca bunca
yıldır sistematik bir planlamanın neden yapılmadığını öğrenmek istediğine
ilişkin açıklaması
13.- Adıyaman Milletvekili Abdurrahman Tutdere’nin,
merkez üssü Elâzığ ili Sivrice ilçesi olan 6,8 şiddetindeki depremden Adıyaman
ilindeki birçok yerleşim biriminin yanı sıra Adıyaman Kapalı Cezaevinin de
etkilendiğine ve hakkında 2013 yılında alınmış yıkım kararı bulunan cezaevinin
tutuklu ve hükümlülerinin komşu illere nakledilmesiyle yaşanılan mağduriyete
ilişkin açıklaması
14.- Eskişehir Milletvekili Utku Çakırözer’in, “BirGün”
ve “evrensel” gazetelerine Basın İlan Kurumu tarafından hukuksuz uygulanan ilan
ambargosunun kabul edilemez olduğuna ilişkin açıklaması
15.- İzmir Milletvekili Tamer Osmanağaoğlu’nun,
Suriye’nin İdlib kentinde Esad rejimine bağlı unsurlar tarafından
gerçekleştirilen hain saldırıda şehadete erişen 8 kahramanımıza Allah’tan
rahmet dilediğine, MHP lideri Devlet Bahçeli’nin “Türkiye dostluğu değerli, düşmanlığı
tehlikeli bir ülkedir. Barış ve huzur arayan mazlumların arkasında Türk milleti
vardır.” ifadelerine ilişkin açıklaması
16.- Ankara Milletvekili Servet Ünsal’ın, Cumhuriyet
Savcısı Taner Temur hakkında Hâkimler Savcılar Kurulunda yürütülen soruşturmaya
ilişkin açıklaması
17.- İzmir Milletvekili Dursun Müsavat Dervişoğlu’nun,
Van ili Bahçesaray ilçesinde önce seyir hâlindeki minibüsün daha sonra da arama
çalışmalarına katılan kurtarma ekibinin üzerine çığ düşmesi sonucu hayatını
kaybeden vatandaşlara Allah’tan rahmet dilediğine, 5 Şubat laikliğin kabulünün
83’üncü yıl dönümüne ve yüksek hızlı tren aylık abonman fiyatlarına yapılan
zammın yeniden düzenlenerek makul bir seviyeye çekilmesi gerektiğine, yüzde 51
hissesi Çinlilere satılan Yavuz Sultan Selim Köprüsü için özel inşaat
firmalarına birinci yıl araç geçiş taahhüdü gereği 3 milyar lira ödenmesinin
yarattığı israfa ve Hükûmeti bu konuda duyarlı davranmaya davet ettiğine
ilişkin açıklaması


18.- Sakarya Milletvekili Muhammed Levent Bülbül’ün,
Van ili Bahçesaray ilçesinde önce seyir hâlindeki minibüsün daha sonra da arama
çalışmalarına katılan kurtarma ekibinin üzerine çığ düşmesi sonucu hayatını
kaybeden vatandaşlara, 3 Şubatta Suriye’nin İdlib kentinde hain saldırı sonucu
şehit düşen hemşehrisi Uzman Çavuş Halil Demir ile 7 şehidimize Allah’tan
rahmet dilediklerine, 5 Şubat Gulca katliamının 23’üncü yıl dönümü vesilesiyle
bu coğrafyada devam eden baskıların bir an önce son bulmasını temenni
ettiklerine ve İdlib meselesine ilişkin açıklaması
19.- İstanbul Milletvekili Hakkı Saruhan Oluç’un, Van
ili Bahçesaray ilçesinde önce seyir hâlindeki minibüsün daha sonra da arama
çalışmalarına katılan kurtarma ekibinin üzerine çığ düşmesi sonucu hayatını
kaybeden vatandaşlara Allah’tan rahmet dilediklerine, depremden sonra en fazla
can kaybının çığ felaketlerinde yaşandığına, Hakkâri 1. Ağır Ceza Mahkemesinde
görülen duruşma sonrası Yüksekova Belediye Eş Başkanı Remziye Yaşar hakkında
verilen tahliye kararının savcılığın itirazı üzerine reddedilmesine ilişkin
Adalet Bakanlığının mı yoksa İçişleri Bakanlığının mı müdahalesinin söz konusu
olduğunu öğrenmek istediklerine, Gezi eylemleri sırasında polisin attığı gaz
fişeğiyle başından vurularak hayatını kaybeden Berkin Elvan’ın ölümüne ilişkin
açılan davanın duruşmasına, Karaman ili Kazımkarabekir ilçesi Karalgazi ve
Mesudiye köylerinde açılan taş ocakları ile mermer ocaklarının doğayı ve doğal
yaşamı tahrip etmesiyle yaşanılan mağduriyete ilişkin açıklaması
20.- Manisa Milletvekili Özgür Özel’in, Van ili
Bahçesaray ilçesinde önce seyir hâlindeki minibüsün daha sonra da arama çalışmalarına
katılan kurtarma ekibinin üzerine çığ düşmesi sonucu hayatını kaybeden vatandaşlara
Allah’tan rahmet dilediklerine, 5 Şubat Adnan Kahveci’nin ölümünün 27’nci yıl dönümü
ile laikliğin kabulünün 83’üncü yıl dönümüne, laiklik ilkesinden uzaklaşmanın
sonuçlarının 15 Temmuz darbe girişimine giden süreçte ağır biçimde yaşandığına,
Gaziantep ili Islâhiye ilçesindeki çadır kentin kapatılmasıyla çalışanların
yaşadığı mağduriyete ilişkin açıklaması
21.- Çankırı Milletvekili Muhammet Emin Akbaşoğlu’nun,
Van ili Bahçesaray ilçesinde önce seyir hâlindeki minibüsün daha sonra da arama
çalışmalarına katılan kurtarma ekibinin üzerine çığ düşmesi sonucu hayatını
kaybeden vatandaşlara Allah’tan rahmet dilediğine, 5 Şubat Adnan Kahveci’nin
ölümünün 27’nci yıl dönümüne, İstanbul Büyükşehir Belediyesi Genel Sekreter
Yardımcısı Yeşim Meltem Şişli ile İSMEK çalışanları arasında yaşanılan olayın
yargıya intikal ettiğine, “Hiç kimseyi işten atmayacağız, bu bizim namus
borcumuzdur.” diyenleri verdiği bu sözleri yerine getirmeye davet ettiğine, ilk
yerli ve millî uçak gemimiz TCG Anadolu’nun denize indirildiğine, Cumhurbaşkanı
Recep Tayyip Erdoğan’ın AK PARTİ grup toplantısında birçok konuda önemli
mesajlar verdiğine ilişkin açıklaması
22.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı ifadelerine,
İstanbul Büyükşehir Belediyesi Genel Sekreter Yardımcısı Yeşim Meltem Şişli ile
İSMEK çalışanları arasında yaşanılan olaya ilişkin açıklaması
23.- Ankara Milletvekili Filiz Kerestecioğlu Demir’in,
Çankırı Milletvekili Muhammet Emin Akbaşoğlu’nun yaptığı açıklamasındaki “Nush
ile uslanmayanı etmeli tekdir; tekdir ile uslanmayanın hakkı kötektir."
sözünü geri alması gerektiğine ve bu sözlerin burada sarf edilmesinden hicap
duyduğuna ilişkin açıklaması
24.- Sakarya Milletvekili Muhammed Levent Bülbül’ün,
Van ili Bahçesaray ilçesinde önce seyir hâlindeki minibüsün daha sonra da arama
çalışmalarına katılan kurtarma ekibinin üzerine çığ düşmesi sonucu
vatandaşların hayatını kaybettiğine ve olayın daha vahim bir hâl alabileceğine
ilişkin açıklaması
25.- Çankırı Milletvekili Muhammet Emin Akbaşoğlu’nun,
“Nush ile uslanmayanı etmeli tekdir; tekdir ile uslanmayanın hakkı kötektir.”
ifadesinin Ziya Paşa tarafından söylenilmiş özlü bir söz olduğuna, İstanbul
Büyükşehir Belediyesi Genel Sekreter Yardımcısı Yeşim Meltem Şişli ile İSMEK
çalışanları arasında yaşanan ve yargıya intikal eden olayın takipçisi
olacaklarına, “Hiçbirinizi işten çıkarmayacağız.” sözü verildiği hâlde hem
İstanbul Büyükşehir Belediyesinden hem de iştiraklerinden işten çıkarmaların yaşandığına
ilişkin açıklaması
26.- Ankara Milletvekili Filiz Kerestecioğlu Demir’in,
“Tekdir ile uslanmayanın hakkı kötektir.” lafını hiçbir milletvekilinin kullanmaması
gerektiğine ilişkin açıklaması
27.- Batman Milletvekili Mehmet Ruştu Tiryaki’nin,
ailesi ve yakınlarını ziyaret için Batman’dan İstanbul’a gelen ve on üç gündür
haber alınamayan 56 yaşındaki hemşehrisi Mehmet Bal’ın nasıl kaybolduğunu
öğrenmek istediğine ve İçişleri Bakanlığını bu konuda göreve davet ettiğine
ilişkin açıklaması
28.- Manisa Milletvekili Özgür Özel’in, Başkanlık
Divanının takdirinde olmak üzere Van ili Bahçesaray ilçesinde yaşanılan çığ felaketiyle
ilgili sağlıklı bilginin Parlamentoya verilmesinden memnuniyet duyacaklarına
ilişkin açıklaması
29.- Siirt Milletvekili Meral Danış Beştaş’ın, Elâzığ
Cezaevindeki sorunların ağır bir hâl aldığına ve AKP Grubunu bu konuda duyarlı
olmaya davet ettiğine ilişkin açıklaması
30.- Afyonkarahisar Milletvekili Burcu Köksal’ın,
Suriye’nin İdlib kentinde şehit düşen hemşehrisi Gökhan Orhan ile diğer şehitlerimize,
Van ili Bahçesaray ilçesinde yaşanılan çığ felaketinde hayatını kaybeden
vatandaşlarımıza Allah’tan rahmet dilediğine, Afyonkarahisar ili merkez ilçe
Dörtyol Mahallesi ile İscehisar ilçesindeki TOKİ konutlarında yaşayan
vatandaşların mağduriyetine ilişkin açıklaması
31.- Manisa Milletvekili Özgür Özel’in, Suriye’nin
İdlib kentinde hain saldırı sonucu hayatını kaybeden şehitlerimizle yüreklerin
yandığına, Ukrayna meselesinde nerede durduğumuzun net olarak ifade edildiğine
ancak son on yedi yılda bambaşka bir dış politika izlendiğine ve Sivas
Milletvekili İsmet Yılmaz’ın (3/1065) esas numaralı Cumhurbaşkanlığı Tezkeresi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
32.- Millî Savunma Komisyonu Başkanı İsmet Yılmaz’ın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
33.- Manisa Milletvekili Özgür Özel’in, Millî Savunma
Komisyonu Başkanı İsmet Yılmaz’ın yaptığı açıklamasındaki bazı ifadelerine
ilişkin açıklaması
34.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
35.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı ifadelerine
ilişkin açıklaması
36.- İzmir Milletvekili Dursun Müsavat Dervişoğlu’nun,
Çankırı Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
37.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in ve İzmir Milletvekili Dursun Müsavat
Dervişoğlu’nun yaptığı açıklamalarındaki bazı ifadelerine ilişkin açıklaması
38.- İzmir Milletvekili Dursun Müsavat Dervişoğlu’nun,
Çankırı Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin tekraren açıklaması
39.- Malatya Miletvekili Mehmet Celal Fendoğlu’nun, Van
ili Bahçesaray ilçesinde çığ felaketleri nedeniyle hayatını kaybeden vatandaşlara
Allah’tan rahmet dilediğine, yaşanılan deprem nedeniyle vergileri, SSK, BAĞ-KUR
primleri ile elektrik ve doğal gaz faturaları üç ay süreyle ertelenen Malatya
ve Elâzığ illerindeki esnaf ve sanatkârların üç ay sonra ödemelerini nasıl
yapacağı konusunun netlik kazanmadığına, SSK ve BAĞ-KUR primlerinin altı ay
süreyle devlet tarafından ödenerek Malatya ile Elâzığ illerinin tamamının afet
etkinlik alanı içine dâhil edilmesi gerektiğine ilişkin açıklaması
40.- Millî Savunma Komisyonu Başkanı İsmet Yılmaz’ın,
Manisa Milletvekili Özgür Özel’in yerinden sarf ettiği bazı ifadelerine ilişkin
açıklaması
41.- İzmir Milletvekili Dursun Müsavat Dervişoğlu’nun,
acı haberlerin üst üste geldiği bir günde Türkiye Büyük Millet Meclisinin
gündemini sürdürmesini uygun ve yerinde görmediklerine ilişkin açıklaması
42.- Sakarya Milletvekili Muhammed Levent Bülbül’ün,
Van ili Bahçesaray ilçesinde yaşanılan çığ felaketlerinin ardından
İzmir-İstanbul seferini yapan uçağın Sabiha Gökçen Havalimanı’na inişi
sırasında pistten çıkarak parçalanması olayının ardından Meclisin gündemine
devam etmemesinin doğru bir yaklaşım olduğuna ilişkin açıklaması
43.- İstanbul Milletvekili Hakkı Saruhan Oluç’un, Van
ili Bahçesaray ilçesinde yaşanılan çığ felaketleri ile Sabiha Gökçen Havalimanı’nda
cereyan eden uçak kazası nedeniyle Meclis çalışmalarının sürdürülmesinin uygun
olmadığına ilişkin açıklaması
44.- Manisa Milletvekili Özgür Özel’in, Van ili
Bahçesaray ilçesinde yaşanılan çığ faciaları nedeniyle Cumhuriyet Halk Partili
milletvekillerinden oluşan bir heyetin olay yerine intikal ettiğine, Sabiha Gökçen
Havalimanı’nda cereyan eden uçak kazası nedeniyle Mecliste müzakerelere devam
edilmesinin uygun olmadığına ilişkin açıklaması
45.- Çankırı Milletvekili Muhammet Emin Akbaşoğlu’nun,
Van ili Bahçesaray ilçesinde yaşanılan çığ facialarının ardından özel bir hava
yolu şirketine ait uçağın Sabiha Gökçen Havalimanı’nda pisten çıkması sonucu
meydana gelen kaza nedeniyle grup başkan vekillerinin istişaresi neticesinde
Meclis çalışmalarını nihayetlendirme kararını aldıklarına ilişkin açıklaması

IV.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Türk Silahlı Kuvvetleri deniz
unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen deniz haydutluğu ve silahlı soygun eylemleriyle müşterek mücadele
amacıyla yürütülen uluslararası çabalara destek vermek üzere, Aden Körfezi,
Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/ 2/2013,
16/1/2014, 3/2/2015, 9/2/2016, 8/2/2017, 10/2/2018 ve 5/2/2019 tarihli 956,
984, 1008, 1031,1054, 1082, 1107, 1136, 1179 ve 1207 sayılı Kararları ile birer
yıl uzatılan izin süresinin 10/2/2020 tarihinden itibaren bir yıl daha
uzatılmasına, ayrıca denizde terörizmle mücadele harekâtlarına katkı
sağlanabilmesi maksadıyla unsurlarımızın bölge ülkeleri kara suları dışında
denizde terörizmle mücadele görevi için yetkilendirilmeleri ve bununla ilgili
gerekli düzenlemelerin Cumhurbaşkanı tarafından yapılması için Anayasa’nın
92’nci maddesi uyarınca izin verilmesine dair tezkeresi (3/1065) 

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın, 4
Şubat 2020 Salı günü Van ili Bahçesaray ilçesinde seyir hâlindeki minibüsün
üzerine çığ düşmesi nedeniyle 5 Şubat 2020 Çarşamba günü arama ve kurtarma
çalışmalarına katılan Jandarma asayiş komando timi ve personeli, Jandarma iç
güvenlik timi personeli, geçici koruma, COBRA aracı personeli, AFAD köpekli
arama kurtarma timi ve UMKE personelinin de üzerine çığ düştüğüne, an
itibarıyla Van Jandarma Komutanlığından edinilen bilgiye göre yaşanılan çığ
felaketlerinde 23 kişinin hayatını kaybettiğine, 28 yaralının tedavilerinin
devam ettiğine ilişkin konuşması 
2.- Oturum Başkanı TBMM Başkan Vekili Celal Adan’ın,
Türk milletinin yaşanılan olaylar karşısında birlik ve beraberlik içerisinde
irade oluşturabilen dünyanın örnek milletlerinden biri olduğuna ilişkin
konuşması 



VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Kayseri Milletvekili Dursun
Ataş ve 20 milletvekilinin, işsizliğin vatandaşlar üzerindeki psikolojik ve
sosyal etkilerinin araştırılması amacıyla 31/1/2020 tarihinde Türkiye Büyük
Millet Meclisi Başkanlığına verilmiş olan (10/2436) esas numaralı Meclis
Araştırması Önergesi’nin ön görüşmelerinin Genel Kurulun 5 Ocak 2020 Çarşamba
günkü birleşiminde yapılmasına ilişkin önerisi 

VII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve Turizm
Komisyonu Raporu (S. Sayısı: 161)
2.- İzmir Milletvekili Binali Yıldırım’ın Türkiye
Cumhuriyeti Hükûmeti ile Kırgız Cumhuriyeti Hükûmeti Arasında Bişkek
Kırgız-Türk Dostluk Devlet Hastanesi Açılması, Ortak İşletilmesi ve Devri ile
Kırgız Cumhuriyeti Vatandaşlarının Türkiye’de Tıp ve Tıpta Uzmanlık Eğitimi
Almasına Dair Anlaşmanın Onaylanmasının Uygun Bulunduğuna Dair Kanun Teklifi
(2/1602) ve Dışişleri Komisyonu Raporu (S. Sayısı: 66)
5 Şubat 2020 Çarşamba
BİRİNCİ OTURUM
Açılma Saati: 14.05
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), Şeyhmus DİNÇEL
(Mardin)
-----0-----
BAŞKAN
– Türkiye Büyük Millet Meclisinin 52’nci Birleşimini açıyorum. 
Toplantı
yeter sayısı vardır, görüşmelere başlıyoruz. 
Gündeme
geçmeden önce 3 sayın milletvekiline gündem dışı söz vereceğim. 
Gündem
dışı ilk söz, 8 Şubatta Gaziantep’e “Gazi” unvanı verilişiyle ilgili söz
isteyen Gaziantep Milletvekili İmam Hüseyin Filiz’e aittir. 
Buyurun
Sayın Filiz. (İYİ PARTİ sıralarından alkışlar) 
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Gaziantep Milletvekili İmam Hüseyin Filiz’in, 8
Şubat Gaziantep’e “gazi” unvanı verilişinin 99’uncu yıl dönümüne ilişkin gündem
dışı konuşması
İMAM
HÜSEYİN FİLİZ (Gaziantep) – Sayın Başkan, değerli milletvekilleri; İstiklal
Madalyalı, dünyada “Gazi” unvanına sahip ilk ve tek şehir olan Gaziantep’e
Türkiye Büyük Millet Meclisi tarafından “Gazi” unvanının verilişinin 99’uncu
yıl dönümü nedeniyle gündem dışı söz almış bulunmaktayım. Bu vesileyle, yüce
heyetinizi saygılarımla selamlıyorum. 
30
Ekim 1918 tarihinde Mondros Ateşkes Anlaşması’nın imzalanmasından kısa bir süre
sonra, Antep, 15 Ocak 1919’da İngilizler tarafından işgal edildi. Fransa’yla
aralarındaki anlaşmazlık üzerine Ekim 1919 sonunda İngilizler Antep’i
Fransızlara bırakmışlar ve 5 Kasım 1919’da tamamı Ermeni gönüllülerinden kurulu
Fransız birlikleri Antep’e girmiştir. 
Bir
Ermeni tercüman eşliğinde Fransızların Akyol Karakolu’ndaki Türk Bayrağı'nı
indirmesi ve Mehmet Kamil’in, annesini Fransız askerlerinin alçakça
tacizlerinden korumak adına tepki göstermesi sonucunda şehit edilmesi üzerine
Antep halkı olaylara büyük tepki göstermiş ve bu tepki dalga dalga yayılmıştır.

Fransız
kuvvetlerinin üzerine kâbus gibi çöküp kahramanca savaşan Karayılan ve arkadaşları,
1920 yılının Ocak ayında Fransızların bir süvari birliğini pusuya düşürmüş,
büyük zayiat verdirmiştir. Bu durum karşısında, Fransızlar ek kuvvet
istemişler, onları da Antep-Kilis hattında karşılamak üzere Şahinbey
görevlendirilmiştir. 
Şahinbey
Fransız kuvvetlerine Kertil’de oldukça büyük zayiat verdirerek geri çekilmiş,
ikinci hattı Elmalı Köprüsü’nde kurmuştur.
Günlerden
28 Mart 1920, hava soğuk ve yağmurlu, siperler kazılmış, sabah uyanır Şahinbey,
arkadaşlarının çoğu gitmiş, 19 kişi kalmışlar, onlar da derler ki: “Şahin Ağam,
çekilelim, koca orduya karşı ne yapabiliriz?” Şahinbey kabul etmez ve “Cesedimi
çiğnemeden Fransızlar Antep’e giremez.” der. Şahinbey tek başınadır, son
kurşununa kadar savaşır ve süngü takarak köprünün üzerine çıkar, sağ elini
kaldırarak “Dur!” diye bağırır. İşte, o sırada bir ses yükselir semaya, Yavuz
Bülent Bâkiler’in kaleminden sunuyorum o sesi: 
“Ben
Antepliyim, Şahin'im ağam, 
Mavzer
omzuma yük.
Ben
yumruklarımla dövüşeceğim,
Yumruklarım
memleket kadar büyük.

Hey,
hey! 
Yine
de hey hey! 
Kaytan
bıyıklarım, delişmen çağım, 
Düşman
kurşunlarına inat köprü başında,
Memleket
türküleri çağıracağım.

Bu
dağlarda biz yaşarız, bu dağlar bizim dağımız, 
Namusumuz
temiz, bayrağımız hür,
Analarımız,
karımız, kızımız, kısrağımız,
Burada
erkekçe dövüşür.

Bir
bayrak dalgalanır Antep Kalesi üstünde, 
Alı
kanımdaki al, akı alnımdaki ak,
Bayraklar
içinde en güzel bayrak,
Düşüncem
senden yanadır.

Hep
senden yanadır çektiğim kahır,
Bu
senin ülkende, senin gölgende,
Düşmesin
kara kalpaklar, kirlenmesın duvaklar,
Korkum
yok ölümden, kâfirden yana,
Alacaksa
alsın beni şafaklar.

Hey,
hey!
Yine
de hey hey!
Al
bayraklar altında kara bir kartal gibi
Yaşamak
ne güzel şey.

Bir
sır var bu mavzerde, attığım gitmez boşa,
Çıkmış
bir eski savaştan,
Türk’ün
bir karış toprak parçası için,
Destanlar
yazacağız yeni baştan.

Yıktım
toprağın üstüne bir sarı kurşunla birini,
Çıktı
karşıma biri,
Çıktıkça
çektim tetiği bismillahlarla beraber,
Vurdum
alnından kâfiri.

Bu
kaçıncı kurşundur, bu kaçıncı bismillah,
Bu
kaçıncı ölüdür?
Bir
türkü söylenir siperlerde her sabah,
Vurun
Antepliler, namus günüdür!

Ben
Antepliyim, Şahin’im ağam,
Mavzer
omzuma yük.
Ben
yumruklarımla dövüşeceğim,
Yumruklarım
memleket kadar büyük.”
Şahin
şehit olmuştur ama Antep’i mücadele ateşi sarar. Silahsızdılar,
müdafaasızdılar; azdılar, bir avuçtular ama yılmadılar. On ay sekiz gün süren
“Ölürsem şehit, kalırsam gazi olurum.” inancıyla yapılan mücadele sonunda 6.317
evladını şehit vererek Antep teslim olur ama Fransa’ya değil, açlığa teslim
olurlar. 
Kahraman
Gaziantepliler, Gaziantep, dünyada bir tek Türk kaldıkça senin ismin, mukaddes
tanınacak; dünya durdukça senin Gazi kalen, Türklüğün ebedî bir timsali
olacaktır.
(Mikrofon
otomatik cihaz tarafından kapatıldı) 
BAŞKAN
– Buyurun.
İMAM
HÜSEYİN FİLİZ (Devamla) – Kendi gücüyle işgale on ay sekiz gün dayanan ve
düşmana geçit vermeyen Antep için, Bakanlar Kurulu Başkanı ve Millî Savunma
Bakanı Fevzi Çakmak, Türkiye Büyük Millet Meclisinin 6 Şubat 1921 tarihli
147’nci Toplantısı’nda Meclis Başkanlığına, “Antep” isminin “Gaziantep” olarak
değiştirilmesini kapsayan bir kanun teklifi sunar. 3 maddeden oluşan bu kanun
teklifinin metni şöyledir: 
“Madde
1- Ayıntap livası merkezi olan Ayıntap kasabasının namı Gaziayıntap’a tahvil
olunmuştur. 
Madde
2- Bu kanunun icrasına Dahiliye Vekili memurdur.
Madde
3- İş bu kanun tarih-i neşrinden itibaren mer’idir.” 
Oy
birliğiyle kabul gören kanun teklifi 8 Şubat 1921 tarihli Resmî Gazete’de
yayımlanarak yürürlüğe girmiştir. 
26
Ocak 1933 tarihinde 2 Gazi bir araya gelir. Atatürk’ün Gaziantep’i ziyaretinde,
Kent Meclisince hemşehrilik beratı verilir ve nüfusa bağlı olduğu yer olarak
“Gaziantep Bey Mahallesi, 41’inci hane” olarak yazılır. 
(Mikrofon
otomatik cihaz tarafından kapatıldı) 
İMAM
HÜSEYİN FİLİZ (Devamla) – Başkanım, bitiriyorum. 
MAHMUT
TANAL (İstanbul) – Çok güzel konuşuyor, çok güzel konuşuyor hatip.
BAŞKAN
– Gaziantep için...
Buyurun.

İMAM
HÜSEYİN FİLİZ (Devamla) – Teşekkür ederim. 
Antep
savunması hakkında “Bu tek Türk şehri, hiçbir yerden maddi yardım görmeksizin,
kendi kahramanlığıyla kendini kurtardı ve ‘Gazi’ unvanına bihakkın liyakat
kesbetti. ‘Türk’üm.’ diyen her şehir, her kasaba ve en küçük Türk köyü,
Gazianteplileri kahramanlık misali olarak alabilirler. Ben Anteplilerin
gözlerinden nasıl öpmem ki? Onlar sadece Antep’i değil, Türkiye’yi de
kurtardılar.” diyen Gazi Mustafa Kemal Atatürk’ü, silah arkadaşlarını, 6.317
şehidimizi ve ebediyete irtihal eden tüm gazilerimizi rahmet, minnet ve duayla
anıyorum. 
Gaziantep’in
“Gazi”lik unvanını alışının 99’uncu yıl dönümünü Gazi Meclisimizin çatısı
altında kutluyor, Genel Kurulu saygıyla selamlıyorum. (İYİ PARTİ, AK PARTİ ve
CHP sıralarından alkışlar) 
BAŞKAN
– Gaziantep’i herkes alkışlıyor, hayırlı olsun. 
Gündem
dışı ikinci söz, tarım ve Yozgat hakkında söz isteyen Yozgat Milletvekili Ali
Keven’e aittir.
Buyurun
Sayın Keven. (CHP sıralarından alkışlar) 
2.- Yozgat Milletvekili Ali Keven’in, ülke tarımının ve
Yozgat çiftçisinin sorunları ile çözüm önerilerine ilişkin gündem dışı
konuşması
ALİ
KEVEN (Yozgat) – Sayın Başkan, değerli milletvekilleri; ülke tarımının
sorunlarını ve çözüm önerilerini defalarca gündeme getirmemize rağmen
çiftçilerin ve ülke tarımının sorunları ne yazık ki her geçen gün artarak devam
ediyor. Kapısında “Çiftçinin kara gün dostu” yazan Toprak Mahsulleri Ofisi son
yıllarda çiftçilerden adım adım uzaklaşarak görevini özel sektöre devrediyor,
Toprak Mahsulleri Ofisi tasfiye ediliyor, Toprak Mahsulleri Ofisine ait
şubelerin kapısına kilit vuruluyor. 
Yozgat’ta
Şefaatli ve Doğankent Ajans Amirlikleri 1 Ocak itibarıyla kapatılıp “sezonluk
tesis” statüsüne indirildi. Bölgenin en büyük silolarına sahip Yerköy Şube
Müdürlüğü ise işlevsiz bir konuma getirildi. Yerköy’de devlete ait silolar
bomboş dururken çiftçiler iki yıldır özel bir şirkete ait lisanslı depoya
yönlendiriliyor. Bu örnekler sadece Yozgat’a ait. Türkiye’nin her tarafında
buna benzer örnekler mevcut. 
Lisanslı
depoculuk şirketlerinin girdiği bölgelerde TMO şubeleri tasfiye ediliyor.
Tarımı ve çiftçimizi bu duruma düşürenlerin son umudu lisanslı depoculuk. Tarım
Bakanlığı nedense lisanslı depoculuk sisteminin çok faydalı bir uygulama
olduğunu şiddetle savunuyor. Bugüne kadar savunduğunuz hiçbir şey çiftçimizi
bir adım ileriye taşımadı. Acaba Sayın Bakan bunun farkında mı? 
Sayın
Başkan, değerli milletvekilleri; çiftçilerin üretimden kopması, ekonomik zorluk
içinde olması, geçinememesi, iktidar tarafından, Bakanlık tarafından, herkes
tarafından görülüyor, biliniyor ama nedense Bakanlığın lisanslı depoculuktan
başka bir çözüm önerisi yok. 
Rakamlara
baktığımız zaman, çiftçinin sahipsizliği ve üretimden kopuşu açıkça görülüyor.
TÜİK tarafından yayımlanan bazı üretim bilgilerini sizinle paylaşmak istiyorum:
Ülkemizde buğday üretimi 2000 yılında 94 milyon dekar alanda yapılırken, her
yıl azalarak 2018 yılında 73 milyon dekara düşüyor. Arpa üretimi ise 36 milyon
dekar alanda yapılırken 2018 yılında 26 milyon dekara düşüyor. Buğday üretimi
yirmi yıldır hiç değişmiyor ve 19-20 milyon ton arasında devam ediyor. Arpa
üretimi de yine yirmi yıldır hiç değişmiyor, 7-8 milyon ton arasında devam
ediyor; oysa nüfusumuz sürekli artıyor. AKP iktidara geldiğinde ülkemizin
nüfusu 65 milyondu. Peki, şu an kaç? 82 milyon. Nüfusumuz bunca artarken
tarımsal üretim yerinde sayıyor. Aradaki ihtiyacı gidermek için tercih
ettiğiniz yöntem ise üretim değil, ne yazık ki ithalat. 
Sayın
Başkan, değerli milletvekilleri; ülkemizde üretim yapılmayan ve imara açılan
alanlarla birlikte tarımsal üretim alanları eriyor ve 26 milyon hektardan 23
milyon hektara geriliyor. Çiftçi sayısı ise 2 milyon 760 binden 2 milyona
geriliyor. Karşımızdaki üretim tablosu bu yani çiftçilerimiz geçinemediği için
üretimi terk ediyor, büyük kentlere göç ediyor. 
Artık
herkes biliyor ki ülkemiz bir ithalat cenneti. Bakınız “tarım ülkesi” dediğimiz
ülkemizde 2018 yılında 5 milyon 800 bin ton, 2019 yılında 7 milyon ton buğday
ithal edildi. Türk çiftçisi perişan ama ithalat yapılan ülkelerin çiftçileri
gayet memnun. Toprak Mahsulleri Ofisi Genel Müdürlüğünün izin verdiği ithalat
rakamlarına ise hiç girmeye gerek yok. Bu tabloya karşı, Toprak Mahsulleri
Ofisi bugüne kadar ne yaptı, ithalat rakamlarını düşürmek için ne yapıldı;
çıkın açıklayın, biz de öğrenelim diyorum. Bu veriler, devletin kurumu TÜİK’in
verileri. Toprak Mahsulleri Ofisi Genel Müdürü ve Sayın Bakan bu tablo
karşısında ne yapıyor, merak ediyoruz. 
Çiftçilerimiz
artık kaderlerine terk ediliyor, seslerini duyuramıyorlar. Defalarca talep
ettiğimiz borç ertelemesi yönündeki taleplerimizi dikkate almadınız ve şu an
yüz binlerce çiftçi icra dosyalarıyla uğraşıyor. Sayenizde, borçlarından
dolayı, Atatürk’ün köylüsü, milletin efendisi çiftçilerimiz cezaevlerinden bize
mektup gönderiyorlar.
Sayın
Başkan, değerli milletvekilleri; Yozgat’ta ekilen tarım alanları on sekiz yılda
5,5 milyon dekardan 4,5 milyon dekara geriledi, 1 milyon dekar tarım alanı
eridi. Ağırlıklı kuru tarım yapıldığı için, bunun 3,5 milyon dekarında arpa ve
buğday ekimi yapılıyor. Çiftçi 1 liraya buğday satıyor; 6,5 liraya mazot
alıyor. Mazotta KDV ve ÖTV derhâl kaldırılmalıdır. Yatta, kotrada vergi nasıl
kaldırıldıysa, traktöre, biçerdövere verilen mazotta da öyle kaldırılmalıdır. 
Biliyorsunuz,
Sayın Genel Başkanımız Kemal Kılıçdaroğlu’nun sık sık vurguladığı gibi,
Yozgat’ın kokulu mercimeği meşhurdur. Yeşil mercimek üretim alanı Yozgat’ta on
sekiz yılda 200 bin dekardan 105 bin dekara geriledi, üretimi ise 17.500 ton
iken 14 bin tona geriledi. Mercimek üreticileri destek bekliyor. Gelin, ihtiyaç
sahibi çiftçilere ücretsiz tohum verelim ve üretimi yeniden artıralım. 
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın. 
ALİ
KEVEN (Devamla) – Ayrıca, Aydıncık’ta, Kazankaya’da ve Yerköy ilçemizde soğan
üreticileri, ihracat yasağınızdan dolayı ürünlerini çürümeye terk ettiler.
İhracat yasağı acilen kaldırılmalıdır, ithalat yasaklanmalıdır. 
Şeker
pancarı üretiminde 2’nci olan Yozgat’ta, şeker pancarı üreticileri,
özelleştirme sonrası yapılan değişikliklerden dertliler. Özelleştirilen Çorum
Şeker Fabrikası Yerköy ilçemize de hizmet veriyor. Yerköylü şeker pancarı
üreticileri fabrikanın yeni yönetiminin sözleşme şartlarını yerine
getirmediğinden yana şikâyetçiler. Ayrıca, fabrikanın verdiği tohum ve gübreden
kaynaklı büyük oranda verim düşüşü yaşandı. Ancak şirket bunun faturasını,
şimdi, kotayı tutturamayan üreticilere kesiyor. Üreticiler büyük miktarda
cezalarla karşı karşıyalar. Bunlar sadece Yozgat’a ait veriler ancak tüm
Türkiye’de durum aynı. İnsanlar tarımdan geçinemiyor ve göç ediyor. Bunlar
dikkate alınmazsa, başka bir geçim kaynağı olmayan, sanayisi olmayan Yozgat’ta
gençlerimiz büyük şehirlere göç etmeye devam edecek.
Sayın
Başkan, değerli milletvekilleri; tarımın daha fazla desteklenmeye ihtiyacı var.
Girdi maliyetlerini düşürecek çözüm önerilerini gelin tartışalım, bulalım.
Cumhuriyetimizin üreten köylüye, çiftçilere miras bıraktığı Toprak Mahsulleri
Ofisini tasfiye etmeyin.
(Mikrofon
otomatik cihaz tarafından kapatıldı) 
ALİ
KEVEN (Devamla) – Sayın Başkanım, bir dakika daha rica edebilir miyim.
BAŞKAN
– Kapsamlı bir çalışma yapmışsınız Sayın Milletvekilim.
Buyurun.
ALİ
KEVEN (Devamla) – Gelin, hep birlikte bu kurumu güçlendirelim, şube sayısını,
kapasitesini artıralım. Örneğin, Toprak Mahsulleri Ofisi bulunan bazı
ilçelerimiz -Boğazlıyan, Çandır, Çayıralan, Yenifakılı- şu an Kayseri’ye bağlı.
Yozgat’ta kurulacak bir bölge müdürlüğü çatısı altında bu tesislerin hepsini
birleştirelim. Çiftçimizin ürün fiyatlarında adil bir fiyat belirleyelim.
Mazotu çiftçiye vergisiz verelim. Sulamada kullanılan elektrikte yüzde 18 olan
KDV’yi acilen yüzde 1’e indirelim. Tarım Kanunu’nda belirtildiği gibi, millî
gelirin en az yüzde 1’ini eksiksiz tarımsal desteklemeye aktaralım. Üretimi
teşvik edelim. Tarımı ithalata mahkûm etmeyelim.
Sayın
Başkan, değerli milletvekilleri; bunlar, sadece şahsımın değil, buğday ve arpa
üretiminde ilk 5’te olan, şeker pancarında 2’nci olan, yeşil mercimekte 1’inci
olan Yozgatlı çiftçilerimizin talebidir. Eğer bu taleplere kulak vermezseniz
yakında buğday ekecek, soğan ekecek, pancar yetiştirecek çiftçi bulamayacağız.
Saygılarımla.
(CHP ve İYİ PARTİ sıralarından alkışlar) 
BAŞKAN
– Teşekkür ederim.
Sayın
Kılavuz, şehitle ilgili bir söz talebiniz vardı.
Şehidimize
rahmet diliyorum.
Buyurun.
III.- AÇIKLAMALAR
1.- Mersin Milletvekili Olcay Kılavuz’un, Suriye’nin
İdlib kentinde şehit düşen hemşehrisi Uzman Çavuş Uğur Katran ile Türkiye’de
toprağa verilen bütün şehitlerimize Cenab-ı Allah’tan rahmet dilediğine ilişkin
açıklaması
OLCAY
KILAVUZ (Mersin) – Çok teşekkür ediyorum Sayın Başkanım.
İdlib’de
şehit olan Mersinli hemşehrimize, çok kıymetli kardeşimiz şehidimize ve
Türkiye’de toprağa verdiğimiz bütün şehitlerimize Cenab-ı Allah’tan rahmet
diliyorum, acılı ailelerinin acılarını gönülden paylaşıyorum. Cenab-ı Allah
ailelerine ve milletimize sabırlar versin, milletimizin başı sağ olsun.
Teşekkür
ediyor, saygılar sunuyorum.
II.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- İstanbul Milletvekili Serap Yaşar’ın, Avrupa
Konseyi Parlamenter Meclisinde kabul edilen “Avrupa’da Kayıp, Mülteci ve Göçmen
Çocuklar” başlıklı rapora ilişkin gündem dışı konuşması
BAŞKAN
– Gündem dışı üçüncü söz, Avrupa Konseyi Parlamenter Meclisinde kabul edilen
“Avrupa’da Kayıp Mülteci ve Göçmen Çocuklar” başlıklı rapor hakkında söz
isteyen İstanbul Milletvekili Serap Yaşar’a ait. 
Buyurun
Sayın Yaşar. (AK PARTİ sıralarından alkışlar)
SERAP
YAŞAR (İstanbul) – Çok teşekkür ederim Sayın Başkanım.
Sayın
Başkan, saygıdeğer milletvekilleri; sözlerime başlamadan önce, İdlib
şehitlerimize Allah’tan rahmet, ailelerine sabır ve metanet diliyorum. 
Ayrıca,
bugün Bahçesaray’da çığ düşmesi sonucu meydana gelen felakette hayatını
kaybeden vatandaşlarımıza Allah’tan rahmet; yaralılara, hâlen çığ altında
olanlara da acil şifalar diliyorum.
İki
buçuk yıldır Avrupa Konseyi Parlamenter Meclisi bünyesinde raportörü olduğum
“Avrupa’da Kayıp Mülteci ve Göçmen Çocuklar” başlıklı raporumuz, geçtiğimiz
hafta Strazburg’da gerçekleşen Kış Oturumunda yüksek bir oyla kabul edildi.
Avrupa
Polis Örgütü, 2016 yılında yayınladığı bir raporda, 2015 ve 2016 Ocak
ayı itibarıyla 10 binin üzerinde mülteci çocuğun Avrupa Birliği ülkelerine
geldikten sonra kaybolduğunu belirtmiş; ardından, Alman yetkililer, 9 bin
göçmen küçüğün Almanya’da kayıp olduğunu ifade etmişlerdi. Ancak
kayıplara yönelik bu sayılar, Europol ve Alman Polis Teşkilatı tarafından
tespit edilebilenlere ilişkindi sadece yani buz dağının yalnızca görünen
kısmıydı. Diğer bir ifadeyle, bunlar Avrupa’ya geçişi kayıt altına alınmış
fakat sonrasına dair kayıtları olmayan çocuklar yani akıbetini hâlen
bilmediğimiz çocuklardı. Aradan geçen zamana karşın gerçek rakamları ise ne
yazık ki hâlen kimse bilmiyor. Bunun cevabını bulmak ve çocukların
kaybolmalarının önüne geçmek için, Avrupa Konseyi Parlamenter Meclisi
bünyesinde bir rapor hazırlama düşüncemiz oluştu çünkü burada rakam olarak bile
ifade edilemeyen aslında hayatlardı, üstelik istismara en açık ve en savunmasız
olanların hayatları. Bir söz vardır “İstatistikler, gözyaşları silinmiş
insanlardır.” diye. 
Raporumuzu
hazırlarken Missing Children Europe, Birleşmiş
Milletler İnsan Hakları Konseyi, İnsan Ticaretine Karşı Eyleme İlişkin Uzmanlar
Grubu (GRETA), Çocukların Cinsel İstismar ve Sömürüye Karşı Korunmasına İlişkin
Uzmanlar Komitesi (Lanzarote), INTERPOL gibi pek çok uluslararası kuruluştan ve
üniversitelerden uzmanlarla görüş alışverişinde bulunduk.
Avrupa
Parlamento Araştırma ve Belge Merkezi aracılığıyla 54 ülkeye, ülkelerindeki
kayıp ve mülteci çocuklar, bunların kayıt sistemleri ve uygulamalarına ilişkin
anketler gönderdik. Gördük ki sarf edilen çabalar ile ihtiyaçlar arasında büyük
boşluklar var ve kayıpları engellemek aslında onları bulmaktan daha kolay.
Bunun için her zamankinden daha fazla uluslararası iş birliğine, pratik, etkili
eylemlere ve öncelikle de farkındalığa ihtiyaç var. Tek bir cümleyle ifade
etmek istersek: Boyutları çok büyük ancak farkındalığı çok küçük bir konu
karşımızda olan. Boyutları o kadar büyük ve durum o kadar vahim ki, 2014 ve
2018 yılları arasında, dünya çapında her gün 1 kayıtlı göçmen çocuğun
kaybolduğu veya ölü olarak bildirildiği kayıt altına alındı. Çocuklar,
göçmenler ve sığınmacıların en savunmasız grubu; onlar belki de nedenini bile
bilmedikleri savaş ve çatışmalar sebebiyle evlerinden, yurtlarından,
ailelerinden ayrı ve çoğu zaman bu tehlikeli yolculukta yapayalnızlar. Başlarına
gelebilecekler ise korkunç; yolculukları boyunca şiddet, cinsel istismar, insan
kaçakçılığı ve sömürü gibi birçok tehlikeyle karşı karşıyalar. Tüm bu
nedenlerle özel korunmaya da ayrıca ihtiyaçları var. Belgesiz olanların durumu
ise daha da vahim; böyle bir çocuğun varlığından ve ülkeye giriş yaptığından
kimsenin haberi yok, yasalardan ve onun korumasından da tamamen yoksunlar. Bu
durumda, yetkililerle ilk temaslarında, etkin ve uygun bir yöntemle, çocuğun
üstün yararı gözetilerek kayıtlarının yapılmasına ilişkin öneriler getirdik. 
Raporu
yazarken, suç örgütlerinin elinde yok olup ortadan kaybolmalarına engel olmak
ve her şeyden önce çocuk, daha sonra göçmen ve mülteci olarak hak ettikleri
koruma ve bakımdan yararlanmalarını sağlamak önceliğimiz oldu. Bu sebeple,
ulusal parlamentolara ve üye ülkelerin hükûmetlerine, göçmen ve mülteci
çocukların kaybını önlemek için, çocuğun üstün yararı neyi gerektiriyorsa onu
yapmaları konusunda çağrıda bulunduk. Raporumuzla, farkındalığı oldukça az olan
kayıp çocuklar konusunu bir sorun olarak ilk defa ortaya koyduk. 
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın.
SERAP
YAŞAR (Devamla) - Kayıpların önüne geçmek ve kaybolduysa bulmak, hatta çocuk
kayıp mı, yoksa hayatını mı kaybetmiş, bunun tespitini yapmak için ülkeler
arasında karşılıklı yardıma, bilgi paylaşımının geliştirilmesine ve tüm
ülkelerce INTERPOL bültenlerinin ve Schengen Bilgi Sistemi’nin sistematik hâle
getirilmesine ilişkin tavsiyelerde bulunduk. 
Oy
kullanarak rapora destek veren çok değerli heyet başkanımıza, Türkiye heyeti
üyesi milletvekili arkadaşlarıma çok teşekkür ediyorum. Sadece, Konseyde olduğu
hâlde oy kullanmayan CHP Milletvekili Ahmet Ünal Çeviköz’ü bu teşekkürün
dışında tutuyorum ve sizlerle de bu durumu paylaşmak istiyorum. 
Diliyorum
ve ümit ediyorum ki raporumuz, bu yaralı konuda tüm devletlerin, toplumun her
kesiminin farkındalığının artmasına, kayıpların önlenmesine ve kaybolmuş göçmen
ve mülteci yavruların bulunmasına vesile olur. 
Sözlerime
son verirken milletvekillerimize ve Parlamentomuza bir çağrıda bulunmak
istiyorum: Kayıp çocuklar sorununun temelinde farkındalığın yeterli olmaması
yatıyor. 
(Mikrofon
otomatik cihaz tarafından kapatıldı) 
SERAP
YAŞAR (Devamla) – Bir cümle. Başkanım, çok özür diliyorum.
BAŞKAN
– Buyurun. 
SERAP
YAŞAR (Devamla) – Farkındalığın artmasına yapacağımız her türlü katkı bir minik
yavrunun hayatını kurtarmaya yardımcı olacaktır. 
Teşekkür
ediyor; aziz milletimizi ve Gazi Meclisimizi saygıyla selamlıyorum. (AK PARTİ
sıralarından alkışlar) 
ÖZGÜR
ÖZEL (Manisa) – Sayın Başkan…
BAŞKAN
– Özgür Bey, buyurun. 
ÖZGÜR
ÖZEL (Manisa) – Sayın Başkan, şöyle bir şey için… Sayın hatip Sayın Genel
Başkan Yardımcımız hakkında bir iddiada bulundu ve kendi yargısını aktardı. 
Sayın
Genel Başkan Yardımcımız yaklaşık yirmi dakika sonra burada olacak. Ben de
tutanak talep ettim. Cevap hakkımızı o durumda kullanalım. 
Teşekkür
ediyorum. 
BAŞKAN
– Sayın milletvekilleri, şimdi sisteme giren ilk 15 milletvekiline yerlerinden
birer dakika süreyle söz vereceğim. 
Sayın
Bülbül…
III.- AÇIKLAMALAR (Devam)
2.- Aydın Milletvekili Süleyman Bülbül’ün, Aydın ili
Kuşadası, Didim, Söke, Çine, Karpuzlu, Karacasu, Bozdoğan ve Köşk ilçelerinde
maden araması ve işletmesi yapılmak üzere toplam 4.783 hektarlık alanın ihaleye
açılmasından vazgeçilmesi gerektiğine ilişkin açıklaması
SÜLEYMAN
BÜLBÜL (Aydın) – Teşekkür ederim Sayın Başkan. 
Aydın’da
Kuşadası, Didim, Söke, Çine, Karpuzlu, Karacasu, Bozdoğan ve Köşk ilçelerinde
olmak üzere toplam 4.783 hektarlık alan maden işletmesi ve araması yapılmak
üzere ihaleye açıldı. İhale 20 Şubat 2020 tarihinde yapılacak. 
İhaleye
açılan araziler içerisinde yerleşim yerleri, sit alanları, kültür alanları ve
ormanlık alanlar var. Karacasu ilçesinde ikinci derece sit alanı olan bölge ve
Çine ilçesinde kültür mirası içeriği taşıyan, geçmişi milattan önce 6000’e
dayanan Tepecik Höyüğü’ne çok yakın yerler ve 4 köy yerleşim alanları içinde.
İhale edilecek alanların içerisinde Kuşadası Millî Parkı’na komşu ormanlık alan
da var. Kısaca, Aydın’da büyük tahribat ve yağma olacak. Aydın, JES’lerden
sonra maden ihaleleriyle mi cezalandırılmaktadır? Bu karardan bir an önce
dönülmelidir; Aydın’ın havası, suyu, toprağı kirletilmemelidir. 
Teşekkür
ederim. 
BAŞKAN
– Sayın Özkan…
3.- Mersin Milletvekili Hacı Özkan’ın, Suriye’nin İdlib
kentinde hain saldırı sonucu şehit düşen hemşehrisi Uzman Çavuş Uğur Katran ile
7 şehidimize Allah’tan rahmet dilediğine ilişkin açıklaması
HACI
ÖZKAN (Mersin) – Teşekkürler Sayın Başkan. 
İdlib’de
çatışmaların önlenmesi maksadıyla bölgeye takviye olarak gönderilen
unsurlarımıza, bulunacakları yerler önceden koordine edilmesine rağmen rejim
unsurları tarafından yapılan topçu atışı neticesinde 7’si asker olmak üzere 8
kardeşimiz şehit düşmüştür. Bölgede tespit edilen hedefler derhâl ateş destek
vasıtalarımızla yoğun şekilde ateş altına alınarak gerekli karşılık verilmiş ve
hedefler tahrip edilmiştir. Bizleri derin bir acı ve üzüntüye boğan bu olayda
şehit olan Mersin Gülnarlı hemşehrimiz Jandarma Uzman Çavuş Uğur Katran
kardeşimizi binlerce hemşehrimizin dualarıyla dün Hakk’a uğurladık. Aziz
şehitlerimize Allah’tan rahmet, kederli ailelerine sabır, asil milletimize
başsağlığı, yaralı kardeşimize acil şifalar diliyor, Genel Kurulu saygıyla
selamlıyorum. 
BAŞKAN
– Sayın İlhan…
4.- Kırşehir Milletvekili Metin İlhan’ın, Kırşehirli
hemşehrilerinin doktor ihtiyacı ile donanımlı hastane ihtiyacının karşılanması
gerektiğine ilişkin açıklaması
METİN
İLHAN (Kırşehir) – Teşekkür ederim Sayın Başkanım. 
Sağlık
Bakanlığı Yönetim Hizmetleri Genel Müdürlüğü 2020 yılı Ocak dönemi isteğe
bağlı, iller arası yer değiştirme sonuçlarına göre Kırşehir Eğitim ve Araştırma
Hastanesinden, maalesef, 5 doktorumuz daha ayrılmıştır. Kırşehirliler
Bakanlıktan yeni uzman doktor ataması beklerken mevcut doktor sayısındaki
azalma yaklaşık 300 bin kişiye hizmet veren hastaneyi ve büyük fedakârlıkla
çalışan sağlık emekçilerini de zor durumda bırakmaktadır. Kırşehir’in acil
olarak, boş duran eski hastanesinin yerine donanımlı bir hastaneye ihtiyacı
vardır. Bu konuda Sayın Bakandan Kırşehirliler adına rica ediyorum, lütfen,
biraz önce gerçekten de çok elzem bir ihtiyaç olan yeni hastane konusunu çözün.
Zira vatandaş sabah karanlıkta hastane önünde beklemekten ve tedavi için il
dışına gitmekten bıktı. 
Teşekkürler.

BAŞKAN
– Sayın Çepni…
5.- İzmir Milletvekili Murat Çepni’nin, Çağdaş
Hukukçular Derneğinin tutuklu Genel Başkanı Selçuk Kozağaçlı ile üye avukatlar
Aycan Çiçek, Aytaç Ünsal, Barkın Timtik, Ebru Timtik, Engin Gökoğlu, Ayşegül
Çağatay ve Oya Aslan’ın adil yargılanma ve Grup Yorum’un konser yasaklarının
kaldırılması talebiyle cezaevinde başlattıkları açlık grevine ilişkin
açıklaması
MURAT
ÇEPNİ (İzmir) – Çağdaş Hukukçular Derneğinin tutuklu Genel Başkanı Selçuk
Kozağaçlı ile üye avukatlar Aycan Çiçek, Aytaç Ünsal, Barkın Timtik, Ebru
Timtik, Engin Gökoğlu, Ayşegül Çağatay ve Oya Aslan cezaevinde açlık grevine
başladılar. İki yıldır cezaevinde olan avukatların tek suçu, sermayenin,
sarayın çıkarlarını değil, halkın çıkarlarını savunmuş olmalarıdır. Talepleri,
Grup Yorum üyeleri hâlen ölüm orucunda olan Helin Bölek ve İbrahim Gökçek’in
talepleridir, adil yargılanma ve Grup Yorum’un konser yasaklarının
kaldırılmasıdır. Sözde yargılamalarla, gizli tanık komplolarıyla yüz elli dokuz
yıldan fazla ceza verilen ÇHD’li avukatların talepleri kabul edilmelidir. 
Tüm
kamuoyunu da duyarlı olmaya, halkın avukatlarına sahip çıkmaya çağırıyoruz. 
BAŞKAN
– Sayın Taşkın…
6.- Mersin Milletvekili Ali Cumhur Taşkın’ın, Dünya
Ticaret Örgütünün 2019 yılı verilerine göre Türkiye’nin dünyada ihracatını en
fazla artıran 7’nci ülke konumunda olduğuna ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
2002’de
36 milyar dolar olan toplam ihracatımız, Cumhurbaşkanımız Sayın Recep Tayyip
Erdoğan liderliğindeki AK PARTİ hükûmetlerinin uyguladığı ekonomik politikalar
sonucunda 2019 yılında 180 milyar 468 milyon dolar gibi rekor bir rakama
ulaştı. İthalatımız yüzde 8,99 azalışla 210 milyar 394 milyon dolar oldu.
2018’de 54 milyar 323 milyon dolar olan dış ticaret açığımız yüzde 44,9
oranında düşüşle 2019 yılı sonunda 29 milyar 926 milyon dolara geriledi. Dünya
Ticaret Örgütünün 2019 yılı verilerine göre, dünyada ihracatını en fazla
artıran 7’nci ülke olduk. Küresel ticaretteki tüm zorluklara rağmen bu tarihî
rekorları kıran ülkemiz 2023’te 500 milyar dolarlık ihracat rakamını
Cumhurbaşkanımız Sayın Recep Tayyip Erdoğan liderliğinde inşallah
yakalayacaktır diyor, Genel Kurulu saygıyla selamlıyorum.
BAŞKAN
– Sayın Yılmaz…
7.- Düzce Milletvekili Ümit Yılmaz’ın, ilaçların
perakende fiyatlandırılmasında 2015 yılında Resmî Gazete’de yayımlanan Beşeri
Tıbbi Ürünlerin Fiyatlandırılmasına Dair Bakanlar Kurulu Kararı’na göre
uygulanılan rakamların yetersiz kaldığına ilişkin açıklaması
ÜMİT
YILMAZ (Düzce) – Teşekkür ederim Sayın Başkan.
10
Temmuz 2015 tarihinde yayımlanan Resmî Gazete’de Beşeri Tıbbi Ürünlerin
Fiyatlandırılmasına Dair Bakanlar Kurulu Kararı’na göre ilaçların perakende
fiyatlandırılmasında uygulanan rakamlar -özellikle 2018 yılında maruz
kaldığımız ekonomik sıkıntılar nedeniyle- günümüzde çok yetersiz kalmaktadır.
2015 yılında ortalama euro kuru 3 TL, ilaçta uygulanan kur ise 1,95 TL’dir.
2020 yılına geldiğimizde euro kuru 6,59 TL ve ilaçta uygulanan kur ise 3,40
TL’dir. Yani reelde kur artışı yüzde 145, ilaçtaysa yüzde 75 oranında olmuştur.
Bu oranlara baktığımızda, yeni bir ilaç fiyat kararnamesi çıkarılması ve
özellikle 100 TL ve 200 TL’ye kadar olan ilaçların güncellenmesi gerekmektedir.
Sayın Sağlık Bakanımızdan tüm eczacılarımızın beklentisi…
(Mikrofon
otomatik cihaz tarafından kapatıldı) 
BAŞKAN
– Sayın Yalım...
8.- Uşak Milletvekili Özkan Yalım’ın, yol işleticisi
firmalar ile navigasyon hizmeti sağlayıcıları arasında herhangi bir iş birliği
anlaşmasının olup olmadığını ve bunların hangi usul ve esaslar çerçevesinde
denetlendiğini Ulaştırma ve Altyapı Bakanından öğrenmek istediğine ilişkin
açıklaması
ÖZKAN
YALIM (Uşak) – Teşekkür ederim Sayın Başkan.
Sayın
Ulaştırma Bakanı, ülkemizde ve özellikle İstanbul’da vatandaşlarımız gitmek
istediği yere ulaşmak için otomobillerinde ve akıllı telefonlarında yer alan
navigasyon hizmeti sağlayıcılarından faydalanmaktadırlar. Bulunulan noktadan
hedeflenen yere ulaşım yolları sorulduğunda otomatik olarak, ücretli olan
otoyol, köprü ve tünelleri içeren bir rota önerildiği yönünde tespitler
mevcuttur. Genellikle, geçiş garantisi verilmiş olan yüksek ücretli yol, köprü
ve tünellerden geçişlerin bulunduğu rotalara yönlendirilmektedirler. Bu
bağlamda, Sayın Bakan, yol işleten firmalar ile navigasyon hizmeti
sağlayıcıları Bakanlığınızca hangi usul ve esaslar çerçevesinde
denetlenmektedir? Yol işleticisi olan firmalar ile navigasyon hizmeti
sağlayıcıları arasında herhangi bir iş birliği anlaşması var mıdır? Milleti
soydurmaya devam ediyorsunuz. Milleti soydurmayınız diyorum.
Teşekkür
ederim.
BAŞKAN
– Sayın Özdemir...
9.- İstanbul Milletvekili Sibel Özdemir’in, 5 Şubat
laikliğin kabulünün 83’üncü yıl dönümüne ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Bugün
5 Şubat, Türkiye Cumhuriyeti’nin laik bir devlet olma ilkesinin Anayasa’mızda
yerini almasının 83’üncü yıl dönümündeyiz. Özellikle son dönemlerde, eğitim
başta olmak üzere, devlet yapısı içinde birçok alanda laiklik ilkesinden
uzaklaşmanın sebep olduğu tahribat ve tehlikelere hepimiz şahit olduk.
Atatürk’ün laiklik tanımındaki tüm yurttaşların vicdan, ibadet ve din özgürlüğü
vurgusu, bugün ülkemizin karşı karşıya kaldığı sorunlar ve bölgemizin içinde
bulunduğu krizler açısından bu kazanıma sahip çıkmamızın ne kadar önemli,
vazgeçilmez olduğunu göstermektedir. Yüce Meclisimizin 100’üncü yılını
kutladığımız bu dönemde görev yapan bizlerin, hiçbir düzenleme ve uygulamada
laik, demokratik hukuk devleti olma güvencemizden asla taviz vermememiz
gerektiğini tekrar vurgulamak isterim.
Teşekkürler
Sayın Başkan.
BAŞKAN
– Sayın Filiz...
10.- Gaziantep Milletvekili İmam Hüseyin Filiz’in,
BAŞKENTGAZ, Kızılay ve Ensar Vakfı arasındaki para trafiğinin gün yüzüne
çıkmasıyla Kızılay Başkanının “Vergi kaçırmak başkadır, vergiden kaçınmak
başkadır.” ifadesiyle yüz elli yıllık geçmişi olan Hilal-i Ahmeri şaibe altında
bırakarak halkımızın güvenini sarstığına, 5 Şubat Adnan Kahveci’nin ölümünün
27’nci yıl dönümüne ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
27
Aralık 2017 tarihinde BAŞKENTGAZ tarafından Türk Kızılayına yapılan 8 milyon
dolarlık bağışın 7 milyon 925 milyon dolarlık kısmının Ensar Vakfına
aktarılmasını şart koşan dilekçenin gün yüzüne çıkması üzerine Kızılay Başkanı,
BAŞKENTGAZ’ın vergi kaçırdığı iddialarına karşı “Vergi kaçırmak başkadır,
vergiden kaçınmak başkadır.” diyerek literatürümüze yeni bir kavram sokmuştur.
Bu bir aldatmacadır. Yöneticilerin yaptıkları bu yanlışlar, yüz elli yıllık
geçmişi olan Hilal-i Ahmeri şaibe altında bırakarak halkımızın güvenini
sarsmaktadır. Yöneticiler taşıdıkları sorumluluğun farkında olsunlar diyorum.
Ayrıca,
bundan yirmi yedi yıl önce, 5 Şubat 1993 tarihinde Bolu Gerede yakınlarında
geçirdikleri trafik kazası sonucu ölen Adnan Kahveci ve ailesini rahmetle
anıyor, Genel Kurulu saygıyla selamlıyorum. 
BAŞKAN
– Sayın Gürer…
11.- Niğde Milletvekili Ömer Fethi Gürer’in, 5 Şubat
Mustafa Kemal Atatürk’ün Niğde’ye ilk resmî ziyarette bulunuşunun 86’ncı yıl
dönümüne ilişkin açıklaması
ÖMER
FETHİ GÜRER (Niğde) – Bugün, Mustafa Kemal Atatürk’ün Niğde’mize ilk resmî
ziyaret yaptığı gündür; 5 Şubat 1934 tarihinde, 1932 yılında yapılan
Kayseri-Ulukışla demir yolunu kullanarak trenle Niğde’mize gelmiştir, büyük bir
coşkuyla karşılanmıştır. Halkevlerinde konuşan Atatürk, halkevlerinin
kültürümüz üzerindeki etkilerini anlatmış, Niğde ili ve mübadeleyle gelen
yurttaşlarımızın sorunlarıyla ilgilenmiştir; ertesi gün Çiftehan Kaplıcalarına
giderek gereken düzenlemeler için talimatlar vermiştir. Atatürk’ümüzün “Benim
Niğde’ye karşı alakam büyüktür. Niğdelileri her zaman sevmişimdir.” sözleri
Niğdeliler için büyük bir onurdur. İşgal görmeyen Niğdeliler, Millî Mücadele
başladığı andan itibaren Atatürk’ün yanında olmuş, gösterdiği hedeflere doğru
yürümede hiç tereddütsüz yanında durmuşlardır. Her cephede Niğdeli şehitlerimiz
vardır. Her 5 Şubat günü, Niğde’de törenlerle Atatürk’ün Niğde’ye gelişi
kutlanmaktadır. Cumhuriyeti ilk top atışlarıyla kutlayan Niğdeliler, Atatürk’ün
ülkemize ve Niğde’mize yaptıkları…
(Mikrofon
otomatik cihaz tarafından kapatıldı)
BAŞKAN
– Sayın Akın…
12.- Balıkesir Milletvekili Ahmet Akın’ın, Balıkesir
ilinin İstanbul ilinden daha fazla deprem riski taşıdığına ve risk altında
bulunan 51 okul için yıkım kararı alındığına, Millî Eğitim Bakanlığınca bunca
yıldır sistematik bir planlamanın neden yapılmadığını öğrenmek istediğine
ilişkin açıklaması
AHMET
AKIN (Balıkesir) – Sayın Başkan, teşekkürler. 
Millî
Eğitim Bakanlığının kararıyla Balıkesirli hemşehrilerim evlatlarını bugün okula
endişe içinde gönderdiler. Çünkü hemşehrilerim 51 okulun deprem riski taşıdığı için
yıkılması kararı alındığını bugün, bu sabah öğrendiler. Balıkesir’deki 184 bin
öğrencimizin, 15 bin öğretmenimizin canı için yıllardır buradan uyarıyorum.
Bilim insanlarına göre, Balıkesir İstanbul’dan daha fazla deprem riski taşıyor,
son zamanlarda da beşik gibi sallanıyor. Evlatlarımızın canı için bu kararı
almakta geç kalmadınız mı? Allah aşkına, ne planınız var ne programınız var;
kararı alıyorsunuz, kafanıza göre takılıyorsunuz. Bu kadar mı? Bunca yıldır
sistematik bir planlama neden yapmadınız? Şimdi, bu geç almış olduğunuz karar
bir şova yöneliktir. Millî Eğitim Bakanlığında şovmenler mi var? Çocuklarımızın
canını şovmenlere mi emanet ediyoruz? Yazıktır. 
BAŞKAN
– Sayın Tutdere…
13.- Adıyaman Milletvekili Abdurrahman Tutdere’nin,
merkez üssü Elâzığ ili Sivrice ilçesi olan 6,8 şiddetindeki depremden Adıyaman
ilindeki birçok yerleşim biriminin yanı sıra Adıyaman Kapalı Cezaevinin de
etkilendiğine ve hakkında 2013 yılında alınmış yıkım kararı bulunan cezaevinin
tutuklu ve hükümlülerinin komşu illere nakledilmesiyle yaşanılan mağduriyete
ilişkin açıklaması
ABDURRAHMAN
TUTDERE (Adıyaman) – Teşekkür ediyorum Sayın Başkan. 
Merkez
üssü Elâzığ Sivrice olan 6,8 şiddetindeki depremden Gerger, Sincik, Yaylakonak
başta olmak üzere, Adıyaman’ımızdaki birçok yerleşim birimi de etkilenmiştir ve
bu yerleşim birimlerinde bulunan çok sayıda konut hasar görmüştür. 
Ayrıca,
1970 yılında yapılan, 2013 yılında hakkında yıkım kararı bulunan Adıyaman
Kapalı Cezaevi de aynı depremden etkilenmiştir. Adıyaman Kapalı Cezaevinde
bulunan 311 tutuklu, 503 hükümlü komşu illere nakledilmiştir. 
Buradan
Adalet Bakanlığına çağrıda bulunmak istiyorum: Bu nakil işlemlerinden dolayı
bütün tutuklu ve hükümlü yakınları ve aileleri mağdur durumdadır. Bu
mağduriyetin bir an evvel giderilmesini talep ediyoruz. Ayrıca, Kapalı
Cezaevinde çalışan yaklaşık 300 gardiyan ve cezaevi personeli hakkındaki
belirsizlik de devam etmektedir. Bu çalışanlar…
(Mikrofon
otomatik cihaz tarafından kapatıldı) 
BAŞKAN
– Sayın Çakırözer…
14.- Eskişehir Milletvekili Utku Çakırözer’in, “BirGün”
ve “evrensel” gazetelerine Basın İlan Kurumu tarafından hukuksuz uygulanan ilan
ambargosunun kabul edilemez olduğuna ilişkin açıklaması
UTKU
ÇAKIRÖZER (Eskişehir) – Teşekkür ederim Sayın Başkan.
Basın
İlan Kurumu, halkın haber alma hakkı için gazetecilik yapan Birgün ve Evrensel
gazetelerine uyguladığı hukuksuz ilan ambargosunu hâlâ sürdürmekte. Daha önce,
neredeyse her başlığı, her sözcüğü sorgulanan haberlerden ceza üretilmiş,
gazetelerin toplam gelirlerinin üçte 1’ini oluşturan kamu ilanları
durdurulmuştu; şimdi bu gazeteler ilan alma haklarını tamamen kaybetme riskiyle
karşı karşıya bırakılmış durumda. Böyle bir durumda, bu 2 köklü gazetemiz yeni
birer yayın organı gibi yeniden başvuru yapmak zorunda kalacak ve ilan alma süreci
üç yıla kadar uzayacaktır. Basın İlan Kurumunun basın özgürlüğünü ihlal eden bu
tutumu kabul edilemez. Basın İlan Kurumu, elindeki yetkiyi cezalandırma aracı
olarak kullanmaktan vazgeçmelidir. Gazetelerden ve kamuoyundan gelen taleplere
kulak vermeye ve Birgün ile Evrensel’e yönelik bu hukuksuz tutumundan
vazgeçmeye Basın İlan Kurumunu çağırıyoruz.
Teşekkür
ederim. 
BAŞKAN
– Sayın Osmanağaoğlu…
15.- İzmir Milletvekili Tamer Osmanağaoğlu’nun,
Suriye’nin İdlib kentinde Esad rejimine bağlı unsurlar tarafından
gerçekleştirilen hain saldırıda şehadete erişen 8 kahramanımıza Allah’tan
rahmet dilediğine, MHP lideri Devlet Bahçeli’nin “Türkiye dostluğu değerli,
düşmanlığı tehlikeli bir ülkedir. Barış ve huzur arayan mazlumların arkasında
Türk milleti vardır.” ifadelerine ilişkin açıklaması
TAMER
OSMANAĞAOĞLU (İzmir) – Teşekkür ediyorum Sayın Başkanım.
İdlib’de
bulunan Türk gözlem noktasında zalim Esat rejimine bağlı unsurlar tarafından
gerçekleştirilen hain saldırıda şehadete erişen 8 kahramanımıza Allah'tan rahmet,
acılı ailelerine ve yüce Türk milletine sabırlar diliyorum. 
Rusya
ve İran destekli Esat rejiminin Astana Mutabakatı’nı hiçe saydığı, İdlib’deki
insanlık dramını derinleştirmeye çalıştırdığı muhakkaktır. Bilinmelidir ki Türk
devleti, Türk milletinden ve yüzünü Türkiye'ye dönmüş mazlum milletlerden
aldığı güçle zalimin elini kıracak kudrette, zulme “dur” diyecek güçte,
vahşilerin kökünü kurutacak kararlılıkta büyük bir ülkedir. Liderimizin de
dediği gibi: “Türkiye, dostluğu değerli, düşmanlığı ise tehlikeli bir ülkedir.
Barış ve huzur arayan mazlumların arkasında Türk milleti vardır.”
Teşekkür
ederim.
BAŞKAN
– Sayın Ünsal…
16.- Ankara Milletvekili Servet Ünsal’ın, Cumhuriyet
Savcısı Taner Temur hakkında Hâkimler Savcılar Kurulunda yürütülen soruşturmaya
ilişkin açıklaması
SERVET
ÜNSAL (Ankara) – Teşekkürler. 
Sayın
Başkan ve değerli milletvekilleri; önceden HSYK yani Hâkimler ve Savcılar
Yüksek Kurulu olan, sonradan “yüksek”i kaldırılan, “Hâkimler ve Savcılar
Kurulu” olarak isimlendirilen Kurulda yürütülen bir soruşturmaya dikkat çekmek
istiyorum. 
Yirmi
beş yıllık Cumhuriyet Savcısı Taner Temur hakkında HSK’de soruşturma açıldı ve
müfettiş, savcıya ceza verilmesini önerdi, ayrıca bu savcı Şanlıurfa’ya
sürüldü. Soruşturma niye açıldı? Cumhuriyet değerlerine ve Türkiye
Cumhuriyeti’nin kurucusu Mustafa Kemal Atatürk’e düşman bir şahıs var; kim o?
Kadir Mısıroğlu. Bu kişi defalarca cumhuriyete ve Atatürk’e yönelik
saldırılarıyla gündeme gelmiştir, hatta “Kurtuluş Savaşı’nda Yunan galip
gelseydi...” diyen vatandaştır. Cumhuriyet Savcısı Taner Temur’a soruşturma
açılmasının nedeni, bu şahsın cenazesine katılan bakan ve devlet yetkililerini
eleştirmesidir. Yargının otuz yıllık doktoru olarak, Hâkimler ve Savcılar
Kurulunun ve yetkililerin bu yanlıştan dönmeleri gerektiğini hatırlatıyorum.
Teşekkür
ederim.
BAŞKAN
– Şimdi, Sayın Grup Başkan Vekillerinin söz taleplerini karşılayacağım.
Sayın
Dervişoğlu…
17.- İzmir Milletvekili Dursun Müsavat Dervişoğlu’nun,
Van ili Bahçesaray ilçesinde önce seyir hâlindeki minibüsün daha sonra da arama
çalışmalarına katılan kurtarma ekibinin üzerine çığ düşmesi sonucu hayatını
kaybeden vatandaşlara Allah’tan rahmet dilediğine, 5 Şubat laikliğin kabulünün
83’üncü yıl dönümüne ve yüksek hızlı tren aylık abonman fiyatlarına yapılan
zammın yeniden düzenlenerek makul bir seviyeye çekilmesi gerektiğine, yüzde 51
hissesi Çinlilere satılan Yavuz Sultan Selim Köprüsü için özel inşaat
firmalarına birinci yıl araç geçiş taahhüdü gereği 3 milyar lira ödenmesinin
yarattığı israfa ve Hükûmeti bu konuda duyarlı davranmaya davet ettiğine
ilişkin açıklaması
DURSUN
MÜSAVAT DERVİŞOĞLU (İzmir) – Çok teşekkür ederim Sayın Başkanım.
Van-Bahçesaray
kara yolunda çığ düşmesi sonucu karlar altında kalan minibüs ve iş
makinesinden, gece boyu yapılan çalışmalarla şu ana kadar 12 kişiye
ulaşılmıştır; 5 kişi hayatını kaybetmiş, 7 kişi ise yaralanmıştır. Şimdi, Genel
Kurula girerken ikinci bir çığ haberi daha aldık. İkinci faciada ise hayatını
kaybedenlerin sayısı 8 olarak açıklanmıştır. Hayatını kaybeden vatandaşlarımıza
Allah’tan rahmet, kederli ailelerine başsağlığı diliyorum, yaralı
vatandaşlarımıza da acil şifalar temenni ediyorum.
5
Şubat 1937, laikliğin Türkiye Cumhuriyeti’nin temel niteliği olarak Anayasa’nın
değiştirilemez hükümleri arasına girdiği tarihtir, bugünü anıyorum. Laiklik,
din ve vicdan hürriyetinin teminatı, demokratik hukuk devletinin temelidir.
Laikliğin inançlar üzerinde bir baskı aracı olarak kullanılmasını kabul
etmediğimiz gibi, “laik devlet” kavramından dinsizlik anlamı çıkarmaya çalışan
fesat yaklaşımlara da izin vermeyeceğiz.
Yüksek
hızlı tren aylık abonman fiyatlarına yüzde 300’den fazla zam yapılması,
ekonomimizin ne kadar kötü yönetildiğini ve ne kadar zor durumda olduğunu
gösteren bir delildir. Şimdi, siz “Bu, zam değil, abonman fiyatlarında iskonto
düzenlemesi.” diyeceksiniz ama bu, doğrudan doğruya zamdır. Yapılan fahiş zamla
birlikte, Ankara-Polatlı 220 liradan 877 liraya, Ankara-Eskişehir ve
Ankara-Konya 480 liradan 1.687 liraya, Ankara-İstanbul ise 2.100 liradan 3.847
liraya çıkmıştır. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Başkan.
DURSUN
MÜSAVAT DERVİŞOĞLU (İzmir) – Bazı yerlerde yüzde 357’e varan zamlara rağmen,
açıklanan enflasyon oranı ise sadece yüzde 8’dir. Enflasyon madem yüzde 8 ise
çoğunlukla memur, işçi ya da öğrencilerin kullandığı aylık tren biletlerine
yüzde 300 zam neden yapılmıştır, anlayabilmek mümkün değildir. Sayın
Cumhurbaşkanının ve Hükûmetin bu zamları yeniden düzenlemesini ve hiç değilse
makul bir seviyeye çekmesini bekliyoruz. 
Ayrıca,
Yavuz Sultan Selim Köprüsü’nün yüzde 51 hissesini Çinliler 4 milyar liraya
satın almışlar. 
(Mikrofon
otomatik cihaz tarafından kapatıldı)
BAŞKAN
– Buyurun.
DURSUN
MÜSAVAT DERVİŞOĞLU (İzmir) – Araç geçiş garantisi verilen köprü için 2019
yılının ilk yarısında hazineden 1,4 milyar, ikinci yarısında ise 1,6 milyar
lira ödenmiştir; köprüden geçmeyen araçlar için 2019 yılında toplamda devlet
kasasından ödenen miktar 3 milyar liranın üzerindedir. Yap-işlet-devret
modeliyle devletin kasasından hiç para çıkmayacağını savunanların tezi de bu vesileyle çökmüştür. Devlet,
özel inşaat firmalarına sadece geçtiğimiz yıl içinde 3 milyar lira ödemiştir.
Üstelik, bu yap-işlet-devret projesi yirmi yıllık bir projedir. Yirmi yıl
boyunca devlet kasasından daha kaç milyar lira ödeyeceğimiz de meçhuldür. Oysa
birinci köprünün maliyeti sadece 21 milyon dolar yani bugünkü kurla 126 milyon
liradır. Birinci köprü 126 milyona yapılmışken üçüncü köprü için sadece birinci
yıl araç geçiş taahhüdü yüzünden 3 milyar lira ödenmiştir. Bu israftır,
haramdır. Bu fakir millet bunu hak etmiyor. 
(Mikrofon
otomatik cihaz tarafından kapatıldı) 
BAŞKAN
– Buyurun. 
DURSUN
MÜSAVAT DERVİŞOĞLU (İzmir) – Hükûmeti duyarlı davranmaya davet ediyorum.
Milletin hak ve hukukunu korumakla mükellef olduğunu hatırlatıyor, Genel Kurulu
saygılarımla selamlıyorum. 
BAŞKAN
– Sayın Bülbül...
18.- Sakarya Milletvekili Muhammed Levent Bülbül’ün,
Van ili Bahçesaray ilçesinde önce seyir hâlindeki minibüsün daha sonra da arama
çalışmalarına katılan kurtarma ekibinin üzerine çığ düşmesi sonucu hayatını
kaybeden vatandaşlara, 3 Şubatta Suriye’nin İdlib kentinde hain saldırı sonucu
şehit düşen hemşehrisi Uzman Çavuş Halil Demir ile 7 şehidimize Allah’tan
rahmet dilediklerine, 5 Şubat Gulca katliamının 23’üncü yıl dönümü vesilesiyle
bu coğrafyada devam eden baskıların bir an önce son bulmasını temenni
ettiklerine ve İdlib meselesine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan. 
Sayın
Başkan, değerli milletvekilleri; dün akşam saatlerinde Van’ın Bahçesaray
ilçesinde meydana gelen çığ felaketinde 5 vatandaşımız çığ altında kalarak
Hakk’ın rahmetine kavuşmuştur. Minibüste bulunan ve mahsur kalan 2
vatandaşımızı kurtarma çalışmaları devam ederken maalesef, bugün ikinci bir çığ
felaketi yaşanmıştır. Arama kurtarma çalışmalarını yürüten ekiplerimiz bugün
çığ altında kalmıştır. Şu ana kadar, aldığımız bilgilere göre, ikinci çığ
felaketinde 30 kişi çığın altından çıkarılmış ancak 8 vatandaşımızın cansız
bedenine ulaşılmıştır. Arama kurtarma çalışmaları hâlâ devam etmektedir.
İnşallah, çığ altında kalan diğer vatandaşlarımız da arama kurtarma ekiplerimiz
de sağ salim kurtulur diyorum. Bu ana kadar bu çığ felaketlerinde hayatını
kaybeden vatandaşlarımıza da Allah’tan rahmet diliyorum. 
Sayın
Başkan, 5 Şubat, Doğu Türkistan Gulca Katliamı’nın yıl dönümüdür. 5 Şubat 1997
ile 5 Aralık 1997 tarihine kadar yani on ay süreyle, 100 binden fazla
soydaşımız tutuklanmış ve çeşitli işkenceler altındaki binden fazla soydaşımız
Çin Hükûmeti tarafından idam edilmiştir.
Türk
yurdu olan Doğu Türkistan’da Çin mezalimi altında can veren tüm soydaşlarımızı dua ve minnetle yâd ediyorum. Bu
coğrafyada hâlâ devam eden baskıların da bir an önce son bulmasını temenni
ediyor, Milliyetçi Hareket Partisi Grubu olarak bu meselelerin de takipçisi
olduğumuzu ifade etmek istiyorum. 
Sayın
Başkan, 3 Şubatta İdlib’te rejim unsurlarının ordumuza ait askerî konvoya topçu
ateşiyle yapmış olduğu saldırıda 7 askerimiz ve 1 sivil personelimiz şehit
olmuş, 10’dan fazla personelimiz yaralanmıştır. 
(Mikrofon
otomatik cihaz tarafından kapatıldı)
BAŞKAN – Buyurun. 
MUHAMMED
LEVENT BÜLBÜL (Sakarya) – Dün Sakarya’da
defnetmiş olduğumuz Uzman Çavuş Halil Demir kardeşimiz olmak üzere, bütün
şehitlerimizi rahmetle anıyor, yaralı kardeşlerimize acil şifalar diliyoruz. 
İdlib
meselesi, bir defa daha görülmüştür ki Türkiye açısından son derece önemli ve
hassas bir meseledir. Bugüne kadar sağlanan mutabakatlarla, Türkiye, İdlib’te
gerginliğin azaltılması, çatışmanın önlenmesi için son derece önemli diplomatik
çabalar sarf etmiştir ancak ne yazık ki Türkiye'nin de yer aldığı mutabakatlar,
özellikle Rusya’nın güven ortamını sarsan ve rejime haksız, insanlık dışı
saldırı yapma imkânı veren tutumu ve eylemleri neticesinde uygulanamaz hâle
gelmiştir. Bu şartlar altında, Türkiye, öncelikle, kendi millî güvenliği için
lazım gelen adımları atmakta kararlılık göstermelidir. Sayın
Cumhurbaşkanımızın, rejimin İdlib’te oluşturduğumuz gözlem noktalarının
gerisine çekilmesini, çekilmediği takdirde, tek başımıza da olsa buna müsaade
etmeyeceğimizi vurgulaması son derece önemlidir. 
(Mikrofon
otomatik cihaz tarafından kapatıldı)
BAŞKAN
– Buyurun. 
MUHAMMED
LEVENT BÜLBÜL (Sakarya) – İdlib’te gerçekleşen saldırının yeni bir milat olarak
tarif edilmesi ve Türk askerinin kanının aktığı yerde hiçbir şeyin aynı şekilde
devam etmeyeceğinin ifade edilmiş olması da son derece isabetlidir. Mevcut
durumda, milletçe ordumuzun, devletimizin yanında saf tutmak ve öncelikle
Türkiye'nin menfaatlerini merkeze koyarak, başka bir tavır içerisinde yer
almadan, Ankara merkezli olarak yürütülecek çabaların ve mücadelelerin yanında
yer almak herhâlde hepimiz açısından en önemli sorumluluk ve vazifedir diye
değerlendiriyor, yüce Meclisi saygıyla selamlıyorum. 
BAŞKAN
– Sayın Oluç…
19.- İstanbul Milletvekili Hakkı Saruhan Oluç’un, Van ili Bahçesaray ilçesinde önce seyir hâlindeki minibüsün
daha sonra da arama çalışmalarına katılan kurtarma ekibinin üzerine çığ düşmesi
sonucu hayatını kaybeden vatandaşlara Allah’tan rahmet dilediklerine,
depremden sonra en fazla can kaybının çığ felaketlerinde yaşandığına, Hakkâri
1. Ağır Ceza Mahkemesinde görülen duruşma sonrası Yüksekova Belediye Eş Başkanı
Remziye Yaşar hakkında verilen tahliye kararının savcılığın itirazı üzerine
reddedilmesine ilişkin Adalet Bakanlığının mı yoksa İçişleri Bakanlığının mı
müdahalesinin söz konusu olduğunu öğrenmek istediklerine, Gezi eylemleri
sırasında polisin attığı gaz fişeğiyle başından vurularak hayatını kaybeden
Berkin Elvan’ın ölümüne ilişkin açılan davanın duruşmasına, Karaman ili
Kazımkarabekir ilçesi Karalgazi ve Mesudiye köylerinde açılan taş ocakları ile
mermer ocaklarının doğayı ve doğal yaşamı tahrip etmesiyle yaşanılan
mağduriyete ilişkin açıklaması
HAKKI
SARUHAN OLUÇ (İstanbul) – Teşekkür ederim. 
Sayın
Başkan, sayın vekiller; önce Van Bahçesaray’da yaşanan çığ felaketi hakkında
konuşmak istiyorum. Dün, seyir hâlindeki bir minibüsün üzerine çığ düşmesi
sonucunda 5 yurttaşımız hayatını kaybetti, 7 kişi yaralı olarak çığ altından
çıkarıldı, 2 yurttaşımıza ise hâlen ulaşılamadı. Yine, birkaç saat önce de bu
çalışmayı yapan kurtarma ekiplerinin üzerine çığ düştü. Ne yazık ki 8 kişinin
öldüğü haberi geldi. Şu anda tam sayı bilinemese de 15 civarında insanımızın da
çığ altında bulunduğuna dair bilgiler geliyor. Çalışmalar devam ediyor.
Öncelikle, yaşamını yitiren bütün yurttaşlarımıza Allah’tan rahmet diliyoruz,
yakınlarına ve halkımıza başsağlığı ve sabır diliyoruz ve elbette, hastanede
tedavisi süren yurttaşlarımıza da acil şifalar diliyoruz. 
Çığ
felaketleri Türkiye’de can almaya devam ediyor ve baktığımızda, aslında,
depremden sonra en fazla can kaybının çığ felaketlerinde yaşanmakta olduğunu
görüyoruz. 
İkinci
olarak değinmek istediğim konu, Yüksekova Belediye Eş Başkanımız hakkındadır.
15 Ekim 2019’da Ankara’da gözaltına alınarak tutuklanan Yüksekova Belediye Eş
Başkanımız Remziye Yaşar’ın -biliyorsunuz kayyum atandı Yüksekova’da da- dün
Hakkâri 1. Ağır Ceza Mahkemesinde görülen duruşma sonrası adli kontrol şartıyla
tahliyesine karar verildi fakat biz sevindik mi buna? Hayır, sevinmedik çünkü
uygulamayı biliyoruz. Nitekim, aradan üç saat geçti, savcılık itiraz etti bu
tahliyeye ve bu itirazı değerlendiren 1. Ağır Ceza Mahkemesi kararında direndi.
Kararında direnince ne oldu? Savcılık makamı, bir üst mahkeme olan ayarlanmış 2.
Ağır Ceza Mahkemesine gitti aynı itirazla…
(Mikrofon
otomatik cihaz tarafından kapatıldı) 
BAŞKAN
– Buyurun Sayın Başkan.
HAKKI
SARUHAN OLUÇ (İstanbul) - …ve gece yarısı apar topar toplanan mahkeme heyeti,
savcılığın bu talebini değerlendirerek Remziye Yaşar’ın tahliyesine yapılan
itirazı kabul etti ve Yüksekova Belediye Eş Başkanımız Remziye Yaşar’ın tahliye
kararını reddetti. Bu ilk defa başımıza gelmiyor. Tahliye kararı veriyor
mahkemeler, savcılık itiraz ediyor, savcılığın itirazından sonra bir üst mahkeme
alelacele toplatılıyor, bir yerden bulunuyor getiriliyor insanlar ve bu
savcılığın itiraz kararları kabul edilerek arkadaşlarımız yine cezaevinde
tutuluyor. Bir usul, bir âdet hâline getirdiler bunu. 
Bizim
merak ettiğimiz ve vurgulamak istediğimiz konu esasen şudur: Savcılık ile
tahliye kararı arasında geçen zaman süresince kim müdahale ediyor? Adalet
Bakanlığı mı müdahale ediyor savcılıklara ve bu tahliye kararlarını durdurup
tekrar insanların cezaevinde rehin tutulmasına karar verdiriyor yoksa İçişleri
Bakanlığı mı müdahale ediyor kayyum atadığı yerlerdeki bu hukuksuz kayyum
atamalarının ortaya çıkmaması için?
(Mikrofon
otomatik cihaz tarafından kapatıldı) 
BAŞKAN
– Buyurun.
HAKKI
SARUHAN OLUÇ (İstanbul) – Aslında hukuksuz bir şekilde rehin tutulan belediye
eş başkanlarının içeride rehin tutulmaya devam edilmesi için İçişleri Bakanlığı
mı müdahale ediyor bu mahkemelere? Aslında bunu merak ediyoruz. Ortaya çok
kolay çıkarılmayacağını biliyoruz elbette. Ama gün gelecek elbette ki birileri,
bu hukuksuzlukları yapan birilerinin vicdanları sızlayacak ve konuşmaya
başlayacaklar. O zaman, bu hukuksuzlukların arkasında kimlerin durduğunu hep
beraber anlayacağız, öğreneceğiz.
Efendim,
üçüncü değinmek istediğim konu, yine, bir duruşma, Berkin Elvan duruşması. Berkin
Elvan, 2013’te Gezi eylemleri sırasında polisin attığı gaz fişeğiyle başından
vurulan ve iki yüz altmış dokuz gün boyunca verdiği yaşam mücadelesini 11 Mart
2014’te kaybeden genç bir insan. 14 yaşında, evinden ekmek almak için çıkmıştı…
(Mikrofon
otomatik cihaz tarafından kapatıldı) 
BAŞKAN
– Buyurun Sayın Başkan.
HAKKI
SARUHAN OLUÇ (İstanbul) – Berkin Elvan’ın öldürülmesinin ardından altı yıl
geçti ve altı yıldır bu davada Berkin Elvan’ın ailesi adalet arıyor ama hâlâ iş
sürüncemede. O günden bu yana hiçbir kolluk mensubu tutuklanmadı. Mahkeme sanık
polisin kusurunun araştırılmasını istedi ve Jandarma, Berkin’i kendi ölümünde
tali kusurlu olarak buldu. Nasıl oluyorsa bu “tali kusurlu” olmak? 24 Ocak
2020’de mahkemeye gönderilen bilirkişi
raporunda bu yazıldı ve bunu kabul eden, böyle bir bilirkişi raporunu kabul
eden yargının ise hiçbir şekilde vicdan azabı çekmediğini de görüyoruz. 
Şimdi,
yargı sisteminin sorunuyla karşı karşıyayız. Mahkeme salonunda Gezi döneminde
şiddet görmüş ve öldürülmüş Ali İsmail Korkmaz’ın ve Ethem Sarısülük’ün
anneleri de mahkeme salonundaydı ve Berkin Elvan’ın annesiyle dayanışma
içindeydiler. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Oluç. 
HAKKI
SARUHAN OLUÇ (İstanbul) - Toparlıyorum. 
Öyle
duyarsız bir mahkeme heyetiyle karşı karşıyayız ki bir sonraki duruşmayı Berkin
Elvan’ın ölüm tarihine erteliyor; böyle bir mahkeme heyeti, itirazlar üzerine
tarihi değiştiriyor. Yani altı yıldır görülen bu davada adaletin sağlanmasını
beklemiyoruz ama bir sonucun alınması gerekiyor artık bir an evvel. Bunu da
vurgulamış olalım. 
Son
bir noktaya değinmek istiyorum: Karaman’dan yurttaşlarımız gelmişti, ziyaret
ettiler ve köylerine yapılan taş ve mermer ocağının hem doğayı hem oradaki
doğal yaşamı hem de kendilerinin tarımla ilgili attıkları adımları ne kadar
tahrip ettiğine dair bilgi verdiler. Karaman ili Kazımkarabekir ilçesi
Karalgazi ve Mesudiye köyleri ve civar köylerdeki taş ocaklarına ilişkin
eleştirilerini ifade ettiler. 
(Mikrofon
otomatik cihaz tarafından kapatıldı) 
BAŞKAN
– Toparlayınız. 
HAKKI
SARUHAN OLUÇ (İstanbul) - Toparlıyorum efendim. 
Adı
geçen köylerde 10 binlerce dekar tarım arazisi var, son derece verimli
araziler; orada elma, domates, arpa, buğday, mısır üretimi yapılabiliyor.
Sadece Karalgazi köyünde bin adet küçükbaş hayvan bulunuyor ve bu hayvanlar
köylerin meralarında, tepelerinde otlatılıyor. Bu yapılan taş ocakları ve
mermer ocaklarıyla ilgili ÇED raporları alınamamış vaziyette ve bu arazi
yolları, araziler aslında mermer ocakları ve taş ocaklarıyla beraber tahrip
edilir durumda. Şikâyetlerini dile getirdiler, biz de bunu bir kez daha dile
getiriyoruz ve bu alanda, Karaman’dan gelen köylülerin taleplerinin ciddiye
alınması gerektiğini ifade ediyoruz. 
Teşekkür
ediyorum. 
BAŞKAN
– Özgür Bey, buyurun. 
20.- Manisa Milletvekili Özgür Özel’in, Van ili Bahçesaray ilçesinde önce seyir hâlindeki minibüsün
daha sonra da arama çalışmalarına katılan kurtarma ekibinin üzerine çığ düşmesi
sonucu hayatını kaybeden vatandaşlara Allah’tan rahmet dilediklerine, 5
Şubat Adnan Kahveci’nin ölümünün 27’nci yıl dönümü ile laikliğin kabulünün
83’üncü yıl dönümüne, laiklik ilkesinden uzaklaşmanın sonuçlarının 15 Temmuz
darbe girişimine giden süreçte ağır biçimde yaşandığına, Gaziantep ili Islâhiye
ilçesindeki çadır kentin kapatılmasıyla çalışanların yaşadığı mağduriyete
ilişkin açıklaması
ÖZGÜR
ÖZEL (Manisa) - Teşekkür ederim Sayın Başkan.
Van
Bahçesaray’da meydana gelen çığ nedeniyle bir minibüsün çığ altında kalması
sonucu 5 vatandaşımızın yaşamını yitirdiği haberini dün geç saatlerde öğrenmiş
ve üzüntülerimizi ifade etmiştik. Çığ altında kalan 2 vatandaşımızı kurtarma
çalışmaları da sürüyordu. Bu sırada ekipler arama kurtarma çalışması yaparken
ikinci bir çığ faciası gerçekleşti ve 8 kişinin daha yaşamını kaybettiğini
öğrenmiş bulunuyoruz. Çok sayıda vatandaşın da çığ altında olduğunu, rakamın da
net olmadığını kaygıyla takip ediyoruz. Arama kurtarma çalışmasında bulunan
ekiplere kolaylıklar diliyoruz; onları yeni facialardan Allah esirgesin
diyoruz. Hayatını kaybedenlere rahmet, yakınlarına başsağlığı dilerken yaralı
olarak kurtarılanların da sağlığını yakından takip ediyoruz ve kendilerine acil
şifalar diliyoruz.
Sayın
Başkan, 5 Şubat, Türkiye siyasetinin Anavatan Partili eski bakanlarından Adnan
Kahveci’nin şüpheli bir trafik kazası sonucunda yaşamını yitirdiği bir gün
olarak da tarihte yerini aldı. Kahveci ailesine, yakınlarına bir kez daha
başsağlığı diliyoruz. Çalışkan, siyasi etiğe önem veren, siyaseti dürüstlük
ilkesiyle yapan ve kaybı sadece partisi açısından değil, tüm siyaset tarihimiz
açısından da önemli bir kayıp olarak nitelendirilen Adnan Kahveci’yi bir kez
daha rahmetle anmak isteriz.
5
Şubat 1937’de laiklik ilkesi Anayasa’ya eklenerek Türkiye Cumhuriyeti
devletinin temel niteliklerinden biri hâline gelmiştir.
(Mikrofon
otomatik cihaz tarafından kapatıldı)
BAŞKAN
– Buyurun.
ÖZGÜR
ÖZEL (Manisa) – Laiklik ilkesi, sadece din ve vicdan özgürlüğünü değil, ifade
ve düşünce özgürlüğünü de garanti altına almaktadır ve bu topraklarda barış
içinde, bir arada, huzur içinde yaşayabilme idealinin temelini oluşturmaktadır.
37 yılında Anayasa’mıza dâhil edilen laiklik ilkesi, yıllar içinde farklı
kesimler tarafından idrak edilememiş, belli çevreler tarafından siyaseten
karşıt durmaları gereken bir kavrammış gibi kullanılmıştır. Ancak, yakın
tarihimiz ve yanı başımızdaki coğrafya, laiklik ilkesine duyduğumuz ihtiyacın
her geçen gün anlaşılmasına neden olan kötü anılarla doludur. 
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZGÜR
ÖZEL (Manisa) – Ülkemiz, son olarak 15 Temmuz darbe girişimine giden süreçte,
laiklik ilkesinden uzaklaşmanın sonuçlarını çok ağır biçimde yaşamıştır. Devlet
kadrolarının liyakate göre değil, doğrudan siyasi otorite tarafından dinî bir
gruba yakınlıkları gerekçe gösterilen bir gruba teslim edilmiş olmasının
bedelini ülkemiz 251 yurttaşımızın şehit olduğu kanlı bir darbe girişimiyle
ödemiştir. 
Bizler,
Cumhuriyet Halk Partisi olarak, laiklik ilkesinden uzak duran siyasi kadroların
dahi 15 Temmuz darbe girişiminin ardından sımsıkı sarıldığı bir ortamda laiklik
ilkesinin önemini ısrarla anlatmaya; din, vicdan ve ifade özgürlüğünün önündeki
engellerin kaldırılması için çaba göstermeye, bizi bir arada tutan
cumhuriyetimizin kurucu değerlerini ödünsüz olarak savunmaya devam edeceğiz. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özel.
ÖZGÜR
ÖZEL (Manisa) – Sayın Başkan, son olarak, dün Meclisteki makam odamda
ağırladığım konukları ve onların ortaya koyduğu bir isyanı dile getirmek
boynumun borcu. İslâhiye’de 2014’te bir çadır kent kurulur ve ilkokul,
ortaokul, lise, üniversite mezunu toplam 654 kişi 20 bin kişilik bu İslâhiye
çadır kentinde istihdam edilir. Bu çadır kent “Daha sonra tekrar buraya
sığınmacılar gelecek.” denilerek 31 Temmuz 2017 tarihinde onarıma, bakıma
alınır ve çalışanlarının işlerine son verilir. Burada çalışan kişilerin
hiçbirine kıdem ve ihbar tazminatları ödenmezken, burada, dönemin Gaziantep
Milletvekili, AK PARTİ İlçe Başkanı, İslâhiye Belediye Başkanı ve İl AFAD
Müdürü…
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özel.
ÖZGÜR
ÖZEL (Manisa) – …bu kişilere ”Altmış yetmiş gün içinde çadır kent tekrar
faaliyete geçecek, sizler işinize döneceksiniz; sakın mahkemeye başvurmayın.”
demiş ve bu altmış günlük sürede işe iade davası açma imkânı kalmamıştır. Bu
654 kişi sıkıntılarını dile getirdiklerinde, 24 Haziran seçimleri öncesinde
başta bugünkü Adalet Bakanı Abdulhamit Gül olmak üzere, genel seçimlerdeki
dönemin İlçe Başkanı, İl Başkanı kendilerine sözler vermiş, ancak bu 654 kişi
işe dönememiş ama daha sonra 138’i farklı yöntemlerle, birazdan ifade edeceğim
şekilde, farklı yerlerde istihdam edilmiş; geriye kalan 516 kişi günlerce
dertlerini dile getirdikleri hâlde derman bulamamıştır. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özel.
ÖZGÜR
ÖZEL (Manisa) – 31 Mart seçimlerinde, isteyen herkese ulaştırabileceğim ses
kayıtlarıyla AK PARTİ’nin İl Başkanı, İlçe Başkanı, Abdulhamit Gül,
milletvekili adayları, milletvekilleri, belediye başkan adayları “Size bir
önceki seçimde mahcup olduk ama bu sefer bu sorunu çözeceğiz.” demişler. Ben
videolarını kendim izledim -geceleyin kahve konuşmaları, gündüz konuşmaları-
her isteyene yollayabilirim.
Bu
arkadaşlar bana oradaki 654 kişinin kaydını verdiler; isimleri, soy isimleri,
T.C. numaraları var. Bir de bilgi verdiler, ben sormadım ama söylediler; tamamı
bu göreve gelmek için AK PARTİ’ye üye olmuş. Hepsini sorgulayabilirsiniz;
bunlar AK PARTİ üyesi yapılmışlar, Cumhurbaşkanının mitingine götürülmüşler, “Rabia”
yapmışlar, tezahürat etmişler, oy vermişler ama...
(Mikrofon
otomatik cihaz tarafından kapatıldı) 
İSMET
YILMAZ (Sivas) – Hepsi AK PARTİ’li. 
BAŞKAN
– Buyurun Sayın Özel.
ÖZGÜR
ÖZEL (Manisa) – “Hepsi AK PARTİ’li.” diye Sayın Bakanımız İsmet Yılmaz da teyit
ediyor. 
Şimdi
“AK PARTİ’ye gittiğimizde de şu anda kapılar yüzümüze kapanıyor.” diyorlar. Bir
sayın milletvekili kovmaktan beter ediyor, “Yanlış anlaşılmış, size iş
taahhüdümüz yok.” diyor. Ben, tabii, sayın milletvekilini itham edemem; ismini
de verdiler. Kişinin adı belli, telefonu belli; takdim ederiz, hemen ararlar.
Bu, İslâhiye’deki 654 kişiden 138’i nasıl iş buldu dedik, “Onlar ikinci bir kez
doğrudan torpil buldular. Biz sadece AK PARTİ üyesi olduk, işe alındık,
atıldık.” dediler. 
En
trajik tarafı şu Sayın Başkan: Bu kişilere, dava açmaları için avukat
göstermişler. Avukat AK PARTİ’den İslâhiye Belediye Meclis üyesi seçilmiş.
Başvurusu gününde yapılmadığı için birinci celsede mahkeme kaybedilmiş. Dünya
kadar avukat parası çıkmış.
(Mikrofon
otomatik cihaz tarafından kapatıldı) 
AHMET
KAYA (Trabzon) – Tam Aziz Nesin’lik iş vallahi.
BAŞKAN
– Buyurun Sayın Özel.
ÖZGÜR
ÖZEL (Manisa) – “Şimdi bu avukat parasını da bizden istiyorlar. Dünya kadar
avukat parası var. Biz gariban insanlarız.” diyorlar. 
Şimdi,
bu konu: Avukat bir de Belediye Meclis üyesi seçilmiş, şimdi de avukat parası
istiyor bunlardan. Bunların hepsinin listelerini isteyene vereceğim.
ALİ
ŞEKER (İstanbul) – Jet Fadıl’ı geçmişler.
ÖZGÜR
ÖZEL (Manisa) – Vicdan sahibi AK PARTİ’li arkadaşlarımız bu kişileri arasınlar,
bu kişilerin derdini sorsunlar. Ama dinledim ya, oy isterken “24 Haziranda söz
verdik, mahcup olduk ama söz, 31 Martta verin oyu, biz bir daha sizi işe
aldıracağız.” diyor; yine aynı durum. İçlerinde AK PARTİ üyesi olmayan bir kişi
yok, sorgulamak bedava. Vicdanlarınıza havale ediyorum.
Teşekkür
ederim. (CHP sıralarından alkışlar) 
BAŞKAN
– Sayın Akbaşoğlu…
21.- Çankırı Milletvekili Muhammet Emin Akbaşoğlu’nun,
Van ili Bahçesaray ilçesinde önce seyir hâlindeki minibüsün daha sonra da arama
çalışmalarına katılan kurtarma ekibinin üzerine çığ düşmesi sonucu hayatını
kaybeden vatandaşlara Allah’tan rahmet dilediğine, 5 Şubat Adnan Kahveci’nin
ölümünün 27’nci yıl dönümüne, İstanbul Büyükşehir Belediyesi Genel Sekreter
Yardımcısı Yeşim Meltem Şişli ile İSMEK çalışanları arasında yaşanılan olayın
yargıya intikal ettiğine, “Hiç kimseyi işten atmayacağız, bu bizim namus
borcumuzdur.” diyenleri verdiği bu sözleri yerine getirmeye davet ettiğine, ilk
yerli ve millî uçak gemimiz TCG Anadolu’nun denize indirildiğine, Cumhurbaşkanı
Recep Tayyip Erdoğan’ın AK PARTİ grup toplantısında birçok konuda önemli
mesajlar verdiğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
milletvekilleri, bugün ve dün itibarıyla Van’ın Bahçesaray ilçesinde,
üzerlerine çığ düşmesi sonucu hayatını kaybeden vatandaşlarımıza Allah’tan
rahmet, yaralılarımıza acil şifalar diliyorum. 
Çığ
altında kalan kardeşlerimize ulaşılması için çalışmalar yoğun kar yağışı
altında yürütülüyor. Bir taraftan, yeni bir çığla karşı karşıya kalınmaması
için önlem alınırken diğer taraftan da zor tabiat şartlarında çalışmalar
gayretle yürütülüyor. 
Bu
vesileyle, orada bulunan bütün ekiplerimize kolaylıklar diliyor ve kendilerine
yürekten teşekkür ediyorum.
Bugün
Adnan Kahveci’yle birlikte ailesinden Rahmetirahman’a kavuşanların ölüm yıl
dönümü. Bu vesileyle ben de dürüst, ilkeli ve ufuk açıcı siyaset yaklaşımıyla
milletimize hakikaten büyük hizmetlere vesile olmuş bu devlet adamını, bu
Bakanımızı rahmetle ve minnetle yâd ediyor, yakınlarına başsağlığı diliyorum.
Değerli
arkadaşlar, İstanbul Büyükşehir Belediyesinde geçtiğimiz günlerde Genel
Sekreter Yardımcısı Yeşim Meltem Şişli’nin İSMEK’te çalışan kadın personele
sarf ettiği sözleri, ben burada ifade etmekten hakikaten hicap ve haya
duyuyorum. Çalışanların inançlarıyla, kılık kıyafetleriyle ve kişilikleriyle
dalga geçmek hiç kimsenin haddi değildir. Bu ifadeler ve yaklaşım, halka rağmen
halk için, faşist, jakoben anlayışının yansımalarıdır; asla kabul edilemez.
(Mikrofon
otomatik cihaz tarafından kapatıldı)
ATİLA
SERTEL (İzmir) – O faşistlik size yakışır!
BAŞKAN
– Buyurun Sayın Akbaşoğlu.
MUHAMMET
EMİN AKBAŞOĞLU (Çankırı) – Sonuçta, tabii, bu konuda bu ifadelere muhatap olan
oradaki bütün kişiler gerekli suç duyurusunda bulunmuşlar ve iş yargıya intikal
etmiştir. 
ÖMER
FETHİ GÜRER (Niğde) – Bırakın artık bunları ya!
MUHAMMET
EMİN AKBAŞOĞLU (Çankırı) – Bizler de bu süreci yakından takip edeceğiz ve
mağdur edilen çalışanların ve işten çıkarılan çalışanların yanında olmayı
sürdüreceğiz. İSMEK’teki olay münasebetiyle, daha önce “Çalışan hiç kimseyi
işinden etmeyeceğiz.” diyerek 31 Martta iş başına gelen CHP’li Büyükşehir
Belediye Başkanının ve yöneticilerinin taahhütlerinin tam tersine bir şekilde
binlerce kişinin İSMEK’ten çıkartıldığı, binlerce kişinin hem Büyükşehir
Belediyesinden…
(Mikrofon
otomatik cihaz tarafından kapatıldı)
ÖMER
FETHİ GÜRER (Niğde) – Partiye kaydolmayanı işe almıyorsunuz ya!
BAŞKAN
– Sayın Gürer, laf atmayalım.
ÖMER
FETHİ GÜRER (Niğde) – Gerçekleri çarpıtıyor Sayın Başkan.
BAŞKAN
- Buyurun Sayın Akbaşoğlu.
MUHAMMET
EMİN AKBAŞOĞLU (Çankırı) – …hem de bağlı şirketlerinden maalesef işten atıldığı
gerçeğini tekrar hatırlatıyor ve “Hiç kimseyi işten atmayacağız; bu, bizim
namus borcumuzdur.” diyenleri, bu sözlerini yerine getirmeye davet ediyorum. 
İLHAMİ
ÖZCAN AYGUN (Tekirdağ) – Sizden bekliyoruz Tekirdağ’da.
MUHAMMET
EMİN AKBAŞOĞLU (Çankırı) – Değerli arkadaşlar, savaş uçak gemimiz geçenlerde,
iki gün önce denize indi ve test çalışmaları başladı. Türkiye’nin gururu, dosta
güven veren, düşmana korku salan ilk yerli ve millî uçak gemimiz olan çok
maksatlı amfibi hücum gemisi TCG Anadolu, elhamdülillah denizlere indi. AK
PARTİ iktidarında yüzde 20’lerden yüzde 70’lere çıkarttığımız bu millî savunma
sanayisiyle ilgili… 
(Mikrofon
otomatik cihaz tarafından kapatıldı)
BAŞKAN
– Buyurun Sayın Akbaşoğlu.
MUHAMMET
EMİN AKBAŞOĞLU (Çankırı) – Şu an millî savunma sanayisinde büyük projelere
-700’ün üzerinde- hakikaten destek veriyoruz ve bu konuda Türkiye’nin gücüne
güç katıyoruz. 
ATİLA
SERTEL (İzmir) – Tam faşist oldunuz faşist, yeminle!
MUHAMMET
EMİN AKBAŞOĞLU (Çankırı) – Sayın Başkanım, değerli arkadaşlar; Sayın
Cumhurbaşkanımızın Ukrayna gezisi münasebetiyle grup toplantımızı bugün yaptık;
bu grup toplantısında birçok konuda önemli mesajlar verdi, özellikle İdlib’le
ilgili ve bölgeyle ilgili çok net mesajlar verdi. İlgili taraflar ve unsurlar
gereğini yapmadığı takdirde Türkiye kendi güvenliği, bölge halkının selameti
açısından ne gerekiyorsa onu yapacak kudrettedir ve kararlılıktadır. Tabii ki
sulh hepimizin lehinedir ve arzumuzdur. Çünkü bizim hedefimiz yurtta sulh,
cihanda sulhtur. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Akbaşoğlu.
MUHAMMET
EMİN AKBAŞOĞLU (Çankırı) – Bununla beraber, yurtta sulhun ve cihanda sulhun
gerçekleşmesi için bunun mütemmim cüzü olan bir başka terkibimiz de vardır:
“Nush ile uslanmayanı etmeli tekdir; tekdir ile uslanmayanın hakkı
kötektir." (AK PARTİ sıralarından alkışlar)
MEHMET
RUŞTU TİRYAKİ (Batman) – Çok yeni bir söz, çok yeni bir söz. 
MUHAMMET
EMİN AKBAŞOĞLU (Çankırı) – Dolayısıyla, bu anlayış çerçevesi içerisinde biz her
daim gereğini yapmaya muktedir olduğumuzu da…
İLHAMİ
ÖZCAN AYGUN (Tekirdağ) – 23 Haziranda zaten aldınız cevabınızı.
MUHAMMET
EMİN AKBAŞOĞLU (Çankırı) – …bütün dünyaya yüce Meclisten tekrar ifade etmek
suretiyle hepimizin duygularına ortak tercüman olduğumuzu ifade ediyor, bu
duygu ve düşüncelerle yüce Meclisi ve heyetinizi saygıyla selamlıyorum. [AK
PARTİ sıralarından alkışlar ve İYİ PARTİ sıralarından alkışlar(!)]
MEHMET
RUŞTU TİRYAKİ (Batman) – Ya, şiddet bir eğitim dili olabilir mi? Kötekle tehdit
ediyorsun Muhammet Bey ya! Arkanızda İsmet Bey var. Sonra, şiddet iyi bir şey
mi? 
BAŞKAN
– Özgür Bey, buyurun. 
ÖZGÜR
ÖZEL (Manisa) – Sayın Başkan…
FİLİZ
KERESTECİOĞLU DEMİR (Ankara) – Hakikaten özür dilemesi lazım. 
BAŞKAN
– Grup Başkan Vekili konuşamıyor arkadaşlar. 
Buyurun
Sayın Özel. 
FİLİZ
KERESTECİOĞLU DEMİR (Ankara) – Anladık da “kötek” lafını geri alması gerekiyor.
Bunu sizin uyarmanız lazım. 
MEHMET
RUŞTU TİRYAKİ (Batman) – Gerçekten ya! Millî Eğitim eski Bakanı arkanızda, hâlâ
kötekten bahsediyorsunuz ya! 
FİLİZ
KERESTECİOĞLU DEMİR (Ankara) – “Hakkı kötektir.” ne demek Sayın Başkan ya?
MEHMET
RUŞTU TİRYAKİ (Batman) – Terbiye için kötekten bahsediyorsunuz. Çok çok eski
bir sözdür. Tekrar etmeyin, size yakışmıyor. 
BAŞKAN
– Özgür Bey, başlayın, buyurun. 
ÖZGÜR
ÖZEL (Manisa) – Sayın Başkan…
HASAN
ÇİLEZ (Amasya) – Atasözü, ata. 
MEHMET
RUŞTU TİRYAKİ (Batman) – Yanlış ama. 
BAŞKAN
– Filiz Hanım, söz vereyim, konuşun. 
FİLİZ
KERESTECİOĞLU DEMİR (Ankara) – Verin o zaman. 
BAŞKAN
– Müdahale etmeyin, bekleyin. 
Özgür
Bey, buyurun. 
22.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine, İstanbul Büyükşehir Belediyesi Genel Sekreter Yardımcısı Yeşim
Meltem Şişli ile İSMEK çalışanları arasında yaşanılan olaya ilişkin açıklaması
ÖZGÜR
ÖZEL (Manisa) – Sayın Başkanım, şimdi, İslâhiye meselesi var; parti devleti
yani bir asgari ücret verecekler çadır kentte, herkesi partiye üyeliğe
zorluyorlar, sonra istihdamdan falan bahsediyorlar. O konulara hiç cevap vermek
yok, “Merak ettik.” yok, “Öyle bir olay olmadı.” demek yok. Olay su gibi ortada
ama geliyor, diyor ki: “İstanbul’da İSMEK.” İstanbul’daki İSMEK olayını bir
anlatayım da ağzınız bir açık kalsın, bir dinleyin. 
İSMEK
ne biliyor musunuz, bu meslek edindirme kursları? Belediye bunu kendisi
yapacağına ihaleye veriyor. İhalenin bir dosyası var. Sürekli aynı firma
kazanıyor, sebebi şu: “Bu işi son üç yıl içinde en az bin çalışanla yapmış ve
bu boyutta bir ihale kazanmış olma” gibi ihale dosyasına şart koymuş, aynı
kişiyi tarif ediyor İstanbul Büyükşehirin bir önceki yönetimi. Bu işle ilgili
çalışmalar başlıyor.
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZGÜR
ÖZEL (Manisa) – Biraz önce, kendileri adına zaman zaman hakaret eden, iftira
atan, bir kadına en ağza alınmayacak lafları manşetten söyleyen ve benim
söylemekten, tekrar etmekten hicap duyacağım o manşeti atanlar diyorlar ki:
“Yeşim Meltem Şişli başörtülü personele ağır hakaretlerde bulundu.” 
O
toplantının tarihi 19 Ağustos 2019, şikâyet tarihi 31 Ocak 2020, şikâyet
edenler şikâyetten dört gün önce işten çıkarılmışlar. İşten çıkarılma
gerekçeleri şu: Cumhurbaşkanlığı İletişim Merkezine, CİMER’e kurs görenler
tarafından “Parasız kursta bizden para topluyorlar, makbuz vermiyorlar.”
şikâyeti üzerine yapılan çalışmada… Örneğin, Davutpaşa Pastacılık Kursunda
pastacı yetiştirilmek üzere kursa gelen garibanlardan 500 lira kayıt dışı para
toplanması gibi birçok örnek var.
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZGÜR
ÖZEL (Manisa) – Gruplara dağıtabiliriz, teker teker de okuyabiliriz.
Kursiyerler Cumhurbaşkanlığına şikâyette bulunmuşlar, CİMER yazı yazmış, İSMEK
Teftiş Kurulu değerlendirmiş, şikâyetçileri dinlemiş ve ücretsiz olan çayı 2,5
liraya satana, “Bu kurstan mezun olmak isteyen şuraya 200 lira koyacak.” diye
topladıkları o paraları hiç kayda geçirmeden aralarında paylaşanlara yüz
kızartıcı suçlarla ilgili 25’inci maddeden tazminatsız çıkış verilmiş ama
hakkında böyle şikâyet olmayan dünya kadar başörtülü insan çalışmaya devam
ediyor. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZGÜR
ÖZEL (Manisa) – Bu kişiler, işten çıkarıldıktan dört gün sonra ama yapılan
toplantıdan beş ay sonra gitmişler ve “Bize hakaret edildi.” demişler ve daha
dava dilekçesinin mürekkebi kurumadan manşetler, matbaalar falan… 
Şimdi,
Adalet ve Kalkınma Partisi Grubu eğer işten çıkarılanların -şimdi bir de onlar
mahkemeye de verildi- bu ayıplarına sahip çıkmayı sadece bir siyasi rekabet işi
üzerinden çözümleyecekse… Vallaha biz Yeşim Meltem Şişli’nin kendi talebiyle
Teftiş Kurulunu harekete geçirdik. Ekrem İmamoğlu dedi ki: “Benim yanımda
çalışan hiç kimse böyle bir davranışta bulunamaz.” Ama kayıt cihazları var; o
günkü toplantının çıkışında Yeşim Meltem Şişli ile kursiyer hanımefendilerin,
daha doğrusu toplantıya katılanların ve sonradan şikâyetçi olanların gülüşerek
sarmaş dolaş oradan ayrılmaları, toplantının pek huzurlu sona ermiş olması var.
(Mikrofon
otomatik cihaz tarafından kapatıldı)
BAŞKAN
– Buyurun.
ÖZGÜR
ÖZEL (Manisa) - Ben Yeşim Meltem Şişli’yle bizzat da görüştüm, bizzat; dedim
ki: Bu meselenin arkasından ne çıkacak, ne olacak, ne bitecek değil, bu
başörtüsü meselesi temel istismar alanı CHP’ye karşı, o toplantıda ne oldu?
“Biz o toplantıda kadın kadına konuştuk, söyleştik, dertleştik; kimseye hakaret
etmedim. Bu konuda şahitlerim var, bu konuda kayıtlar var.” diyerek kendi
güvenini ifade ediyor. 
Ama
Genel Başkanımızın Sayın Abdulkadir Selvi’nin bugünkü köşe yazısındaki tutumu,
partimizin kurumsal tutumudur; İstanbul Büyükşehir Belediye Başkanının tutumu,
kurumsal tutumumuzdur; destek verdiğimiz Sayın Başkanın kişisel tutumu,
kurumsal tutumumuzdur.
(Mikrofon
otomatik cihaz tarafından kapatıldı)
BAŞKAN
– Buyurun.
ÖZGÜR
ÖZEL (Manisa) – Bir kişiye giyiminden kuşamından, tercihinden dolayı böyle bir
davranışta bulunulduğu iddiasının, bu iddialarla ilgili CİMER’e yapılan
yolsuzluk başvurusu üzerine tazminatsız işten çıkarılıp savcılığa suç
duyurusunda bulunulmasından ve İSMEK’in kursiyerlerinin verdiği ifadelerden
sonra yapılması meselesi, taktığı başörtüsü nedeniyle istismar yapıldığı
iddiası bir başka yapılan yolsuzluğu gizlemeye dönerse onun arkasında duranları
mahcup eder. 
Biz
net duruyoruz Sayın Başkan. Siz şahidimiz olun; bu konuda mahkeme, Teftiş
Kurulu, her şey, bütün somut deliller çıktıktan sonra… Ha, Yeşim Meltem Şişli
diyor ki: “2 başyardımcımdan 1’i başörtülü ve önceden beri görev yapıyor,
aramız bu kadar iyi, benim hakkımda da bu konuda şahitlik yapabilecek
kişilerden biri.” Dinleyeceğiz, göreceğiz; yargısız infaz, daha mahkemeye
çıkmadan “bilmem ne kadın” -özür dilerim- manşetleri…
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Son sözüm.
BAŞKAN
– Toparlayın Sayın Başkan.
ÖZGÜR
ÖZEL (Manisa) – …o manşetlere sahip çıkan, o manşetin ayıbını paylaşan bir grup
yönetim dili bizi ürkütür, korkutur, endişeye sevk eder. 
Biz
o manşetin onda 1’ine tahammül edemeyiz ama mesele, Cumhurbaşkanlığına giden
bir ihbardan sonra fakir fukaraya iş bulmak için “Bedava iş kursu var.” diye
usulsüz para toplamalardan iş akdinin feshinin devamına dönerse o da sizin
bileceğiniz iş. Okurum bu tutanakları o gün utanırsınız.
Teşekkür
ediyorum. (CHP sıralarından alkışlar) 
FİLİZ
KERESTECİOĞLU DEMİR (Ankara) – Sayın Başkan…
BAŞKAN
– Filiz Hanım, buyurun. 
Kısa
değerlendirmeler yapalım, gündeme geçelim. Bütün arkadaşlara söylüyorum.
Buyurun.

23.- Ankara Milletvekili Filiz Kerestecioğlu Demir’in,
Çankırı Milletvekili Muhammet Emin Akbaşoğlu’nun yaptığı açıklamasındaki “Nush
ile uslanmayanı etmeli tekdir; tekdir ile uslanmayanın hakkı kötektir."
sözünü geri alması gerektiğine ve bu sözlerin burada sarf edilmesinden hicap
duyduğuna ilişkin açıklaması
FİLİZ
KERESTECİOĞLU DEMİR (Ankara) – Zaten uzun söyleyecek bir şey yok.
Sadece
burada, sürekli, böyle birbirine –tırnak içerisinde- “ayar verme” ya da
“kitleleri coşturma” saikiyle hakikaten şiddet dili kullanılmasını onaylamamız
gerekiyor. Bunu uyarmak istedim. Yıllardır ortadan kaldırmaya çalıştığımız bir
söylem. “Tekdirle yani uyarıyla uslanmayanın hakkı kötek”miş. Bunu bir Grup
Başkan Vekilinin söylemesi bence yakışıksız. O nedenle bu sözün geri alınması
gerektiğini ve burada sarf edilmesinden de hicap duyduğumu ifade etmek istedim.
Teşekkür
ederim.
BAŞKAN
– Teşekkür ederim. 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Size sonra söz vereyim. 
Sayın
Bülbül, buyurun. 
24.- Sakarya Milletvekili Muhammed Levent Bülbül’ün,
Van ili Bahçesaray ilçesinde önce seyir hâlindeki minibüsün daha sonra da arama
çalışmalarına katılan kurtarma ekibinin üzerine çığ düşmesi sonucu
vatandaşların hayatını kaybettiğine ve olayın daha vahim bir hâl alabileceğine
ilişkin açıklaması
MUHAMMED
LEVENT BÜLBÜL (Sakarya) – Sayın Başkan, tabii, bu polemiğin dışında zikretmekte
çok büyük önem arz eden bir mesele daha var. 
Demin
ifade ettiğimiz 8 vatandaşımızın çığ altında hayatını kaybettiği noktasındaki
açıklamadan sonra İçişleri Bakanlığı tarafından yapılan açıklama yüreğimizi
-açıkçası- dağladı. Valinin açıklamasına göre, bu çığ faciasında yani bu 2
vatandaşımızı kurtarmak için çalışma yapan 300’e yakın personelin içerisinden
şu an tespit edilen 8 jandarma, 3 güvenlik korucusu ve 1 itfaiye eri olmak
üzere 12 güvenlik gücümüzü, personelimizi, askerimizi, güvenlik korucumuzu bu
çığın altında kaybetmiş bulunuyoruz. Burada, çığ altında kalmış olabileceği
düşünülen 50’ye yakın insan var.
(Mikrofon
otomatik cihaz tarafından kapatıldı)
BAŞKAN
– Buyurun.
MUHAMMED
LEVENT BÜLBÜL (Sakarya) – Bunların ne görev yaptığı bilinmiyor fakat bunların
UMKE ekipleri, AFAD ekipleri olma ihtimali yine yüksek. Burada durum, olaya
müdahale eden bütün kamu görevlilerimiz, güvenlik güçlerimiz, bu noktadaki kurtarma
personelimiz açısından daha vahim bir hâl de alabilir. Şu hâliyle dahi bu,
ülkemiz ve milletimiz açısından çok büyük bir üzüntüdür.
Bu
noktada, ben rahmetli olan, hayatını kaybeden bu güvenlik güçlerimize Allah’tan
rahmet diliyorum; ailelerine, yakınlarına, bütün Türk milletine başsağlığı
diliyorum; acımız büyüktür.
Teşekkür
ederim.
BAŞKAN
– Biz de ölenlere rahmet diliyoruz, milletimizin başı sağ olsun.
Buyurun
Sayın Akbaşoğlu.
25.- Çankırı Milletvekili Muhammet Emin Akbaşoğlu’nun,
“Nush ile uslanmayanı etmeli tekdir; tekdir ile uslanmayanın hakkı kötektir.”
ifadesinin Ziya Paşa tarafından söylenilmiş özlü bir söz olduğuna, İstanbul
Büyükşehir Belediyesi Genel Sekreter Yardımcısı Yeşim Meltem Şişli ile İSMEK
çalışanları arasında yaşanan ve yargıya intikal eden olayın takipçisi
olacaklarına, “Hiçbirinizi işten çıkarmayacağız.” sözü verildiği hâlde hem
İstanbul Büyükşehir Belediyesinden hem de iştiraklerinden işten çıkarmaların
yaşandığına ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
milletvekilleri, öncelikli olarak “Nush ile uslanmayanı etmeli tekdir; tekdir
ile uslanmayanın hakkı kötektir.” Ziya Paşa’nın terkibibendidir.
FİLİZ
KERESTECİOĞLU DEMİR (Ankara) – Hâlâ mı?
MUHAMMET
EMİN AKBAŞOĞLU (Çankırı) – Özlü bir sözdür; bir sayfa, üç sayfa, beş sayfa
anlatılacak meseleyi özetleyen bir terkibibenttir; bana ait değildir.
MEHMET
RUŞTU TİRYAKİ (Batman) – Yani siz şiddetle terbiye etmeyi savunuyorsunuz.
MUHAMMET
EMİN AKBAŞOĞLU (Çankırı) – Bakın, ne diyorum: “Yurtta sulh, cihanda sulh.”
Barış olmuyorsa savaşla kendi menfaatlerinizi ülke olarak koruyacaksınız,
bundan daha doğal bir durum da söz konusu değildir. Bu kadar gerçekliği ve
hakikati, hayatın içinde olan bir gerçekliği, uluslararası hukuku birtakım
böyle yaklaşımlarla yok saymanızı hakikaten ben anlayamadım; onu kamuoyunun
takdirine bırakıyorum.
(Mikrofon
otomatik cihaz tarafından kapatıldı)
BAŞKAN
– Buyurun.
MUHAMMET
EMİN AKBAŞOĞLU (Çankırı) - O noktada yani özellikle terörle mücadele konusunda
teröristlere, PKK/PYD, DAEŞ gibi terör örgütlerine bunları hatırlatırsanız daha
isabet olur.
FİLİZ
KERESTECİOĞLU DEMİR (Ankara) – Sayın Başkan, bana bir sataşma var.
MUHAMMET
EMİN AKBAŞOĞLU (Çankırı) – Değerli arkadaşlar, İkinci olarak şunu ifade
edeceğim: Biraz evvel bir konuşma içerisinde kamuoyunda gündeme gelen bir
konuyla ilgili, Büyükşehir Belediyesinde İSMEK’le ilgili gündeme gelen konunun
yargıya taşındığını, bunun da sonuna kadar takipçisi olacağımızı ifade ettik.
Ve İSMEK başta olmak üzere, binlerce kişinin hem Büyükşehir Belediyesinden hem
de iştiraklerinden, KİPTAŞ gibi, İGDAŞ gibi, İSKİ gibi, İETT gibi
iştiraklerinden de maalesef “Hiçbirinizi işten çıkarmayacağız.” sözü verenlerin
mobbing yapmak suretiyle işten çıkardıklarını ifade ettim.
(Mikrofon
otomatik cihaz tarafından kapatıldı)
BAŞKAN
– Buyurun Sayın Akbaşoğlu.
İLHAMİ
ÖZCAN AYGUN (Tekirdağ) – Tekirdağ’a da gelsene.
ALİ
ÖZTUNÇ (Kahramanmaraş) – Hırsızlık yapmışlar, hırsızlık!
MUHAMMET
EMİN AKBAŞOĞLU (Çankırı) – Mesela KİPTAŞ’ta yaklaşık yirmi yıldır çalışan
Şerife Tekel ve arkadaşlarının mobbing uygulanmak suretiyle işten
çıkartılmasının nasıl bir izahı söz konusu olabilir?
MAHMUT
TANAL (İstanbul) – Bankamatik kartlılardır onların çoğunluğu Sayın Başkanım,
bankamatik kartlılar.
MUHAMMET
EMİN AKBAŞOĞLU (Çankırı) – Sonuçta, Değerli Başkanım, değerli milletvekilleri;
bakınız, kim yolsuzluk yaparsa yapsın, sıfatı ne olursa olsun, kıyafeti ne
olursa olsun bunlardan bağımsız bir şekilde, hukuka aykırı bir iş, eylem ortaya
koyanın hukuk yakasından yapışır ve gerekli işlemleri kendisine hukuk devleti
çerçevesinde tarafsız ve bağımsız yargı münasebetiyle uygular.
BAŞKAN
– Peki, teşekkür ederiz, sağ olun.
MUHAMMET
EMİN AKBAŞOĞLU (Çankırı) – Bunun dışında da söylenecek hiçbir söz yoktur.
Teşekkür
ederim.
BAŞKAN
– Sağ olun.
Filiz
Hanım söz istemişti. Yalnız, değerli milletvekilleri, affedersiniz sizin için
söylemiyorum ama milletvekillerimizden bize mesajlar geliyor gündeme…
ÖZGÜR
ÖZEL (Manisa) – Ben çığla ilgili konuşacağım.
MEHMET
RUŞTU TİRYAKİ (Batman) – Sayın Başkan, ben de söz istiyorum.
BAŞKAN
– Bir şey demiyorum. Yani toparlıyoruz ve bu son konuşmalardan sonra gündeme
döneceğiz.
Kayıpla
ilgiliyse isterseniz söyleyin Filiz Hanım’a, o söylesin Sayın Tiryaki.
MEHMET
RUŞTU TİRYAKİ (Batman) – Ben söyleyeyim mi Başkanım?
BAŞKAN
– Filiz Hanım, buyurun.
26.- Ankara Milletvekili Filiz Kerestecioğlu Demir’in,
“Tekdir ile uslanmayanın hakkı kötektir.” lafını hiçbir milletvekilinin
kullanmaması gerektiğine ilişkin açıklaması
FİLİZ
KERESTECİOĞLU DEMİR (Ankara) – Ben aslında sataşmadan da söz alabilirdim Sayın
Başkan çünkü her konunun teröre bağlanmasından sıkıntı geldi bize yani ne
konuşuyorsak onu konuşalım. Biz burada şiddet dilinden bahsediyoruz. Ben buraya
“Kadının karnını sıpasız, sırtını sopasız bırakmamak gerek derler.” diyen
atasözlerinin boşanma ret gerekçelerine, kararlara geçtiği bir tarihten, kadın
hakları mücadelesinden geliyorum. Öyle, bu lafları biz burada yemeyiz, “terör
merör” diye bulamaç yaparak ortada… “…hakkı kötektir.” lafını burada hiçbir
erkek milletvekili de kadın milletvekili de kullanmamalı. Bu bir şiddet
dilidir, bundan bahsediyoruz.
BAŞKAN
– Teşekkür ederim. 
MEHMET
RUŞTU TİRYAKİ (Batman) – Sayın Başkan…
BAŞKAN
– Bir kayıpla ilgili değil mi?
MEHMET
RUŞTU TİRYAKİ (Batman) – Evet.
BAŞKAN
– Buyurun Sayın Milletvekili. 
27.- Batman Milletvekili Mehmet Ruştu Tiryaki’nin,
ailesi ve yakınlarını ziyaret için Batman’dan İstanbul’a gelen ve on üç gündür
haber alınamayan 56 yaşındaki hemşehrisi Mehmet Bal’ın nasıl kaybolduğunu
öğrenmek istediğine ve İçişleri Bakanlığını bu konuda göreve davet ettiğine
ilişkin açıklaması
MEHMET
RUŞTU TİRYAKİ (Batman) – Teşekkür ediyorum Sayın Başkan. 
Mehmet
Bal adlı hemşehrim önceki hafta ailesi ve yakınlarını ziyaret için Batman’dan
İstanbul’a gelmiş, 24 Ocak 2020 tarihinde bir akrabasıyla Bağcılar Çınar
Mahallesi’nde görüşmüş; oğluna, akşam da Gebze’de oturan bir arkadaşına
gideceğini söylemiştir. Ancak 24 Ocak 2020 tarihinde arkadaşının evine
gitmemiştir. Çocukları, arkadaşına gitmediğini öğrenmiş, telefonla da kendisine
ulaşamamıştır. Dört gün boyunca kendisine ulaşılamaması üzerine oğlu 27 Ocak
2020 tarihinde Bakırköy Cumhuriyet Başsavcılığına başvurmuştur. Aradan geçen on
üç günde soruşturmada hiçbir gelişme kaydedilmemiştir. Güvenlik birimleriyle
bizzat yaptığım görüşmelerde, TİB‘le yapılan bir yazışmaya ancak on beş gün
sonra yanıt alındığı ifade edilmiştir. 56 yaşında, daha önce İstanbul’a
defalarca gelmiş bir yurttaş nasıl kaybolur? Biliyoruz ki İstanbul, baştan başa
kameralarla donatılmıştır. 
(Mikrofon
otomatik cihaz tarafından kapatıldı) 
MEHMET
RUŞTU TİRYAKİ (Batman) – Yurttaşların yirmi dört saati, yürüdüğü yollar,
bindikleri toplu taşıma araçları, bütün kamu kurum ve kuruluşlarının içi, dışı
etrafının kameralarla izlendiği bir yerde on üç gün boyunca hiçbir bilgiye ulaşılamamıştır.
İçişleri Bakanlığını bu konuda göreve davet ediyorum. 
BAŞKAN
– Sayın Özel, son sözü veriyorum ben, gündeme döneceğiz.
Buyurun.

28.- Manisa Milletvekili Özgür Özel’in, Başkanlık
Divanının takdirinde olmak üzere Van ili Bahçesaray
ilçesinde yaşanılan çığ felaketiyle ilgili sağlıklı bilginin Parlamentoya
verilmesinden memnuniyet duyacaklarına ilişkin açıklaması
ÖZGÜR
ÖZEL (Manisa) – Sayın Başkanım, şimdi, zaten bu ikinci cevaptan sonra
söyleyecek bir şey daha yok. Zaten canımız sıkkın, kayıp sayısı 20’yi geçmiş.
Bu konuyla ilgili partimizden de bir heyeti görevlendirdik, bölgeye gidecek ve
çalışmalar yapacak. 
Tabii,
burada önemli bir eksiklik de Parlamentoda hangimiz danışmanlarımızdan ya da
basından öğrenirse bilgiyi o veriyor. Biraz önce de Sayın Grup Başkan Vekili bu
son artışı söyledi, baktık. Esasen Hükûmetten bilgi alma… İsmet Yılmaz eski
görevinde olsaydı hemen ilgili bakanla konuşacaktı, burada en sağlıklı bilgiyi
verecekti ama bu imkânların da kaybedildiği bir Parlamentoda böyle biz bize
oturup, biz bize üzülüp biz bize söyleniyoruz. Bu konuda artık Başkanlık
Divanının takdirinde olmak üzere sağlıklı bilgi Parlamentoya verilirse de çok
memnun oluruz. 
Teşekkür
ederiz. 
BAŞKAN
– Ben teşekkür ederim. 
Gündeme
geçiyoruz. 
Başkanlığın
Genel Kurula sunuşları vardır. 
Sayın
milletvekilleri, Anayasa’nın 92’nci maddesine göre verilen bir Cumhurbaşkanlığı
tezkeresi vardır, okutuyorum: 
IV.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Türk Silahlı Kuvvetleri deniz
unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen deniz haydutluğu ve silahlı soygun eylemleriyle müşterek mücadele
amacıyla yürütülen uluslararası çabalara destek vermek üzere, Aden Körfezi,
Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/ 2/2013,
16/1/2014, 3/2/2015, 9/2/2016, 8/2/2017, 10/2/2018 ve 5/2/2019 tarihli 956,
984, 1008, 1031,1054, 1082, 1107, 1136, 1179 ve 1207 sayılı Kararları ile birer
yıl uzatılan izin süresinin 10/2/2020 tarihinden itibaren bir yıl daha
uzatılmasına, ayrıca denizde terörizmle mücadele harekâtlarına katkı
sağlanabilmesi maksadıyla unsurlarımızın bölge ülkeleri kara suları dışında
denizde terörizmle mücadele görevi için yetkilendirilmeleri ve bununla ilgili
gerekli düzenlemelerin Cumhurbaşkanı tarafından yapılması için Anayasa’nın
92’nci maddesi uyarınca izin verilmesine dair tezkeresi (3/1065) 
30/1/2020
Türkiye Büyük Millet Meclisi Başkanlığına
Aden
Körfezi, Somali kara suları ve açıkları, Arap Denizi ve mücavir bölgelerde vuku
bulan deniz haydutluğu ve silahlı soygun eylemleri hakkında 2008 yılından bu
yana kabul edilen Birleşmiş Milletler Güvenlik Konseyi kararları ve Türkiye
Büyük Millet Meclisinin 10/2/2009 tarihli ve 934 sayılı Kararı’yla bir yıl için
verdiği, bilahare 2/2/2010 tarihli ve 956 sayılı, 7/2/2011 tarihli ve 984
sayılı, 25/1/2012 tarihli ve 1008 sayılı, 5/2/2013 tarihli ve 1031 sayılı,
16/1/2014 tarihli ve 1054 sayılı, 3/2/2015 tarihli ve 1082 sayılı, 9/2/2016
tarihli ve 1107 sayılı, 8/2/2017 tarihli ve 1136 sayılı, 7/2/2018 tarihli ve
1179 sayılı ve 5/2/2019 tarihli ve 1207 sayılı Kararlarıyla birer yıl süreyle
uzattığı izin çerçevesinde, Türk Silahlı Kuvvetleri deniz unsurları
konuşlandırılmak suretiyle, bölgede seyreden Türk Bayraklı ve Türkiye
bağlantılı ticari gemilerin emniyetinin etkin şekilde muhafaza edilmesi,
uluslararası toplumca yürütülen deniz haydutluğu, silahlı soygun eylemleri ve
denizde terörizmle müşterek mücadele harekâtlarına aktif katılımda bulunulması,
anılan bölgelere yapılan insani yardım faaliyetlerine destek verilmesi, Türk
Silahlı Kuvvetleri deniz unsurlarının harekât etkinliğinin ve bölgeye ilişkin
tecrübesinin artırılması sağlanmış, bu alanda ilgili ülkelerle iş birliğinin
sürdürülmesine yönelik millî politikanın desteklenmesi ve Birleşmiş Milletler
sistemi içinde, bölgesel ve küresel ölçekte oynadığımız rolün ve
görünürlüğümüzün pekiştirilmesi temin edilmiştir.
Anılan
bölgelerde meydana gelmeye devam eden deniz haydutluğu ve silahlı soygun
eylemleriyle uluslararası toplumca mücadele edilebilmesine cevaz veren
Birleşmiş Milletler Güvenlik Konseyinin ilgili kararlarının süresi son olarak
4/12/2019 tarihli ve 2500 sayılı Karar’la on iki ay daha uzatılmıştır.
Bu
kapsamda, Türk Silahlı Kuvvetleri deniz unsurlarının Aden Körfezi, Somali kara
suları ve açıkları, Arap Denizi ve mücavir bölgelerde görevlendirilmesi için
10/2/2009 tarihli ve 934 sayılı Türkiye Büyük Millet Meclisi Kararı’yla verilen
ve son olarak 5/2/2019 tarihli ve 1207 sayılı Türkiye Büyük Millet Meclisi
Kararı’yla 10/2/2019 tarihinden itibaren bir yıl uzatılan izin süresinin,
anılan kararlarda belirlenen ilke ve esaslar dâhilinde, 10/2/2020 tarihinden
itibaren bir yıl daha uzatılması; ayrıca, denizde terörizmle mücadele
harekâtlarına katkı sağlanabilmesi maksadıyla unsurlarımızın bölge ülkeleri
kara suları dışında denizde terörizmle mücadele görevi için yetkilendirilmeleri
ve bununla ilgili gerekli düzenlemelerin Cumhurbaşkanı tarafından yapılması
için izin verilmesi hususunda gereğini Anayasa’nın 92’nci maddesi uyarınca
bilgilerinize sunarım.
 Recep
Tayyip Erdoğan
 Cumhurbaşkanı
BAŞKAN
– Şimdi Cumhurbaşkanlığı tezkeresi üzerinde İç Tüzük’ün 72’nci maddesine göre
görüşme açacağım. Gruplar ve şahsı adına 2 üyeye söz vereceğim. Konuşma
süreleri, gruplar için yirmişer dakika ve şahıslar için onar dakikadır. 
Tezkere
üzerinde söz alan sayın milletvekillerinin isimlerini okutuyorum:
İYİ
PARTİ Grubu adına Aydın Adnan Sezgin, Aydın Milletvekili; Milliyetçi Hareket
Partisi Grubu adına Kamil Aydın, Erzurum Milletvekili; Halkların Demokratik
Partisi Grubu adına Tulay Hatımoğulları Oruç, Adana Milletvekili; Cumhuriyet
Halk Partisi Grubu adına Ahmet Ünal Çeviköz, İstanbul Milletvekili; Adalet ve
Kalkınma Partisi Grubu adına İsmet Yılmaz, Sivas Milletvekili; şahısları adına
Yunus Emre, İstanbul Milletvekili; Ali Şahin, Gaziantep Milletvekili.
BAŞKAN
– Şimdi, İYİ PARTİ Grubu adına Aydın Milletvekili Sayın Aydın Adnan Sezgin. 
Buyurun
Sayın Sezgin. (İYİ PARTİ sıralarından alkışlar)
İYİ
PARTİ GRUBU ADINA AYDIN ADNAN SEZGİN (Aydın) – Sayın Başkan, değerli
milletvekilleri; öncelikle, son çığ faciasında hayatını kaybeden tüm
vatandaşlarımıza Allah’tan rahmet diliyorum, başımız sağ olsun. 
Türk
Silahlı Kuvvetleri deniz unsurlarının Aden Körfezi ve civarında
görevlendirilmesine ilişkin tezkere üzerinde İYİ PARTİ Grubu adına söz almış
bulunuyorum. Gücünü uluslararası meşruiyetten alan bu tür tezkereleri
destekliyoruz. Aden Körfezi ve onu Kızıldeniz’e bağlayan Babülmendeb Boğazı hem
uluslararası ticaretin hem de bölgenin güvenliği açısından stratejik öneme
sahiptir. Özellikle Asya ve Orta Doğu pazarları ile Avrupa arasındaki ticari
faaliyetlerin büyük kısmı bu rota üzerinden gerçekleşmektedir, Afrika
bağlantısı da çok önemlidir tabii. “Afrika Boynuzu” olarak da adlandırılan
bölge, ekonomik, siyasi ve askerî olarak önemli bir ilgi odağıdır. 
Yurt
dışındaki en büyük askerî üssümüz Somali’dedir. Cibuti’de ABD, Fransa ve Çin
başta olmak üzere birçok ülkenin askerî üsleri bulunmaktadır. Rusya da son
dönemde, Eritre ve Somali’de askerî üsler kurma yönünde girişimlerini
yoğunlaştırmıştır. Aden Körfezi’ni çevreleyen Yemen ve Somali’deki siyasi
otorite ve güvenlik boşluğu bölgeyi istikrarsız ve kırılgan hâle getirmiştir
2008 itibarıyla bölgede baş gösteren istikrarsızlık, açık denizlerdeki
korsanlık faaliyetlerinin artmasını da beraberinde getirmiştir. Ağır silahlara
sahip deniz haydutları, büyük petrol tankerlerine, hatta silah taşıyan kargo
gemilerine bile el koyabilmişlerdir. 2009 yılının Ocak ayında, Birleşmiş
Milletler öncülüğünde, Aden Körfezi ve Hint Okyanusu’nda korsanlıkla mücadele
için “Birleşik Görev Kuvveti-151” adıyla uluslararası bir deniz gücü
kurulmuştur. Ülkemiz de 2008 yılının sonlarından itibaren, bölgedeki NATO deniz
güçlerine ve Birleşmiş Milletler Birleşik Görev Kuvveti-151’e katkı
yapmaktadır. 
Türkiye'nin
dış ticaret hacminin yüzde 20’si Aden Körfezi üzerinden gerçekleştirilmektedir,
burada kendi ticari gemilerimizin korunması önemlidir. Ayrıca, uluslararası
seyrüsefer serbestisine katkıda bulunmak, denizlerde huzur, barış ve istikrarın
teminine uluslararası meşruiyet çerçevesinde yardımcı olmak da Türkiye’ye
yakışan bir görevdir. Uluslararası barış ve istikrara katkıda bulunmak,
cumhuriyetin geleneksel dış politikası ve Atatürk’ün “Yurtta barış, dünyada
barış.” anlayışıyla da uyumlu bir tutumdur.
Aden
Körfezi’ndeki ülkelerden Yemen’de yaşanan insani kriz çok ciddi boyutlara
ulaşmıştır, gerçek bir insanlık trajedisi yaşanmaktadır. Uluslararası camia,
maalesef, Yemen krizine bir çözüm ortaya koyamamıştır. Bu trajedide doğrudan ya
da dolaylı yoldan rol alan tüm ülkeler ağır suç işlemektedir. Krizin
başlangıcından bugüne AK PARTİ iktidarının yaklaşımı, diğer dış politika
meselelerinde olduğu gibi hatalarla ve yanlış hesaplarla maluldür. 
2015
yılında Yemen’e Suudi Arabistan öncülüğünde bombardıman başladığında, Sayın
Erdoğan “Durumun gidişatına bağlı olarak lojistik destek vermeyi
düşünebiliriz.” şeklinde açıklama yapmıştı. Geçtiğimiz eylül ayında yaptığı bir
konuşmada ise “Yemen’de bu süreç nasıl başladı? Yemen yerle yeksan oldu. Bunun
müsebbibi kimlerdir? Bunların üzerinde durmak lazım.” ifadelerini kullanmıştır.
Sayın Cumhurbaşkanı aynı tutarsız yaklaşımı 2011’de Libya’da da izlemiştir ve
bugünkü felaketin sorumluları arasında yer almaktadır. Libya’ya NATO
müdahalesinin tartışıldığı dönemlerde, Sayın Erdoğan, önce “NATO’nun ne işi var
Libya’da? Türkiye olarak biz bunun karşısındayız, böyle bir şey düşünülemez.”
demiş, ardından 5 savaş gemisi, 1 denizaltı ve hava kuvvetlerimizle Türkiye’yi
Kaddafi karşıtı operasyona dâhil etmiştir. İzmir’deki NATO Hava Unsur
Komutanlığı bu operasyonda kilit rol oynamıştır. Bu mübeddel ve yanlış tutumlar
maalesef, Türk dış politikasının temel karakteristiği hâline gelmiştir. Bütün
gelişmelerde refleks olarak hep yanlış adım atılmaktadır. AK PARTİ
iktidarlarının dış politika hatalarının şahikası ise Suriye’dir. Geçen yıl 5
Şubat tarihinde, yine Aden Körfezi tezkeresi üzerindeki görüşmeler sırasında şu
ifadeleri kullanmıştım: “Türkiye için en vahim ve güncel tehlike İdlib
konusudur. Son gelişmeler gösteriyor ki Moskova, Şam rejiminin İdlib’e bir
operasyon düzenlemesi gerektiği konusunda ısrarlıdır. Böyle bir olasılığın
ülkemiz açısından yaratacağı büyük tehlikeler aşikârdır.” Değerli arkadaşlar,
bunlar geçen yıl bugünlerde söylenmişti. 
Biz,
başından beri, Hükûmetin Suriye ve İdlib politikasının yanlış olduğunu değerlendiriyor
ve çeşitli vesilelerle dile getiriyorduk. İdlib’deki tehdidi en sık ve kuvvetli
şekilde ve her zeminde dile getirmiş olan siyasi parti İYİ PARTİ’dir. Bununla
övünmüyoruz ancak sürekli uyarılarımızın dinlenmemiş olmasından dolayı da derin
üzüntü duyuyoruz. Maalesef, önceki gün yaşanan acı olay, uyarılarımızda haklı
olduğumuzu bir defa daha göstermiştir.
Serakib
bölgesinde Suriye rejim güçleri tarafından yapılan saldırıda şehit olan
askerlerimize ve sivil vatandaşımıza Allah’tan rahmet, gazilerimize acil
şifalar diliyorum. 
İdlib
gerilimi elbette bir anda ortaya çıkmamıştır, uzun bir evveliyatı vardır.
Sorunu Türkiye’ye en az zarar verecek şekilde çözmek mümkünken bu
başarılamamıştır. 
Son
resme bakacak olursak İdlib’le ilgili neler yaşanmıştır? 8 Ocakta Putin
Türkiye’ye gelmiş, İdlib ve Libya ele alınmıştır. Esasen, İdlib’i düşünürken
Libya’nın da aklımızın bir köşesinde bulundurulması mutlaka gereklidir, bunu
kuvvetle vurguluyorum. Putin’in ziyaretinin ardından Moskova’da bir toplantı
daha yapılarak İdlib’de 12 Ocak itibarıyla ateşkes uygulanması kararı
verilmiştir. Ateşkes sürmemiştir. Bu esnada, Suriye’nin ve Türkiye'nin
istihbarat başkanlarının görüşmesi kamuoyuna ilan edilmiştir. Kısa süre
öncesine kadar da taraflar arasında her seviyede görüşmeler devam etmiştir.
Askerlerimizin şehit olmasına yol açan olay, İdlib’deki gözlem noktalarında
bulunan askerlerimize matuf değil, Millî Savunma Bakanlığının açıklamasında da
belirtildiği gibi, bölgeye takviye olarak gönderilen unsurlarımıza yönelik olarak
Suriye ordusu tarafından yapılan bir saldırı sonucu ortaya çıkmıştır. Anlaşılan
o ki bu sevkiyat oldukça kritik bir nitelikteydi. Bu durumda, Rusya’nın bundan
haberinin olmadığını düşünmek de mümkün değildir. Kimi değerlendirmeler,
Türkiye'nin bu şekilde bir tuzağa çekilmeye çalışıldığını öne sürmektedir.
Ayrıca şu hususun da altını çizmem lazım: İktidar, Şam’ın İdlib’le ilgili
planlarını ve hedeflerini pekâlâ biliyordu; Rusya da Şam’ın bu hedeflerini
kendisi açısından uygun ve gerekli görmekteydi, iktidar bunu da biliyordu.
Suriye ordusu bu plan ve hedefler istikametinde hareket etmiştir ve öngördüğü
hedeflere yaklaşmıştır. Burada akla gelen soru şudur: İktidar, Astana ve Soçi
Mutabakatlarında öngörülen taahhütlere uymuş mudur? İktidar, Astana Mutabakatı’nda
öngörülen üç çatışmasızlık bölgesinde rejimin hâkimiyet kurmasına göz yummuştur
ama Soçi’de, İdlib konusunda üstlendiği taahhütleri yerine getirip
getirmediğine dair net bir açıklamada bulunamamaktadır. İdlib’de El Kaide
türevi olan HTŞ ile AK PARTİ iktidarının yakın bir temas içinde olduğuna dair
kuvvetli alametler vardır. Hatta, iktidarın İdlib politikasının HTŞ’yi korumaya
öncelik verdiğine dair iddialar mevcuttur. Bu iddialar doğruysa iktidar,
Mehmetçik’in kanının dökülmesi uğruna, HTŞ’nin koruyuculuğunu mu
üstlenmektedir? Gelinen vahim noktada, gelişmelerin bir hata veya bazı
çevrelerin provokasyonu sonucunda kontrolden çıkma ihtimali de gündemdedir.
Olayı tırmandırmaya yönelik hamleler her an çok büyük bir kazaya dönüşebilir ve
feci sonuçlar yaratabilir. Bu da ilk aşamada, Türkiye ile Suriye arasında
topyekûn savaş anlamını taşır. Bunun tahliline ve gerçek tanımına girmiyorum. 
Bizim
bugüne kadar devamlı uyarıda bulunduğumuz başka bir husus da Suriye’de
Türkiye'nin başka güçlere tabi bir duruma düştüğüdür. Biz bunu belirtirken
Rusya’yla ilişkilerin, karşılıklı çıkar anlayışına dayalı olarak, en üst düzeye
yükseltilmesi gerektiğini ancak bu ilişkide bir tarafın yekdiğerine tabi bir
hâle düşmesinin yanlış olduğunu söylüyorduk; maalesef, Türkiye tabi konuma
düşmüştür. Bugün ise Rusya’yla gerginliğin artması ihtimali vardır. 
Sayın
Cumhurbaşkanının, rejim güçlerine şubat ayı sonuna kadar gözlem noktalarımızın
gerisine çekilme çağrısı yapması sahadaki gerçeklerle çelişki içindedir.
Umarım, iktidar, inatları uğruna böyle bir yüksek gerilimin Türkiye'nin
çıkarlarına hizmet etmeyeceğini takdir etme basiretini gösterir. Önceki gün
Sayın Çavuşoğlu ve Lavrov görüşmüşlerdi, henüz bu konuda Dışişleri Bakanlığımız
resmî bir açıklama yapmamıştır. Rus Dışişlerinin açıklamasına bakıldığında ise
İdlib’deki son hamleden geri adım atmaya hazır olduğumuz sonucu ortaya
çıkmaktadır. Eğer 2 Bakan arasındaki görüşmeye dair Rusya’nın yaptığı açıklama
gerçekleri yansıtıyorsa o zaman niye böyle maliyetli, acıklı bir gövde gösterisine
gerek duyulmuştur? Görüşmede böyle bir uzlaşı çizgisi temin edildiyse Sayın
Cumhurbaşkanının bugün rejime tarih vererek çekilme uyarısı yapması ne anlama
gelmektedir? Zaten Sayın Cumhurbaşkanı ile Putin arasında dün yapılan görüşmeye
dair Türkiye’nin ve Rus tarafının açıklamaları da birbirinden çok farklıdır. 
İdlib’de
yaşananlar Suriye politikamızın fiyasko boyutunun yeni bir aşamasıdır. İdlib
krizinin üstesinden gelinmesi için bir an önce Esad’la görüşülmesi
gerekmektedir. Suriye’nin bütünlüğünü istiyor muyuz, istemiyor muyuz? Bölgedeki
insanlık trajedisi bitsin istiyor muyuz, istemiyor muyuz? İstiyorsak -ki bu
aynı zamanda Türkiye’nin güvenliğidir- o hâlde Esad’la bir mutabakata varmamız
gerekir. Bu mutabakat da İdlib’le sınırlı kalmamalı, tüm Suriye’yi kapsamalı,
ikili ilişkilerimizin normalleştirilmesine matuf olmalıdır. 
İdlib
konusunda iktidar Rusya’ya çok bel bağlamıştır ancak Rusya, iktidarın
tasarladığı gövde gösterisine karşı el yükseltmiştir, o durumdayız şimdi.
Olayları okuyamamaktan, Rusya’nın tutumunu yine iyi hesaplayamamış olmaktan
dolayı kayıp verilmiştir. İdlib üzerinden bölgede ağırlığını artırma çabasına
giren iktidarın bu çabası sonuçsuz kalmıştır. İktidarın dış politikasının bir
politikasızlıktan ibaret olduğunu, savrula savrula bir hâl olduğumuzu
söyleyegeldik; savrulmanın yeni bir boyutu da Suriye bağlamında ABD’yle
ilişkilerimize dair iddialardır. Anlaşılan iktidar, bu konuda SETA’yı sözcü
olarak kullanmaktadır. Sürekli olarak eleştirdiğiniz ve ilişkilerinizi
bozduğunuz ABD ve AB’ye âdeta istirhamda bulunuyorsunuz “Gel de durumu kurtar,
İdlib’e methaldar ol.” diye. ABD’yle İdlib’e ilişkin herhangi bir görüşme
yapılmış mıdır? Bu görüşmeden ne sonuçlar çıkmıştır? ABD Dışişleri Bakanı Pompeo’nun son açıklaması ile bu
görüşmeler arasında bir irtibat var mıdır? 
Geçen
hafta Genel Kurulda yaptığım bir konuşmada, iktidarın “lider diplomasisi” diye
bir kavram üreterek dış politikadaki tek adam yönetimine kavramsal bir kılıf
uydurmaya çalıştığını vurgulamıştım. Bu kavram kullanılarak dış politikadaki
beceriksizliklerin örtbas edilmeye çalışıldığını belirtmiştim. Gelinen noktada
“lider diplomasisi”nin, bırakın krizleri çözüme kavuşturmayı, bizatihi kriz
ürettiği besbellidir. Türkiye, bu sözde diplomasi yaklaşımıyla istikrar üreten
bir ülke olmaktan çıkmıştır, istikrarsızlığa yol açan ülkeler grubuna hızla
sürüklenmektedir. Sözde “lider diplomasisi” yoluyla dış politikadaki kurumların
yıpratılarak kişisel çabaların ön plana çıkartılmasına yönelik eleştirilere
karşı, iktidar cenahı tarafından Rusya örneği verilmektedir. Doğrudur, Rusya’da
da benzer uygulamalar zaman zaman gözlenmektedir ancak Rusya’nın bize göre bir
üstünlüğü vardır, o da siyasetini ulusal çıkar ve akıl üzerine
şekillendirmektir. Bizde ise -daha önce de defalarca altını çizdiğimiz gibi-
ideolojik hayaller ve hevesler dış politikayı ikame etmiştir. Elimizdeki
araçlarla ve sahadaki gerçekliklerle uyumsuz dış politika amaç ve heveslerimiz
maalesef, sürekli savrulan ve güvenilmez bir ülke profili çizmemize neden
olmaktadır. İdlib’de yaşanan gelişmeler 1 milyona yakın sivilin sınırlarımıza
dayanmasına neden olmuştur.
Suriye
sınırıyla ilgili çok hayati bir hususa dikkat çekmek istiyorum. Sınırda bir
güvenli bölge yaratmak istediği anlaşılıyor Türkiye’nin. Rejim, M4 ve M5 kara
yolları üzerinde hâkimiyet kurmaya çalışmaktadır, er ya da geç bunu
gerçekleştirecektir. Rejim, güvenli bölge olarak tasarlanan bölgeye saldırdığı
takdirde, bambaşka bir tablo ortaya çıkacaktır. Böyle bir senaryonun önüne
geçmek için iktidarı sağduyuya, telkin ve uyarılarımızı dinlemeye davet
ediyoruz. Her hâlükârda, daha önce de belirttiğimiz gibi, sınırımızın yanı
başında böyle bir bölge Türkiye için orta ve uzun vadede çok büyük risk teşkil
edecektir. Bölgede oluşacak nüfus yoğunluğu ve bu nüfusun içinde teröristlerin
de bulunacağı hesaba katılmalıdır. Böyle bir formülün bir kere daha
değerlendirilmesinde fayda görüyorum. Bunu ancak geçici bir yöntem olarak
telakki etmek gerekir.
İYİ
PARTİ tarafından, iktidara, kapalı oturum gerçekleştirme ve altüst hâle gelmiş
olan Suriye politikamızı ulusal güvenliğimize uygun hâle getirerek millî bir
zemine oturtma daveti yapılmıştır. Gayet isabetli, bu davet, aslında iktidar
için de önemli bir fırsattı. Kapalı oturum talebimizi reddeden iktidarın
Suriye’de ne yapmak, nereye varmak istediğiyle ilgili mevcut şüphelerimiz ve
kaygılarımız daha da artmıştır.
Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Teşekkürler.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın, 4
Şubat 2020 Salı günü Van ili Bahçesaray ilçesinde seyir hâlindeki minibüsün
üzerine çığ düşmesi nedeniyle 5 Şubat 2020 Çarşamba günü arama ve kurtarma
çalışmalarına katılan Jandarma asayiş komando timi ve personeli, Jandarma iç
güvenlik timi personeli, geçici koruma, COBRA aracı personeli, AFAD köpekli
arama kurtarma timi ve UMKE personelinin de üzerine çığ düştüğüne, an
itibarıyla Van Jandarma Komutanlığından edinilen bilgiye göre yaşanılan çığ
felaketlerinde 23 kişinin hayatını kaybettiğine, 28 yaralının tedavilerinin
devam ettiğine ilişkin konuşması 
BAŞKAN
– Değerli milletvekilleri, Van’ın Çatak ilçesi, Yukarınarlıca Mahallesi mülki
sınırları içerisinde, 4 Şubat 2020 Salı günü saat 17.00 sıralarında
Çatak-Bahçesaray kara yolu üzerinde çığ düşmesi sonucu kayıp 2 şahsın arama
faaliyetlerinin devamı esnasında, 5 Şubat 2020 Çarşamba günü saat 12.15
sıralarında arama faaliyetlerini icra eden 2 Jandarma asayiş komando timi ile 4
Jandarma iç güvenlik timi 29 personeli, Jandarma asayiş komando timi 25 personeli,
geçici koruma 90 kişi, COBRA aracı 4 personeli ve arama kurtarma köpek timi 3
personeli ile AFAD ve UMKE personelinin üzerine çığ düşmüştür, Jandarma Genel
Komutanlığınca bölgeye genel maksatlı helikopter görevlendirilmiş, olay
bölgesine Ağrı, Muş, Hakkâri, Bitlis ve Siirt illerinden AFAD ekipleri intikal
etmiştir. Van Jandarma Komutanlığı olay yerine ulaşmış olup kendisinden alınan
ilk bilgilere göre, bir Jandarma astsubay, 7 uzman çavuş, 3 geçici koruma, 1
Karayolları görevlisi, 2 itfaiye görevlisi, 9 vatandaş olmak üzere toplam 23
şehit olduğunun, 5 kişinin çığ altında olduğunun değerlendirildiği bilgisi
alınmıştır. Çatak Devlet Hastanesine 13 şehidin cenazesi getirilmiştir, çığ
altından kurtarılan 28 yaralının 10’u Çatak Devlet Hastanesine, 12’si Van Bölge
Eğitim ve Araştırma Hastanesine, 3’ü Yüzüncü Yıl Eğitim ve Araştırma
Hastanesine ve geçici korumalar da sevk edilerek tedavi altına alınmıştır.
Milletimizin
başı sağ olsun.
IV.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Cumhurbaşkanlığının, Türk Silahlı Kuvvetleri deniz
unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen deniz haydutluğu ve silahlı soygun eylemleriyle müşterek mücadele
amacıyla yürütülen uluslararası çabalara destek vermek üzere, Aden Körfezi,
Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/ 2/2013,
16/1/2014, 3/2/2015, 9/2/2016, 8/2/2017, 10/2/2018 ve 5/2/2019 tarihli 956,
984, 1008, 1031,1054, 1082, 1107, 1136, 1179 ve 1207 sayılı Kararları ile birer
yıl uzatılan izin süresinin 10/2/2020 tarihinden itibaren bir yıl daha
uzatılmasına, ayrıca denizde terörizmle mücadele harekâtlarına katkı
sağlanabilmesi maksadıyla unsurlarımızın bölge ülkeleri kara suları dışında
denizde terörizmle mücadele görevi için yetkilendirilmeleri ve bununla ilgili
gerekli düzenlemelerin Cumhurbaşkanı tarafından yapılması için Anayasa’nın
92’nci maddesi uyarınca izin verilmesine dair tezkeresi (3/1065) (Devam)
BAŞKAN
– Milliyetçi Hareket Partisi Grubu adına Erzurum Milletvekili Sayın Kamil
Aydın’a söz veriyorum.
Buyurun
Sayın Aydın. (MHP sıralarından alkışlar)
MHP
GRUBU ADINA KAMİL AYDIN (Erzurum) – Sayın Başkan, değerli milletvekilleri; Türk
Silahlı Kuvvetleri deniz unsurlarının, Aden Körfezi, Somali kara suları ve
açıkları, Arap denizi ve mücavir bölgelerde görevlendirilmesinin 10/2/2020
tarihinden itibaren bir yıl daha uzatılmasına dair Cumhurbaşkanlığı tezkeresi
üzerine konuşmak üzere Milliyetçi Hareket Partisi Grubu adına söz almış
bulunmaktayım. Yüce heyetinizi saygıyla selamlıyorum.
Saygıdeğer
milletvekilleri, sözlerime başlamadan önce ben de Meclis Başkan Vekilimizin ve
Grup Başkan Vekilimizin üzüntülerini ifade etmelerine katılarak şunları ifade
etmek istiyorum: Adam boyu karların yağıp saçın, sakalın, bıyığın buzlandığı ve
dokunduğunuz her şeyin elinize yapışıp derinizi soyduğu iklim şartlarının
ağırlığının farkında olan, o bölgeden gelen bir kardeşiniz olarak gerçekten
derin bir üzüntü içerisinde olduğumu ifade etmek istiyorum çünkü bu olay
hepimizin başına gelebilecek çok doğal görünen bir olaydı, o bölgede yaşayanlar
bunu çok iyi bilir. 
Daha
bir hafta önce Elâzığ ve Malatya’daki afetten, depremden dolayı yaralarımız,
acımız, üzüntümüz küllenmemişken üzerine bir de Van’dan gelen bu haber
üzüntümüzü gerçekten katbekat artırmıştır. Ben orada cansiparane, gerçekten,
bir vatandaşını kurtarma adına, büyük bir fedakârlıkla, hiçbir coğrafi ve iklim
şartını dikkate almaksızın kahramanca mücadele edip şehadet şerbeti içen asker
ve sivil bütün şehitlerimize, bütün kayıplarımıza Allah’tan rahmet diliyorum,
aziz hatıraları önünde saygıyla hürmetle eğiliyorum.
Saygıdeğer
milletvekilleri, aslolan bir şeyi öğrenmek, bilmek veya ona vâkıf olmak
değildir, aksine, öğrenilen, bilinen veya vâkıf olunan şeyin, yüksek ülkü, ilke
ve değerlerin yaşatılarak uygulamaya aktarılmasıdır. Kısaca ilim ile amel, iman
ile itikat tutarlılığın veciz ifadesi yani şerefli bir insan olmanın gereği bu
duruş hem dünyevi hem de uhrevi yüce bir düsturun açık bir yansımasıdır.
İnandıkları bu yüce değerler uğruna serden geçen bu yüce düsturun efendileri,
işte bugün andığımız Van’daki şehitlerimiz, İdlib şehitlerimiz başta olmak
üzere tüm şehitlerimizi rahmet ve minnetle yâd ediyorum, Resulullah’a komşu
olmalarını yüce Rabb’imden niyaz ediyorum. 
Saygıdeğer
milletvekilleri, insanlık tarihiyle paralel olarak varlığından söz ettiren
mücadele yöntemleri ve araçları her dönemin genelgeçer koşullarına göre
değişkenlik arz etmektedir. Yapılan mücadelelerin zaman zaman bireysel yani
karşılıklı iki kutup arasında tezahür ettiği gibi kitlesel veya ittifaklar
şeklinde de meydana geldiğine tanıklık etmekteyiz. Yani Birinci ve İkinci Dünya
Savaşlarıyla 20’nci yüzyılda gördüğümüz mücadele yöntemleri ve kullanılan
konvansiyonel silahların 21’nci yüzyılda geldiğimiz nokta itibarıyla farklı bir
yapıya evrildiği çok açık ve nettir. Bugün, artık, tarafların doğrudan alanda
muhatap olduğu çatışmalardan çok vekâlet grup, çete veya terör örgütlerinin
maşa olarak kullanıldığı yeni bir evreye geçildiğini görmekteyiz. Bu mücadele
ve çatışmalarda kullanılan yöntem ve araçların da ekonomiden siber kumpaslarla
oluşturulan sanal imgeler ve önyargılara, yaratılan sosyal bunalım ve sokak
hareketlerinden suikastlara ve enfekte salgınlara kadar geniş bir yelpazeye
uzandığının farkındayız. 
İşte
bugün görüşmekte olduğumuz bu tezkerenin mahiyeti de biraz bununla
bağlantılıdır. Malumunuz daha önceleri de sıklıkla meydana geldiği gibi, dün
Mogadişu yakınlarında bir Türk şirketinin, inşaat grubunun şantiyesine saldırı
gerçekleştirildi. Bu, tabii, sistematik, belirli bir kurumsal yapı tarafından değil,
biraz önce ifade etmeye çalıştığım gibi bir taşeron, bir vekâlet terör grubu
tarafından gerçekleştirilen bir saldırıydı ve bu saldırıda, maalesef, bizim 6
vatandaşımız yaralandı. 
Şimdi,
tabii, bu tür anlaşmaların kimleri nasıl, nerede rahatsız ettiğini sahada çok
rahat bir şekilde görmekteyiz. Buradan yola çıkarak yeni savunma konseptlerinin
de artık sınırlar ötesi kurgulandığını çok açık ve net bir şekilde görmekteyiz.
Yani, işte, mücadele alanı Somali, Mogadişu ve hiç de muhatap olunmayan, kâğıt
üzerinde yok sayılan çeteler tarafından, orada inşaat faaliyetinde bulunan
bizim varlığımıza yönelik taciz, tecavüz ve saldırılar... 
Sayın
milletvekilleri, bu tarz alan mücadelelerinin doğal bir yansımasını da masada
yani müzakere ve görüşmelerde görmekteyiz. Alandaki başarı ve başarısızlığın iz
düşümü diplomasi bağlamında da kendini göstermektedir. Bu genel çerçeve
ışığında, ülkemizin jeopolitiğini ve tarihî tecrübesini de dikkate alarak
yapılması gerekenlerin başında “önce ülkem ve milletim” düşüncesiyle Ankara
merkezli bir vizyon gereği uluslararası meselelere bakma yükümlülüğü
gelmektedir. Bu da bugün çark edilerek “Dış politikada millî olmak gerekir.”
sözde söylemiyle değil, sözlerimin başında ifade ettiğim gibi, ahlaki bir
tutarlılık adına, bu söylemlerin eyleme dönüştürülerek genel bir siyasi tavra
yansıtılmasıyla mümkündür yani eylem ile söylem birlikteliği arasında ciddi
siyasi, ahlaki bir tutarlılık söz konusudur. Çünkü millîlik, sadece dış
politika söz konusu olduğunda değil, tüm ülke siyasetini şamil kılacak topyekûn
bir duruş ifade ettiği sürece anlamlıdır. Diğer bir ifadeyle, beden-ruh
bütünlüğü misali, iç ve dış politikayı birbirinden ayırmadan millî bir eksene
oturtulan siyaset, ulusal çıkar ve değerlerin vazgeçilmez kılınmasını
gerektirmektedir. Somutlaştırmak gerekirse
saygıdeğer milletvekilleri, sözüm ona uluslararası birçok yapı ve kuruluşun
alınan tüm kararlarda ülkemiz ve aziz milletimizi zan altında bırakan tek
taraflı tutumları karşısında her zaman ilkeli duruş sergilemek bu tarz millî bir
siyasi tavrın ifadesidir. Şimdi, Kıbrıs, Suriye, Doğu Akdeniz, Libya ve son
günlerde yaşadığımız İdlib hususları bu minvalde değerlendirmeye tabi
tutulmalıdır.
Şimdi,
bu saydığım, bugün bizim iç siyasetimizin de dış siyasetimizin de ana gündemini
oluşturan bu meselelere kronolojik kısa bir göz atmak gerekirse, gerçekten,
bizim yıllarca önümüze ısıtılarak, aleyhimize her türlü hile ve desiselerle
konulan bir Kıbrıs meselemiz olmuştur ama hiç kimse 1960’ların Kıbrıs’ıyla
ilgili tek kelime söylememektedir. 
Şimdi,
ben birazcık Kıbrıs ile Filistin mevzusunu paralel ifade etmeye çalışarak
dikkatlerinize sunmaya çalışacağım. Bakınız, Filistin’in pürmelal hâlini,
burada, bugüne kadar konuşmacılar, özellikle en son “yüzyılın projesi” olarak
aktarılan bir mevzuda dile getirdiler. Sayın Cumhurbaşkanının Birleşmiş
Milletler Genel Kurulunda da çok açık bir şekilde haritalar üzerinden konuşarak
ifade ettiği gibi, bir baktık ki büyük Filistin küçülmüş; küçük İsrail, olmayan
İsrail büyümüş, büyük bir devlet hâline gelmiş. İşte, 1960’larda Kıbrıs Türkünü
yok sayan, Kıbrıs Türkünü öteleyen, onun haklarını her türlü gaspa muhatap
kılan bir yapı eğer 1974’te Barış Harekâtı’yla, nokta atışla akamete
uğratılmasaydı, inanın işte bugünkü Kıbrıs Türkünün de durumu Filistin’deki -aynen-
Filistinlinin durumundan çok farklı olmayacaktı. Dolayısıyla, işte bundan, bir
kıssadan hisse babında diplomatik bir ders çıkarmanın gerçekten gerekliliğini
özellikle vurgulamak açısından birazcık detaylara girdim. 
Tabii,
günümüze geldiğimizde, Türkiye Cumhuriyeti
devletinin, 2000’li yılların başında ne Irak’ın işgalinde ve akabinde bölünüp
parçalanmasında ne de 2011’de aynı olaylara muhatap kılınan Suriye’nin iç
savaşında ve akabinde işte bugün bölünme, parçalanma sürecine götürülmesinde
zerre miskal kadar dahli ve sorumluluğu yoktur. Bunu iddia etmek gerçekten
iftiradır, bühtandır. Ama nedense, sonuçları itibarıyla, sürekli Türkiye
Cumhuriyeti devleti masaya yatırılmakta, hesap vermek üzere birtakım ithamlara
matuf kılınmaktadır. Yani 4 milyon göçmenin hesabını soruyoruz, konuşuyoruz, iç
siyasette yaşadığımız sıkıntıların bundan kaynaklandığını ifade ediyoruz ama
nedenlerini hiç kimse gündeme getirmiyor, konuşmuyor; oradaki müsebbipleri
kimse uluslararası platformda ifade etmiyor. Dolayısıyla, bütün bu sıkıntıların
ekseninde baktığımızda, iç ve dış siyasette yeknesaklık içerisinde millî bir
tavır, millî bir hafızanın sahaya yansımasıyla gerçekten çok rahat bir şekilde
ortaya konulacak meselelerdir bunlar.
Sayın
milletvekilleri, Milliyetçi Hareket Partisi olarak bizim bugüne kadar ulusaldan
uluslararasına aktardığımız bir duruşumuz vardır, o da nedir? Efendim,
gerçekten, Ankara merkezli, “önce ülkem ve milletim” deyip uluslararası
meseleler söz konusu olduğunda iktidar-muhalefet ayrımı gözetmeksizin dik duruş
sergilemekten, ülkenin, milletin ali menfaatlerini öncelemekten geçtiğini çok
açık bir şekilde ifade ettik, ediyoruz. Bütün bu haksız ve mesnetsiz
suçlamalara karşı söylendiği gibi, dış politika veya uluslararası ilişkilerde
iktidar-muhalefet psikolojisinden ari, millî bir refleksle hareket ederek
gerçek müsebbiplerden hesap sorulmalıdır. Yani çok açık yüreklilikle, açık bir
şekilde uluslararası bağlamlarda şunu net bir şekilde açık alın, ak bir yüzle ifade
etmemiz kaçınılmazdır: Bizim, gerçekten, utanacak, sıkılacak, ayıplanacak
uluslararası en ufak, herhangi bir hamlemiz söz konusu değildir. Bu tarihî
miras dün bize aktarıldı, biz de bunu şerefli bir şekilde yaşayıp, yaşatıp
bizden sonraki kuşaklara aktaracağız. 
Bu
bağlamda, son zamanlarda bütün bunlar yapılırken, dikkat etmemiz gereken çok
ince bir husus daha söz konusu: Millî menfaatler söz konusuyken şehitler
üzerinden zaman zaman siyasi pozisyon alma adına, duygularımızla oynamaya
kalkılması da en büyük hassasiyetimizdir. Buna da müsaade etmeyeceğimizi çok
net bir şekilde ifade ediyoruz. Zira, dün PKK, FETÖ ortaklığıyla Bingöl’de,
Iğdır’da, Ankara Kızılay’da ve Türkiye’nin birçok yerinde kahpece tuzaklarla
şehit edilenlere seslerini çıkaramayıp bunu suni, bir karşılığı olmayan etnik
soruna bağlayarak bugün timsah gözyaşı dökenlerin yaptıkları bu hareketler pek
de inandırıcı değildir ve milletin maşerî vicdanında bir karşılık
bulmayacaktır.
Sayın
milletvekilleri, bizatihi katıldığımız toplantılarda edindiğimiz gözlemlerimiz
ışığında, gerek Avrupa gerekse dünya gündemini dikkate alarak yaşadıklarımız
ölçeğinde uluslararası ilişkilerde veya dış ilişkilerde millî olmanın somut
birkaç gerçeğinden söz etmek gerekir. Yüce milletimize ve devletimize yönelik uygulanan
çifte standardın sıklıkla görüldüğü bu uluslararası platformda gerekli direnci,
gerekli mukavemeti göstermek yükümlülüğümüzdür. Burada ülkemizi köşeye
sıkıştırma ya da tecride tabi tutma noktasında bize en fazla dayatılan 3 önemli
husus var. Bunlar artık klasikleşmiş, bunlar artık prototip hâline gelmiştir.
Bunların bir tanesi, terördür. Dünyanın her yerinde küreselleşen bir terörün
varlığından söz edilirken, inanın bütün dünya başkentlerindeki olaylar teker
teker telaffuz edilip telin edilirken, Barcelona, Madrid, Londra, Paris, Berlin
baskınları bahane edilerek terör lanetlenirken Türkiye bu konuda ağır bedeller
ödemesine rağmen ülkemizdeki terörün uluslararası bağlamlarda bir defa dahi
–işte, hep birlikte katıldığımız arkadaşlarımız buradalar, hazırun burada,
söylesinler aksi var ise- telin edildiğine, bir defa protesto edildiğine ya da
sorunlarla ilgili bir iki cümle söylendiğine nedense tanıklık etmedik. Şimdi,
bu çifte standardı biz nasıl kabul edeceğiz uluslararası ilişkiler ya da
evrensel değerler adına?
Sayın
milletvekilleri, evrensel değerler, ulusal çıkarlarla çakışmamalı. Ulusal
çıkarlara mugayir bir evrensel değeri savunmak gerçekten boşa kürek çekmektir.
Çünkü millî olan değerler topyekûn olarak taşınır uluslararası boyutta evrensel
değerleri oluşturur. Yani bendeki terör sayılmayıp bir başkasındaki, bir
komşudaki terörün terör sayılması hiçbir evrensel kaide, kuralla açıklanamaz. 
Yine,
Türkiye’ye ısıtılıp ısıtılıp dayatılan bir başka ön yargı, uluslararası
bağlamdaki bir ön yargı ise, maalesef, yaşanan göç olayları, kontrolsüz nüfus
hareketlilikleridir. Bakınız, Avrupa Karma Parlamentosu toplantılarında,
inanın, gündem ne olursa olsun, Yunanistan’ın sıklıkla dile getirdiği bu
göçtür. Adalardaki 40 bin civarındaki mülteci akını büyük bir sorun olarak
anlatılıyor, anlatılıyor ve sorumlusu, dolaylı olarak Türkiye tutulmaya
çalışılıyor. Kimseden ses yok… Orada bu tür teklif ve önerilere parmak
kaldıran, inanın, nüfusları, Türkiye’deki şu anda kontrolsüz göç sonucu ya da
mülteci olarak bize gelen nüfusun çok altında olan ülkelerin temsilcileri de
buna çok rahat bir şekilde destek veriyor. Böyle bir çifte standardı hangi
uluslararası bağlamda, hangi diplomasiyle izah edeceğiz? Düşünebiliyor musunuz
40 binin büyük bir sorunsal alan oluşturduğu bir mülteci mevzusunda 4 milyonu
anlatmakta, anlaşılır kılmakta, inanın, yalnız kalıyoruz. İşte, burada,
gerçekten, biz, her zaman “Körler çarşısında ayna satan” durumunda olmadan,
ısrarla, sürekli kılarak, millî vicdanımızın sesine kulak vererek bunu sürekli tekrar
etmek, anlatmak zorundayız. 
Daha
acısını söyleyeyim: Geçen hafta bir deprem
yaşadık. Bakınız, dünyanın neresinde bir afet varsa biz oradaki acıyı acı
biliriz çünkü bu hem ilkelerimiz hem ülkülerimiz hem de inancımızın gereğidir.
Bir vücudun uzuvları gibiyizdir. Kim olursa olsun, nerede olursa olsun bir
salgın, bir hastalık, bir doğal afet ama inanın Türkiye'deki depremin
bilmezlikten, duymazlıktan gelindiğine ve buna karşılık inanın bir geçmiş olsun
mesajı dahi verilmediğine tanıklık ettik ve gündemle alakasız bir mevzuda
konuşurken en sonunda dayanamadım, gerçekten eleştiri olma adına “47 ülkenin
temsilcileri adına ben buradan Türkiye'deki deprem bölgesine geçmiş olsun dilek
ve temennilerimi ifade ediyorum, üzüntülerini paylaşıyorum.” dedim. Şimdi bakınız,
bir doğal afette dahi Türkiye'nin ne kadar yalnızlaştığına, ötekileştirildiğine
tanıklık ettik. 
Saygıdeğer
milletvekilleri, bu duygu ve düşüncelerle, ben, özellikle Van’daki trajediyi de
dikkate alarak, bütün şehitlerimize, bu konuda emeği geçen, mücadele eden ve
toprak altında, kar altında kalan bütün kardeşlerime Allah’tan rahmet
diliyorum, kederli ailelerine, bölgemize, milletimize, devletimize geçmiş olsun
diyorum. 
Bu
bağlamda, Milliyetçi Hareket Partisi olarak söz konusu bu tezkereye de kabul
oyu kullanacağımızı ifade ederek huzurlarınızdan ayrılmak istiyorum. 
Saygılarımla.
(MHP ve AK PARTİ sıralarından alkışlar)
BAŞKAN
– Halkların Demokratik Partisi Grubu adına Adana Milletvekili Sayın Tulay
Hatımoğulları Oruç. 
Buyurun
Sayın Oruç. (HDP sıralarından alkışlar)
HDP
GRUBU ADINA TULAY HATIMOĞULLARI ORUÇ (Adana) – Teşekkürler Sayın Başkan.
Değerli
milletvekilleri, Van’dan elim haberler aldık. Van’da çığ altında kalan
vatandaşlarımızın ailelerinin ve Türkiye'nin başı sağ olsun diyorum. 
Değerli
halklarımız, değerli milletvekilleri; Türk Silahlı Kuvvetleri deniz
unsurlarının Aden Körfezi, Somali
karasuları ve açıkları, Arap Denizi ve mücavir bölgelerde görevlendirilmesiyle
ilgili daha önce çıkarılmış olan bir tezkerenin süresinin yeniden uzatılmasını
görüşüyoruz. 
Somali
tezkeresinin uzatılmasını doğru bulmuyoruz. Bu Meclis çok sayıda tezkereye onay
verdi ve tezkereleri çıkarırken esasen hangi mantık üzerinde bu tezkerelerin
çıkarıldığı, esas sorunların sebebi nedir, kaynağı nedir gibi sorulara -bu Meclis-
yanıt aramak yerine, en kestirme yoldan tezkere çıkarıp asker göndermeyi, başka
ülkelerin denizlerine, toprağına asker göndermeyi neredeyse bir marifet hâline
getirmeye başlamış durumdadır. 
Türkiye,
uluslararası ilişkilerini askerî zora, emperyalist paktlara, uluslararası
saldırgan siyasete mahkûm etmek zorunda değildir. Dünyada eşitsizlik ve zulüm
almış başını gidiyor. Hiçbir devletin, askeriyle polisiyle ve paramiliter
güçleriyle hatta istihbarat örgütüyle uğraştığı sorunların esas kökenine inmediğini
ifade etmeliyiz. Türkiye de bu ülkelerden biridir. Bu sorunların ortaya çıkış
sebepleri, ekonomik, sosyolojik, kültürel altyapısı nedir diye sorunların
kökenine inmekten kastettiğim tam da bunlardı. Bu konularda değerlendirme yapıp
sonuçlarla uğraşmak yerine nedenleri açığı çıkarıp ve gerçekten demokratik bir
ülke anlayışıyla bu sorunların çözülmesine dair adımlar atılmadığını, atılmama
konusunda da ısrar edildiğini görüyoruz. 
Bu
konuşmayı dinleyen sayın milletvekilleri kuvvetle muhtemel içlerinden şunu dile
getiriyorlardır, düşünüyorlardır: “Böyle bir düzende bu bahsettikleriniz mümkün
değil çünkü küresel ölçekte sermayenin bir yapılanması var; kapitalist sistemde
yaşıyoruz; bu düzen böyle bir askerî teçhizat, böyle bir donanım ve böyle işler
gerektirir.” dediğinizden de eminim. Biz de diyoruz ki: Biz, bozuk düzenin
çarkına uyum sağlamak zorunda değiliz. 
Burada
devlet aygıtının en temel görevi, Suriye’ye, Libya’ya, başka deniz açıklarına,
başka karalara asker göndermek değil gerçekten, başka ülkelerin iç işlerine
karışmak hiç ama hiç değil. Mesela deniyor ki: “Somali’de korsanlar var;
gemilerimizin, ticari gemilerimizin oradan geçerken güvenlikleri yoktur. Bu
nedenle bazı ülkeler buraya asker göndererek denizde güvenlik sağlayacaklar.”
Hangi denizlerde güvenlik sağlayacaklar? Somali’ye kıyısı olan Arap Denizi’nde,
Aden Körfezi’nde ve Hint Denizi’nde bunu sağlayacaklar.
Şimdi,
burada ben şunu sormak istiyorum: Bir muktedir devletin işi gücü kalmamış,
korsanlarla mı uğraşacak? 2010 yılında bu tezkere çıkmıştı, bugün, 2020 yılında
tekrarı konuşuluyor ve biz HDP olarak bu tezkereye “hayır” diyoruz. Çünkü
diyoruz ki: Korsan avcılığı Türkiye Cumhuriyeti devletinin işi değildir.
Bu
korsanlar nereden çıktı, biraz buna bakmak lazım. Somali dağıldı, yönetsel
zafiyetler yaşandı. İnsanlar açlıktan, yoksulluktan kırılıyor; tenlerine
baktığımızda, açlıktan ve yoksulluktan insanların kemikleri gözüküyor. Böyle
bir yaşam içinde onların tek geçim kaynağı olan deniz ürünleri ve balıkçılığa
uluslararası güçler, sermaye müdahale ediyor. Yani bu insanların yaşam
alanlarına ciddi bir biçimde müdahale ediliyor ve burada insanlar, sizlerin
uzaklaştırmak veya öldürmek istediğiniz bu korsanlar kendilerini korumak için
bir bakıma “öz savunma” dediğimiz bir yöntemle ortaya çıktı. Elbette ki daha
sonraki süreçlerde bu başka yerlere ve başka şeylere evrilmiştir ama bunun
sebeplerine bakalım derken tam da bu noktayı kastediyoruz. Ezcümle “Somali
korsanları” dediğiniz, yoksul Somali vatandaşlarıdır; gerçekten, yoksulluktan,
açlıktan yaşamlarını idame ettiremeyen insanlardır. 
Bu
sorunlara uluslararası güçler, devletler tam da sorunların kaynağına inerek
çözümler üretmeli. Oralara asker yollayarak, insanları korkutarak, kaçırtarak,
öldürerek çözüm bulunamaz, bulunmamalıdır.
Somali
ilişkilerinde bir noktaya daha değinmek istiyorum. Somali’de El Kaide’nin
akrabası sayılan El Şebab örgütü var. Elbette Türkiye’nin, Somali’yle
ilişkileri ticaret ve güvenlik bağlamında geliştirirken aynı zamanda El Şebab
örgütü ile Somali Hükûmeti arasında bir aracı görevi görmek için de çaba
harcadığı gözlerden kaçmamaktadır. Biz HDP olarak, iktidarın yayılmacı
siyasetine, her ülkede askerî üs kurma hevesine, uluslararası ilişkileri askerî
ilişkilere indirgeyen anlayışına, kan gölüne dönmüş Orta Doğu ve Afrika ülkeleriyle
silah ticareti geliştirme heveslerine, başka ülkelerin iç işlerine karışma
hakkını kendinde görerek müdahaleyi işgal derecesine vardıracak anlayışına
kökten karşıyız. Bu tezkereye “hayır” diyoruz; Türkiye ordusunun, donanmasının,
değil bu tezkerenin çıkıp orada kalmasını, derhâl oraları terk etmesi
gerektiğini düşünüyoruz. 
Değerli
milletvekilleri ve bizi ekranları başında izleyen değerli yurttaşlar; başka
ülkelerin iç işlerine karışma mantığı, bütün ülke ilişkilerine baktığımızda ne
yazık ki AKP iktidarı zamanında bu şekilde kendini göstermeye devam ediyor.
Bakın, Sayın Erdoğan Cumhurbaşkanlığını ve parti genel başkanlığını bir arada
yürüttüğü için salı günü grup toplantısı yapamayan AKP bugün grup toplantısını
gerçekleştirdi ve ben, AKP Genel Başkanı Sayın Erdoğan’ın konuşmasını dinledim.
Diyor ki: “Ülkemizin Suriye’deki varlığından rahatsız olanlar koalisyon
güçlerine baksın, ABD’ye baksın, Rusya’ya baksın, Körfez ülkelerine baksın;
orada herkes var, biz de olacağız.” Herkes işgalciyse biz de mi işgalci olalım?
Ben, bu soruyu başta AKP’nin dönüp kendine sorması gerektiğini düşünüyorum.
Bizler oralarda bulunan bütün işgalci güçlerin, bütün emperyalist güçlerin
Suriye savaşının müsebbibi olduğunu bildiğimiz için zaten bütün ülkelere
“Oradan çıkın.” diyoruz. Oradaki halklar kendi iç meselelerini kendileri öz
dinamikleriyle çözebilir diyoruz; tam da bunu ifade ediyoruz. AKP Genel Başkanı
konuşmasında yine diyor ki: “İşgal güçlerini engellemek istiyoruz.” Peki, ben
şu soruyu soruyorum: İşgali işgalle mi engelleyeceksiniz? Çivi çiviyi söker
misali mi uygulayacaksınız? Ben işgale ortak bir anlayışla orada olduğunuzu
düşünüyorum. 
Suriye
halklarına sorun “Türkiye’yle ilgili yorumunuz nedir?” diye. Düzeltmek isterim,
“AKP iktidarıyla ilgili, mevcut olan bu yönetimle ilgili fikriniz nedir?” diye
sorarsanız size verecekleri yanıt şudur: “Savaş eğer bugüne kadar Suriye’de bu
kadar uzadıysa; Türkiye’nin, Suriye devletine karşı savaşan IŞİD, El Kaide
uzantısı El Nusra ve onun da uzantısı olan örgütlere 911 kilometrelik sınır
kapılarını açmış olmasından dolayıdır. Oraya sağlanan askerî, istihbarat ve her
anlamdaki desteğin kesintisiz bir biçimde sürmesinden dolayıdır. Orada
ÖSO, Suriye Millî Ordusu adı altındaki oluşumları; Türkiye’nin, mutfağında bu
işleri pişirip Suriye’ye o pişmiş yemeği gönderip dayatmasının sonucudur.”
diyecekler size ve diyecekler ki: “Emevi Camisi’nde namaz kılma hayalleri
beslediniz.” 
“Bir
azınlık yani Nusayri olan Beşşar Esad bir ülkeyi yönetiyor, yönetemez.”
dediniz. İştebrak’ta, Lazkiye’de Aleviler katledildiğinde buralarda tatlılar
dağıtılmasına müsaade ettiniz, sesinizi çıkarmadınız. 
Şunu
hatırlatmak istiyorum: Yüzlerce Suriyeli Sünni kardeşimiz öldü orada. Sünni
kardeşlerimiz eminim şu soruyu bizlere soruyor: “Bizler IŞİD’e karşı savaş verirken
Türkiye ne yaptı, neredeydi?” Siz de adınız gibi biliyorsunuz ki eğer Suriye
halkları, başta Sünniler -ki çoğunluğu onlar oluşturmaktadır- mevcut olan
iktidarla çatışmalı bir hâlde olsaydı bu iktidar zaten çoktan düşerdi. Bunun
böyle olmadığını adı gibi bildiği hâlde AKP Genel Başkanı bu mezhepçi ve nefret
söylemlerini sürdürmeye devam etti. 
Bir
de tabii ki Suriyeli Kürt vatandaşlarımız bize şunu sorar: Ne istediniz bizden?
IŞİD’e karşı en güçlü mücadeleyi Suriye’de bizler yürüttük, IŞİD’in yenilebileceğini
ilk kez bizler gösterdik. O korku salan, kırk haramiler gibi namı önce köylere
giden, daha sonra arkasından kendi gelip asan, kesen, kelle uçuran IŞİD’e karşı
en güçlü mücadeleyi ve yenilebilirliğini gösteren kimdi? Orada Kürt halkının
verdiği mücadeleydi ve Kürt halkı diyor ki: “Biz sekülerizmi savunduk,
kadın-erkek eşitliğini savunduk burada. Yoksulun yanında durduk, küçük komünler
oluşturduk ve bu küçük komünlerin bir sistematiğe dönüşmesini istedik. Orta
Doğu böyle bir yönetim modelini kendisi de örnek alabilir dedik. Çok mu
buldunuz bu taleplerimizi? Kobani’de biz yenilseydik çok mu mutlu olacaktınız?
IŞİD komşunuz olsaydı daha mı iyiydi? Afrin’i işgal ettiniz, elinize ne geçti?”
gibi sorular emin olun ki Suriyeli Kürt vatandaşlardan da sizlere
yöneltilmektedir. 
Evet,
en sıcak konulardan biri olan İdlib meselesine de değinmek isterim. Yine,
ülkenin ali çıkarları İdlib’te tahkim edilmeye çalışıldı. Oysaki gelinen
noktada durum nedir? Şu an İdlib’te 12 gözlem noktası verildiği hâlde
Türkiye’ye, o gözlem noktaları görevlerini yerine getirmedi. Hatırlayacaksınız
Soçi ve Astana sürecini, dendi ki: “Türkiye burada bir çatışmasızlık bölgesi
oluşturacak, M4 ve M5 kara yollarını açacaktı.” Bu anlaşmanın, bu 12 gözlem
noktasının verilmesinin en temel, en önemli sebebi buydu ve bunun bir zamanı
vardı, zamanla tahditliydi. Ama ne yaptınız? Tam tersi, orada kendinizin de
terör örgütü kabul ettiğiniz Heyet Tahrir el-Şam’ı desteklediniz. İdlib’te
Selefi cihadist çetelerin, El Nusra, El Kaide ve uzantıları olan örgütlerin
varlığını sürdürmesi için elinizden geleni yaptınız. Bugün gelinen noktada,
değerli arkadaşlar, İdlib’teki durum şu: Şehre, Doğu Guta, Halep, Humus, Dera
gibi şehirlerden tahliye edilen cihatçı çetelerin aileleri ve kendileri
yerleştirilmiş oldu.
Çin’in
Uygur Özerk Bölgesi’nden gelen Türkistan İslam Partisinin 3 bin savaşçısı ve
aileleri oralara yerleştirildi. Binlerce Çeçen vatandaşı -savaşçı- yine
aileleriyle Türkiye üzerinden, Türkiye’de kara ve hava yolu kullanılarak
oralara yerleştirildi. İdlib’in nüfusu, Hatay’ın sınırındaki İdlib’in nüfusu
-özellikle bunun altını önemle çizmek isterim yani Türkiye’ye sıfır noktasında
olan bir ilden bahsediyoruz- 1,5 milyondan 3 milyona yükselmiş durumda ve ondan
sonra deniyor ki Suriye’de savaş sonlara doğru vardırılmaya çalışılırken ve
demokratik –düzeltiyorum- anayasa çalışmaları devam ederken… Biz sürekli
“demokratik” diyoruz çünkü biz, bütün anayasaların demokratik olmasını…
Bilinçaltımıza hep bu yerleşmiş olduğu için, her anayasanın önüne “demokratik” yerleştirmek
tabii ki içimizden geçen bir duygudur, bunu da ifade etmek isterim.
Bu
son gelişmelerden sonra Rusya’nın Soçi anlaşmasını ihlal ettiğini iddia ediyor
AKP Genel Başkanı Erdoğan. Burada ben şunu sormak istiyorum: Keşke biz
Türkiye’deki siyaseti savunabiliyor olsaydık da -yaşanılan bu çelişkileri,
uyarılarımızı defaatle bu Meclisten, bu kürsülerden, komisyonlardan ve başka
mecralardan dinlemediği hâlde- yanlış Suriye politikasının yani derin
stratejinin bu ülkeyi nasıl bir uçuruma götürdüğünü dinleseydiniz de şimdi
bunları biz konuşmuyor ve bu değerlendirmeleri yapmıyor olsaydık. Ve dendi ki:
“Soçi anlaşması ihlal edildi, bunun sonucu bunlar yaşandı.” Ben buradan sormak
istiyorum: Soçi’yi ihlal eden kim? Az önce maddelerinin birkaç tanesinden bahsettim.
Bu maddeleri yerine getirme yükümlülüğünü üstlenen AKP iktidarı değil miydi bu
ülke adına? Yerine getirdi mi? Hayır, getirmedi. Peki, o zaman şimdi neden bu
serzenişlerde bulunuluyor? Neden bulunulduğunu tahmin ediyoruz. Çünkü şu anda
Erdoğan’ın Ukrayna’yla geliştirmiş olduğu ilişkiden her şeyi zaten
anlayabiliyoruz. Yani, dostunuz Putin de ne yazık ki sizleri hayal kırıklığına
uğrattı; aldatılmaya alışmışsınız, bir kez daha Rusya da sizi aldattı. 
Biz
buradan defaatle söyledik: Rusya, siyasetini geliştirirken bir sepete bütün
yumurtaları koymaz ama AKP iktidarı bir sepete bütün yumurtaları koydu ve her
seferinde bu sepetteki yumurtaları kırıyor, paramparça ediyor, kendine de
etrafına da bulaştırıyor.
Erdoğan
Kiev’e gitti ve Kırım’la ilgili şunu söyledi: “Rusya’nın, Kırım’ı yasa dışı
ilhakını tanımıyoruz, Ukrayna’ya ordusunu geliştirmesi için 200 bin TL
değerinde katkı sağlayacağız.” Ve Rusya’nın esas kırmızı çizgilerine burada
değmeye başladınız. 
Buradan
şunu sormak istiyoruz: Rusya’yla ilişkileri ne yapacaksınız? Eğer Rusya’yla bir
çatışma hâli yaşanırsa sizi Rusya’dan aldığınız hava savunma sistemi S-400’ler
mi koruyacak? Bu ülke, NATO ve Avrasya Paktı arasında sıkışmak zorunda mıdır?
Bütün bu sorulara bu iktidar açıkça cevap verebilmelidir.
Türkiye
ne yapabilir? Çok şey yapabilir değerli arkadaşlar. Türkiye, en önemlisi, bu 2
pakttan kendini ayırarak barış siyaseti izleyebilir. Sahip olduğu jeopolitik
konumu -iktidar- pazarlık konusu yapmaktansa barış siyasetine nasıl hizmet
edebileceğini açığa çıkarabilir, bununla ilgili plan ve projeler
geliştirebilir.
Suriye’de
devam eden savaşta El Nusra, El Kaide, ÖSO, Suriye Millî Ordusu gibi terör
örgütlerine destekten hızla vazgeçebilir. Suriye Hükûmeti muhatap alınabilir.
Yazımı devam eden Suriye Anayasası’nda, IŞİD’e karşı bütün halklarla birlikte
savaşan Kürt halkının statüsünün tanınması için çaba harcayabilir. Tabii ki
bunu yapabilmek için öncelikle Türkiye’de Kürt sorununun barışçıl ve demokratik
yöntemlerle çözülmesini sağlaması gerekir. 
Şunu
bir kez daha ifade etmek isteriz ki kendi ülkesinde barışı ve huzuru tesis
edemeyen, kendi ülkesinde halklar sorununu çözememiş bir ülkenin diğer ülkelere
taşıyabileceği şimdiki örnekte olduğu gibi tezkeredir, askerdir ve benzeridir.
O nedenle diyoruz ki Kürt sorununun çözümü için derhâl diyalog süreci
başlatılmalıdır. Ancak böyle Orta Doğu coğrafyasına barışı taşıyabilirsiniz. 
Mülteciler
meselesi, evet, sadece bu ülkenin değil dünyanın kanayan yarası çünkü savaşlar
devam ettikçe mültecilik, göçmenlik kanayan yara olmaya devam edecektir. Şu an
Türkiye’de 4 milyona yakın Suriyeli mülteci var ve İdlib’deki sıkışıklık devam
ettikçe az önce ismini zikrettiğimiz özellikle oradaki terör örgütleri
mensuplarının akın akın Türkiye’ye gelme ihtimali artmış durumdadır. Bizler şunu
ifade ediyoruz: Bu artan mültecilik meselesiyle ilgili, Avrupa Birliği
ülkelerine karşı mültecileri şantaj olarak kullanmaktan vazgeçmelisiniz. Bir
dönem 3 milyon avro, bir dönem 25 milyon avro pazarlığını bitirmelisiniz.
Mülteciler bütün dünyanın ortak problemiyse Avrupa Birliği ülkeleriyle masaya
oturulmalı ve mültecilerin, kendilerinin yerleşmek istedikleri bölgelere planlı
bir biçimde yerleştirilmesi sağlanmalı. Mülteciler üzerinden bir kazanç
sağlamaya çalışmak gerçekten bizlerin ayıbıdır. 
Bir
diğer mesele de bugün Erdoğan’ın sıklıkla ifade ettiği “güvenli bölge
oluşturma”. Bunu yine bu kürsüden daha önce de ifade ettik. Eğer mültecilerde,
mültecilerle ilgili amaç onları araçsallaştırmak… “Sınır hattı boyunca onlara
oralarda briketten barınaklar yapıyoruz.” derken -tırnak içerisinde söylüyorum-
insanları barınaklarda yaşamaya mahkûm eden bir araçsallaştırma işinden,
bölgenin demografik yapısını burada yaşayan Suriyeli Arapları kullanarak
değiştirme tutkunuzdan vazgeçmelisiniz. Güvenli bölge oluşturmak gerçekten
Türkiye’nin işi değil. Bu, uluslararası düzeyde ortak bir kabulle mümkün olacak
bir şeydir.
(Mikrofon
otomatik cihaz tarafından kapatıldı) 
BAŞKAN
– Buyurun.
TULAY
HATIMOĞULLARI ORUÇ (Devamla) – Değerli milletvekilleri, değerli halklarımız; tabii
ki burada söylenecek çok söz var ama bütün bunlarda çözümün bir noktada
odaklandığını unutmamalıyız: Halkların birliği, dayanışması ve onlara destek
olacak yönetim anlayışları.
Ben
yeniden Filistinli şair Mahmud Derviş’in şiirini bu kürsüden sizlerle paylaşmak
istiyorum: “…” (x)
ARSLAN
KABUKCUOĞLU (Eskişehir) – Ne oluyoruz Sayın Başkanım? Sayın Başkanım, hangi
dilde konuşuyor?
TULAY
HATIMOĞULLARI ORUÇ (Devamla) – Teşekkür ederim. (HDP sıralarından alkışlar)
BAŞKAN
– Birleşime beş dakika ara veriyorum.
Kapanma Saati: 16.41
İKİNCİ OTURUM
Açılma Saati: 16.59
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), Şeyhmus DİNÇEL
(Mardin)
-----0-----
BAŞKAN
– Sayın milletvekilleri, Türkiye Büyük Millet Meclisinin 52’nci Birleşiminin
İkinci Oturumunu açıyorum.
(3/1065)
esas numaralı Cumhurbaşkanlığı Tezkeresi’nin görüşmelerine devam ediyoruz.
Şimdi,
söz sırası…
MERAL
DANIŞ BEŞTAŞ (Siirt) – Başkanım, 60’a göre çok kısa bir söz talebim var.
BAŞKAN
- Buyurun.
III.- AÇIKLAMALAR (Devam)
29.- Siirt Milletvekili Meral Danış Beştaş’ın, Elâzığ
Cezaevindeki sorunların ağır bir hâl aldığına ve AKP Grubunu bu konuda duyarlı
olmaya davet ettiğine ilişkin açıklaması
MERAL
DANIŞ BEŞTAŞ (Siirt) – Teşekkürler Sayın Başkan.
Aileler,
Elâzığ Cezaevinde görüşten çıktıktan sonra, yarım saat önce beni aradılar, çok
vahim bir tablo aktardılar. Elâzığ Cezaevinde şu anda açık bir darp, şiddet ve
işkence olduğunu ifade ettiler. Özellikle sayım sırasında ayağa kalkılmadığı
zaman 10-15 kişilik gruplarla, ekiplerle kaba dayak atılıyor; kitaplar
verilmiyor, sadece eğitim kitapları okunuyor ve özellikle depremden sonra
çatlayan odalarda hâlâ kalan mahpuslar bulunuyormuş ve oda değişim talepleri
ısrarla reddediliyormuş. Bunun üzerine eğer direnirlerse “Bizim odalarımızı
değiştirin.” demeleri hâlinde, karşı çıkmaları hâlinde de ciddi disiplin
cezaları var. Hatta arayan eş “Bir yıldır eşimle görüşemiyorum.” dedi. Yani bu
cezaevlerindeki sorun gitgide ağır bir hâl alıyor. Bu konuda özellikle AKP
Grubunu duyarlılığa ve sorunu çözmeye bir kez daha davet ediyorum.
Teşekkürler.

IV.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Cumhurbaşkanlığının, Türk Silahlı Kuvvetleri deniz
unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen deniz haydutluğu ve silahlı soygun eylemleriyle müşterek mücadele
amacıyla yürütülen uluslararası çabalara destek vermek üzere, Aden Körfezi,
Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/ 2/2013,
16/1/2014, 3/2/2015, 9/2/2016, 8/2/2017, 10/2/2018 ve 5/2/2019 tarihli 956, 984,
1008, 1031,1054, 1082, 1107, 1136, 1179 ve 1207 sayılı Kararları ile birer yıl
uzatılan izin süresinin 10/2/2020 tarihinden itibaren bir yıl daha
uzatılmasına, ayrıca denizde terörizmle mücadele harekâtlarına katkı
sağlanabilmesi maksadıyla unsurlarımızın bölge ülkeleri kara suları dışında
denizde terörizmle mücadele görevi için yetkilendirilmeleri ve bununla ilgili
gerekli düzenlemelerin Cumhurbaşkanı tarafından yapılması için Anayasa’nın
92’nci maddesi uyarınca izin verilmesine dair tezkeresi (3/1065) (Devam)
BAŞKAN
– Söz sırası, Cumhuriyet Halk Partisi Grubu adına İstanbul Milletvekili Sayın
Ahmet Ünal Çeviköz’e ait. 
Buyurun
Sayın Çeviköz. (CHP sıralarından alkışlar)
CHP
GRUBU ADINA AHMET ÜNAL ÇEVİKÖZ (İstanbul) – Sayın Başkan, değerli
milletvekilleri; Türk Silahlı Kuvvetleri deniz unsurlarının Aden Körfezi,
Somali kara suları ve açıkları, Arap Denizi ve mücavir bölgelerde görev
süresinin bir yıl daha uzatılmasına ilişkin Cumhurbaşkanlığı tezkeresi üzerine
Cumhuriyet Halk Partisi Grubu adına söz almış bulunuyorum. Bu vesileyle yüce
Meclisi saygıyla selamlıyorum. 
Sayın
Başkan, sözlerime başlamadan evvel, Van’daki çığ faciasında hayatının kaybeden
vatandaşlarımıza Allah’tan rahmet diliyor, acılı ailelere sabır diliyor,
yaralıların acil şifa bulmasını diliyor ve kurtarılmayı bekleyen
vatandaşlarımızın da sağlıklı bir şekilde kurtarılmasını temenni ediyorum.
Sayın
Başkan, bu tezkere, Aden Körfezi, Somali kara suları ve açıkları, Arap Denizi
ve mücavir bölgelerde vuku bulan deniz haydutluğu ve silahlı soygun eylemlerine
karşı 2008 yılında Birleşmiş Milletler Güvenlik Konseyi tarafından alınan bir
karar uyarınca hazırlanıyor. Cumhuriyet Halk Partisi olarak Birleşmiş Milletler
sistemi içinde bölgesel ve küresel ölçekte oynadığımız rolün ve
görünürlüğümüzün pekiştirilmesinin temin edilmesi hususunda alınacak kararları
desteklediğimizi bu vesileyle belirtmek isterim. Esasen, Birleşmiş Milletleri
savunduğumuzu göstermek için her fırsatta bu düşüncemizi dile getirmemiz lazım.
Örneğin, konu Suriye olduğu zaman Suriye’deki anayasa sürecini ve Cenevre’deki
görüşmeleri, konu Libya olduğu zaman Birleşmiş Milletlerin 2259 sayılı Güvenlik
Konseyi Kararı’nı, Birleşmiş Milletlerin arabuluculuk kararını ve Berlin
Konferansı’nın kararlarını aynı şekilde savunmamız, desteklememiz lazım. 
Cumhuriyet
Halk Partisi bugüne kadar Somali ve Aden Körfezi’yle ilgili tezkerelere olumlu
oy kullanmıştır. Cumhuriyet Halk Partisinin bu tezkereye olumlu oy
kullanmasının temel gerekçelerini şu şekilde sıralamak ve sizlere sunmak
isterim:
1) Deniz
haydutluğu ve korsanlığın uluslararası dayanışmayı gerekli kılan ortak
tekliflerden biri olması,
2) Birleşmiş
Milletler Güvenlik Konseyi kararlarının sağladığı meşruiyet, 
3) Bu
bölgelerde deniz haydutluğu ve korsanlık yapan çeteleri etkisiz hâle getirmenin
çok güçlü donanmalara sahip olan büyük devletlerin kapasitelerini aşması ve
uluslararası iş birliği ve dayanışmayı zorunlu kılması, 
4)
 Kıyı şeridi uzunluğu 3 bin kilometre olan Somali’nin, doğu kıyısında ve
geniş kıyı şeridinde otorite sahibi olamaması, 
5) Korsanlık
faaliyetlerinin, uluslararası ticareti ve deniz taşımacılığını olumsuz şekilde
etkilemesi, can ve mal emniyetine çok ciddi tehdit oluşturması,
6) Bu
deniz yolunu yoğun şekilde kullanan Türk gemileri ve denizcilerinin de bu
tehditten ciddi şekilde etkilenmeleri,
7) Dünya
barış ve istikrarına yapacağı olumlu katkı ve ulusal çıkarlarımız için taşıdığı
önem.
Bugüne
kadar bu tezkere ve Türk Silahlı Kuvvetlerinin Somali ve Aden Körfezi’ndeki
varlığı 10 kez uzatıldı ve biz geçen sene 9’uncu uzatma sırasında yaptığımız
bazı uyarıları da tekrar hatırlayalım diye düşünüyorum. O zaman da dedik ki:
Korsanlık konusunda Aden Körfezi’nde hâlen bu sorun çözülemiyorsa sadece askerî
önlemlere başvurmayı yeterli bir yöntem olarak görmüyoruz. Türkiye olarak diplomatik
ve siyasi çözüm önerilerini de bu ülkelerle olan görüşmelerimizde mutlaka
gündeme almalıyız. 
Önümüzdeki
dönemde tıpkı dış politikanın diğer alanlarında olduğu gibi bu bölgede de
hataları, eksiklikleri gözlemeye ve izlemeye, bunları düzeltmek için
müdahalelerde bulunmaya ve her şeyden önemlisi, Cumhuriyet Halk Partisi
hakkında sürdürülen gülünç algı operasyonlarına karşı yurttaşlarımıza doğruları
anlatmaya devam edeceğiz. 
Mesele,
Cumhuriyet Halk Partisinin yurttaşlarımıza doğruları anlatmaya devam etmesi
olduğunda, işe Suriye’den başlamak isterim. Suriye’nin kuzeybatısında yer alan
İdlib eyaletinde yaşanan gelişmeler üzerinde de durarak başlamak istiyorum.
Suriye devleti rejim unsurlarının saldırısı sonucu 7 askerimiz ve 1 sivil
vatandaşımız şehit oldu. Yüce Meclisin huzurunda, bir kez daha, kahraman
şehitlerimize Allah’tan rahmet diliyor, yaralı askerlerimizin de bir an evvel
sağlıklarına kavuşmasını temenni ediyorum. Bu saldırıyı şiddetle kınadığımızın
da altını çizmek isterim. 
Değerli
milletvekilleri, iktidarın bölgedeki statükonun ve cihatçı unsurların
korunmasına yönelik izlemiş olduğu politikalar, günün sonunda İdlib’de
askerlerimizin can kaybına, ülkemizin de giderek itibar kaybına neden oluyor.
İktidarın yanlış dış politika uygulamaları nedeniyle tek bir askerimizin kılına
dahi zarar gelmesi asla kabul edilemez. Peki, nedir bu yanlış politikalar?
Bunları halkımıza anlatmak, bizim en önemli sorumluluğumuz. Bu nedenle,
İdlib’de de bugüne nasıl gelindiğini kısaca hatırlatmak isterim. 
Hatırlayacaksınız,
Suriye’deki çatışmaların durdurulması için düzenlenen Astana sürecinin 14-15
Eylül 2017 tarihlerindeki 6’ncı toplantısında İdlib kenti ve çevresinde
çatışmasızlık bölgesi oluşturulması kararlaştırılmıştı. İdlib, çatışmasızlık
bölgesi olma statüsünden son zamanlardaki gelişmeler nedeniyle tamamen
çıkmıştır ve her an patlamaya hazır bir bomba hâline gelmiştir.
İdlib’in
nüfusu 1 milyonu aşar. Önemli bir kısmı şu anda Suriye Hükûmeti’ne karşı
savaşan silahlı grupların kontrolünde bulunan Suriye’deki tek eyalettir.
Ayrıca, Halep’ten tahliye edilen silahlı militanlar da aileleriyle birlikte
İdlib’e yerleştirilmişlerdir. İdlib’in zorlu bir yer olmasının başında, burada
birden fazla aktörün yer alması ve cihatçı grupların en güçlü olduğu yer olması
gelmektedir. Sadece El Kaide’yle doğrudan bağlantısı olan ve Suriye’nin İdlib
bölgesinde faaliyette bulunan militanların sayısının 36 bin kişi olduğu ileri
sürülüyor. Buna ilişkin çok çeşitli rakamlar var. Bu rakamların 40 binden 70
bine kadar değiştiği, birçok kaynakta görülüyor. 
Şimdi,
böyle bir yerin Suriye rejimi için ne kadar kritik bir öneme sahip olduğunu
tahmin edersiniz. Buna rağmen, Astana süreci sonunda varılan çatışmasızlık
bölgeleri kurulması kararından bir yıl sonra, 17 Eylül 2018 tarihinde Soçi’de yapılan
zirvede varılan ve İdlib’le ilgili olan mutabakatta iktidar, yerine getirilmesi
oldukça güç taahhütler altına girdi. Soçi’de verilen ve iktidar tarafından
yerine getirilemeyen sözleri de şu şekilde hatırlatmak isterim: 
Tüm
radikal terörist gruplar, silahsızlandırma bölgesinden 15 Ekime kadar
çıkarılacak; bahsettiğim yıl 2018.
Çatışan
taraflara ait tüm tanklar, çok namlulu roketatarlar, toplar ve havanların da
aralarında bulunduğu ağır silahlar 10 Ekimde İdlib’deki silahsızlanma
bölgesinden çekilecek. 
M4-M5
otoyolu, güvenliğinin yıl sonuna kadar sağlanması suretiyle, transit trafiğe
açılacak. 
M5
kara yolu gibi Halep’ten başlayıp başkent Şam’a kadar uzanan ve M4 kara yolu
gibi de Halep’i Akdeniz’e bağlayan iki stratejik kara yolu varken ve Şam’ın buraların
kontrolünü sağlamayı hedeflediği ve bölgedeki şiddetin daha da artacağı
bilinmekteyken, Türkiye, üzerine aldığı yükümlülükleri yerine getirmek bir
yana, bu yolların kontrolünün Suriye yönetimine geçmesini engellemek için
elinden geleni yaptı. 
Saydığımız
bu kritik maddeler, yerine getirilmesi imkânsız maddeler olduğu için, Soçi
mutabakatı aslında daha kurulduğu andan itibaren kadük oldu ama kadük olmasının
esas nedeni, Türkiye'nin üzerine almış olduğu yükümlülükleri 2018 yılının
sonunda yerine getirememiş olmasıdır. 
Şimdi,
bakıyoruz, 28 Ocak 2020 itibarıyla, İdlib’de M5 kara yolu üzerindeki en büyük
yerleşim birimlerinden biri olan Maaret El Numan, Suriye ordusu tarafından
temizlenmiş ve kendi kontrollerine alınmış durumda. Bu durum, elbette, Türkiye’ye
yönelik göç dalgasını çok ciddi bir şekilde hızlandıracak ve Türk Silahlı
Kuvvetleri gözlem noktalarından biri daha kuşatma altına alınmış olacak.
İdlib’deki yüz binlerce insan da giderek çok daha dar bir alana sıkışıyor ve
giderek kuzeye doğru, Türkiye sınırına doğru ilerliyor. İktidarın İdlib’le
ilgili olarak acilen adım atması ve İdlib’den ülkemize yönelebilecek tehditleri
bertaraf edecek bir siyaset izlemesi şarttır. 
Biz,
8 Eylül 2018 tarihinde, Tahran Zirvesi’ni takiben, İdlib’le ilgili olarak 6 maddelik
bir çağrı yapmıştık. O çağrının da maddelerini tutanaklara geçmesi için
hatırlatmak isterim: 
1)
Bölge halkı ve terörle bağlantısı olmayan grupların, Suriye sınırları içinde
kalacak şekilde İdlib’den tahliyesi için, Birleşmiş Milletler başta olmak üzere
tüm ilgili kuruluşlara ve ülkelere çağrıda bulunulmalıdır.
2)
Türkiye, İdlib’de bulunan bütün muhalif gruplardan silahlarını bırakmalarını
istemeli ve bunun sağlanması için yoğun çaba göstermelidir.
3)
İdlib konusu, Türkiye için bir ulusal güvenlik sorunudur. Moskova ve Tahran’la
yapılan görüşmelerde bu anlayışımız kuvvetle vurgulanmalıdır. Suriye
yönetimiyle temasa geçilmeli ve 1998 Adana Mutabakatı ruhuyla 2 komşu ülke
arasında yeniden görüşmeler başlamalıdır.
4)
Suriye konusunda Amerika Birleşik Devletleri’yle yapılan görüşmeler, sadece
Menbiç ve PYD-YPG bağlantılı sorunlarla sınırlanmamalı, Amerika Birleşik
Devletleri’yle Astana ve Soçi süreçleriyle ve son Tahran toplantısıyla ilgili
de bilgi paylaşımında bulunularak daha geniş bir çerçeveye oturtulmalıdır.
5)
Avrupa Birliğiyle yapılan görüşmeler de konunun insani boyutunu öne çıkarmakta
ve yeni bir mülteci sorununu engellemek amacıyla çalışıldığı görülmektedir.
Türkiye, İdlib sorununun esas itibarıyla kendi ulusal güvenliğine tehdit
oluşturduğunu Avrupa Birliğine özenle ve sabırla anlatarak Suriye’de barış ve
istikrarın kurulması çalışmalarında Avrupa Birliğiyle de iş birliğini
yoğunlaştırmalıdır.
6)
İdlib’de konuşlanmış bulunan ve gözlem misyonu görevini sürdüren Mehmetçik’in
herhangi bir saldırıya maruz kalmaması için Suriye yönetimini böyle bir
saldırıya tahrik edebilecek eylemlerde bulunan gruplar üzerinde Türkiye, güçlü
bir şekilde denetim ve kontrol sağlamalı, askerimizin güvenliğini sağlamak için
gerekli önlemleri almalıdır. 
2018
yılının 8 Eylül tarihinde yapmış olduğumuz çağrılar. Eğer çağrılarımız dikkate
alınsaydı bugün Türkiye daha güvenli bir ülke olacak, İdlib’deki askerlerimizin
hayatı da tehlikede olmayacaktı.
Cumhuriyet
Halk Partisinin son gelişen yeni duruma ilişkin de bir yol haritası var. Dün
Sayın Genel Başkanımız tarafından açıklanan yol haritasını da huzurlarınızda
bir kez daha hatırlatmak isterim:
1)
İdlib’de konuşlanmış bulunan ve gözlem misyonu görevini sürdüren
Mehmetçik’imizin can güvenliği her şeyden önemlidir. Dolayısıyla, İdlib bölgesi
başta olmak üzere, Suriye’de görev yapan tüm Mehmetçiklerimizin can güvenliğini
sağlamak adına gereken tüm askerî ve diplomatik adımlar kararlılıkla
atılmalıdır.
2)
Türkiye, Soçi Mutabakatı’yla ilgili yükümlülüklerini yerine getirmemiş olmasından
kaynaklanan yeni koşullar nedeniyle en kısa zamanda Rusya’yla birlikte İdlib’de
mevcut durumu yeniden değerlendirmelidir. Gerekli görülmesi hâlinde Soçi
Mutabakatı’nın unsurları, değişen koşullara uyarlanmalıdır. Sahadaki mevcut
duruma göre, gerekirse yeni bir ateşkes hattı belirlenmeli, Türk askeri de bu
yeni ateşkes hattına göre pozisyonunu almalıdır. 
3)
İktidar, öncelikle Suriye’de rejim değişikliğine odaklanan siyasetini terk
etmelidir. Ülkenin toprak bütünlüğünü tehdit eden gruplarla her türlü iş
birliğini sonlandırmalıdır. Suriye’de akan kanın durması ve siyasi geçiş
sürecinin sağlanması için çaba gösterilmelidir. Bunun için bölgesel ve
uluslararası planda diplomatik çabalar artırılmalı, en kısa zamanda anayasal
sürecin yeniden canlandırılması için gerekli koşullar yaratılmalıdır. 
4)
İdlib’deki durum, Türkiye’ye doğru yeni bir sığınmacı dalgasını
hareketlendirmiştir. Bu konuda Türkiye'nin yalnız bırakılmaması gerekir. Bu
sığınmacıların Suriye sınırları içinde oluşturulacak güvenli bir bölgeye tahliyesi
ve bu bölgede iskânları için Rusya ve rejimle birlikte, Birleşmiş Milletlerin
ve Avrupa Birliğinin de sorumluluk üstleneceği bir süreç ivedilikle
başlatılmalıdır. 
5)
İdlib, ülkemiz için bir ulusal güvenlik sorunudur. Aynı zamanda, İdlib’in
Suriye toprağı olduğu gerçeği de unutulmamalıdır. Bu bağlamda, küresel bir
tehdit olan terörist unsurlar ile muhalif grupların silah bırakmasına yönelik
çabalar artırılmalı, silah bırakmaya yanaşmayan terörist ve muhalif gruplara
karşı her türlü kararlılık gösterilmelidir. 
Değerli
milletvekilleri, İdlib konusunda pazartesi günü aldığımız şehit haberleri
maalesef ilk değildir. Daha önce de Türk Silahlı Kuvvetlerinin 9 ve 10 numaralı
gözlem noktalarına saldırılar gerçekleşmiş ve 10 numaralı gözlem noktasına 27
Haziran 2019 tarihli saldırıda 1 askerimiz şehit olmuş, 3 askerimiz de
yaralanmıştır.
Bu
gelişmeler ışığında Mehmetçiklerimizin can güvenliği için bir araştırma
önergesi, Meclise sunulmuş maalesef kabul edilmemiştir. İdlib’de yaşanan bu
gelişmeler nedeniyle Türkiye Büyük Millet Meclisinde bir komisyon kurulmasının
elzem hâle geldiği, tarafımızca aylar öncesinden dile getirilmiştir.
Türkiye'nin
Birleşmiş Milletler ara buluculuğunda Cenevre’de yürütülmekte olan siyasi
sürecin ilerletilmesi için sahada gerekli koşulların hazırlanmasına katkıda
bulunması görevi de artık sona ermiştir. “Rejim unsurları, artık bölgede bizim
için hedeftir.” sözleri, aslında bunun ispatı niteliğindedir. Bu sözleri,
diplomatik bir okuyuşla dikkatle değerlendirdiğinizde, bu, açık bir savaş
ilanıdır. 
Morek,
Mar Hattat, Raşidin ve Surman’daki gözlem noktalarımız da hâlihazırda rejim
kuvvetlerinin çemberi içinde kuşatılmış bulunmaktadır. Bu nedenle, iktidar,
hasmane tutum sergileyerek askerlerimizi daha fazla risk altına sokmamalıdır.
Türkiye, yanlış dış politika uygulamaları nedeniyle Suriye’deki vekâlet
savaşının bir aktörüyken tek ve başat aktörü hâline gelmek üzeredir.
Değerli
milletvekilleri, İdlib konusundaki bir diğer önemli husus da oluşan göç
akınıdır. İdlib’deki sivilleri korumak ve olası bir mülteci akınının yükünü
hafifletmek için, Suriye içinde insani koridorlar açılması konusunda, Türkiye,
kuvvetle ısrarcı olmalıdır. Mülteci akınlarını yönetebilmek için Birleşmiş
Milletler ve Avrupa Birliğiyle iş birliği yapılmalıdır. 
Biz,
Ankara ile Şam arasında kurulacak olan bir diyaloğun İdlib’den ülkemize
yönelebilecek göç dalgasının ve sınırlarımızdan sızabilecek radikal cihatçı
unsurların da önlenmesini sağlayacağını hep düşündük ve bunu da hep dile
getiregeldik. Türkiye, bugün gelinen noktada -İdlib’deki ateşe benzin dökmek
suretiyle çatışmaların devam etmesine karşın- sınırını güçlendirerek cihatçı
teröristlerin ülkemize sızmasının önüne geçilmesinin tedbirlerini almalıdır.
İdlib’de yaşanan bu gelişmeler, Suriye’de Türkiye’siz bir barış sürecine
gidilmesinin yavaş yavaş düşünülmeye başlandığını gösteriyor. Türkiye için
tarihî bir fırsat niteliğinde olan Suriye’nin barışında kolaylaştırıcı rol
oynama ihtimalinin sona ermesi, Türkiye'nin huzuru açısından da çok önemli bir
kayıp olacaktır.
Değerli
milletvekilleri, iktidar bugüne kadar yaptığımız uyarıları dinleseydi ya da
-bir başka deyişle- İdlib’deki cihatçıları desteklemek yerine Suriye
yönetimiyle diyalog içinde olsaydı daha az insan ölür, terör tehdidi kontrol
edilebilir, sınır hattımız daha güvende olurdu. Bundan sonra yapılması gereken,
Ankara-Moskova diyaloğudur. Diplomasiyi ihmal ederek kaybedilen her saniye, yüz
binlerce insanın hayatını ve ülkemizin güvenliğini olumsuz şekilde
etkileyecektir. 
Türkiye'nin
Rusya’yla arasındaki gerilim de giderek tırmanmakta. İdlib’in iç bölgelerine
yapılan yoğun askerî sevkiyatın bölgedeki gerilimi giderek artırdığı ve
Türkiye’yi Rusya’yla da karşı karşıya getirmek üzere olduğu, hiçbir şekilde
gözden kaçırılmamalı. “Türkiye, Rusya’yı operasyon konusunda uyarmadığı için
Türk askerinin Suriye ordusu tarafından vurulduğu” belirtildi. İktidar
tarafından da “Rusya’ya bilgi verilmediği şeklindeki açıklama doğru değil.”
denildi ve “Türkiye, Rusya’ya düzenli ve anlık bilgi vermektedir. Bu son olayda
da bilgi verilmiştir, bilgi verilmediğinin söylenmesi doğru değildir.
Yürürlükteki mekanizmalar her zamanki gibi çalıştırılmıştır.” ifadesinde
bulunuldu ama hiçbir şekilde Rusya’nın bu aldığı bilgiyi Suriye tarafıyla
paylaşıp paylaşmadığı sorgulanmıyor. Eğer paylaşmadıysa, bunun altında ne gibi
bir kasıt olduğu da hiçbir şekilde düşünülmüyor. 
Değerli
milletvekilleri, egemen bir politika izlemek kadar ülkelerle konjonktürel
ilişkiler kurmamak da bir eksikliktir. Mesela, Kırım Tatar Türkleri, sadece
Rusya’yla ilişkilerin test edildiği bir dönemde akla geliyor. Kırım konusu,
sadece etnik bir konu değil, tarihsel olarak da oldukça önemli bir konudur,
hele bizim ülkemiz ve soydaşlarımız için. İktidar, Kırım konusunda bugüne kadar
etkin bir dış politika geliştirememiştir. Kırım’ın ilhakına göz yumulduğu gibi,
Kırım’daki insan hakları ihlallerinin insanlık suçlarına dönmesine engel olmak
konusunda da aktif bir politika izlenememiştir. İktidar, bugüne kadar Kırım’ın
işgalini tanımadıklarını söylemekle yetinmiştir, ta ki Rusya’yla kurulan
ilişkilerin liderler üzerinden de yürütülemeyecek bir duruma gelmesine kadar.
Türkiye'nin,
Ukrayna ordusuna 200 milyon liralık bir hibede bulunacağı, Ukrayna Büyükelçisi
tarafından ifade edilmiş. Oysa biliyorsunuz, Plan-Bütçe Komisyonundan ve Genel
Kuruldan 2020 bütçesi yeni geçti, 2020 yılı için dost ve müttefik ülkelere
yapılacak hibenin parasal sınırı 20 milyon lira olarak sınırlanmıştı. Bu rakam
yani Ukrayna’ya teklif edilen 200 milyonluk hibe, Resmî Gazete’de yayımlanan
yıllık hibe tutarının 10 katıdır. Seçilmiş milletvekilleri olarak vergi
mükellefi vatandaşlarımızın haklarını ve çıkarlarını temsil ettiğimizi
hatırlatmak isterim. Bu paranın ve bu fazlanın nereden geldiğinin hesabının
mutlaka verilmesi gerekir. Adana Mutabakatı ve daha birçok konuda bugüne kadar
Putin’i dinleyen iktidar, bugün ne oldu da birdenbire Ukrayna’yı yeniden
keşfetme gereği duydu? 
Değerli
milletvekilleri, Cumhuriyet Halk Partisi olarak Türkiye'nin gerilimlere neden
olmadan Ukrayna ile Rusya arasındaki gerilimin çözülmesi konusunda da tutarlı
ve barışçıl politikalar yürütülmesi gerektiğine inanıyoruz ve bunu savunuyoruz
ama şunu tekrar vurgulamak ve altını çizmek isterim: İzlediğimiz dış politika,
barışçı, yumuşak güç kullanmayı önceleyen, Birleşmiş Milletlere ve uluslararası
hukuka saygı gösteren bir politika olmadıkça Türkiye'nin, dış politikada daha
başı çok derde girecektir. 
Çok
teşekkür ederim. (CHP sıralarından akışlar.)
BAŞKAN
– Burcu Hanım, buyurun.
III.- AÇIKLAMALAR (Devam)
30.- Afyonkarahisar Milletvekili Burcu Köksal’ın,
Suriye’nin İdlib kentinde şehit düşen hemşehrisi Gökhan Orhan ile diğer
şehitlerimize, Van ili Bahçesaray ilçesinde yaşanılan çığ felaketinde hayatını
kaybeden vatandaşlarımıza Allah’tan rahmet dilediğine, Afyonkarahisar ili
merkez ilçe Dörtyol Mahallesi ile İscehisar ilçesindeki TOKİ konutlarında
yaşayan vatandaşların mağduriyetine ilişkin açıklaması
BURCU
KÖKSAL (Afyonkarahisar) – Teşekkür ediyorum Sayın Başkan. 
Öncelikli
olarak, İdlib’de şehit olan hemşerim Gökhan Orhan ve tüm şehitlerimize
Allah’tan rahmet, yakınlarına sabırlar diliyorum.
Van’daki
çığ faciasında da hayatını kaybeden tüm vatandaşlarımıza Allah’tan rahmet
diliyorum.
Seçim
bölgem Afyonkarahisar ili merkez Dörtyol Mahallesi’ndeki 2+1 TOKİ konutlarında
yaşayan dar gelirli vatandaşlarımız ile İscehisar ilçesi 2+1 TOKİ konutlarında
yaşayan vatandaşlarımız oldukça mağdur. Yüksek gelen doğal gaz faturaları ve
aylık 100 liranın üzerinde ödedikleri aidatları, âdeta bellerini bükmüş
durumda. Öyle ki doğal gaz tesisatındaki ve sayaçlardaki sıkıntı yüzünden 2+1
TOKİ konutlarında ödenen doğal gaz bedeli, 3+1 TOKİ’lerden daha yüksek. Keza,
aidatlar da 2+1 TOKİ’lerde daha fazla. Vatandaş, faturalardaki bu
usulsüzlüklerin giderilmesini istiyor, aidatların nereye ödendiğini bilmek
istiyor. Ayrıca, site yönetiminin el değiştirmesini ve şeffaf bir yönetim
oluşmasını, hakkaniyete uygun aidat alınmasını istiyorlar. 
IV.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Cumhurbaşkanlığının, Türk Silahlı Kuvvetleri deniz
unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen deniz haydutluğu ve silahlı soygun eylemleriyle müşterek mücadele
amacıyla yürütülen uluslararası çabalara destek vermek üzere, Aden Körfezi,
Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/ 2/2013,
16/1/2014, 3/2/2015, 9/2/2016, 8/2/2017, 10/2/2018 ve 5/2/2019 tarihli 956,
984, 1008, 1031,1054, 1082, 1107, 1136, 1179 ve 1207 sayılı Kararları ile birer
yıl uzatılan izin süresinin 10/2/2020 tarihinden itibaren bir yıl daha
uzatılmasına, ayrıca denizde terörizmle mücadele harekâtlarına katkı
sağlanabilmesi maksadıyla unsurlarımızın bölge ülkeleri kara suları dışında
denizde terörizmle mücadele görevi için yetkilendirilmeleri ve bununla ilgili
gerekli düzenlemelerin Cumhurbaşkanı tarafından yapılması için Anayasa’nın
92’nci maddesi uyarınca izin verilmesine dair tezkeresi (3/1065) (Devam)
BAŞKAN
– Adalet ve Kalkınma Partisi Grubu adına Sivas Milletvekili Sayın İsmet Yılmaz.

Buyurun
Sayın Yılmaz. (AK PARTİ sıralarından alkışlar)
AK
PARTİ GRUBU ADINA İSMET YILMAZ (Sivas) – Sayın Başkan, sayın milletvekilleri;
Aden Körfezi, Somali kara suları ve açıkları, Arap Denizi ve mücavir bölgelerde
vuku bulan denizde terörizm, deniz haydutluğu ve denizde silahlı soygun
eylemleriyle uluslararası mücadele kapsamında Türk Silahlı Kuvvetleri deniz
unsurlarının görevlendirilmesi hususunda yüce Meclisimiz tarafından Hükûmete
verilen bir yıllık izin süresinin uzatılması maksadıyla hazırlanan tezkere
hakkında AK PARTİ Grubumuzun görüşlerini açıklamak üzere söz almış bulunmaktayım.
Bu vesileyle, sizleri ve ekranları başında bizleri izleyen aziz milletimin her
bir mensubunu saygıyla selamlıyorum. 
Sayın
Başkan, sayın milletvekilleri; konuşmamın hemen başında bu vatanda bu aziz
milletin özgürce ve huzur içinde yaşaması için can veren tüm şehitlerimizi
rahmetle, minnetle ve şükranla anıyorum. Hayatta olan gazilerimize de Allah’tan
sağlıklı uzun ömürler diliyorum. 
Elâzığ
ve Malatya’daki depremde ve Bahçesaray’daki çığ felaketinde hayatını kaybeden
vatandaşlarımıza Allah’tan rahmet diliyorum. Aziz milletimin başı sağ olsun.
Birlikte, beraberlik içinde, 83 milyonluk Türkiye Cumhuriyeti bir olarak, bir
vücut olarak inşallah bu yaralarımızı birlikte saracağız, bu zor günlerden de
hep birlikte geçeceğiz.
Sayın
Başkan, sayın milletvekilleri; dünya ticaretinin yaklaşık yüzde 90’ı, deniz
taşımacılığıyla gerçekleştirilmektedir. Bu nedenle, uluslararası deniz ticaret
yollarının güvenliği, seyrüsefere açık tutulması, bütün ülkelerin öncelikli
güvenlik konuları arasındadır. Aden Körfezi, Somali kara suları açıkları gibi
istikrarsız bölgelerde ticari malları taşıyan gemiler, deniz haydutları
bakımından cazip birer hedef hâline gelmektedir. Deniz ticaretinin önemli bir
bölümünün de geçiş güzergahı olan Aden Körfezi, Somali kara suları, Arap Denizi
ve mücavir bölgelerinde bilhassa 2008’den itibaren ortaya çıkan deniz
haydutluğu ve denizde silahlı soygun eylemleri, seyrüsefer serbestisini
kesintiye uğratmış, deniz taşımacılığını ve uluslararası ticareti de olumsuz
bir şekilde etkilemiştir. Süveyş Kanalı, Kızıldeniz, Aden Körfezi, Arap Denizi
ve mücavir bölgelerde yılda 20 binin üzerinde ticari gemi geçiş yapmaktadır. Bu
geçişler, dünya ticaretinin takriben yüzde 14’üne ve petrol taşımacılığının ise
yaklaşık dörtte 1’ine karşılık gelmektedir. 
Bölge,
Türk dış ticareti açısından da hayati önemi haizdir. Türkiye'nin bu güzergâhtan
Türk bayraklı ve Türkiye bağlantılı yılda ortalama bin ticaret gemisi geçmekte,
Türk dış ticaret hacminin yüzde 20’si gerçekleştirilmektedir. Bölgeden geçiş
yapan Türk bayraklı veya Türkiye bağlantılı ticari gemi sayısı, ihracatın
artışına bağlı olarak da her yıl artmaktadır.
Sayın
Başkan, sayın milletvekilleri; bu deniz ticareti bölgesinde ortaya çıkan
tehditler ve riskler karşısında Birleşmiş Milletler Güvenlik Konseyince uluslararası
toplumun deniz haydutluğuna karşı ortak bir mücadele etmesi kararı alınmıştır.
Somali Hükûmetiyle iş birliği içinde olmak kaydıyla Birleşmiş Milletler üyesi
ülkelere deniz haydutluğu konusunda gerekli tüm önlemlerin alınması bakımından
yetki verilmiştir. Bu yetki, son olarak 4 Aralık 2019 tarihinde Birleşmiş
Milletler Güvenlik Konseyinin 2500 sayılı Kararı’yla bir yıl daha uzatılmıştır.
Sayın
Başkan, sayın milletvekilleri; ülkemiz, deniz haydutluğu, korsanlık ve silahlı
soygun ile mücadelede uluslararası iş birliğine özel önem atfetmektedir. Bu
çerçevede deniz haydutluğuyla mücadele alanındaki uluslararası çabaları
başından beri desteklemektedir. Birleşmiş Milletler, NATO, Avrupa Birliği ve
IMO gibi, bünyesinde yürütülen çalışmalara aktif olarak katılmakta ve katkıda
bulunmaktadır. 
Bu
çerçevede ülkemiz, Birleşmiş Milletler Güvenlik Konseyinin 1851 sayılı Kararı
çerçevesinde deniz haydutluğuyla etkin mücadele amacıyla oluşturulan Somali
Açıklarında Korsanlıkla Mücadele Temas Grubu kurucu üyesidir. Ülkemiz, söz
konusu temas grubu tarafından Somali açıklarında korsanlıkla mücadele eden
devletlerin inisiyatiflerini destekleme amacıyla tesis edilen Emanet Fonu’na da
katkıda bulunmaktadır. 
Hükûmetimiz,
vatandaşlarımızın can ve mal emniyetinin sağlanması, ulusal çıkarımızın
korunması ve bu bağlamda uluslararası ticari faaliyetlerimizin güvence altına
alınması amacıyla Türkiye Büyük Millet Meclisinden yetki talebinde bulunmuş, bu
çerçevede 10 Şubat 2009 tarihinde kabul edilen 934 sayılı Hükûmet Tezkeresi’ni
takiben, uluslararası kuruluşlar bünyesinde yürütülen çalışmalara aktif olarak
katkıda bulunmaya başlamıştır. Ülkemiz, 17 Şubat 2009 tarihinden bu yana
Birleşik Deniz Kuvvetleri bünyesinde oluşturulan Birleşik Görev Kuvveti-151
emrinde görevlendirdiği bir fırkateynle Aden Körfezi, Somali karasuları ve
açıkları, Arap Denizi ve mücavir bölgelerde denizde terörizm, deniz haydutluğu
ve silahlı soygunla uluslararası mücadeleye katkı sağlamaktadır. 
Türk
Silahlı Kuvvetleri deniz unsurlarının Aden Körfezi, Somali Karasuları ve
Açıkları, Arap Denizi ve Mücavir Bölgelerde Görev Süresinin Bir Yıl Daha
Uzatılmasına Dair Tezkere son olarak Türkiye Büyük Millet Meclisinin 5 Şubat
2019 tarihli Kararı’yla 10 Şubat 2019 tarihinden itibaren bir yıl süreyle
uzatılmıştır. Türk Silahlı Kuvvetleri deniz unsurları, anılan bölgelerde
yürüttüğü faaliyetlerle dış politikamızın görünürlüğünü somut olarak
pekiştirmekte, ayrıca bölgeden geçiş yapan Türk bayraklı ve ülkemizle
bağlantılı ticari gemilerin emniyetini sağlamakta ve bölgeye yapılacak insani
yardım faaliyetlerine destek vermektedir. Bu çerçevede, süresi 10 Şubat 2020
tarihinde dolacak olan tezkere kapsamındaki faaliyetlerin önümüzdeki yıllarda
da sürdürülmesinin yararlı olacağını değerlendiriyoruz. Gazi Meclisimiz
tarafından daha önce Hükûmetimize verilen yetki gerekçeleri bugün de varlığını
sürdürmektedir. 
Sayın
Başkan, sayın milletvekilleri; bir hatip, bu tezkerenin doğru olmadığını ifade
ediyor ancak Birleşmiş Milletler farklı söylüyor. Somali açıklarında Korsanlık
Temas Grubu’nun 20 Haziran 2019 tarihli 22’nci genel kurul toplantısı nihai
bildirisinde, korsan saldırılarının son yıllarda kayda değer biçimde azaldığı
ancak tamamen ortadan kalkmadığı, bu nedenle korsanlıkla mücadelede çok boyutlu
uluslararası yaklaşımın sürdürülmesi ve bölgedeki deniz haydutluğuyla mücadele
misyonlarının devamlılığının gerektiği yönünde değerlendirme ön plana
çıkmıştır.
Bu
ana kadar aldığımız yetkilerle doğru bir sonuca ulaştık. Terörizmle mücadelede
bir başarı gösterildi, korsanlıkla mücadelede başarı gösterildi, olumlu
neticeler alındı. Tehditler ve riskler azaldı ama ortadan kalkmadı. İşte bu
ortadan kalkıncaya kadar bu uluslararası çabanın devamında fayda görmekteyiz.
Türkiye’nin
terör örgütlerine karşı mücadelesi, uluslararası hukuka dayanır. Türkiye
devleti, 83 milyon Türk vatandaşının ortak devletidir ve vatandaşların huzuru
için mücadele eder. 
Yine,
bir hatip, geçici koruma altındaki kimseler üzerinden bir kazanç sağlamaktan
bahsetti. Bu, ülkemiz için söz konusu değildir. Uluslararası bir sorun var, bu
sorunun uluslararası toplum tarafından adil olarak paylaşılması gerektiğini
söylüyoruz, doğrusu da budur.
Yine,
bir başka sayın hatip “Suriye’de ne işimiz var?” dedi. Oysa herkes biliyor ki
bu coğrafyada haritalar yeniden çizilmekte. Ülkeleri bölmek, güçsüzleştirmek,
halklar arasındaki farklılıkları derinleştirmek, bir çatışma alanı hâline
getirmek istiyorlar, ülkeleri daha kolay yönetmek ve daha kolay yönlendirmek
istiyorlar. Yemen’de Türkiye yoktu, bölündü; Libya’da Türkiye yoktu, ne hâle geldiğini
biliyorsunuz; Irak’ta Türkiye yoktu, ne hâle geldiğini biliyorsunuz; Sudan’da
Türkiye yoktu, bölündü; Somali’nin de ne durumda olduğunu biliyoruz; Suriye’de
de Türkiye yoktu, biz olmadan bu hâle geldi. Ne yaptık sadece? Evi yananlara,
yangından kaçanlara, kimyasal silah altında saldırıya uğrayanlara, mazlumlara
geçici olarak kapımızı açmak zorunda kaldık. Şimdi “Suriye’ye gitmeyin.”
deniyor. Suriye’ye gitmezseniz bir terör koridoru oluşacak. Allah için,
Türkiye’nin güneyinde bir terör koridoru oluştuktan sonra Türkiye’de istikrar
ve güveni sağlayabilmek mümkün mü? Vatandaşlar için huzurlu bir ülke, huzurlu
bir vatan sağlayabilmek mümkün mü? Peki, ordu olmadan bunu nasıl
sağlayacaksınız? 
Türkiye’de
3 milyon 700 bin Suriyeli var, daha önce söylediğimiz gibi, yangından kaçtı,
kimyasal silahtan kaçtı ülkemize sığınmak zorunda kaldı. İlave bir 4 milyon
Suriyelinin yerinden yurdundan edilmesine müsaade edilmesi doğru mudur? İlave
bir 4 milyon Türkiye’ye gelse bu Türkiye’nin güvenliğine ve istikrarına bir
tehdit midir? Sadece Türkiye’nin de değil, Avrupa’nın da güvenliğine,
istikrarına bir tehdittir. O hâlde ne yapmak lazım? Bu 4 milyon insanı yerinde
tutmak lazım. Bunların hepsi terörist midir? Hayır, hepsi terörist değildir.
Peki, içlerinde terörist var mıdır? Evet, terörist vardır. Niçin? Bunları siz
Deyrizor’da, Rakka’da otobüslere bindirerek davulla zurnayla, halayla
gönderdiniz? Ne yapacağız? Masum insanları bombalamadan, masumla teröristi
birbirinden ayırarak, bir mekanizma kurarak orayı masum insanların yaşadığı, 4
milyon insanın yaşadığı bir huzur adası hâline getirmemiz lazımdır. (AK PARTİ
sıralarından alkışlar) Bu insanları orada tutarsak bu Türkiye’nin de
menfaatinedir, Avrupa’nın da menfaatinedir. 
Yine,
bir başka hatip Türkiye’nin Kırım politikasının sanki değiştiğini söyledi -bizden
önceki hatip de söyledi- ama Türkiye olarak Kırım’ın ilhakından beri bu ilhakı
hiçbir zaman tanımadığımızı söyledik, bundan sonra da söylemeye devam edeceğiz.
Bu bugünün de konusu değildir. Ancak şunu çok net söylüyoruz: Rusya’yla her
konuda aynı düşünüyor değiliz; Karabağ’da farklı düşünüyoruz, Kırım’da farklı
düşünüyoruz, Suriye’de farklı düşünüyoruz. Bir ülkeyle farklı düşünmemiz o
ülkeyle ilişkilerimizin geliştirilmesine engel değildir diyoruz. Sorunlarımız
vardır, bunlar daha fazla diyaloğu gerektirir ancak ilişkimizi
geliştirebileceğimiz alanlarda da ilişkilerimizi geliştirelim diyoruz.
Rusya’yla yaptığımız budur. 
Yine,
sayın hatip İdlib’deki durumun sorumluluğunu Türkiye’ye yükler gibi konuştu, bu
da insafsızlıktır. Diğer üç gerginliği azaltma bölgesi rejimin saldırıları
nedeniyle düşmüşken o üç bölgede Türkiye yoktu. İdlib’de tabii ki terörle
mücadele yapılacak ama Suriye rejimi ve Rusya’nın yöntemleriyle değil, sivil
halkın durumu da dikkate alınarak Rusya’yla birlikte buradaki insanları yerinde
yurdunda tutarak bir terörle mücadele mekanizması oluşturulması lazım. Bazı
konuşmacılar bu 4 milyon insanın; çoluk çocuk, kadın, masum demeden -hepsini-
sanki orada Deyrizor’dan, Rakka’dan, Suriye’nin diğer, başka yerlerinden
teröristler buraya aktarılmadan da önce, burada hiçbir insan yaşamıyormuş gibi,
hepsini “terörist” ilan ediyorlar, bu da doğru bir şey değildir. Bunca yıldan
sonra bu kadar masum insan yerini yurdunu terk etmişken bunları -yerini yurdunu
terk eden insanları- terörizmle suçlamak, terörle bağlantılı olarak suçlamak
doğru değildir. 
Sayın
Başkanım, değerli milletvekilleri; Türkiye-Somali ilişkileri Osmanlı
İmparatorluğu dönemine uzanan bir geçmişe sahiptir. Somali’deki iç savaş
sebebiyle 1991 yılında kapatılan Mogadişu Büyükelçiliğimiz 2011 yılında yeniden
açılmıştır. Türkiye, Somali’ye ikili düzeyde en çok yardımı yapan ülkedir. 
Yine
bir sayın hatip söyledi: “Denizde korsanlıkla mücadele iyidir, doğrudur,
gerekir ancak yeterli değildir.” Biz de bunu söylüyoruz. Ne yapmak lazım? Kara
ülkesindeki sorunları da çözmek lazım. Bunun için ne gerekiyor? İnsani yardım
ve Somali Hükûmetinin kapasitelerinin -kurumsal kapasitesinin- güçlendirilmesi
lazım. İşte Türkiye’nin yaptığı da budur. Yirmi yılı aşkın süredir bir iç
savaşla boğuşan Somali’de devlet kurumlarının yeniden inşası amacıyla Birleşmiş
Milletler ve uluslararası toplumun desteğiyle devam eden teknik iş birliği
faaliyetlerinde ülkemiz öncü rol oynamaktadır. Bu kapsamda, Somali devlet
kurumlarının gerekli kapasitesinin kurulması sürecinde eğitim ve teknik iş
birliği desteği ve altyapı kurulması desteği verilmektedir. 
Sayın
Başkan, sayın milletvekilleri; Türk ve Somali halkları birbirlerinin zor
günlerinde karşılıklı olarak destekleyerek gerçek dost olduklarını
kanıtlamışlardır. Ülkemiz deniz haydutluğuyla mücadeleye katkılarının yanı sıra
diğer alanlarda da Somali’ye yardımlarını sürdürmektedir. Bu çerçevede,
Somali’ye insani yardım, kalkınma ve altyapı projeleri ile siyasi uzlaşma,
askerî ve güvenlik alanlarında da destek vermektedir. Somali Silahlı
Kuvvetlerinin teşkilat, eğitim, öğretim, askerî altyapı ve lojistik
sistemlerinin iyileştirilmesini teminen Somali’de bir Türk Görev Kuvveti 2017
Eylül ayından itibaren göreve başlamıştır. Türk Görev Kuvvetinin görevine
başlamasıyla birlikte Somali’de üst düzey yönetim kademesini oluşturacak
kadroların yetiştirilmesi, Somali Silahlı Kuvvetlerinin harekât kabiliyeti
kazanarak ülkede güvenliği tesis etmesi ve istikrarın sağlanması yönünde
çalışmalar devam etmektedir. Bu çerçevede, resmî açılışı 30 Eylül 2017
tarihinde yapılan askerî eğitim tesisimizde bölük eğitimleri yapılmakta, harp
okulu ve astsubay okulu eğitimleri de verilmektedir. 
Sayın
Başkan, sayın milletvekilleri; önümüzdeki dönemde Somali’yle güvenlik iş
birliğimiz askerî, istihbari ve polis özel harekat eğitimi alanlarında olmak
üzere artarak devam edecektir. Türkiye, uluslararası toplumla iş birliği
içerisinde Somali’deki çok boyutlu faaliyetlerini kararlılıkla sürdürmektedir.
Alınan önlemler sayesinde Aden Körfezi, Somali kara suları ve açıkları, Arap
Denizi ve mücavir bölgelerde son bir yıl içerisinde Türk Bayraklı veya Türk
bağlantılı hiçbir ticari gemi saldırıya uğramamıştır. Keza 2010 Mart ayından bu
yana Türk Bayraklı ve Türkiye bağlantılı herhangi bir ticari gemi de
kaçırılmamıştır. Bütün bu olumlu gelişmelere rağmen deniz haydutluğu
potansiyeli hâlâ bir risk olarak devam etmektedir. 
Sayın
Başkan, sayın milletvekilleri; stratejik önemi her geçen gün artan bölgeye
yönelik politikamız doğrultusunda, bölgeden geçiş yapan Türk Bayraklı veya
Türkiye bağlantılı ticaret gemilerinin emniyetinin etkin şekilde muhafazasının,
bölgeye yönelik insani yardım faaliyetlerinin korunmasına destek sağlanmasının,
ayrıca Birleşmiş Milletler sistemi içerisinde ve bölgesel ölçekte etkinlik ve
görünürlüğümüzün sürdürülmesini teminen deniz haydutluğu, denizde silahlı
soygun ve denizde terörizmle mücadele için millî olarak ya da çok uluslu deniz
görev grupları bünyesinde bölgede varlık gösterilmeye devam edilmesinin ülke menfaatleri
açısından gerekli olduğunu değerlendirmekteyiz. Esasen deniz unsurlarımızın
bölgede varlığını sürdürmesi başta Mogadişu’daki askerî eğitim tesisimiz olmak
üzere, güvenlik alanındaki yatırımlarımızın ve görünürlüğümüzün bir
tamamlayıcısı olacaktır.
Sayın
Başkan, sayın milletvekilleri; açıklanan bu gerekçelerle biz AK PARTİ Grubu
olarak Anayasa’nın 92’nci maddesi gereğince Türk Silahlı Kuvvetleri deniz
unsurlarının 10 Şubat 2009 tarihli ve 934 sayılı Türkiye Büyük Millet Meclisi
Kararı’yla belirlenen ilke ve esaslar dâhilinde ve Birleşmiş Milletler Güvenlik
Konseyinin kararı çerçevesinde ve son olarak 5 Şubat 2019 tarihli kararla bir
yıl süreyle uzatılan deniz haydutluğu ve denizde silahlı soygun eylemleri ile
denizde terörizmle mücadele görevinin Aden Körfezi, Somali kara suları ve
açıkları, Arap Denizi ve mücavir bölgelerde 10 Şubat 2020 tarihinden itibaren
bir yıl süreyle bir kez daha uzatılması hususundaki tezkereye destek
olacağımızı belirtiyor -şu ana kadar hemen hemen bütün gruplarımız destek olacaklarını
ifade etti, bundan dolayı da bütün gruplara teşekkür ediyorum- yüce Meclisten
de bu tezkereye destek verilmesini talep ediyor, yüce heyetinizi saygıyla
selamlıyorum. (AK PARTİ, MHP ve İYİ PARTİ sıralarından alkışlar)
ÖZGÜR
ÖZEL (Manisa) – Sayın Başkanım, kısa bir söz talebim var.
BAŞKAN
– Buyurun Özgür Bey.
III.- AÇIKLAMALAR (Devam)
31.- Manisa Milletvekili Özgür Özel’in, Suriye’nin
İdlib kentinde hain saldırı sonucu hayatını kaybeden şehitlerimizle yüreklerin
yandığına, Ukrayna meselesinde nerede durduğumuzun net olarak ifade edildiğine
ancak son on yedi yılda bambaşka bir dış politika izlendiğine ve Sivas
Milletvekili İsmet Yılmaz’ın (3/1065) esas numaralı Cumhurbaşkanlığı Tezkeresi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
ÖZGÜR
ÖZEL (Manisa) – Şimdi Sayın Başkanım, tabii son günlerde yüreğimiz 8
şehidimizle yandı, bu konuda tüm gruplar üzüntülerini ifade ettiler. Bu 8
şehitten önce… Tabii, biraz önce grubumuz adına konuşan Ünal Çeviköz’ün çok doğru
şekilde ortaya koyduğu gibi, biz Ukrayna meselesinde nerede durduğumuzu net
olarak ifade ediyoruz o ilhakla ilgili ancak Türkiye'nin geleneksel dış
politikası, bulunduğu jeopolitik konum gereğince de bir denge politikasını çok
titizlikle izlerken son on yedi yılda bambaşka bir dış politika izliyoruz ve
önceki birikim, cumhuriyetin en önemli birikimlerinden bir tanesi “monşerler
diplomasisi” diye dışlandı ve hatta bu konuda çok deneyimli isimler âdeta
devletin başı tarafından da itibarsızlaştırılmaya çalışıldı. 
Şimdi,
Sayın Bakanın konuşmaları sırasında benim dikkatimi çeken -bunu konuşmak, bunu
kayda geçirmek veya bunu tartışmak isteriz- husus şu: Ukrayna’ya 200 milyonluk
bir askerî yardımda bulunduk. Bunu yapacak güçteyiz, kudretteyiz ama 50 milyonu
bulamadığımız için Tank Palet Fabrikası’nı Katarlılara verdik yirmi beş
yıllığına, 50 milyonu bulamadığımız için.
MİLLİ
SAVUNMA KOMİSYONU BAŞKANI İSMET YILMAZ (Sivas) – Biri TL, biri dolar...
ÖZGÜR
ÖZEL (Manisa) – Oraya 50 milyonu bulamayan Türkiye, 200 milyonu Ukrayna’ya
verince, arasından su sızmadığı Putin’e de bizim konvoyun koordinatlarını
verince, rejim güçleri de bizim konvoyu eliyle koymuş gibi vurunca burada acaba
yaptığınız konuşmanın bütünselliği içinde ve bu politikaların doğru gittiğiyle
alakalı sizin içinizde hiçbir şüphe oluşmuyor mu? Biz nereden nereye
savruluyoruz? Attığımız bu adımlar ne manaya geliyor? Biz dış politikayı
monşerler gibi değil de şirket yönetir gibi yönetiyoruz ama başımıza neler
geliyor?
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZGÜR
ÖZEL (Manisa) – Mesela bu meseleleri hiç düşünmüyor musunuz? Ben askerî yardımı
bir Tank Palet Fabrikası’na 50 milyonu bulamadık konusundan söylüyorum, o
konuda da merak ederim eski Millî Savunma Bakanı olarak görüşünüzü. Ama bir de
merak ederim ki Rusya’ya koordinatlarını verdiğimiz konvoy tam da Rusya’nın
nasırına bastığımız bir günde avucunun içi gibi vuruluyorsa bu konuda böyle “Ey
Trump!” falan yapanlar, “Ey Merkel!” yapanlar, “Ey Putin!” yapanlar, bir
zamanlar Rus uçağını -FETÖ düşürmüş ama- sen düşürdün, ben düşürdüm
-Cumhurbaşkanı, Başbakan- yarışına tutuşanlar bugün bu meselelerde hiçbir
çıkarım yapmıyor. Böyle şey gibi mi
yorumlayacaksınız? İşte, herhangi bir gazetenin köşe yazarı olsa biraz daha
sorgular, o kadar doğal akışında gidiyor ki her şey. Valla, biz Mecliste bir
Millî Savunma Bakanı bulamadığımızdan, ellerinize sağlık, geçmişten bir Millî
Savunma Bakanı görünce, bu soruları size yöneltelim istedik.
Teşekkür
ederim. 
MİLLÎ
SAVUNMA KOMİSYONU BAŞKANI İSMET YILMAZ (Sivas) – Sayın Başkanım, bana bir...
ÖZGÜR
ÖZEL (Manisa) – Tabii tabii, doğrudan size sordum Sayın Bakan. 
MİLLÎ
SAVUNMA KOMİSYONU BAŞKANI İSMET YILMAZ (Sivas) – Grup Başkan Vekilinin tabii
her zaman...
BAŞKAN
– Buyurun. 
32.- Millî Savunma Komisyonu Başkanı İsmet Yılmaz’ın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MİLLÎ
SAVUNMA KOMİSYONU BAŞKANI İSMET YILMAZ (Sivas) – Başkanım, teşekkür ederim. 
Tank
Palet Fabrikası’yla ilgili olarak: Tank ihalesi yapılırken pekâlâ Savunma
Sanayii Başkanlığı bütün bu tankı yapabilme kapasitesi olan herkese teklif
gönderdi, buna OTOSAN da dâhil olmak üzere. OTOSAN’a da gönderdi, FNSS’e de
gönderdi, BMC’ye de gönderdi ve onlara bu ihalede şunu da sordu: “Bu tankı üretirken
devletin hangi imkânlarından faydalanmak istiyorsanız, hangi imkânlarını
kullanabilecekseniz, lütfen onları da bu teklifinizde açıklayın.” dediler.
Dolayısıyla her firma, devletin imkânlarının kendilerine sunulacağı... Sonuçta,
bu tank işleminin sonunda kazanacak olan millet. Silahlı Kuvvetlere şu ana
kadar tank yapılmamış. Bu ana kadar yaptıklarımızı bazen Almanya’dan almışız,
bazen Amerika’dan almışız; onlar da yenilerini vermemiş, hep eskilerini
almışlar. Onların eskilerinin modernleşmesini İsrail’e yaptırmışız. İlk defa
kendi tankımızı üreteceğiz. Kendi tankımızı üretirken de diyoruz ki gelenlere:
“Bizim, devletin elindeki imkânları da bilin ve onları da tekliflerinizde
değerlendirin.” Şimdi, firmalardan birisi diyor ki: “Evet, devletin elindeki şu
imkânı...” Ben bununla ilgili bilgiyi çok net bir şekilde isteyene verebilirim.
Aynen şartnamede var, şartnamede var. O da “Bu imkânlardan faydalandım.” diyor.
Allah için, bunun Katarlı olmasından niye rahatsızlık duyuyoruz?
Bakın,
bir cümle daha söyleyeyim de ondan sonra... Bakın, savunma sanayisinde bir
yeteneği kazanmak çok zordur ama kazandığınız o yeteneği -içimizde Silahlı
Kuvvetlerde daha önce çalışmış olanlar var- sürdürülebilir hâle getirmek ise
çok daha zordur. Savunma sanayisi şirketlerine şunu söyledik: Bizim savunma
sanayisi şirketimiz var; gelsin Azerbaycan ortak olsun, gelsin Pakistan ortak
olsun, gelsin Malezya ortak olsun. Ortak uçak yapımında Endonezya’yla birlikte
yapalım. Niçin? O yeteneği kazandıktan sonra ihracat yapabilmeniz lazım. Avrupa'ya da bakın, ihracat firmaları,
savunma sanayi firmaları artık kapanıyor ya da 4, 5 ülke bir araya gelerek bir
ürün ortaya çıkarmak istiyor. Dolayısıyla burada Katarlı bir firmanın olması
Türkiye açısından bir ayıp, bir eksiklik, bir nakısa değildir; aksine,
Katarlının yanında bir Pakistanlıyı, bir Azerbaycanlıyı, bir Malezyalıyı, bir
Endonezyalıyı da koyarsak tankta Türkiye'nin edinmiş olduğu bu kabiliyeti
sürdürülebilir hâle getirebiliriz. (AK PARTİ sıralarından alkışlar) 
Dolayısıyla,
ben, isteyen bütün sayın milletvekillerinin her birine… Sizlerin de bu ülkeyi
sevdiğini, en az benim kadar sevdiğini, bu ülkenin daha iyi olmasını
istediğinizi biliyorum, onda şüphe yok ama eksik bilgilerle yola çıkılırsa
bunun doğru olmadığını söylüyorum. 
Teşekkür
ediyorum Muhterem Başkan.
ÖZGÜR
ÖZEL (Manisa) – Sayın Başkan… 
BAŞKAN
– Özgür Bey, şu anda Sayın Bakan Komisyonu temsil etmiyor. 
ÖZGÜR
ÖZEL (Manisa) – Tabii, tabii. 
BAŞKAN
- Siz eski Bakan olarak kendisine… 
ÖZGÜR
ÖZEL (Manisa) – Ama eldeki imkân bu efendim. Yenisini bulsak… 
SERVET
ÜNSAL (Ankara) – Yeniyi bulamıyoruz ki zaten.
ATİLA
SERTEL (İzmir) – Yeni bulsak yeniyle idare edeceğiz. 
ÖZGÜR
ÖZEL (Manisa) – Ya da ben söyleyeyim, belki ona da şey yapacak. 
BAŞKAN
– Siz Sayın Akbaşoğlu adına da konuşun. 
ÖZGÜR
ÖZEL (Manisa) – Evet, dünden beri böyle bir geleneğimiz var. 
BAŞKAN
– Buyurun. 
33.- Manisa Milletvekili Özgür Özel’in, Millî Savunma
Komisyonu Başkanı İsmet Yılmaz’ın yaptığı açıklamasındaki bazı ifadelerine
ilişkin açıklaması
ÖZGÜR
ÖZEL (Manisa) – Şimdi, Sayın Bakanın “Şüphesiz, siz de bizim gibi ülkenin
menfaatlerini düşünüyorsunuz.” demesine teşekkür ederim. Şüphesiz, düşünüyoruz
Sayın Bakan. Bir gün siz muhalefette, biz iktidarda olduğumuzda veya o gün için
benim bugünden söyleyeceğim söz şudur: Biz de bazı şeyleri alacağız, bazı
şeyleri vereceğiz. Örneğin, biz, Sabiha Gökçen Havalimanı’na o Katar’ın
yolladığı uçan sarayı getireceğiz, içine ne kadar Katarlı subay, Katarlı
teknisyen, Katarlı işçi varsa bindireceğiz “Türkiye Cumhuriyeti’nin kimseden bilabedel
alacağı bir uçak yoktur. Uçak sizindir, Tank Palet milletindir.” diyeceğiz.
(CHP sıralarından alkışlar)
BAŞKAN
– Sayın Akbaşoğlu, buyurun. 
34.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Değerli
milletvekilleri, tabii biraz evvel CHP Grup Başkan Vekili Sayın Özel’in
açıklamaları çerçevesinde ortaya koyduğu bazı iddialar var, açıklama yaparken
bazı iddialar ortaya koydu. Şunu ifade edeyim: Sayın Bakanımız gayet efradını
cami, ağyarını mâni bir şekilde meseleyi teknik olarak ortaya koydu ama siyasi
mülahazalarla da bazı hususlar grubumuza, AK PARTİ’ye, Kabineye yöneltilmiş
oldu. Şunu söyleyeyim: Tank Palet Fabrikası milletindi ve ilelebet milletin
olacak. Bundan hiç kimsenin şüphesi olmasın. (AK PARTİ sıralarından alkışlar)
3,5 milyar avroluk, Türkiye’nin ilk etapta 250 adet millî ve yerli tankının
yapılmasıyla ilgili İhale Kanunu çerçevesinde ihale açılmış ve buna farklı
ortakları olan 3 tane firma girmiş. Bir tanesinin ortakları Amerikan, bir
tanesinin ortağı İngiliz, bir tanesinin ortağı da Katarlı. 
ALİ
ŞEKER (İstanbul) – Motor nerede?
MUHAMMET
EMİN AKBAŞOĞLU (Çankırı) - Sonuç itibarıyla İhale Kanunu çerçevesinde en uygun
teklifi verende bu kalmış ve aynı şekilde bu çerçevede mesele 50 milyon
meselesi falan filan asla değil, 3,5 milyar avroluk bir yerli, millî tankın
üretilmesi meselesi. Bunun da devamı gelecek, daha sonra bu 250 bine, daha
üzerine çıkarak… Aynı zamanda Türkiye savunma sanayisi sisteminde bugün 700’ün
üzerinde muazzam projeye imza atar vaziyette. Bunun her birini görüyorsunuz
sizler de. Milletçe övüncümüzü artıran bir süreç, vetire yaşıyoruz. İki üç gün
önce Anadolu uçak gemimizi denize indirdik biliyorsunuz. Havadan havaya,
havadan karaya, karadan havaya, sonuç itibarıyla muazzam işlere hep beraber
imza atıyoruz.
(Mikrofon
otomatik cihaz tarafından kapatıldı) 
BAŞKAN-
Evet, buyurun.
MUHAMMET
EMİN AKBAŞOĞLU (Çankırı) – Bu milletçe övüneceğimiz bir husustur arkadaşlar. 
Bir,
bunu uzatmak imkânı var ama kısa kesiyorum. Bunları açıkladık. Tank Paletle
ilgili biz de biliyorsunuz burada detaylı bir şekilde meseleyi zabıtlara
geçirdik. Fazlasını zahit görüyorum. Zabıtlara bakılabilir net bir şekilde. 
Bunun
dışında biz proaktif bir dış politikayı ortaya koyuyoruz. Millî eksen
içerisinde, kendi eksenimiz içerisinde Rusya’yla da Amerika’yla da Avrupa
Birliğiyle de bütün ülkelerle de millî menfaatlerimizi önceleyerek hareket
ediyoruz. Hiç kimsenin uydusu, peyki olmadık, olmayız çünkü biz Türkiye’yiz. 
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Toparlıyorum efendim, toparlıyorum…
BAŞKAN
– Buyurun, buyurun Akbaşoğlu.
MUHAMMET
EMİN AKBAŞOĞLU (Çankırı) – Sonuç itibarıyla, bu konuda hiç kimsenin endişesi
olmasın. Biz, Türkiye'nin bütün müktesebatından, bütün birikimlerinden istifade
eder ve en doğru, en isabetli, en kalıcı olanı Türk milleti adına ve Türkiye
Cumhuriyeti adına, 83 milyon insanımız adına -her yiğidin bir yoğurt yiyişi
vardır- kendi yoğurt yiyişimizle millete hesap vermek, Meclise hesap vermek
suretiyle ortaya koyarız. Bundan hiç kimsenin şüphesi olmasın.
Teşekkür
ederim. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkan…
BAŞKAN
– Özgür Bey, buyurun.
35.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
ÖZGÜR
ÖZEL (Manisa) – Sayın Başkan, tabii, muhatabımızı dikkatle dinleyip ciddiyetle
de yararlanmak isteriz de… 
Ben
kendisine şunu tavsiye ederim, herhangi bir arama motoruna Ethem Sancak’ın Tank
Paletle ilgili konuşmasını yazsın, çok özetle şunu görecek: “Bana Reis dedi ki:
‘Sana bu Sakarya’daki fabrikayı versek BMC olarak orada tank üretebilir misin?’
Ben dedim ki: Bana Katarlıları ortak edersen, onlarda para çok, ben bu işin
altından kalkarım. Sağ olsunlar Emiri aradılar, onlar da onu kırmadılar, bizi
Tank Palette ortak etti. Sonra da bana, bizdeki yüzde 51’in yarısı için Trabzonlu
bir deli buldu –ifade kendisinin- ve o deliyle birlikte bu işin altından
kalkacağız evvelallah.” 
SALİH
CORA (Trabzon) – Samsunlu.
ÖZGÜR
ÖZEL (Manisa) – “Karadenizli” dedi pardon. Salih Cora haklı, Samsunlu, doğru.
Şimdi,
Ethem Sancak bunları söyleyecek, siz de ertesi gün çıkıp “Bu utanmaz nasıl
böyle söylüyor. Bu bunları söyledikten sonra bu ihaleyi aldıysa biz bu ihaleyi
mercek altına alıyoruz.” demeyeceksiniz. 
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZGÜR
ÖZEL (Manisa) – Çıkıp burada diyeceksiniz ki: “Biz ihale yaptık, ihale şeffaf,
herkese açık. Onlar almasaydı başkaları alsaydı aynı imtiyazlardan onlar da
yararlanacaktı.” falan. Sonra biz de ya hakikaten, Sayın İsmet Yılmaz, çok kıymetli Akbaşoğlu, onlar
hakikaten Alice Harikalar Diyarında, Ethem Sancak başka bir rüya görüyor ama
hakikat bunların anlattığı gibi diyeceğiz. Sonra Ethem Sancak’ın bir konuşması
içinden... Mesela “FIRTINA-2 ihalesi ayrı olacak.” diyecek, FIRTINA-2’nin de
aynı ihaleyle verildiği ortaya çıkacak. “Fabrikada tank paleti bile
üretilmiyor.” diyecek, tank paleti üretilmesini bırakın, Recep Tayyip
Erdoğan’ın FIRTINA obüsüne kaynak yaptığı videolar servis edilecek. 
Öyle
bir noktadayız ki mızrak çuvala sığmıyor. Bu kadar gerçek dışı bir durum varken…
Siyasette bazen şunlar olur, çıkar dersiniz ki: Kardeşim, ben bunları
bilmiyordum. Ben buna bakacağım, dediğiniz gibiyse araştıracağım. O zaman bir
tek “Gündemi eksik takip etti.” deriz. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Özel. 
ÖZGÜR
ÖZEL (Manisa) - Ben bir şey daha söyleyeyim, Ethem Sancak’tan değil benden
duyun bu sefer, yarın çıkar onu da söyler. Yapılan anlaşmaya, sözleşmeye göre
Ethem Sancak fabrikadaki işçilerin maaşını ödeyecekti ya, devlet ödüyor.
Aksini, bugün bakın, yarın cevaplayayım. Bırakın, mavi ve beyaz yakalıların da
maaşlarını hâlen daha, bu ay bile devlet ödüyor. Bu işler nasıl oluyor diye
bakarsanız, Ethem Sancak’ın anlattığı gibi oluyor, sizin dediğiniz ihaleyle
mihaleyle olsa olmaz. Devlet artık bir saray devleti olunca reis bir telefonla
yabancı ortak, bir telefonla Karadenizli deli, bir telefonla bilmem ne bulup da
gerisi şekil şartı tamamlamaya kalınca, siz de bunları savununca ben de kusura
bakmayın ama bunları hatırlatmak zorunda kalıyorum. 
Teşekkür
ederim. (CHP sıralarından alkışlar) 
BAŞKAN
– Sayın Dervişoğlu, buyurun. 
36.- İzmir Milletvekili Dursun Müsavat Dervişoğlu’nun,
Çankırı Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
DURSUN
MÜSAVAT DERVİŞOĞLU (İzmir) – Çok teşekkür ederim Sayın Başkanım. 
Bu
Tank Palet Fabrikası’nın devredilmesi hadisesi uzunca bir zamandan beri
Türkiye’nin gündemini meşgul ediyor, siz de sıklıkla buna cevap veriyorsunuz,
hararetli cevaplar da veriyorsunuz; buna rağmen hâlâ ikna edici bir sonuç
ortaya çıkmış değil. Bu noktainazardan bakıldığında, elbette ki bir eksikliğin
ortada bulunduğu da belirlenmiş oluyor. 
Şimdi,
diyorsunuz ki: “Tank Palet Fabrikası
ihaleyle verilmedi. İhale, yapılacak olan tanklar için, o 3,5 milyarlık tank
için yapıldı.” Eğer bu tankın yapımı ve ihale şartnamesi içinde “Ben bu
tankları yaparım ama bana Tank Palet Fabrikası’nı verirseniz ancak bunu
yaparım.” dediler ise bu daha vahim bir durum. O zaman birisi de çıkar der ki:
“Benden 300 bin araç alma garantisi verin ve Bursa’daki OYAK’ı da bana
devredin.” Şimdi, OYAK fabrikasını çıkıp da verirseniz “Bu da bir meşru iştir.”
derseniz de duruma kargalar bile güler. 
Proaktif
şeyden bahsettiniz. Elbette ki millî savunma sanayisinin gelişmesi, yükselmesi
bizim açımızdan çok önemlidir. Bu coğrafyada tutunabilmek için öncelikle güçlü
bir millî savunma sanayisine ihtiyaç vardır. Bu yolda yapılmış bütün adımları
da takdirle karşılıyoruz ama abartılmaması kaydıyla. Yani ortada uçak yokken
“Uçağımız havada uçuyor.” dersek ya da ortada henüz uçak gemisi yokken “Daha
iki gün önce bunu denize indirdik.” dersek bu sefer ciddiyetsiz bir durum
ortaya çıkar.
(Mikrofon
otomatik cihaz tarafından kapatıldı)
BAŞKAN
– Buyurun Sayın Dervişoğlu.
DURSUN
MÜSAVAT DERVİŞOĞLU (İzmir) - Bu da hafife alınmanıza ve ikna etme
kabiliyetinize zarar verir diye düşünüyorum. 
Proaktif
dış politikaya gelince. Bu alanda attığınız maceraperest birçok adımın kötü
sonuçlarıyla bugün Türkiye'nin başı beladadır. Bu adımları atmaya Büyük
Ortadoğu Projesi’yle başladınız, ondan sonra Suriye meselesi oldu. Oysaki yola
çıktığınızda komşularınızla sıfır sorun hayalindeydiniz. Bugün bütün
komşularımızla ciddi, büyük sorunlarla karşı karşıya bulunuyoruz. 
Onun
için, daha uzlaşmacı bir üslup, daha doğrucu bir tavır takınmanızı sizden
istirham ediyorum. Meseleleri enine boyuna, doğruca tartışma zemini
oluşturmanın da faydalı olacağı kanaatini taşıyor, Genel Kurulu saygıyla
selamlıyorum.
BAŞKAN
– Sayın Akbaşoğlu, bir söz hakkı doğurmadan değerlendirme yapın lütfen.
37.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in ve İzmir Milletvekili Dursun Müsavat
Dervişoğlu’nun yaptığı açıklamalarındaki bazı ifadelerine ilişkin açıklaması
MUHAMMET
EMİN AKBAŞOĞLU (Çankırı) – Çok teşekkür ederim Sayın Başkanım.
Değerli
milletvekilleri, çok sakin bir şekilde, tane tane bunları anlattık, anlatıyoruz
ama hakikatlere gözlerimizi kaparsak, kulaklarımızı tıkarsak “Benim oğlum bina
okur, döner döner yine okur.” kabilinden aynı şeyleri tekrarlamak durumunda
kalırız. Bunlar konuşuldu, zabıtlara geçti. 
Değerli
arkadaşlar; 3,5 milyar avroluk ihalenin tank yapımıyla ilgili ihale olduğunu
biraz evvel çok açık bir şekilde beyan ettim. Bir daha tekrarlıyorum: Millî ve
yüzde yüz yerli tankın yapılmasıyla ilgili bir ihale açıldı, bu ihaleye 3
şirket girdi, bu 3 şirketin de yabancı ortakları var, 1 tanesi bunu kazandı.
Daha önce bu yerli ve millî tankın 5 tane prototipi üretilmişti, bununla ilgili
prototip çalışmalarını yapan firma da işin içindeydi, teklif verenler
arasındaydı. Ancak, uygun teklif başkası tarafından verilince… Ve bu 5 tane
tankın yapılmasında da Sakarya’daki Tank Palet Fabrikası’nın mekânları
kendilerine tahsis edilmişti. Sonuç itibarıyla, ihaleyi alan firma, fabrikasını
Sakarya’da inşa ederek yapacak idi. Bununla beraber, bunun bir zaman kaybına
sebebiyet vereceği ve ordumuzun da acil tank ihtiyacının olması münasebetiyle,
mevcut olan mekânın -daha önce prototipin üretilmesi için kullandırıldığı gibi-
kullandırılmasıyla ilgili bir imkân, devletin imkânı devlet için kullandırıldı.
Herkese kullandırıldı. Dolayısıyla, orada birimler birbirinden farklı.
(Mikrofon
otomatik cihaz tarafından kapatıldı) 
BAŞKAN
– Bu süreç çok uzun bir süreç Sayın Akbaşoğlu.
MUHAMMET
EMİN AKBAŞOĞLU (Çankırı) – Bitiriyorum, evet.
Anlaşılsın
diye de yumuşak bir üslupla gayet tane tane anlatıyorum dikkat ederseniz.
BAŞKAN
– Anlaşıldı.
MUHAMMET
EMİN AKBAŞOĞLU (Çankırı) – Sesimi, “volume”ümü hiç yükseltmiyorum ama mızrak
gerçekten çuvala sığmıyor. Hani, mızrak niye çuvala sığmıyor? Hakikati ıskalar
da hakikat dışı işleri torbaya atmaya kalkarsanız…
BAŞKAN
– Şimdi, Sayın Akbaşoğlu, Sayın Bakan olayı bilerek bir cevap verdi.
MUHAMMET
EMİN AKBAŞOĞLU (Çankırı) – Evet, cevap verdi.
BAŞKAN
– Özgür Bey itiraz etti. 
MUHAMMET
EMİN AKBAŞOĞLU (Çankırı) – Ben de o itiraza cevap veriyorum. 
Sonuç
itibarıyla, sözün özü şu: Hakikaten, bu konuyla ilgili gerekli açıklamaları biz
Mecliste yaptık, zabıtlara geçti. Herkesle her ortamda bunu enine boyuna
konuşmaya da hazır olduğumuzu ifade ediyor, hepinize selam ve hürmetlerimi
sunuyorum efendim.
Teşekkür
ederim. (AK PARTİ sıralarından alkışlar) 
BAŞKAN
– Özgür Bey, ucu açık bir televizyon programına…
ÖZGÜR
ÖZEL (Manisa) – Öyle yapalım, öyle yapalım evet.
DURSUN
MÜSAVAT DERVİŞOĞLU (İzmir) – Sayın Başkan, bir cümle, bir tek cümle…
BAŞKAN
– Sayın Dervişoğlu, buyurun.
MAHMUT
TANAL (İstanbul) – Sayın Başkan, bu Meclisin çalışmalarını Akbaşoğlu
engelliyor. 
MUHAMMET
EMİN AKBAŞOĞLU (Çankırı) – Engin Özkoç’la bir program durumu vardı biliyorsunuz “Hodri meydan!” dedik.
ÖZGÜR
ÖZEL (Manisa) – Kaçtınız. 
MUHAMMET
EMİN AKBAŞOĞLU (Çankırı) – Kaçmadık. 
DURSUN
MÜSAVAT DERVİŞOĞLU (İzmir) – Sayın Akbaşoğlu…
BAŞKAN
– Sayın Akbaşoğlu… 
ÖZGÜR
ÖZEL (Manisa) – Siz katılmadınız programa. 
MUHAMMET
EMİN AKBAŞOĞLU (Çankırı) – Hayır… Hayır... Bir dakika… Sosyal medyaya bakın.
DURSUN
MÜSAVAT DERVİŞOĞLU (İzmir) – Sayın Özel, rahat bırakın da cevap vereyim yahu.
BAŞKAN
– Sayın Dervişoğlu, buyurun.
38.- İzmir Milletvekili Dursun Müsavat Dervişoğlu’nun,
Çankırı Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin tekraren açıklaması
DURSUN
MÜSAVAT DERVİŞOĞLU (İzmir) – Şimdi, evvela, nazik üslubunuz için teşekkür
ediyorum.
MUHAMMET
EMİN AKBAŞOĞLU (Çankırı) – Şöyle: Tam karşımda olduğunuz için size bakıyorum,
yoksa size değil yani genele. 
DURSUN
MÜSAVAT DERVİŞOĞLU (İzmir) – Tamam tamam, doğru.
BAŞKAN
– Sayın Dervişoğlu…
DURSUN
MÜSAVAT DERVİŞOĞLU (İzmir) – Siz, memleket meselesi konuşurken bana
bakıyorsunuz, hoşuma gidiyor aslında, demek ki memleketi görüyorsunuz bizde;
sağ olun, bir rahatsızlığım yok.
MUHAMMET
EMİN AKBAŞOĞLU (Çankırı) – Tamam, tam karşımdasınız, bir problem yok yani göz
göze geliyoruz, evet. 
DURSUN
MÜSAVAT DERVİŞOĞLU (İzmir) - “Birileri tank ihalesini aldı. Almış olduğu bu
ihaleyi gerçekleştirmek ve tankları üretebilmek için onun fabrikaya ihtiyacı
vardı, biz de devletin fabrikasını ona verdik.” mi demek istiyorsunuz? 
MUHAMMET
EMİN AKBAŞOĞLU (Çankırı) – Öyle değil.
ARSLAN
KABUKCUOĞLU (Eskişehir) – Öyle dediniz zaten, söylediğiniz o. 
MUHAMMET
EMİN AKBAŞOĞLU (Çankırı) – Öyle değil yani benim demediğimi diyerek yorum
yapıyorsunuz, mesele orada işte. 
ARSLAN
KABUKCUOĞLU (Eskişehir) – Biz öyle anladık, biz öyle duyduk.
DURSUN
MÜSAVAT DERVİŞOĞLU (İzmir) – İfadenizden bu çıkıyor. Eğer bunu söylüyorsanız
zaten tartışmanın odağını da o oluşturuyor. Ben de tane tane izah etmiş oldum.
Teşekkür
ediyorum efendim.
BAŞKAN
– Teşekkür ediyorum. 
Malatya
Milletvekili Mehmet Fendoğlu Malatya depremiyle ilgili acil bir şeyi duyurmak istiyor.
Buyurun.
39.- Malatya Miletvekili Mehmet Celal Fendoğlu’nun, Van
ili Bahçesaray ilçesinde çığ felaketleri nedeniyle hayatını kaybeden
vatandaşlara Allah’tan rahmet dilediğine, yaşanılan deprem nedeniyle vergileri,
SSK, BAĞ-KUR primleri ile elektrik ve doğal gaz faturaları üç ay süreyle
ertelenen Malatya ve Elâzığ illerindeki esnaf ve sanatkârların üç ay sonra
ödemelerini nasıl yapacağı konusunun netlik kazanmadığına, SSK ve BAĞ-KUR
primlerinin altı ay süreyle devlet tarafından ödenerek Malatya ile Elâzığ
illerinin tamamının afet etkinlik alanı içine dâhil edilmesi gerektiğine
ilişkin açıklaması
MEHMET
CELAL FENDOĞLU (Malatya) – Teşekkür ederim Başkanım.
Öncelikle,
Van Bahçesaray’da meydana gelen çığdan dolayı hayatını kaybedenlere Allah’tan
rahmet, yaralılara da acil şifalar dilerim.
Yine,
Malatya ve Elâzığ’da meydana gelen depremden dolayı Malatya ve Elâzığ’daki
esnaflarımızın, sanatkârlarımızın vergilerinin, SSK, BAĞ-KUR primlerinin,
elektrik ve doğal gaz faturalarının üç ay süreyle ertelendiğini kamuoyuyla
paylaşmıştır devletimiz ancak üç ay sonra esnaf ve sanatkârların geri ödemeyi
nasıl ve ne şekilde yapacağı netlik kazanmamıştır. Üç ay sonra, biriken
alacakların hepsi toptan istendiği zaman esnaf ve sanatkârlarımız bunun
altından nasıl kalkacaktır, nasıl ödeyecektir? Bu durum, borçlarını ödeyemeyen
esnafın sicillerinin bozulmasına sebep olacaktır. KOSGEB ve bankalardan kredi
çekemeyen esnafımızın durumu ne olacaktır? Depremden dolayı mağdur olan esnaf
ve sanatkârların vergi, SSK ve BAĞ-KUR primlerinin altı ay süreyle devlet
tarafından ödenmesi ve afet etkinlik alanı içerisine Malatya’nın ve Elâzığ’ın
tamamının alınması talebimizdir.
Teşekkür
ederim.
ÖZGÜR
ÖZEL (Manisa) – Sayın Başkan, bir cümle sadece…
BAŞKAN
– Buyurun.
ÖZGÜR
ÖZEL (Manisa) – Kayda geçirmek için… Tartışmanın başında söylediğim söz şu:
“Tank Palete bu parayı bulamadınız, Ukrayna’ya verdiniz.” Ama devamında
söylediklerime manidar bir şekilde hiç tepki gelmemesini kaydediyorum. Yani
diyorum ki: Ukrayna’ya gidip 200 milyon verdiniz ya silah yardımı için veya
savunma sanayisine yardım için, o sırada Rusya’ya da konvoyun koordinatlarını
verdiniz ya, rejim güçleri de bizim konvoyu avucunun içi gibi bilip de vurdu
ya, “Acaba bununla ilgili eski Millî Savunma Bakanının aklına hiçbir şey gelmiyor
mu?” dedim ya, o cevapsız kaldı ya, Tank Palet falan; ben bunu kayda geçireyim.
MUHAMMET
EMİN AKBAŞOĞLU (Çankırı) – Sayın Başkanım, önemli bir konu. Yani konu bitmişti,
biliyorsunuz. 
ÖZGÜR
ÖZEL (Manisa) – Hayır, bitmiş değil, sen Tank Paleti konuştun. Öbürünü…
MUHAMMET
EMİN AKBAŞOĞLU (Çankırı) – Hayır. 
Tamam,
konu bitti.
BAŞKAN
– İsterseniz İsmet Bey cevap versin.
MUHAMMET
EMİN AKBAŞOĞLU (Çankırı) – Buyursunlar, tamam.
BAŞKAN
– İsmet Bey, buyurun.
40.- Millî Savunma Komisyonu Başkanı İsmet Yılmaz’ın, Manisa
Milletvekili Özgür Özel’in yerinden sarf ettiği bazı ifadelerine ilişkin
açıklaması
MİLLÎ
SAVUNMA KOMİSYONU BAŞKANI İSMET YILMAZ (Sivas) – Muhterem Başkanım, ülkelerle
sorunlarınız olabilir. Ülkelerle sorunlarınız var diye o ülkelerle ilişkiler
kesilip atılmaz. 
Daha
önce de söylediğim gibi, biz Amerika’yla da her konuda mutabık değiliz. NATO’da
müttefikiz, işte Kore’de varız, Afganistan’da varız; birçok yerde yan yana
mücadele ettiğimiz de olmuştur ama Suriye konusunda aynı düşünmeyiz; Kudüs
konusunda, Filistin konusunda aynı düşünmeyiz. Rusya’yla da Karabağ konusunda
aynı düşünmeyiz, Kırım konusunda aynı düşünmeyiz, Suriye konusunda aynı
düşünmeyiz. 
Dolayısıyla,
biz karşımızdakiyle sorumlu bir devlet olarak bir sözleşmeye taraf olmuşuz,
altına imza koymuşuz, güvenli bölgeler oluşturulmuş, bu güvenli bölgelerdeki
muhatabımızın Suriye rejimi değil, Rusya olduğunu belirtmişiz, gereken
bildiriler 1 değil, 2 sefer yapılmış. Dolayısıyla da o yapılan bildirilerin
gereği yapılmamışsa siyaset olarak yine diplomatik yoldan bunun sonucu
araştırılır ve yerine getirilir, hiç merak etmeyin.
BAŞKAN
– Peki, teşekkür ederim.
IV.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Cumhurbaşkanlığının, Türk Silahlı Kuvvetleri deniz
unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen deniz haydutluğu ve silahlı soygun eylemleriyle müşterek mücadele
amacıyla yürütülen uluslararası çabalara destek vermek üzere, Aden Körfezi,
Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/ 2/2013,
16/1/2014, 3/2/2015, 9/2/2016, 8/2/2017, 10/2/2018 ve 5/2/2019 tarihli 956,
984, 1008, 1031,1054, 1082, 1107, 1136, 1179 ve 1207 sayılı Kararları ile birer
yıl uzatılan izin süresinin 10/2/2020 tarihinden itibaren bir yıl daha
uzatılmasına, ayrıca denizde terörizmle mücadele harekâtlarına katkı
sağlanabilmesi maksadıyla unsurlarımızın bölge ülkeleri kara suları dışında
denizde terörizmle mücadele görevi için yetkilendirilmeleri ve bununla ilgili
gerekli düzenlemelerin Cumhurbaşkanı tarafından yapılması için Anayasa’nın
92’nci maddesi uyarınca izin verilmesine dair tezkeresi (3/1065) (Devam)
BAŞKAN
- Şimdi, şahsı adına ilk olarak İstanbul Milletvekili Sayın Yunus Emre’ye söz
veriyorum.
Buyurun
Sayın Emre. (CHP sıralarından alkışlar) 
YUNUS
EMRE (İstanbul) – Teşekkür ediyorum.
Sayın
Başkan, değerli milletvekilleri; Genel Kurulu saygıyla selamlıyorum.
Gerçekten
çok acı olayları arka arkaya yaşadığımız bir hafta, on günlük bir süre oldu.
Elâzığ ve Malatya depremi, hayatını kaybeden yurttaşlarımız; arkasından,
Suriye’de askerlerimize yönelik saldırı, şehitlerimiz ve son olarak bugün
Van’da en son haberlerde 33 yurttaşımızın hayatını kaybettiğini, sayının 33’e
yükseldiğini üzülerek okudum. Gerçekten çok acı verici olaylar hemen hepsi. Ben
de hayatını kaybeden bütün yurttaşlarımıza rahmet diliyorum, ailelerine
başsağlığı diliyorum. 
Ama
tabii, bizler milletvekilleri olarak, siyasetçiler olarak bu kürsülerde sadece
başsağlığı dilemekle, rahmet dilemekle yetinmemeliyiz diye düşünüyorum. Meclis
siyasete yön veren, ülke yönetimine yön veren çok etkili bir kuruluş olmalıdır.
Biz bu türden konularda kendi fonksiyonumuzu, işlevimizi sadece rahmet
dilemekle sınırlarsak kanaatimce bu çok doğru bir yol olmaz. Doğal afetlerde,
terör, dış politika sorunları, güvenlik meseleleri; bütün bu konularda Meclisin
çok aktif, çok etkin şekilde çalışması, politikalar oluşturması, araştırmalar
yapması gerekir. Bunları kayda geçirmek istiyorum.
Bugün
görüşmekte olduğumuz Aden Körfezi’ndeki korsanlıkla mücadeleyle ilgili
tezkereye -benden önce grubumuz adına konuşan Sayın Çeviköz de yine belirtti-
biz parti olarak destek oluyoruz tabii. Burada bir konunun altını çizmek
istiyorum: Bizim partimize dönük bir eleştiri var birçok AK PARTİ sözcüsü
tarafından da gündeme getirilen, deniliyor ki: “Siz muhalefet olarak her şeye
karşı çıkıyorsunuz.” Değerli arkadaşlar, bu örnek olay da bundan önce
yaşadığımız birçok olay da gösteriyor ki doğru atılan bütün adımlara biz destek
oluyoruz. Ben Dışişleri Komisyonunun üyesiyim, hemen her toplantıya 8-10 kadar
anlaşma geliyor, biz önemli bir çoğunluğuna destek oluyoruz. Yani bizim
muhalefet olarak anlayışımız, Türkiye’nin ihtiyaçları, bölgenin huzuru,
demokrasinin gelişmesi gibi adımları desteklemektir ama bunun dışında, Türkiye
için faydalı olmayacağını düşündüğümüz konulara da karşı çıkıyoruz, bunu
anlatıyoruz. Özellikle dış politikada, değerli arkadaşlarım, Türkiye’de
yaşanan, arka arkaya yaşanan önemli dış politika fiyaskolarının karşısında ne
yazık ki ders çıkarmıyorsunuz. Ders çıkarmadığınız için ya da bunun yanında Türkiye’de
ne yazık ki kurumsal işleyişi, dış politikanın geçmişte olduğu gibi
cumhuriyetin, hatta Osmanlı modernleşmesinin bütün tarihsel birikimini göz ardı
ederek, bunu devre dışı bırakarak bu kurumsal işleyiş yerine şahsi yakınlık,
kişisel yakınlık ve hatta aile yakınlığını koyduğunuz için biz bunlara itiraz
ediyoruz ve itiraz etmek bizim için bu kapsamda önemli bir görev.
Yine,
dış politikada Türkiye’nin ihtiyaçlarını, bölge insanlarının ihtiyaçlarını
gözetmek yerine, iç politikada size destek sağlayabilecek konular olarak ele
aldığınız için birçok dış politika konusunu, biz bu sebeple itiraz ediyoruz.
Özetle, böyle bir yaklaşım tarzına, dış politika genel çerçevesini çizdiğim
böyle bir yaklaşım tarzına tabii ki destek veremiyoruz. Biz birçok defa söyledik,
dış politikanın millî olması lazım, doğru; millî olan girişimleri
destekliyoruz, böyle olmayan girişimleri eleştirmenin ve size doğru yolu
anlatmanın da gerçek millî görev olduğunu düşünüyoruz, bu sebeple bunu
yapıyoruz. 
Değerli
arkadaşlar, birçok parti sözcümüz gündeme getirdi, ben de söyledim, hep şunu
anlattık: Orta Doğu bataklığından uzak durun, Türkiye’yi Orta Doğu bataklığına
sokmayın. Bakın, değerli arkadaşlar, bizim buradaki muradımız bir bölgeyi, Orta
Doğu’yu, oranın kültürünü, hayat tarzını, orada doğmuş semavi dinleri
kötülemek, aşağılamak falan değil. Biz bir siyasi tespit yapıyoruz. Bir örnekle
açıklamaya çalışayım: Geçmişte, sosyal bilimlerde çok kilit, önemli bir kavram
vardı çok kullanılan “balkanlaşma, balkanizasyon.” Yani şu anlatılmaya
çalışılırdı: Balkanlarda etnik, dinsel bölünmeler yüzünden insanlar, gruplar
birbirlerine zarar veriyorlar, orada istikrarlı yönetimler oluşamıyor. Dünyanın
bir bölgesinde bu türden çatışmalar ağırlık kazanırsa denilirdi ki “Bu bölge
Balkanlaşıyor.” yani bir eğilimden bahsedilirdi. 
Yani
biz “Orta Doğu bataklığı” derken de buranın kültürüyle ilgili, hayat tarzıyla
ilgili bir şey söylemiyoruz. Orta Doğu’daki son yüzyıla şekil veren kötü
yönetim, dış müdahale, etnik dinsel çatışmalar, diktatörlükler, adaletsizlikler;
bunlara işaret ediyoruz, Türkiye’nin böyle bir bataklığa saplanmamasına işaret
ediyoruz. 
Ve
şuna dikkatinizi çekmek istiyorum: Bakın, bizim cumhuriyet Türkiyesinin
başarısı Orta Doğu bataklığına bulaşmamasıdır çünkü biz, bütün sorunlarına
rağmen özgür seçimleri bütün cumhuriyet tarihi içerisinde yapabildiysek,
demokrasiyi belli bir noktaya getirebildiysek Orta Doğu bataklığından uzak
durduğumuz içindir. 
12
milyonluk, 13 milyonluk nüfusunun yüzde 80’inden fazlası köylerde yaşayan bir
toplumu, bugün -80 milyonluk- sanayisiyle, turizmiyle, karmaşık ekonomisiyle bu
noktaya getirebildiysek bu Orta Doğu bataklığından uzak durduğumuz içindir. 
Yine
bu kapsamda, eğitimde çok önemli sorunlarımız var, bu çok doğru ama Türkiye’de
eğitim yaygınlaşabildiyse, bugün Türkiye’de 200’e yakın üniversitemiz varsa,
kadınların, genç kadınların yüksek okullaşma oranında neredeyse yarıya yakını
yüksek okullara gidebiliyorsa Türkiye bu Orta Doğu bataklığından uzak durduğu
içindir.
Ve
yine, bütün Orta Doğu’da bulunmayan çok önemli, çok temel bir kavram Türkiye’de
karşılık bulduysa, “yurttaşlık, yurttaş olma” kavramı Türkiye’de karşılık
bulduysa bu bizim başarımızdır, cumhuriyetin başarısıdır; Orta Doğu’dan uzak
durma, Orta Doğu bataklığından uzak durma anlayışıdır. Bu, Orta Doğu’daki
kardeş toplumların, milletlerin dertleriyle dertlenmemek değildir. 
Bakın,
Türkiye, geçmişte de sizden önceki dönemlerde de Orta Doğu’daki toplumların
meseleleriyle çok ilgiliydi ama bu ilginin anlamı, sizin döneminizde yapıldığı
gibi çatışmalara aktif olarak taraf olmak değildi, bir tarafın yanında silahlı
çatışmaların tarafı olmak değildi. O bölgelerde bu çatışmaların sönümlenmesine
yardımcı olmak, o bölgelerde barışın, huzurun, istikrarın sağlanmasına yardımcı
olmaktı. Bunun birçok örneği var biliyorsunuz. Ve Türkiye’nin Orta Doğu’da
yaşamış olduğu bütün bu sorunlar karşısında biz parti olarak “Bölgeye sırtımızı
dönelim.” demiyoruz. Bölgede iş birliğini, barışı, huzuru geliştirebilecek bir
projeyle karşınıza çıkıyoruz. 2018’deki seçim beyannamemizde yer alan bir
projeyle çıkıyoruz: Orta Doğu barış ve iş birliği teşkilatının (OBİT)
kurulmasını öneriyoruz. Başlangıçta, Türkiye’nin komşuları olan Irak, İran ve
Suriye’nin üye olacakları bir iş birliği teşkilatının gerekliliğinden
bahsediyoruz. 
Değerli
arkadaşlarım; bakın, dünya bir Birinci Dünya Savaşı’nı yaşadı; buna çözüm
bulunamadı ve o savaşın bir devamı İkinci Dünya Savaşı gerçekleşti. Bu savaşın
ortaya çıktığı Avrupa Kıtası’nda Avrupa toplumları “Nasıl olur da bir daha
Avrupa’da savaş olmaz, Avrupa’da barış, iş birliği mümkün olur?” diye bunun
üzerine kafa yordular. En önemli girişim bu kapsamda, önce Avrupa Konseyinin
kurulması, ardından da Avrupa bütünleşmesiydi. Ve dikkatinizi çekmek istiyorum:
Batılılar, kendi sorunlarına; savaş, çatışma, milyonlarca insanın hayatını
kaybetmesi sorunlarına böyle bir çözüm buldular. Yine dikkatinizi çekmek
istiyorum: Soğuk savaş döneminde Doğu-Batı arasındaki gerilimi azaltmak,
vekâlet savaşlarına, çatışmalarına son vermek için, bütün bu bölgede, sonradan adı
Avrupa Güvenlik ve İşbirliği Teşkilatı olacak bir teşkilat kuruldu. 
Değerli
arkadaşlar, burada bir bakış açısı var, bir vizyon var. Ve biz kendi bölgemizde
hemen her komşumuzla bütün meseleleri bir çatışma konusu hâline getirirsek iş
birliğini, birlikte çalışmayı ve bölgeye huzuru getirecek açılımları yerine
getirmezsek başımız beladan kurtulmaz. 
Özetle,
Türkiye’nin çok kapsamlı meseleleri var ama bu kapsamlı meselelerinin
sorunlarının çözümleri de var, yeter ki bu çözümleri uygulamaya koyabilecek bir
siyasi vizyonunuz olsun. Ama bu sorunlardan siyasi olarak beslenmeyi, bu
sorunlar eliyle size olan desteği sürdürülebilir kılmayı amaç edinirseniz
kendinizin de ülkenizin de başı beladan kurtulmaz. 
Biz
özetle diyoruz ki: Türkiye'nin bütün önemli meselelerde muhatabı devletler
olmalıdır. Devlet dışı aktörler, aşiretler, tarikatlar, terör örgütleri;
bunlarla siyaset yapılmaz. Bölgede başımıza ne geliyorsa bu devlet dışı
aktörlerle yapılan siyasetten geliyor. 
Ayrıca,
şunu da hatırlatmam gerekli: Türkiye'nin önemli bir tarihsel birikimi var.
Buradan çıkardığımız en önemli ders de uluslararası politikanın büyük
güçleriyle yürütülen ilişkinin çok özenli, çok dikkatli olması gerektiğidir
ancak burada, ne yazık ki bu özenden, dikkatten uzak bir yaklaşım çok uzun süredir
AK PARTİ iktidarları tarafından yürütülüyor ve ne yazık ki Türkiye savruluyor. 
(Mikrofon
otomatik cihaz tarafından kapatıldı)
YUNUS
EMRE (Devamla) – Tamamlıyorum Sayın Başkanım. 
BAŞKAN
– Buyurun Sayın Milletvekili, toparlayın. 
YUNUS
EMRE ( Devamla) – Teşekkür ederim. 
Bir
gün Rusya’yla ittifakla ilgili çok kapsamlı şeyler söylenirken bir sonraki gün
bambaşka şeyler söyleniyor; aynı şekilde, Amerika Birleşik Devletleri’yle
ilişkiler bakımından da. 
Özetle,
bizim meselemiz çok, Türkiye'nin meseleleri çok ancak bunların çözümü var,
yeter ki az önce ifade ettiğim gibi, bunları çözmeyi amaç edinin. Türkiye’de
muhalefetin bu yaklaşım tarzının -hem bizim hem diğer muhalefet partilerinin-
önemli olduğunu düşünüyorum. Yani yapıcı bir anlayışla Türkiye'nin sorunlarını
gündeme getiren ama bu Aden Körfezi örneğinde olduğu gibi uluslararası
meşruiyet bulunan gerekli konularda da bu girişimleri destekleyen bir yaklaşım
tarzımız var. 
Teşekkür
ediyor, saygılar sunuyorum. (CHP ve İYİ PARTİ sıralarından alkışlar)
BAŞKAN
– Şimdi, şahsı adına ikinci olarak Gaziantep Milletvekili Sayın Ali Şahin. 
Buyurun
Sayın Şahin. (AK PARTİ sıralarından alkışlar) 
ALİ
ŞAHİN (Gaziantep) – Sayın Başkan, değerli milletvekilleri; Türk Silahlı
Kuvvetleri deniz unsurlarının Aden Körfezi, Arap Denizi ve Somali açıklarında,
o bölgede gerçekleşen korsan saldırılarını, deniz terörünü engellemek adına,
bir yıl süreyle yeniden misyon üstlenmesi adına Meclisimize sunulan
Cumhurbaşkanlığı tezkeresi üzerinde şahsım adına söz almış bulunuyorum. Bu vesileyle
siz değerli milletvekillerini ve aziz halkımızı saygıyla selamlıyorum.
Kederli
birkaç gün geçirdik. Önce, İdlib’de 8 askerimizi şehit verdik. Bu 8
askerimizden 2’si, 2 askerimiz maalesef Gaziantep şehrimizden, gazi
şehrimizden. Ben, şehadetleriyle gazi şehrimizi onurlandıran Onur Şükrü Özler
ve Uğur Kurt kardeşlerimi buradan saygıyla, minnetle anıyorum ve ailelerine sabrıcemil
diliyorum.
Yine
bugün, maalesef bir çığ felaketi sonrası çok sayıda vatandaşımızı Van ilimizde
kaybettik. Ben, bu çığ felaketinde hayatını kaybeden kardeşlerimizi rahmetle
anıyorum, Allah’tan rahmet diliyorum, ailelerine sabır diliyorum, milletimizin
başı sağ olsun. 
Değerli
kardeşlerim, değerli milletvekilleri; Asya’nın steplerinden Anadolu’nun bağrına
coşkun bir ırmak gibi akışımız bir tesadüfün değil, bir kaderin tecellisi. Orta
Asya gibi, Kafkaslar gibi, Orta Doğu gibi, Balkanlar gibi 4 önemli çatışma
coğrafyasının ortasında, yüzyıllardır bu coğrafyada istikrarı ve adaleti tesis
etmek için var olma savaşı veriyoruz. Zor bir coğrafyada yaşıyoruz ve bu zor
coğrafyada yaşamanın mutlaka birtakım bedelleri var. Onun içindir ki gazi
şehirlerin, kahraman şehirlerin, şanlı şehirlerin şehit evlatlarıyız. 
Değerli
milletvekilleri, bugün burada, Aden Körfezi’nde, Somali açıklarında, o bölgede
misyon icra edecek Türk Silahlı Kuvvetleri ve deniz unsurlarımızın tezkeresini
görüşmek üzere bir araya geldik. Öncelikle, o bölgenin önemini, o bölgenin
ehemmiyetini kavramamız gerekiyor. Şunu belirtmek gerekir ki dünya ticaretinin
yüzde 90’ı deniz ticaretiyle gerçekleşiyor ve bu deniz ticaretinin yüzde 20’lik
kısmı da Süveyş Kanalı, Kızıldeniz, Aden Körfezi ve Arap Denizi dediğimiz bu
bölge üzerinde gerçekleşiyor. Senelik yaklaşık 20-22 bin civarında ticaret
gemisi bu coğrafyada, bu bölgede seyrüsefer hâlinde ve bu 20-22 bin geminin ise
bine yakını Türk bayraklı veya Türk menşeli bizim gemilerimizden oluşan
gemiler. 
Yine,
bu bölgenin altını çizmemiz gereken ikinci önemli hususu şu: Aden Körfezi ve
Arap Denizi; Orta Doğu’nun Avrupa’ya, Amerika’ya akan, özellikle transfer
edilen petrolleri için de çok önemli bir güzergâh noktasında. Bu açıdan da
baktığımızda, Türk Silahlı Kuvvetleri deniz unsurlarımızın bu bölgede misyon
üstlenmesi son derece önemli ve değerli; her şeyden önce, oradaki kendi ticari gemilerimizin,
kendi ticari menfaatlerimizin korunması adına. Diğer açıdan bakıldığında,
uluslararası yürütülen bir korsanlığa karşı, deniz terörüne karşı yürütülen bir
faaliyete ortaklık etmek adına, o coğrafyada adaleti ve istikrarı tesis etmek
adına yine Türk Silahlı Kuvvetleri deniz unsurlarımızın orada bulunması çok
önemli. Malumunuz olduğu üzere, Somali’de askerî güçlerimiz var, o bölgedeki
askerî güçlerimizin yine güvenliğinin sağlanması noktasında destek unsuru
olması bağlamında da Türk Silahlı Kuvvetleri deniz unsurlarının bölgede
bulunmasını önemsiyoruz. 
Değerli
arkadaşlar, tarihçiler ve stratejistler şöyle derler: “Denizlere hâkim olan
dünyaya hâkim olur.” Bu açıdan da bakıldığında “Aden’de ne işimiz var?” veya
“Suriye’de ne işimiz var?” “Somali’de ne işimiz var?” “Libya’da ne işimiz var?”
gibi soruları kendimize sormak yerine, tam dört yüz yıldan bu yana bu
coğrafyada hüküm sürmüş bir milletin evlatları olarak yöneltmemiz gereken soru,
bugün itibarıyla “Ankara’da ne işimiz var?” sorusu olmalıdır. 
Aramızda
Tıbbiyeli arkadaşlarımız var, mutlaka bileceklerdir. Değerli arkadaşlar, Suriye
bizim bir fantom ağrımızdır, Somali bizim bir fantom ağrımızdır, Libya bizim
bir fantom ağrımızdır, Irak bizim bir fantom ağrımızdır. Kolunu veya bacağını
kaybetmiş olan kişilerde “fantom ağrısı” diye tanımlanan bir ağrı oluşur.
Kolunu veya bacağını kaybetmiş olsa dahi, kaybedilmiş o uzuvda o uzvun acısını
beden ve beyin hissediyor ve tıp, bunu bir fantom ağrısı olarak niteliyor. Bu
açıdan bakıldığında, bugün, Suriye’yi kaybetmiş olsak bile, bu coğrafyalar,
Somali, Libya bizden kopmuş parçalar olsa dahi, o coğrafyalar bizim fantom
ağrılarımız olarak hâlâ mevcut.
Değerli
arkadaşlar, bu coğrafyayla alakalı, Orta Doğu’yla alakalı söz sahibi olacak
ülkeler şöyle bir listelense, ilk sıraya yazılacak bir ülke varsa o da Türkiye
olmak zorundadır.
Diğer
belirtmek ve altını çizmek istediğim bir husus ise, Türk Silahlı Kuvvetleri,
yüzyıllar boyunca gittiği her bir coğrafyaya barışı götürdü, istikrarı götürdü.
Türk Silahlı Kuvvetleri, tarihin hiçbir evresinde bir işgal ve istila ordusu
olmadı, tam tersi bir merhamet ordusu oldu. 
Bu
anlamda, bu coğrafyada, Orta Doğu başta olmak üzere, Somali açıklarında,
Aden’de, Kızıldeniz’de ve Arap Denizi’nde misyon üstlenen Türk Silahlı
Kuvvetlerinin oradaki varlığının sadece ülkemiz değil, bölge halkları ve bütün
bir insanlık için hayırlara vesile olmasını diliyor, hepinizi saygıyla
selamlıyorum. (AK PARTİ sıralarından alkışlar) 
BAŞKAN
– Sayın milletvekilleri, Cumhurbaşkanlığı tezkeresi üzerindeki görüşmeler
tamamlanmıştır. 
Tezkereyi
oylarınıza sunuyorum: Kabul edenler… Kabul etmeyenler… Kabul edilmiştir.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Kayseri Milletvekili Dursun
Ataş ve 20 milletvekilinin, işsizliğin vatandaşlar üzerindeki psikolojik ve
sosyal etkilerinin araştırılması amacıyla 31/1/2020 tarihinde Türkiye Büyük
Millet Meclisi Başkanlığına verilmiş olan (10/2436) esas numaralı Meclis
Araştırması Önergesi’nin ön görüşmelerinin Genel Kurulun 5 Ocak 2020 Çarşamba
günkü birleşiminde yapılmasına ilişkin önerisi 
5/2/2020
Türkiye Büyük Millet Meclisi Başkanlığına
Danışma
Kurulu 5/2/2020 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Dursun
Müsavat Dervişoğlu
 İzmir
 Grup
Başkan Vekili
Öneri:
Kayseri
Milletvekili Dursun Ataş ve 20 milletvekili tarafından, işsizliğin
vatandaşlarımızın psikolojik ve sosyal durumlarında oluşturduğu olumsuz
etkilerin araştırılması amacıyla 31/1/2020 tarihinde Türkiye Büyük Millet
Meclisi Başkanlığına verilmiş olan araştırma önergesinin diğer önergelerin
önüne alınarak görüşmelerin 5/2/2020 Çarşamba günkü birleşimde yapılması
önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Kayseri
Milletvekili Sayın Dursun Ataş’a söz veriyorum. (İYİ PARTİ sıralarından alkışlar)
İYİ
PARTİ GRUBU ADINA DURSUN ATAŞ (Kayseri) – Sayın Başkan, değerli
milletvekilleri; 31 Ocak tarihinde 21 İYİ PARTİ’li milletvekili arkadaşımla
birlikte, işsizliğin vatandaşlarımız üzerinde yaptığı psikolojik ve sosyal
olumsuzlukları incelemek, gerekli önlemleri almak, çözüm önerilerini sunmak
amacıyla vermiş olduğumuz Meclis araştırma önergemiz hakkında söz almış
bulunmaktayım. Genel Kurulu saygıyla selamlıyorum.
Sözlerime
başlamadan önce, evvelki gün İdlib’de, dün ve bugün Van Bahçesaray ilçemizde çığ
altında kalarak şehit olan tüm şehitlerimize ve hayatlarını kaybeden
vatandaşlarımıza Allah’tan rahmet diliyorum, Türk milletinin başı sağ olsun
diyorum, yaralılara da acil şifalar diliyorum ve sözlerime başlıyorum.
Değerli
milletvekilleri, ülkemizdeki işsizlik cumhuriyet tarihinin en yüksek
rakamlarına ulaşmıştır. Döviz kurlarındaki artışlar, zorunlu ihtiyaçlara peş
peşe gelen zamlar, paranın alım gücünün enflasyona bağlı olarak düşmesi ve
işsizlik artık milletimizin dayanamayacağı bir hâle gelmiştir. 
Ülkemizde
işsizlik son bir yılda yaklaşık 1 milyon artarak 7 milyona yaklaşmıştır. İş
bulma ümidini yitiren insanımızın sayısı her geçen gün artmaya devam ediyor.
Mühendis, avukat, veteriner, işletme gibi daha birçok üniversite mezunu
gencimiz asgari ücretle çalışacağı bir iş dahi bulamamaktadır. Yalnızca
üniversite mezunu genç işsiz sayımız, Birleşmiş Milletlerce tanınan 70 ülkenin
nüfusundan daha fazladır. 
İktidara
soruyoruz: Üniversite mezunu işsiz gençlerimize istihdam yaratacak projeniz var
mı? Yok. İşsizliğin yarattığı yıkıcı sonuçları telafi edecek çalışmanız var mı?
Hayır. İşsiz gençlerin ne hâlde olduğunu biliyor musunuz? Hayır. Ama çıkıp
“Gençler evlenmiyor.” diyorsunuz. Gençler, bırakın evlenmeyi, sayenizde karnını
bile doyuramayacak hâle geldi. 
Değerli
milletvekilleri, iktidarın yandaş politikasının yıllardır yarattığı işsizlik,
müteahhit düzeninin, ranta dayalı büyüme modelinin kaçınılmaz bir sonucu olarak
karşımızda duruyor. Bir kısım saray zengini sefa sürerken vatandaşımız yaşam
mücadelesinde yorgun düşmektedir. İktidar, kendine ve yandaşlarına inşa ettiği
israf saltanatında lüks ve şatafat içinde yüzerken milletimiz işsiz, evinde
tencere kaynamıyor, doğal gaz faturaları yüzünden soğukta oturuyor. Yanan,
doğal gaz değil; evladının istediği şeyi alamayan bir babanın yüreği. Yanan,
ocaktaki yemek değil; babasından harçlık alırken utanan, sıkılan genç işsiz
kardeşimizin canı. Damadın ülke ekonomisini getirdiği durumun faturasını
vatandaşa kesemezseniz.
Değerli
milletvekilleri, işsizlik gerçeğinin geldiği noktada artık ölümler, toplu
intiharlar, cinayet vakaları baş göstermiştir. Yıllara göre intihar sayıları
sürekli artış göstermektedir ve bu intiharların önemli bir kısmının nedenini
ise işsizlik ve geçim sıkıntıları oluşturmaktadır. Antidepresan kullanan kişi
sayısı ülkemizde 5 kat artmıştır. Yani işsizlik her yönüyle sosyal, ekonomik
yaşamımızı etkilemektedir. 
Değerli
milletvekilleri, işsizliğin bu kadar artmasında önemli bir etken de ülkemizde
bulunan milyonlarca Suriyelidir. Bilindiği üzere, kayıt dışı istihdamın önemli
bir kısmını Suriyeliler oluşturmaktadır. Sigortasız ve kendi vatandaşımızdan
çok daha ucuza çalışan Suriyeliler, kendi vatandaşlarımızın işsiz kalmasına, iş
bulamamasına, en iyi hâlde ise asgari ücretin altında çalışmasına neden olmaktadır.
Bir taraftan yurt içindeki Suriyelilerin sayısı hızla artarken, diğer yandan
sınırımızda yeni bir göç dalgasıyla karşı karşıyayız. Nitekim ülkemizde 0-9 yaş
arası kayıtlı Suriyelilerin sayısı 1 milyonu aşmıştır ve Türkiye’de günde
400’den fazla Suriyeli bebeğin dünyaya geldiği bilinmektedir. Suriyelilerin
yarattığı tüm bu durumları araştırmak için bir yıl önce araştırma önergesi
vermiştim, reddedilmişti. Bugün gelinen durumun vebali iktidarın ve o
önergemizi reddeden milletvekillerinin omuzlarındadır.
Değerli
milletvekilleri, bu bakımdan, işsizliğin ekonomik ve sosyal boyutlarıyla
yarattığı sorun diğer sorunlarımızdan daha acil çözülmesi gereken bir sorun
olarak karşımızda durmaktadır.
(Mikrofon
otomatik cihaz tarafından kapatıldı) 
BAŞKAN
– Buyurun Dursun Bey.
DURSUN
ATAŞ (Devamla) – Tüm bunlar göstermektedir ki ülkemizde işsizlik, birçok konuda
olumsuz etkilere sahip bir gerçektir. Vatandaşımıza, özellikle de gençlerimize
hak ettikleri özen ve değerin verilmesi, onların işsizlikle mücadelesini kolaylaştırmak
ve çözüm yollarını bulmak için Meclis araştırmasının yapılması elzemdir. 
Önerimize
destek vereceğinizi umuyor, Genel Kurulu saygıyla selamlıyorum. (İYİ PARTİ
sıralarından alkışlar)
BAŞKAN
– Halkların Demokratik Partisi Grubu adına İzmir Milletvekili Sayın Serpil
Kemalbay’a söz veriyorum.
Buyurun
Sayın Kemalbay. (HDP sıralarından alkışlar)
HDP
GRUBU ADINA SERPİL KEMALBAY PEKGÖZEGÜ (İzmir) – Sayın milletvekilleri, değerli
halkımız; Van Bahçesaray’daki çığ felaketinde yaşamlarını yitiren yurttaşlarımızın
yakınlarına buradan başsağlığı diliyorum. Çok büyük bir faciadır bu, hele hele
kurtarma esnasında ölümlerin artması tamamen büyük bir skandaldır. Sorumluların
da hesap vermesi gerektiğini burada söylemek istiyorum.
Değerli
arkadaşlar, işsizliğin Türkiye tarihinin en büyük rakamlarına ulaşmış olması
bir tesadüf değildir, tamamen Hükûmetin sermaye yanlısı politikalarından
kaynaklanmaktadır, tercihlerinden kaynaklanmaktadır ve işsizliğin ortadan
kalkması için ancak bu iktidarın da ortadan kalkması gerektiğini düşünüyoruz.
Bakın, öyle ki işsizlik bu kadar büyürken TÜİK verileri manipüle edilerek
işsizlik sanki ortadan kalkmış gibi gösteriliyor. 2019 yılından önce TÜİK
rakamlarına göre her yıl çalışma yaşına gelenlerin yüzde 97’si çalışmak için,
iş için başvururken nasıl oluyorsa 2019 yılında bunların sadece yüzde 9’u
başvuruyor. Yani böylece işsizlik rakamları ortadan kaldırılıyor ve AKP’nin
işsizlik karnesi TÜİK eliyle düzenlenmiş oluyor. 
Değerli
arkadaşlar, sürekli rakamlarla büyüdüğünü söyleyen bir iktidarla karşı
karşıyayız. 2018’de 17’nci büyük ekonomiye sahipti, şimdi 19’a düştü fakat bu
büyüklüğün bütün faturasını işçiler öderken, emekçiler öderken kaymağını
patronlar yiyor. Bakın, Türkiye’de işsizlikle ilgili olarak ancak seçim
dönemlerinde AKP işsizleri toplum yararına programlara alarak seçim
dönemlerinde bu kadar istihdam ederken seçim olmayan dönemlerde de şu
gördüğünüz şekilde istihdam etmemektedir yani işsizlere işi bile seçim
politikalarına göre, onlara oy vermelerine göre değerlendirmektedir. 
Kadınların
istihdamdaki yeri ise 1990’ların da gerisine düşmüştür. Bu da yine Türkiye’de
kadın istihdamına yaklaşımdan, kadınların bedenine, emeğine, kimliğine el koyma
anlayışından kaynaklı bir sorun olarak görülmelidir. Bakın, yine, İspanya ile
Türkiye 90’lı yıllarda kadın istihdamında yüzde 40’lardaydı yani aynı
seviyedeydi fakat bugün İspanya’da kadın istihdamı yüzde 80’lerde seyrederken
Türkiye’de yüzde 30’lara düşmüştür. 
(Mikrofon
otomatik cihaz tarafından kapatıldı) 
BAŞKAN
– Buyurun toparlayın. 
SERPİL
KEMALBAY PEKGÖZEGÜ (Devamla) - AKP iktidarının son on sekiz yılda uyguladığı
muhafazakârlaştırmacı politikaların sonucu olarak kadınlar iş bulamamaktadır.
Eğer bu şekilde politikalara devam edilirse sittinsene Türkiye’de kadınların
istihdam konusunda erkeklerle eşit olamayacağını görürüz. 
Yine,
işsizlik ödeneği işsizlere gitmiyor, işsizlik fonları sermayeyi sübvanse etmek
için kullanılıyor. Örneğin, 2018 yılı içerisindeki işsizlik fonlarında 100
liranın sadece 26 lirası işsizlere gitmiştir ve nitel olarak baktığımızda bunun
da işsizlere hiçbir faydasının da olmadığını, işsizliği kalıcı olarak
gidermediğini görüyoruz. Bu nedenle, AKP politikalarının, hem mültecilerin
kayıtsız, güvencesiz çalışması hem emeklilerin ücretlerinin düşürülmesi nedeniyle
çalışma hayatına katılmak zorunda olmaları hem sermaye yanlısı politikalar
sebebiyle hem de kadın düşmanlığı politikaları sebebiyle işsizliği büyüttüğünü
söyleyebiliriz. (HDP sıralarından alkışlar)
BAŞKAN
– Cumhuriyet Halk Partisi Grubu adına Bursa Milletvekili Sayın Lale Karabıyık. 
Buyurun
Sayın Karabıyık. (CHP sıralarından alkışlar) 
CHP
GRUBU ADINA LALE KARABIYIK (Bursa) – Sayın Başkan, değerli milletvekilleri;
Van’dan gelen acı haberler yüreğimizi yaktı. Çığ faciasında yaşamını yitiren
şehitlerimize ve vatandaşlarımıza Allah’tan rahmet, kederli ailelerine
başsağlığı ve sabırlar diliyorum. 
Evet,
bugün gündemimiz işsizlik. Şöyle bir tarihe doğru bakarsak 1988 ve 2002 yılları
arasında işsizlik oranı 8,8 yani bu demektir ki o yıldan sonra Adalet ve Kalkınma
Partisinin iktidarı sırasında işsizlik oranı artmış, işsizlik oranını Adalet ve
Kalkınma Partisi iktidarı maalesef büyütmüş. Şimdi, hiçbir şey yapılmamış mı?
Tabii birtakım şeyler yapılmaya başlanmış olsa da rakamlara baktığınızda kadın
işsizliği daha büyük bir facia, genç kadın işsizliği daha kötü ama şunu da
unutmamak lazım: Eğer bugün kadın işsizliği olmasaydı, kadın istihdamı OECD
ülkeleri ortalaması kadar olsaydı, bugün ülkemizde kişi başı gelir de bunun çok
çok üzerinde olacaktı. 
Diğer
taraftan baktığımızda, Adalet ve Kalkınma Partisi iktidarı sırasında istihdam
yaratılsın, işsizliğe çare bulunsun diye 15 tane teşvik paketi yapılmış; bu
yetmemiş, 5 tane de ekonomi paketi değişik isimler altında yapılmış ve toplam
20 paket. Zannetmişler ki bu istihdam paketlerini, teşvik paketlerini
yaptıklarında başarı sağlanacak ve işsizlik oranı düşecek ama tabii bunlar
yeterli olamamış. Şimdi, neden olmadığını tekrar ifade edeceğim. 
Bunların
yanı sıra, yine aynı iktidar döneminde, baktığımızda, özellikle İşsizlik
Fonu’ndan 54,7 milyar lira istihdama teşvik için 18 destek paketine aktarılmış;
sonuç, yine elde var sıfır. Sadece 2012 yılında bu oran 9,8’e düşmüş ama tekrar
devralmış. Unutmayalım ki Adalet ve Kalkınma Partisi 10,3’le devraldı işsizlik
oranını, şimdi gelinen nokta da zaten ortada. 
Üstelik,
2007 yılında bir düzeltme yapıldı, teknik olarak yöntem değiştirildi. Eğer bu
yöntem değişikliği yapılmamış olsaydı değerli vekiller, şu anda görünen
işsizlik rakamı, işsizlik oranı çok daha yüksek olacaktı, gerçek işsizlik
oranına da tekabül etmiş olacaktı. 
Demek
ki teşvikler işe yaramıyor. Peki, sorun nerede? Sorun nerede? Güçlü bir ekonomi
olunamamasında. Sorun nerede? Rant ekonomisi olmasında, üretim ekonomisine
geçilememesinde. Sorun nerede? Bunun için iyi bir üretim reformu ve de eğitim
reformu yapılmamasında ve buna öncelik verilmemesinde. Peki, başka sorun
nerede? 
(Mikrofon
otomatik cihaz tarafından kapatıldı) 
LALE
KARABIYIK (Devamla) – Tamamlayabilir miyim Sayın Başkan?
BAŞKAN
– Toparlayın Sayın Karabıyık. 
LALE
KARABIYIK (Devamla) – Sorun nerede? Türkiye'nin dünyadaki karnesinde; Hukukun
Üstünlüğü Endeksi’nde geldiği noktada, yargı bağımsızlığında, Yolsuzluk Algı
Endeksi’nde. Bunları, size, onlarca sayabilirim, artırabilirim. Bunların
ekonomiyle ilgisi var mı? Evet, tabii ki var. Bunlar ekonomiye olan güveni
azaltan unsurlar ama maalesef, bunlara kafa yormuyor iktidar. Sadece birkaç
göstermelik teşvikle başarı sağlayacağını umut ediyor ama durum böyle olmuyor
ve her başarısızlığa da “dengelenme” diye de yeni bir tabir kullanıyorlar.
Bunun adı “dengelenme” değil, bunun adı “başarısızlık”, bunun adı “sınıfta
kalmak”tır. (CHP sıralarından alkışlar)
Son
bir cümle ifade edeyim: Tabii, bu işsizliğin sonrasında sosyal bozulmalar
artmakta, kadın cinayetlerinden tutun da suçluluk oranının her türlüsü. Çünkü
“işsizlik” kötülüklerin anasıdır dediğimiz bir kavramdır, bütün sosyal
bozulmalarda etkisini de gözlemlemekteyiz. Bu nedenle, biz iktidarı bir kez
daha uyarıyoruz: Bu yolunuz yanlıştır, yöntemleriniz doğru değildir. 
(Mikrofon
otomatik cihaz tarafından kapatıldı) 
LALE
KARABIYIK (Devamla) – Üretim politikanızı ve eğitim politikanızı değiştirmek
zorundasınız. 
Teşekkür
ederim. (CHP sıralarından alkışlar)
BAŞKAN
– Adalet ve Kalkınma Partisi Grubu adına Ankara Milletvekili Sayın Orhan Yegin.
Buyurun
Sayın Orhan Bey. (AK PARTİ sıralarından alkışlar)
AK
PARTİ GRUBU ADINA ORHAN YEGİN (Ankara) – Sayın Başkan, kıymetli
milletvekilleri; İYİ PARTİ Grubunun vermiş olduğu önerge hakkında konuşmak
üzere söz almış bulunuyorum. Aziz milletimizi ve onu temsil eden Gazi
Meclisimizi saygıyla selamlıyorum. 
Öncelikle,
yakın zamanda, depremde, yine Van’da çığ faciasında ve İdlib’deki saldırıda
kaybettiğimiz ve şehit düşen bu milletin aziz evlatlarına Cenab-ı Allah’tan
rahmet, acılı ailelerine sabırlar diliyorum. Milletimizin başı sağ olsun. 
Önergede,
evet, doğru söylüyorlar, işsizlik rakamlarımız arttı. Daha önce birkaç defa bu
kürsüde konuştuğumuz bu konu hakkında bu kez rakamlar üzerinden değil de biraz
daha farklı bir değerlendirme yapmak istiyorum müsaadenizle. 
Kıymetli
milletvekilleri, Türkiye 2000 yılı öncesinde sınırları içindeki hadiselere
yerinde çözümler ortaya koyamayan, bölgesel ve küresel meselelerde kendi
iradesini ortaya koymaktan geri duran, çekingen duran bir ülkeden; 2003 yılı
sonrasında, sınırları içerisindeki tüm meselelerini derinlemesine irdeleyen,
samimi olarak ve gayretle meselelerini yoluna koyan, küresel meselelerde ortaya
koyduğu tavırla insanlığın vicdanında karşılık ve destek bulan ve bölgesel
sorunlarla mücadelede söz söylediğinde, sahada olduğunda dünyanın süper
güçlerinin alışık olmadıkları bir şekilde planlarını bozan veya altüst eden bir
ülke konumuna, siyasi, ekonomik ve sosyolojik açıdan altyapısı güçlenen ve
güçlendikçe sömürü ve zulüm sahiplerinin konforunu bozan, işini zorlaştıran
veya planlarını ters döndüren bir ülke konumuna geldi. 
Sorgusuz
sualsiz dünyanın her yerinde ve özellikle, Orta Doğu dedikleri bu coğrafyada
istediği her şeyi istediği gibi yapma hakkını kendinde gören ve Türkiye’den
kayıtsız şartsız bu planları kabullenmesi ve destek vermesi beklentisinde olan
-tırnak içinde- “süper güçler” işte bu büyüyen, büyüdükçe güçlenen, güçlendikçe
masada, sahada, karada, denizde, havada kendi iradesi ve milletinin iradesiyle
tavır ortaya koyan ve netice alan Türkiye'nin ellerini kırmak, belini bükmek ve
diz çöktürmek için asimetrik olarak ülkemize karşı saldırılara başladılar.
Siyasi, askerî, diplomatik, ekonomik, her alanda ülkemizi küçük ve zayıf
düşürecek birçok hamleyi içeride ve dışarıda kimle iş birliği içerisinde
yapabileceklerse onlarla yapmaya çalıştılar. Kalkışmalar, darbe girişimleri,
çukurlar, ambargolar, şantajlar, ek vergiler, yatırımcıya tehditler, turizm
seyahat engelleri ve benzeri daha neler neler. Özellikle, son yıllarda artık
iyice ortaya çıkan bu tavırları ve açık açık yaptıkları tehdit ve girişimler
son birkaç yılda evet, yatırımları, evet, istihdamı ve evet, buna bağlı
ilişkilerimizin hepsini zorlaştırdı, zora soktu. 
İşsizliğin
yıllardır dünya ekonomik konjonktüründe, dünyada önemli bir sorunken bugünlerde
ülkemizde de önemli bir konu ve sorun hâline geldiği doğru.
(Mikrofon
otomatik cihaz tarafından kapatıldı) 
ORHAN
YEGİN (Devamla) – Başkanım, özür diliyorum…
BAŞKAN
– Buyurun, toparlayın Sayın Vekil.
ORHAN
YEGİN (Devamla) – Rakamların ortaya koyduğu gerçeği gizleyecek, üstünü örtecek,
böyle bir çabanın içerisinde olacak değiliz ancak son birkaç yıldır yaşadığımız
bu zorluk ne bu ülkenin potansiyeli ne bu milletin potansiyeli ne de AK
PARTİ’nin potansiyeli ve başladığı günden beri yazdığı hikâyenin kendisi
değildir. Bu, az önce özetlediğim hadiselerin neticesi olan dönemsel bir
durumdur. Bu durumu Allah’ın izni, milletimizin sabrı, Kabinemizin gayreti ve
sizlerin, hepinizin desteğiyle inşallah, yavaş yavaş aşarak 2003’ten beri sürekli
bir şekilde gördüğümüz büyüme rakamlarına inşallah, yeniden ulaşacağız.
Yatırımları, üretimi, istihdamı, işi, ekmeği, aşı artırarak daha müreffeh bir
ülke olmaya hep beraber inşallah, devam edeceğiz. El ele, hep beraber
milletimizin menfaatleri doğrultusunda, birbirimizi eleştirerek ama daha doğru
olana teşvik ederek istişareyle alacağımız isabetli kararlarla ve atacağımız
adımlarla daha güçlü ve büyük Türkiye’yi milletimize ve bizden sonra gelecek
nesillere inşallah, hep beraber sunacağız diyor, hepinizi saygı ve hürmetle
selamlıyorum. (AK PARTİ sıralarından alkışlar)
BAŞKAN
– Değerli milletvekilleri, öneriyi oylarınıza sunuyorum: Kabul edenler… Kabul
etmeyenler… Kabul edilmemiştir.
Birleşime
beş dakika ara veriyorum. 
Kapanma Saati: 18.46
ÜÇÜNCÜ OTURUM
Açılma Saati: 19.34
BAŞKAN: Başkan Vekili Celal ADAN
KÂTİP ÜYELER: Barış KARADENİZ (Sinop), Şeyhmus DİNÇEL
(Mardin)
-----0-----
BAŞKAN
– Sayın milletvekilleri, Türkiye Büyük Millet Meclisinin 52’nci Birleşiminin
Üçüncü Oturumunu açıyorum.
Buyurun
Sayın Dervişoğlu. 
III.- AÇIKLAMALAR (Devam)
41.- İzmir Milletvekili Dursun Müsavat Dervişoğlu’nun,
acı haberlerin üst üste geldiği bir günde Türkiye Büyük Millet Meclisinin
gündemini sürdürmesini uygun ve yerinde görmediklerine ilişkin açıklaması
DURSUN
MÜSAVAT DERVİŞOĞLU (İzmir) – Teşekkür ederim Sayın Başkan. 
Genel
Kurulu saygılarımla selamlıyorum. 
Son
birkaç gündür acı haberler alıyoruz, bugün de yenileri eklendi. Parlamentonun
da gündemi yoğun ama bu yoğun gündemin bunca acıyla sürdürülebilmesini de çok
yerinde ve uygun görmüyoruz.
Van’ın
Bahçesaray ilçesindeki çığ felaketinde kayıplarımız her geçen gün büyüyor.
Geçtiğimiz günlerde İdlib’den kara haberler almıştık, şimdi de İstanbul Sabiha
Gökçen Havalimanı’nda bir uçağın pistten çıkarak 3 parçaya bölündüğünü,
şimdilik bir ölüm vakasının olmadığını ama ne olacağının da baktığımız yerden
kestirilmesinin mümkün görülmediğini öğrendik. Bu şartlar altında Türkiye Büyük
Millet Meclisinin gündemini sürdürebilmesi pek tabiidir ki kolay değil.
Ben,
biliyorsunuz, aynı zamanda da İzmir Milletvekiliyim, sürekli irtibat
hâlindeyim. İzmir’de de yoğun bir infial var. Kanaatim ve inancım odur ki diğer
siyasi partilerdeki İzmir milletvekillerinin de durumu aynıdır.
Başkan
Vekilimizin riyasetinde diğer Grup Başkan Vekilleriyle birlikte yaptığımız
toplantı sonucunda bir karar aldık, kararı zannediyorum ki Başkanımız
açıklayacaktır.
Allah
milletimize böyle acılı günler yaşatmasın. Dilerim ve umarım ki kayıplarımız
büyümez, acılarımız büyümez. Ama şartlar ne olursa olsun acılar da sevinçler de
paylaşılması icap eden şeylerdir.
Aziz
milletimizin acısını yürekten paylaşıyorum. Yüce Meclise de hem başsağlığı
diliyorum hem de bu tutarlı davranışından ötürü kutluyorum.
Saygılarımı
sunuyorum efendim. 
BAŞKAN
– Sayın Bülbül...
42.- Sakarya Milletvekili Muhammed Levent Bülbül’ün, Van ili Bahçesaray ilçesinde yaşanılan çığ felaketlerinin
ardından İzmir-İstanbul seferini yapan uçağın Sabiha Gökçen Havalimanı’na inişi
sırasında pistten çıkarak parçalanması olayının ardından Meclisin gündemine devam
etmemesinin doğru bir yaklaşım olduğuna ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan. 
Sayın
Başkan, değerli milletvekilleri; Van Bahçesaray’da arka arkaya meydana gelen
çığ facialarında tablo her geçen dakika
ağırlaşmaktadır. Şehitlerimiz, can kayıplarımız vardır. Allah milletimize sabır
versin, bu şehitlerimizin yakınlarına büyük sabırlar ihsan etsin diyorum. 
Yine
aynı şekilde, İzmir-İstanbul seferini yapan yerli hava yolu şirketine bağlı bir
uçağımız Sabiha Gökçen Havalimanı’na inişi sırasında piste tutunamayıp kazaya
uğramıştır. Bunun neticesinde uçağın parçalandığı görülmekte. Fakat, 177
yolcunun olduğu ifade edilen uçakta şu ana kadar bir can kaybının olmadığı
ifade edilmektedir. İnşallah, bu süreç içerisinde, bütün kurtarma faaliyetleri
de tamamlandıktan sonra, bu meselede, hiçbir can kaybı olmadan bu faaliyetler
sonlandırılır diye temenni ediyorum. 
Bu
süreç içerisinde, acılarımızın, meselelerin vahameti karşısında tabii ki
Meclisimizde, Türkiye Büyük Millet Meclisi çatısı altında daha başka
meselelerin görüşülmemesi doğaldır; Türkiye'nin şu an itibarıyla bundan daha
önemli bir gündemi söz konusu değildir. 
Ben
milletimize başsağlığı diliyor, geçmiş olsun dileklerimi sunuyor, Allah bir
daha bu acıları memleketimize, milletimize yaşatmasın diyorum. 
Teşekkür
ederim. 
BAŞKAN
– Sayın Oluç…
43.- İstanbul Milletvekili Hakkı Saruhan Oluç’un, Van
ili Bahçesaray ilçesinde yaşanılan çığ felaketleri ile Sabiha Gökçen
Havalimanı’nda cereyan eden uçak kazası nedeniyle Meclis çalışmalarının
sürdürülmesinin uygun olmadığına ilişkin açıklaması
HAKKI
SARUHAN OLUÇ (İstanbul) – Teşekkür ederim. 
Sayın
Başkan, sayın vekiller; dün Van Bahçesaray’da başlayan çığ felaketi bugün daha
da büyüdü maalesef. Dün 5 yurttaşımız hayatını kaybetti, bugün, şu ana kadar
ortaya çıkan veriler öyle gösteriyor ki 38 insanımızı yitirdik. Ölenlere
Allah’tan rahmet, yakınlarına, ailelerine başsağlığı ve sabır diliyoruz;
halkımıza da başsağlığı diliyoruz. Gerçekten çok ağır bir durum. Bir çığ
felaketinin sonucunda bu kadar çok insanımızın hayatını yitirmesi çok acı
verici bir şey. Orada yaralananlar var, onlara acil şifalar diliyoruz. Çok
büyük bir dayanışma oluştu hemen ve acıları birlikte paylaşmak için bu
dayanışmanın da sürdürülmesinin önemini bir kez daha vurguluyoruz. 
Bugün
de -biraz evvel burada görüşmeler sürerken haberini aldık- Sabiha Gökçen’de bir
uçak kazası cereyan etti. İnşallah, herhangi bir can kaybı olmadan bu mesele de
sonuçlanır. Şu ana kadar gelen haberler can kaybı olmadığı doğrultusunda. Ucuz
atlatılmış bir durum. Bu koşullarda herkese, özellikle Sabiha Gökçen’de uçağın
içinde bulunanlara, ailelerine tekrar geçmiş olsun diyoruz. Yaralılar varsa
onlara da acil şifa diliyoruz. 
Bu
koşullarda çalışmalarımızı sürdürmek bugün için zor olur. O nedenle yarın
itibarıyla devam etmenin daha hayırlı ve uygun olacağı kanaatindeyiz. 
Teşekkür
ediyorum. 
BAŞKAN
– Buyurun Sayın Özel.
44.- Manisa Milletvekili Özgür Özel’in, Van ili Bahçesaray ilçesinde yaşanılan çığ faciaları nedeniyle
Cumhuriyet Halk Partili milletvekillerinden oluşan bir heyetin olay yerine
intikal ettiğine, Sabiha Gökçen Havalimanı’nda cereyan eden uçak kazası
nedeniyle Mecliste müzakerelere devam edilmesinin uygun olmadığına ilişkin
açıklaması
ÖZGÜR
ÖZEL (Manisa) – Teşekkür ederim Sayın Başkan. 
Haftaya
iyi dileklerle başlamıştık ama iki gündür üst üste çok kötü haberler alıyoruz.
Van Bahçesaray’da dün 5, bugün 33’e varan kayıplarımızı, 38 kişinin çığ
faciasında hayatını kaybettiğini, çok sayıda vatandaşımızın tedavi altında
olduğunu öğrendik. Oradan daha fazla kayıp haberi almamayı ümit ediyoruz.
Yaralılara, tedavi altında olan vatandaşlarımıza acil şifalar diliyoruz.
Cumhuriyet Halk Partisi olarak, 4 arkadaşımızdan oluşan bir heyeti Van
Bahçesaray’a göndermiş durumdayız. 
Yine,
bir saat kadar önce Sabiha Gökçen Havaalanı’nda bir uçağın pistten çıktığını,
üç parçaya ayrıldığını ve bir yangının hızla söndürüldüğünü hep birlikte takip
ettik. Ulaştırma ve Altyapı Bakanı Sayın Cahit Turhan’ın açıklamalarından, şu
ana kadar bir can kaybı olmadığını ancak pilotlarla irtibat sağlanamadığını ve
uçağın içinde henüz çıkarılmayı bekleyen yaralılar olduğunu öğrendik. Bu
kurtarma çalışmasının hiçbir ölüm haberi almadan sonuçlanması en büyük
temennimiz. 
Meclisin
hâletiruhiyesi milletinkinin aynısıdır. Meclis milletin aynasıdır. Bu şartlar
altında müzakere yapmak, eleştiri yapmak ya da yasa yapmak uygun düşmeyecektir.
Biz, Cumhuriyet Halk Partisi olarak vermiş olduğumuz araştırma önergemizi
çekiyoruz. Yarın da durumu, tekrar, diğer gruplarla da değerlendirerek
görüşeceğiz.
Kimsenin
şöyle bir şey düşünmesini istemeyiz: Bazen terör saldırılarında falan biz bu
Meclisi özellikle açık tutuyoruz. Bu, devlete, vatandaşlarımıza karşı yapılan
saldırılarda bu Meclisin kararlılığını göstermek içindir ancak böylesine acı
bir durumda Meclisin çalışması, polemik yapması veya eleştiri, tartışma;
bunların hiçbirine yer yok. 
Sayın
Grup Başkan Vekillerimin kanaatlerine aynen iştirak ediyorum. Takdir sizde
olmak üzere biz de durumumuzu ortaya koymuş olalım.
Teşekkür
ederim.
BAŞKAN
– Teşekkür ederim.
Sayın
Akbaşoğlu…
45.- Çankırı Milletvekili Muhammet Emin Akbaşoğlu’nun,
Van ili Bahçesaray ilçesinde yaşanılan çığ facialarının ardından özel bir hava
yolu şirketine ait uçağın Sabiha Gökçen Havalimanı’nda pisten çıkması sonucu
meydana gelen kaza nedeniyle grup başkan vekillerinin istişaresi neticesinde
Meclis çalışmalarını nihayetlendirme kararını aldıklarına ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
arkadaşlar, ben de hepinizi hürmetle selamlıyorum. 
Tabii,
hakikaten acımız büyük. Bugün Van Bahçesaray’da ikinci kez çığ olayının
oluşması münasebetiyle acımız daha da büyüdü. Bu münasebetle, ben, Van
Bahçesaray’da hayatını kaybeden bütün vatandaşlarımıza Cenab-ı Hak’tan rahmet
ve mağfiret diliyorum, yaralılara da acil şifalar diliyorum. 
Bütün
ekipler, devletin bütün birimleri orada, gerekli müdahaleyi yapmaktalar. 
Aynı
şekilde, bugün akşam saatlerinde özel bir hava yolu şirketine ait bir uçağın
Sabiha Gökçen Havalimanı’nda pistten çıkması sonucu oluşan bir kaza söz konusu.
Bakanlıkla yaptığımız münasebet çerçevesinde, elhamdülillah, şu anda herhangi
bir can kaybının olmadığı, yaralılara da hastanelere götürülerek hemen müdahale
edildiği ifade edildi.
Ben,
bu münasebetle, bu uçak kazasındaki vatandaşlarımızdan da inşallah, hiçbir can
kaybı olmadan, güzel, bizi mesrur edecek, sevindirecek haberleri hepimizin
almasını ümit ediyorum. 
Bu
münasebetle, biz de, Grup Başkan Vekili arkadaşlarımızın istişaresi
neticesinde, hep beraber, sizlerin de takdiriyle, bugünkü çalışmalarımızı
nihayetlendirme kararı aldık. 
Bu
vesileyle tekrar milletimize başsağlığı diliyor, yüce heyetinizi de saygıyla
selamlıyorum.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Celal Adan’ın,
Türk milletinin yaşanılan olaylar karşısında birlik ve beraberlik içerisinde
irade oluşturabilen dünyanın örnek milletlerinden biri olduğuna ilişkin
konuşması 
BAŞKAN
– Milletimizin büyüklüğünü, olaylar
karşısında oluşan iradesinin ne kadar güçlü olduğunu hep birlikte görüyoruz.
Türk milleti, bu olaylar karşısında, hadiseler karşısında daima birlik ve
beraberlik içerisinde irade oluşturan dünyanın örnek milletlerinden bir
tanesidir; bu gururla ifade ediyorum. Grup Başkan Vekillerimizi, milletvekillerimizi
tebrik ediyorum. 
Bir
eski arkadaşınız olarak zaman zaman bana “Meclisi tarif edin.” dediklerinde ben
Meclisin Türk milletinin şah damarı olduğunu ifade etmişimdir, bugün de onu
görüyoruz. Gerçekten çok büyük bir acı duyuyoruz hep birlikte. Özellikle Van
Bahçesaray’da henüz sonuç tam ortaya çıkmış değil ama 38 kişi; Sayın Grup
Başkan Vekilinin söylediği gibi, bizdeki resmî bilgiler de öyle. 
Ayrıca
İzmir’den İstanbul’a gelen uçaktaki olaylar da henüz tam çözülmüş değil.
Dolayısıyla, ortaya çıkan irade milletimize yakışan bir iradedir. Hepinize
teşekkür ediyorum. 
Sayın
milletvekilleri, Halkların Demokratik Partisi grup önerisi ve Cumhuriyet Halk
Partisi grup önerisi geri çekilmiştir. 
Alınan
karar gereğince, gündemin “Kanun Teklifleri ile Komisyonlardan Gelen Diğer
İşler” kısmına geçiyoruz. 
1’inci
sırada yer alan, İstanbul Milletvekili Mustafa Demir ile 70 Milletvekilinin
Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi ve Bayındırlık, İmar, Ulaştırma ve Turizm Komisyonu Raporu’nun
görüşmelerine kaldığımız yerden devam edeceğiz. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161)
BAŞKAN
– Komisyon? Yok. 
Ertelenmiştir.

2’nci
sırada yer alan 66 sıra sayılı Kanun Teklifi’nin görüşmesine başlıyoruz. 
2.- İzmir Milletvekili Binali Yıldırım’ın Türkiye
Cumhuriyeti Hükûmeti ile Kırgız Cumhuriyeti Hükûmeti Arasında Bişkek
Kırgız-Türk Dostluk Devlet Hastanesi Açılması, Ortak İşletilmesi ve Devri ile
Kırgız Cumhuriyeti Vatandaşlarının Türkiye’de Tıp ve Tıpta Uzmanlık Eğitimi
Almasına Dair Anlaşmanın Onaylanmasının Uygun Bulunduğuna Dair Kanun Teklifi
(2/1602) ve Dışişleri Komisyonu Raporu (S. Sayısı: 66)
BAŞKAN
- Komisyon? Yok. 
Ertelenmiştir.

Bundan
sonra da komisyonların bulunamayacağı anlaşıldığından, alınan karar gereğince,
kanun teklifleri ile komisyonlardan gelen diğer işleri sırasıyla görüşmek için
6 Şubat 2020 Perşembe günü saat 14.00’te toplanmak üzere birleşimi kapatıyorum.

Hepinizi
saygılarımla selamlıyorum. 
Kapanma Saati:19.47




(x) Bu bölümde hatip tarafından Türkçe olmayan
kelimeler ifade edildi.




