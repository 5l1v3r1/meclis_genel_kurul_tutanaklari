



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

26’ncı Birleşim
12 Ocak 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, İstanbul Sultanahmet Meydanı’nda meydana gelen patlamada
hayatını kaybedenlere Allah’tan rahmet, yaralılara şifa dilediğine, tüm terör
örgütlerini ve terör ortamını besleyenleri şiddetle kınadığına ilişkin
konuşması
2.- Oturum Başkanı TBMM Başkan Vekili
Mehmet Akif Hamzaçebi’nin, Profesör Doktor Bedri Gürsoy’a rahmet dilediğine
ilişkin konuşması
V.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Hatay Milletvekili Hacı Bayram
Türkoğlu’nun, Hatay’ın Erzin ve Dörtyol ilçelerinin düşman işgalinden
kurtuluşunun 94’üncü yıl dönümüne ilişkin gündem dışı konuşması
2.- Çorum Milletvekili Tufan Köse’nin,
geçtiğimiz haftalarda yapılan TÜRK-İŞ kongresi üzerinden sendikaların
işleyişine ilişkin gündem dışı konuşması
3.- Bursa Milletvekili Kadir Koçdemir’in,
10 Ocak Türk İdareciler Günü’ne ilişkin gündem dışı konuşması

VI.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci
Bostancı’nın, Çorum Milletvekili Tufan Köse’nin yaptığı gündem dışı konuşması
sırasında Adalet ve Kalkınma Partisine sataşması nedeniyle konuşması
2.- Çorum Milletvekili Tufan Köse’nin,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
3.- Amasya Milletvekili Mehmet Naci
Bostancı’nın, Çorum Milletvekili Tufan Köse’nin sataşma nedeniyle yaptığı
konuşması sırasında AK PARTİ eski Grup Başkanına sataşması nedeniyle konuşması
4.- Denizli Milletvekili Emin Haluk
Ayhan’ın, Manisa Milletvekili Recai Berber’in MHP grup önerisi üzerinde yaptığı
konuşması sırasında şahsına sataşması nedeniyle konuşması
5.- Diyarbakır Milletvekili İdris
Baluken’in, Elâzığ Milletvekili Ömer Serdar’ın HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
6.- Elâzığ Milletvekili Ömer Serdar’ın,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına ve Adalet ve Kalkınma Partisine sataşması nedeniyle konuşması
7.- Diyarbakır Milletvekili İdris Baluken’in,
Elâzığ Milletvekili Ömer Serdar’ın sataşma nedeniyle yaptığı konuşması
sırasında HDP Grubuna sataşması nedeniyle konuşması
8.- Amasya Milletvekili Mehmet Naci
Bostancı,’nın İstanbul Milletvekili Barış Yarkadaş’ın CHP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle konuşması
9.- İstanbul Milletvekili Barış
Yarkadaş’ın, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
10.- Ankara Milletvekili Levent Gök’ün,
İstanbul Milletvekili Erkan Kandemir’in CHP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
11.- Diyarbakır Milletvekili İdris
Baluken’in, Kocaeli Milletvekili Mehmet Akif Yılmaz’ın AK PARTİ grup önerisi
üzerinde yaptığı konuşması sırasında Halkların Demokratik Partisine sataşması
nedeniyle konuşması




VII.- AÇIKLAMALAR
1.- İzmir Milletvekili Oktay Vural’ın,
İstanbul Sultanahmet Meydanı’nda yapılan terör saldırısında hayatını
kaybedenlere Allah’tan rahmet, yaralılara acil şifalar dilediğine, bu saldırıyı
lanetlediğine, terörü meşrulaştıran bir bildiriye imza atanların aydın olarak
nitelendirilmesini doğru bulmadığına ve herkesi demokrasiye ve hukuk devletine
sahip çıkmaya davet ettiğine ilişkin açıklaması
2.- Diyarbakır Milletvekili İdris
Baluken’in, İstanbul Sultanahmet Meydanı’nda yapılan saldırıyı kınadıklarına,
Halkların Demokratik Partisi olarak Hükûmeti bu saldırılar hususunda sorumlu
davranmaya çağırdıklarına ve sokağa çıkma yasağı uygulanan yerleşim yerlerindeki
cenazelerle ilgili insanlık dışı uygulamalara son verilmesi gerektiğine ilişkin
açıklaması
3.- Ankara Milletvekili Levent Gök’ün,
İstanbul Sultanahmet Meydanı’nda yapılan saldırıyla ilgili İçişleri Bakanının
bilgi vermesi gerektiğine, 10 Ocak Çalışan Gazeteciler Günü’nü kutladığına ve
Birinci İnönü Zaferi’nin 95’inci yıl dönümüne ilişkin açıklaması
4.- Amasya Milletvekili Mehmet Naci
Bostancı’nın, İstanbul Sultanahmet Meydanı’nda gerçekleşen terör eylemini
kınadıklarına ve devletin terörle başarıyla mücadele edeceğine ilişkin
açıklaması
5.- İstanbul Milletvekili Mahmut Tanal’ın,
İstanbul’un Sultanbeyli ilçesinin Hasanpaşa Mahallesi’nde yaşanan sorunlara ve
Mardin ile Şanlıurfa’daki elektrik kesintilerine ilişkin açıklaması
6.- Malatya Milletvekili Veli Ağbaba’nın,
Malatya’daki elektrik kesintilerine ve trafik sigortasındaki artışlara ilişkin
açıklaması
7.- Niğde Milletvekili Ömer Fethi Gürer’in,
İstanbul Sultanahmet Meydanı’nda yapılan terör saldırısında hayatını
kaybedenlere ve tüm şehitlere Allah’tan rahmet, yaralılara acil şifalar
dilediğine ve çalışanlar ile emeklilerin sorunlarının arttığına ilişkin
açıklaması
8.- Bursa Milletvekili Erkan Aydın’ın,
İstanbul Sultanahmet Meydanı’nda yapılan terör saldırısında hayatını
kaybedenlere Allah’tan rahmet dilediğine ve mevcut iktidarın terörü yeneceği
yönündeki beklentilerini yitirdiğine ilişkin açıklaması
9.- İstanbul Milletvekili Didem Engin’in,
İstanbul Sultanahmet Meydanı’nda yapılan saldırıda hayatını kaybedenlere
Allah’tan rahmet, yaralılara acil şifalar dilediğine ve Cumhuriyet Halk Partisi
olarak terör olaylarıyla ilgili verdikleri Meclis araştırması önergelerinin
reddedildiğine ilişkin açıklaması
10.- Mersin Milletvekili Aytuğ Atıcı’nın,
İstanbul Sultanahmet Meydanı’nda yapılan saldırının, devletin vatandaşın can ve
mal güvenliğini koruyamadığını bir kez daha ortaya çıkardığına ve İçişleri Bakanının
görevden alınması gerektiğine ilişkin açıklaması
11.- Afyonkarahisar Milletvekili Mehmet
Parsak’ın, Hüseyin Nihal Atsız’ın doğumunun 111’inci yıl dönümüne ilişkin
açıklaması
12.- Bursa Milletvekili Nurhayat Altaca
Kayışoğlu’nun, İstanbul Sultanahmet Meydanı’nda yapılan terör saldırısını
kınadığına, hayatını kaybedenlere Allah’tan rahmet, yaralılara acil şifalar dilediğine
ve Bursa’da hastanelerde yaşanan yoğunluk için önlem alınmasını talep ettiğine
ilişkin açıklaması
13.- İstanbul Milletvekili İsmail Faruk
Aksu’nun, İstanbul Sultanahmet Meydanı’nda yapılan saldırıda hayatını
kaybedenlere Allah’tan rahmet, yaralılara acil şifalar dilediğine, terörün her
türlüsünü lanetlediğine ve Milliyetçi Hareket Partisi olarak Hükûmetten etkili
bir terörle mücadele beklediklerine ilişkin açıklaması
14.- Kayseri Milletvekili Çetin Arık’ın,
Kayseri Bölge İdare Mahkemesinin kapatılmasına ilişkin açıklaması
15.- İzmir Milletvekili Atila Sertel’in,
terörü kınadığına, ölenlere rahmet dilediğine ve Belevi-Tire yolunun
yapılmasını beklediklerine ilişkin açıklaması
16.- Balıkesir Milletvekili Ahmet Akın’ın,
elektrik faturalarının şişirilmesine yönelik hukuksuz uygulamalara ilişkin
açıklaması
17.- Manisa Milletvekili Mazlum Nurlu’nun,
Okul Üzümü Akıl Üzümü Projesi’ni desteklediğine ilişkin açıklaması
18.- Denizli Milletvekili Kazım Arslan’ın,
İstanbul Sultanahmet Meydanı’nda yapılan terör saldırısını kınadığına ve şeker
pancarı fiyatlarına ilişkin açıklaması
19.- Antalya Milletvekili Mustafa
Akaydın’ın, İstanbul Sultanahmet Meydanı’nda yapılan saldırıyı kınadığına,
hayatını kaybedenlere Allah’tan rahmet dilediğine ve Başika’da Türk Silahlı Kuvvetlerine
bir saldırı olup olmadığını öğrenmek istediğine ilişkin açıklaması
20.- Isparta Milletvekili Nuri Okutan’ın,
İstanbul Sultanahmet Meydanı’nda yapılan saldırıyı kınadığına ve Türk
İdareciler Günü’nü kutladığına ilişkin açıklaması
21.- Bursa Milletvekili Orhan Sarıbal’ın,
yaşanan terör olayları nedeniyle Meclisi göreve çağırdığına ve Silivri
Cezaevinde bulunan Can Dündar ile Erdem Gül’le görüşme izni vermeyen Adalet
Bakanını kınadığına ilişkin açıklaması
22.- Amasya Milletvekili Mustafa Tuncer’in,
İstanbul Sultanahmet Meydanı’nda yapılan saldırıda hayatını kaybedenlere
Allah’tan rahmet dilediğine, 10 Ocak Çalışan Gazeteciler Günü’nü kutladığına,
Diyanet İşleri Başkanını istifaya davet ettiğine ve Amasya Gümüşhacıköy Devlet
Hastanesinin durumuna ilişkin açıklaması
23.- İstanbul Milletvekili Sibel
Özdemir’in, Millî Eğitim Bakanının sahte diplomayla atanan öğretmenlerle ilgili
yaptığı açıklamalara ilişkin açıklaması
24.- Bursa Milletvekili Ceyhun İrgil’in,
İstanbul Sultanahmet Meydanı’nda yapılan saldırıyı kınadığına ve bakanların,
milletvekillerinin sorularına cevap vermesi gerektiğine ilişkin açıklaması
25.- Ankara Milletvekili Levent Gök’ün,
Hükûmetin İstanbul Sultanahmet Meydanı’nda yapılan saldırıyla ilgili Meclisi
bilgilendirmesi gerektiğine ilişkin açıklaması
26.- Diyarbakır Milletvekili İdris
Baluken’in, Hükûmetin İstanbul Sultanahmet Meydanı’nda yapılan saldırıyla
ilgili Meclisi bilgilendirmesi gerektiğine ilişkin açıklaması
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- HDP Grubu adına, Grup Başkan Vekili
Diyarbakır Milletvekili Çağlar Demirel’in, kadına yönelik şiddette cezasızlık
olgusunun araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/54)
2.- Siirt Milletvekili Besime Konca ve 21
milletvekilinin, kadınlara yönelik şiddet ve cinayetlerin önlenmesi için
gerekli sosyal destek programları ile kadın odaklı yasal düzenlemeler için
yapılması gerekenlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/55)
3.- Çanakkale Milletvekili Muharrem Erkek
ve 23 milletvekilinin, göçmenlik ve mültecilik konusunda ülkemizde yaşanan
sorunların araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/56) 
IX.- ÖNERİLER
A) Siyasi Parti Grubu Önerileri
1.- MHP Grubunun, 23/12/2015 tarihinde
İzmir Milletvekili Ahmet Kenan Tanrıkulu ile Denizli Milletvekili Emin Haluk
Ayhan ve arkadaşları tarafından, Rusya Federasyonu’yla yaşanmakta olan siyasi,
ekonomik krizin ülkemize ekonomik etkilerinin araştırılarak alınabilecek
tedbirlerin, çözüm önerilerinin belirlenmesi amacıyla verilmiş olan Meclis
araştırması önergesinin, Genel Kurulun 12 Ocak 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
2.- HDP Grubunun, 12/1/2016 tarihinde Grup
Başkan Vekili Diyarbakır Milletvekili İdris Baluken tarafından, Cumhuriyet
tarihinin en fazla can kaybının yaşandığı Ankara katliamının tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun 12 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
3.- CHP Grubunun, 12/1/2016 tarihinde
İstanbul Milletvekili Barış Yarkadaş ve arkadaşları tarafından, çalışan ve
işsiz gazetecilerin yaşadığı sorunlar ile basın ve medya sektörü üzerinde artan
ekonomik ve sosyal baskıların araştırılması amacıyla verilmiş olan Meclis
araştırması önergesinin, Genel Kurulun 12 Ocak 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; Gündemdeki “Kanun Tasarı ve
Teklifleri ile Komisyonlardan Gelen Diğer İşler” kısmının sıralamasının
belirlenmesine ve 60 sıra sayılı Kanun Tasarısı’nın 48 saat geçmeden gündeme
alınması ile İç Tüzük’ün 91’inci maddesine göre temel kanun olarak bölümler
hâlinde görüşülmesine ilişkin önerisi
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Askerlik Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Isparta
Milletvekili Süreyya Sadi Bilgiç ve Adalet ve Kalkınma Partisi Grup Başkanvekili
Çanakkale Milletvekili Bülent Turan ile 35 Milletvekilinin; Bazı Kanunlarda
Değişiklik Yapılmasına Dair Kanun Teklifi ve Plan ve Bütçe Komisyonu Raporu
(1/414, 2/338) (S. Sayısı: 60)
XI.- YAZILI SORULAR VE CEVAPLARI
1.- İstanbul Milletvekili Barış
Yarkadaş’ın, Amasya F Tipi Cezaevinde mahkumların bir süreli yayından
yararlanma haklarının kısıtlandığı iddialarına ilişkin Başbakandan sorusu ve
Adalet Bakanı Bekir Bozdağ’ın cevabı (7/10)
2.- İzmir Milletvekili Ahmet Kenan
Tanrıkulu’nun, zeytin ve zeytinyağı üretiminde yaşanan düşüşe ve alınacak
önlemlere ilişkin sorusu ve Ekonomi Bakanı Mustafa Elitaş’ın cevabı (7/227)
3.- İzmir Milletvekili Ahmet Kenan
Tanrıkulu’nun, Bakanlık ile bağlı kurum ve kuruluşlar bünyesinde bulunan
araçlara ilişkin sorusu ve Gümrük ve Ticaret Bakanı Bülent Tüfenkci’nin cevabı
(7/253)
4.- İstanbul Milletvekili Eren Erdem’in,
TÜİK tarafından hazırlanan bir araştırmanın sonuçlarına ilişkin Başbakandan
sorusu ve Kalkınma Bakanı Cevdet Yılmaz’ın cevabı (7/331)
5.- Aydın Milletvekili Metin Lütfi
Baydar’ın, kentsel yapılaşmanın planlanmasına ilişkin sorusu ve Çevre ve
Şehircilik Bakanı Fatma Güldemet Sarı’nın cevabı (7/424)
6.- İzmir Milletvekili Ahmet Kenan
Tanrıkulu’nun, Bakanlık ile bağlı kurum ve kuruluşlar bünyesinde bulunan
araçlara ilişkin sorusu ve Gıda, Tarım ve Hayvancılık Bakanı Faruk Çelik’in
cevabı (7/446)
7.- İzmir Milletvekili Ahmet Kenan
Tanrıkulu’nun, Bakanlık hizmet binalarına ve yapılan kiralamalara ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/448)
8.- İzmir Milletvekili Ahmet Kenan
Tanrıkulu’nun, zeytinyağı üretiminin artırılmasına yönelik çalışmalara ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/450)
9.- Bursa Milletvekili İsmet
Büyükataman’ın, tarımsal girdilerin çiftçiye maliyetinin düşürülmesine ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/451)
10.- Bursa Milletvekili İsmet
Büyükataman’ın, çiftçilerin mazot maliyetinin düşürülmesine ilişkin sorusu ve
Gıda, Tarım ve Hayvancılık Bakanı Faruk Çelik’in cevabı (7/452)
11.- Bursa Milletvekili İsmet
Büyükataman’ın, bazı bitkiler için fiyat garantisi verilmesine ilişkin sorusu
ve Gıda, Tarım ve Hayvancılık Bakanı Faruk Çelik’in cevabı (7/453)
12.- Bursa Milletvekili İsmet
Büyükataman’ın, et ve sütte garanti fiyat uygulamasına geçilmesine ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/454)
13.- Bursa Milletvekili İsmet
Büyükataman’ın, tohum, fide ve fidan politikasına ilişkin sorusu ve Gıda, Tarım
ve Hayvancılık Bakanı Faruk Çelik’in cevabı (7/455)
14.- Bursa Milletvekili İsmet
Büyükataman’ın, kalkınma planlarında yer alan hedeflerin gerçekleşme oranlarına
ilişkin sorusu ve Kalkınma Bakanı Cevdet Yılmaz’ın cevabı (7/483)
15.- Manisa Milletvekili Mazlum Nurlu’nun,
tarımsal desteklemeler için bütçeden ayrılan kaynak miktarına ilişkin
Başbakandan sorusu ve Gıda, Tarım ve Hayvancılık Bakanı Faruk Çelik’in cevabı
(7/543)
16.- İstanbul Milletvekili İsmail Faruk
Aksu’nun, İstanbul Avrupa yakasında riskli alan ve rezerv alan ilan edilen
yerlere ilişkin sorusu ve Çevre ve Şehircilik Bakanı Fatma Güldemet Sarı’nın
cevabı (7/579)
17.- İstanbul Milletvekili İsmail Faruk
Aksu’nun, İstanbul’da kentsel dönüşüm uygulamasına ilişkin sorusu ve Çevre ve
Şehircilik Bakanı Fatma Güldemet Sarı’nın cevabı (7/581)
18.- Bingöl Milletvekili Hişyar Özsoy’un,
Bingöl ilinde olası bir depreme karşı alınması gereken tedbirlere ilişkin sorusu
ve Çevre ve Şehircilik Bakanı Fatma Güldemet Sarı’nın cevabı (7/584)
19.- İstanbul Milletvekili İsmail Faruk
Aksu’nun, İstanbul’un bazı ilçelerinde hazine arazilerini kullanan
vatandaşların tarımsal desteklerden yararlanamamasına ilişkin sorusu ve Gıda,
Tarım ve Hayvancılık Bakanı Faruk Çelik’in cevabı (7/593)
20.- Niğde Milletvekili Ömer Fethi
Gürer’in, Niğde’nin Bor ilçesine bağlı bir köyün arazi toplulaştırma ihtiyacına
ilişkin sorusu ve Gıda, Tarım ve Hayvancılık Bakanı Faruk Çelik’in cevabı
(7/594)
21.- Manisa Milletvekili Mazlum Nurlu’nun,
Manisa’da TARSİM tarafından çiftçilere yapılan sigorta ödemelerine bankaların
bloke koyduğu iddiasına ilişkin sorusu ve Gıda, Tarım ve Hayvancılık Bakanı
Faruk Çelik’in cevabı (7/595)
22.- Manisa Milletvekili Mazlum Nurlu’nun,
2015 yılında Manisa genelinde ürünleri zarar gören çiftçilerden tarım sigortası
yaptırmayanların durumuna ilişkin sorusu ve Gıda, Tarım ve Hayvancılık Bakanı
Faruk Çelik’in cevabı (7/596)
23.- İstanbul Milletvekili Eren Erdem’in,
yazılı ve sözlü soru önergelerine ilişkin Başbakandan sorusu ve Başbakan
Yardımcısı Lütfi Elvan’ın cevabı (7/817)
24.- Manisa Milletvekili Erkan Akçay’ın,
2015’te TOBB bütçesinden Gümrük ve Ticaret Bakanlığına aktarılan iç ticaret
hizmetlerini geliştirme payına ilişkin sorusu ve Gümrük ve Ticaret Bakanı
Bülent Tüfenkci’nin cevabı (7/891)
25.- Manisa Milletvekili Erkan Akçay’ın,
Onuncu Kalkınma Planı döneminde yapılması planlanan yatırım miktarlarına
ilişkin sorusu ve Kalkınma Bakanı Cevdet Yılmaz’ın cevabı (7/912)
12 Ocak 2016 Salı
BİRİNCİ OTURUM
Açılma Saati: 15.01
BAŞKAN: Başkan Vekili Mehmet Akif
HAMZAÇEBİ
KÂTİP ÜYELER : Mustafa AÇIKGÖZ
(Nevşehir), Zihni AÇBA (Sakarya)
------0-----
BAŞKAN
– Türkiye Büyük Millet Meclisinin 26’ncı Birleşimini açıyorum.
(HDP
sıralarından pankart gösterilmesi)
III.- YOKLAMA
BAŞKAN - Elektronik cihazla yoklama yapacağız. 
Yoklama için üç dakika süre vereceğim. 
Sayın milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama işlemini başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı yoktur.
Birleşime on dakika ara veriyorum.
Kapanma Saati: 15.06
İKİNCİ OTURUM
Açılma Saati: 15.16
BAŞKAN: Başkan Vekili Mehmet Akif
HAMZAÇEBİ
KÂTİP ÜYELER : Mustafa AÇIKGÖZ
(Nevşehir), Zihni AÇBA (Sakarya)
------0-----
BAŞKAN
– Sayın milletvekilleri, Türkiye Büyük Millet Meclisinin 26’ncı Birleşiminin
İkinci Oturumunu açıyorum.
III.- YOKLAMA
BAŞKAN – Açılışta yapılan yoklamada toplantı yeter sayısı bulunamamıştı.
Şimdi, yoklama işlemini tekrar yapacağım.
Yoklama için üç dakika süre veriyorum. 
(Elektronik cihazla yoklama yapıldı) 
BAŞKAN – Toplantı yeter sayısı vardır, görüşmelere
başlıyoruz.
IV.-
OTURUM BAŞKANLARININ KONUŞMALARI
1.-
Oturum Başkanı TBMM Başkan Vekili Mehmet Akif Hamzaçebi’nin, İstanbul
Sultanahmet Meydanı’nda meydana gelen patlamada hayatını kaybedenlere Allah’tan
rahmet, yaralılara şifa dilediğine, tüm terör örgütlerini ve terör ortamını
besleyenleri şiddetle kınadığına ilişkin konuşması
BAŞKAN – Sayın milletvekilleri, bugün İstanbul’da
Sultanahmet Meydanı’nda meydana gelen patlamada Valiliğin yaptığı açıklamaya
göre içinde yabancı uyruklu kişilerin de bulunduğu 10 kişi hayatını kaybetmiş,
15 kişi de yaralanmıştır.
Değerli milletvekilleri, ülkemiz önemli, tarihsel bir
süreçten geçmektedir. Yıllardır PKK terörünü yaşayan ve bu terörle mücadele
eden Türkiye, 2015 yılı itibarıyla da IŞİD terörüyle karşı karşıya kalmıştır.
Bu bağlamda 20 Temmuz 2015 tarihinde Suruç’ta gerçekleştirilen, 34 kişinin öldüğü,
100’den fazla kişinin yaralandığı; 10 Ekim 2015 tarihinde ise Ankara Garı
önünde gerçekleştirilen ve cumhuriyet tarihinin en kanlı saldırısı olarak
tarihte yerini alan, 107 kişinin hayatını kaybettiği, 500’den fazla kişinin
yaralandığı intihar saldırıları toplum vicdanında derin bir yara açmıştır. 
Terör önce güven duygusunu ve toplumsal dayanışma
duygusunu yok etmek ister. Bu nedenle 78 milyon insanımızın bugün birbiriyle
kucaklaşma, birbiriyle dayanışma zamanıdır. 
Tüm terör örgütlerini ve bu terör ortamını besleyenleri
şiddetle kınıyorum. Sultanahmet’te bugün gerçekleştirilen kanlı saldırının
yüreklerimizi yakan terör olaylarının sonuncusu olmasını dilerken terörü tekrar
kınıyor, saldırıda hayatını kaybedenlere Allah’tan rahmet, geride kalanlara sabır,
saldırıda yaralananlara ise şifa diliyorum.
Gündeme geçmeden önce üç sayın milletvekiline gündem
dışı söz vereceğim.
Konuşma süreleri beşer dakikadır. Hükûmet bu
konuşmalara cevap verebilir. Hükûmetin cevap süresi yirmi dakikadır. 
Gündem dışı ilk söz, Hatay’ın Erzin ve Dörtyol
ilçelerinin düşman işgalinden kurtuluşunun 94’üncü yıl dönümü münasebetiyle söz
isteyen Hatay Milletvekili Hacı Bayram Türkoğlu’na aittir. 
Buyurun Sayın Türkoğlu. (AK PARTİ sıralarından
alkışlar) 
V.-
GÜNDEM DIŞI KONUŞMALAR
A) Milletvekillerinin
Gündem Dışı Konuşmaları
1.- Hatay
Milletvekili Hacı Bayram Türkoğlu’nun, Hatay’ın Erzin ve Dörtyol ilçelerinin
düşman işgalinden kurtuluşunun 94’üncü yıl dönümüne ilişkin gündem dışı
konuşması
HACI BAYRAM TÜRKOĞLU (Hatay) – Sayın Başkan, değerli
milletvekilleri; Genel Kurulu saygıyla selamlıyorum. 
Erzin ve Dörtyol ilçelerimizin kurtuluşunun 94’üncü yıl
dönümü, kurtuluş bayramı münasebetiyle şahsım adına söz almış bulunuyorum. Bir
kez daha hepinizi saygıyla selamlıyorum. 
Dünyada, malumunuz, 5 büyük imparatorluk kuruldu,
bunların içerisinde 3 tanesini biz kurduk. Yine, bu 3 büyük imparatorlukla
birlikte ecdadımız, 257 devlet, 16 imparatorlukla tarih sahnesinde saygın
yerini aldı. Bu devletlerimizin himayesi altında her kültür, her mezhep, her
meşrep, her din, her ten ve renkten insanlar, temeli hoşgörü ve adalet üzerine
kurulu bir medeniyet anlayışı üzerinde, bir arada özgürce yaşadılar. Ecdadımız,
imparatorlukların en büyüğü olarak altı yüz yirmi dört yıl boyunca, Osmanlı
İmparatorluğu’yla, yedi iklim, üç kıta, 110 devlete adaletle hükmetmiştir. 
1789 Fransız İhtilali’nin tüm
coğrafyaları etkisi altına alan ilkelerinin toplumlar nezdinde karşılık bulan
sinerjisiyle imparatorluklar yıkılmış, sonrasında ulus devletler kurulmuştur.
Bizim ulus devletimiz de Türkiye Cumhuriyeti devleti olmuştur. Dünyada ebedi
devlet yoktur ama dünyada ebet müddet var olabilmek için millet iradesi vardır.
Bizim milletimiz de Türkiye Cumhuriyeti devletini ebet müddet yaşatmak için,
kuruluş felsefesinde olduğu gibi, ebedi yaşam mücadelesi için her dönemde
mücadelesini vermektir.
Sayın Başkan, değerli milletvekilleri; Osmanlı’nın
yıkılışıyla sonuçlanan Birinci Dünya Savaşı’nda 9 cephede 2,5-3 milyona yakın
şehit verdik. Birinci Dünya Savaşı’nda müttefikimiz olan ittifak kuvvetleri
yenilince biz de Mondros Mütarekesi’yle yenilmiş sayıldık. 
Üç kıtada at koşturan ecdadımız Anadolu’da Mondros
Mütarekesi sonrasında muhasara altına alındı. Antep, Maraş, Osmaniye, Hatay
Fransızlar tarafından, Ege Bölgesi’nin güneyi ve Akdeniz İtalyanlar tarafından,
Güneydoğu ve Doğu Anadolu Ruslar ve Ermeniler tarafından, Ege’nin üst kısmı
Yunanlılar, Marmara ve İstanbul İngiliz ve Fransızlar tarafından işgal edildi.
Yedi düvel bizi geldiğimiz yere geri göndermek arzusundaydılar. 
Evet, bu topraklarda tutunmak acı verir insana, bu
topraklar büyük acılara gebedir. “…”(x) “Vatan sevgisi imandandır.” ilkesiyle
bu millet bin yıllık kardeşliğin, sevgi, hoşgörü ve adaletin timsali olan bu
topraklara tasallut eden her türlü şer güce karşı iri, diri, bir olarak;
Türk’ü, Kürt’ü, Laz’ı, Çerkez’i, Alevi’si, Sünni’siyle büyük Türk milleti
olarak omuz omuza mücadele vermiş, karşılık vermiştir. 
Tarihimizde nice kırılma noktaları vardır. 751 Talas
Savaşı ile İslam bizim medeniyetimizin en temel harcı olmuştur. 1071 Malazgirt
ile Anadolu kutlu ecdada, vatan İslam’a sancaktar olmuştur. 1187’de Selahaddin
Eyyubi Haçlı ittifakını mağlup kılmış ve mübarek Kudüs fetholunmuştur. 1453 ile
İstanbul fetholunmuş, bir çağ kapanıp yeni bir çağ açılmıştır. Yıkılan
Osmanlı’nın küllerinden bir Anka kuşu misali Türkiye Cumhuriyeti devleti 19
Aralık 1918’de Dörtyol’da attığı, Millî Mücadele’nin ilk kurşunuyla tüm
Anadolu’da Millî Mücadele’nin fitilini ateşlemiştir. 19 Aralık 1918’de başlayan
mücadele 8 Ocak 1922’de Erzin, 9 Ocak 1922’de Dörtyol’un kurtuluşuyla tüm
yurttan düşmanlarımız atılmış, dolayısıyla Millî Mücadele zaferle
sonuçlanmıştır. 
Ben, bize bu ecdat yadigârı vatanımızı emanet eden
başta Gazi Mustafa Kemal Atatürk olmak üzere tüm silah arkadaşlarını ve Millî
Mücadele’de, hassaten Kara Mehmet Çavuşları, Kara Hasan Paşaları, Elif Anaları,
Fadime Nineleri bir kez daha rahmet ve minnetle anıyor, hepinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Türkoğlu.
Gündem dışı ikinci söz, geçtiğimiz haftalarda yapılan
TÜRK-İŞ kongresi üzerinden sendikaların işleyişi hakkında söz isteyen Çorum
Milletvekili Tufan Köse’ye aittir.
Buyurun Sayın Köse. (CHP sıralarından alkışlar)
2.- Çorum
Milletvekili Tufan Köse’nin, geçtiğimiz haftalarda yapılan TÜRK-İŞ kongresi
üzerinden sendikaların işleyişine ilişkin gündem dışı konuşması
TUFAN KÖSE (Çorum) – Teşekkür ediyorum.
Sayın Başkan, değerli milletvekilleri; hepinizi
saygıyla selamlıyorum. 
Öncelikle, bugün Sultanahmet’te yapılan terör
saldırısında hayatlarını kaybeden yabancı ülke vatandaşlarına, yaralananlara
başsağlığı diliyorum, acil şifalar diliyorum. Uygulanan dış politikanın,
uygulanan sosyal ve ekonomik politikaların Türkiye’yi terör batağına çektiğini
bir kez daha buradan dillendirmek istiyorum, görmenizi istiyorum.
Değerli arkadaşlarım, geçtiğimiz ay içerisinde
Türkiye’nin en büyük işçi konfederasyonu TÜRK-İŞ’in bir genel kurulu yapıldı.
Benim çok dikkatimi çekti bu genel kurul. Maalesef genel kurulda artan iş
cinayetlerinden -ki dünyada en ön sıradadır Türkiye- hiç bahsedilmedi.
İşsizlikten hiç bahsedilmedi; yüzde 11’dir Türkiye’deki işsizlik oranı, dünya
ortalamasının, Meksika’nın, Küba’nın, Kore’nin, hepsinin daha ötesindedir.
Taşeronlaştırmadan, esnek çalışmadan, güvencesiz çalıştırmadan hiç
bahsedilmedi. Grev ertelemelerinden hiç bahsedilmedi millî güvenlik
gerekçesiyle. Sendikasızlaştırmadan hiç bahsedilmedi; en büyük sendikanın,
konfederasyonun genel kurulunda, ki dünyadaki örneklerin arasında en geri
sendikalaşma oranı Türkiye’dedir. Örnek olsun: Avusturya’da yüzde 47,
Hollanda’da yüzde 26, İsveç’te yüzde 91 olan sendikalaşma oranı maalesef
ülkemizde yüzde 9’lar civarındadır. Gelir dağılımındaki bozukluk hiç
konuşulmadı, kıdem tazminatı gasbedilmek isteniyor, hiç konuşulmadı ama ne konuşuldu?
Bir Çalışma ve Sosyal Güvenlik Bakanımız var, gitti oraya, sadece ve sadece
Cumhurbaşkanına hitap ederek tam 12 dakika konuştu. Bu 12 dakikanın içerisinde
15 defa “Sayın Cumhurbaşkanım”, 15 defa da “yeni talimatlarınız”, “öngörünüz”
ve “vizyonunuz doğrultusunda” cümlelerini ve kelimelerini kullandı. Bunu
söyleyen Sayın Çalışma ve Sosyal Güvenlik Bakanı, bundan çok değil beş altı
sene evvel de bugün Cumhurbaşkanı olarak hitap ettiği şahsı “Başbakan padişah
olmak istiyor. Bu hükûmete zıkkımın kökünü göstereceğiz. Hükûmet yolsuzluk
çukurunun içerisinde. Başbakan rantın babasını yedi.” diyerek eleştiriyordu.
Yani kurduğunuz düzen böyle insanlar yetiştiriyor. 
Şimdi, bir konuya daha değinmek istiyorum, bu konu
aslında uzun bir konu, bunun Meclis araştırma önergesiyle konuşulması gerekir.
Şimdi hep övünüyordunuz ya “Askerî vesayeti kaldırdık, yargısal vesayeti
kaldırdık, onu kaldırdık, bunu kaldırdık.” Alın size nur topu gibi bir vesayet
kurumunuz daha oldu. Bu vesayet kurumunun başına da Görmez Bey geçti, vicdanî
görmez bey, Mehmet Görmez Bey. Diyanet İşleri Kurumu, maalesef 21’inci yüzyılda
Türkiye’nin en büyük ve en katı vesayet kurumu hâline gelmiştir, sizin
uyguladığınız politikalar sebebiyle. 
Değerli arkadaşlarım, bu Görmez Bey, Alevi evleri
işaretlenirken suspus, tık yok; bu Görmez Bey, cemevleri kundaklanırken suspus;
çocuklar katliama uğrarken, öldürülürken suspus; IŞİD, 10 yaşındaki, 13
yaşındaki çocukların ciğerlerini sökerken suspus, IŞİD bunun kırmızı çizgisi
falan değil. Ama bunun kırmızı çizgisi cemevleri, orada dur, “Cemevleri bizim
kırmızı çizgimiz.” diyor. Ya Sevgili Görmez, 1 tane Alevi vali yokken, 1 tane
Alevi emniyet müdürü, 1 tane Alevi millî eğitim müdürü yokken, okul müdürü
sayısı bir elin parmağını geçmezken sen bunlar olurken ağzını hiç açmıyorsun da
mesele Alevilerin inancı olunca niye senin kırmızı çizgin oluyor? Sen mi
belirleyeceksin Alevilerin inancını? Sen mi belirleyeceksin Alevilerin inanç
evleri olan cemevlerinin yapısını, durumunu? Sana mı düşüyor bu? Allah ve din
senin tekelinde mi, senin elinde mi?
Değerli arkadaşlarım, bu kafa Yavuz kafası. Demek ki,
Yavuz kafasından hâlâ kendini kurtaramamış bir iktidarın uyguladığı ekonomik ve
sosyal politikalar, böyle bir Diyanet İşleri Başkanını bugün bu noktada
tutabiliyor.
Bu coğrafyada bin yılı aşkın süredir zulme ve karanlığa
karşı mücadele eden Aleviler, Görmez paşa değil kim isterse istesin, onlara
benzemeyeceklerdir. Eğer benzeyeceklerse, bu memleketin aydınlık yüzlü insanı
Alevilere, Görmez Bey ve yandaşları benzeyecektir.
Hepinizi saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Köse.
Sayın Bostancı...
MEHMET NACİ BOSTANCI (Amasya) – Sayın Başkanım, değerli
konuşmacı Diyaneti eleştirirken, aynı zamanda Diyanet üzerinden genel olarak AK
PARTİ Grubuna yönelik de bazı sataşmalarda bulundu.
MAHMUT TANAL (İstanbul) – Hükûmete yönelik söyledi.
BAŞKAN – Nasıl bir sataşmaydı, hangi cümleydi Sayın
Bostancı?
MEHMET NACİ BOSTANCI (Amasya) – “Bu kafa Yavuz kafası”
işte, IŞİD’le ilgili “Kırmızı çizgisi değildir...” İlliyet bağı kurarak oradan
politik bir değerlendirme çıkarmıştır. İzin verirseniz sataşmadan dolayı söz
almak istiyorum.
LEVENT GÖK (Ankara) – Sayın Başkanım, ortaya söylenmiş
bir söz. Sayın Naci Bostancı niye üzerine alıyor?
BAŞKAN – Peki, buyurun Sayın Bostancı.
Lütfen, yeni bir sataşmaya meydan vermeden... 
Size söz veriyorum, süreniz iki dakikadır. (AK PARTİ
sıralarından alkışlar)
LEVENT GÖK (Ankara) – Sayın Başkan, ortaya söylenmiş
bir sözü niçin Naci Bey üzerine alınıyor?
VI.- SATAŞMALARA
İLİŞKİN KONUŞMALAR
1.- Amasya
Milletvekili Mehmet Naci Bostancı’nın, Çorum Milletvekili Tufan Köse’nin
yaptığı gündem dışı konuşması sırasında Adalet ve Kalkınma Partisine sataşması
nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; tarihten hepimiz tabii ki ders çıkaracağız. Geleceğe bakarken de bu
ülkenin millî birliğini, dirliğini sağlamak benim de görevim, Tufan Bey’in de
görevi, AK PARTİ’nin, CHP’nin, HDP’nin, MHP’nin, hepimizin görevi. Birliği,
dirliği sağlarken de elbette problemlere ilişkin eleştirel bir dilimiz olacak
ama aynı zamanda ortak geleceğe yönelik bir yaklaşımımız da olacak. Sünniler
kadar Aleviler, Türkler kadar Kürtler, bu ülkede her kim var ise bu ülkenin
asli vatandaşıdır. Eğer burada eksiklikler varsa bunları telafi etmek ve çözmek
hepimizin boynunun borcudur. Elbette, insanların inançlarını, pratiklerini, hiç
kimse yukarıdan baskıcı, tahakkümcü bir anlayışla tayin edemez, böyle bir şey
olmaz. Diyanet kendi görüşlerini ifade edebilir ama pratik hayata yönelik
uygulama asla söz konusu değildir. IŞİD konusunda Diyanetin açıklamaları her
zaman son derece açıktır, çizgisi de bellidir. İslamiyet ile terör arasında bağ
kurmak isteyen her tür anlayışı Diyanet de reddetmiştir. Lütfen, haklıya da
hakkını vererek yaklaşmak gerekir. Dolayısıyla, Alevilere ve Sünnilere yönelik
o kucaklayıcı siyasi tavrı benim göstermem lazım, Tufan Bey’in göstermesi
lazım, hepimizin göstermesi lazım.
Teşekkür ediyor, saygılar sunuyorum. (AK PARTİ
sıralarından alkışlar) 
BAŞKAN – Teşekkür ederim Sayın Bostancı. 
Gündem dışı üçüncü söz…
TUFAN KÖSE (Çorum) – Sayın Başkan…
BAŞKAN – Sayın Köse…
MEHMET NACİ BOSTANCI (Amasya) – Tufan Bey, sataşmadım. 
BÜLENT TURAN (Çanakkale) – Sataşmadı Sayın Başkan. 
TUFAN KÖSE (Çorum) – Efendim, sanki ben Türk toplumunun
birliğine, beraberliğine hizmet etmez şekilde konuşmuşum gibi itham etti sayın
hatip. Birkaç cümleyle…
BAŞKAN – Sesiniz duyulmuyor buradan Sayın Köse. 
TUFAN KÖSE (Çorum) – Efendim, hatip, iktidar partisinin
grup başkan vekili, ismimi de zikrederek, sanki ben Türkiye Cumhuriyeti’nde
yaşayan yurttaşlarımızın birliğinin, beraberliğinin devamına aykırı konuşmuşum,
onların birliğinin, beraberliğinin devamını istemiyormuşum şeklinde bir
sataşmada bulundu. 
BAŞKAN – Peki, 69’uncu maddeye göre size söz veriyorum.
Lütfen, yeni bir sataşmaya meydan vermeyin efendim. 
TUFAN KÖSE (Çorum) – Teşekkür ediyorum. 
BAŞKAN – Süreniz iki dakikadır. 
2.- Çorum
Milletvekili Tufan Köse’nin, Amasya Milletvekili Mehmet Naci Bostancı’nın
sataşma nedeniyle yaptığı konuşması sırasında şahsına sataşması nedeniyle
konuşması
TUFAN KÖSE (Çorum) – Şimdi, Sayın Başkanım, değerli
milletvekili arkadaşlarım; maalesef, Adalet ve Kalkınma Partisinin hatipleri kürsüye
çıktığında, özellikle Sayın Grup Başkan Vekilimiz Naci Bey kürsüye çıktığında,
gerçekten akademik birikiminin de verdiği rahatlıkla, çok teskin edici üslupla
güzel şeyler söylüyor ama bir realite var bakın. Bu realiteyi haykırmak
zorundayız, biz bunu söylemek zorundayız. Eğer biz bu milletin, bu topraklarda
yaşayan 78 milyon insanın birbirlerinden ayrılmak üzere yurttaşlık bağıyla
bağlı kalıp huzur içerisinde, refah içerisinde yaşamalarını istiyorsak
gerçekleri de dillendireceğiz. 
Bakın şimdi, “Alevi düşmanlığı
yapıyorsunuz.” diye ben bütün grubu itham edemem ama geçmişteki Başbakan, Sivas
olayları zaman aşımına uğradığında “Hayırlı olsun.” demişti. Bakın, Sivas
davasının avukatlarının tamamı ya milletvekili oldular ya bakan oldular ya
yönetim kurulu üyeleri oldular, Anayasa Mahkemesi üyesi oldular, üst kurullara
başkan oldular. Ben ne dedim? “Bir tane il emniyet müdürü var mı?” dedim. İspat
ederim bunu, bir tane il emniyet müdürü var mı? 
HALİL ELDEMİR (Bilecik) – Var,
var. 
TUFAN KÖSE (Devamla) – Bir tane vali var
mı? Varsa gelin, cevap verin, varsa gelin.
HALİL ELDEMİR (Bilecik) – Var, var. 
TUFAN KÖSE (Devamla) – Bir tane mi var?
Bir tane mi var? Bir tane var, değil mi? 
HALİL ELDEMİR (Bilecik) – “Bir tane var
mı?” diye soruyorsun…
TUFAN
KÖSE (Devamla) – Bir tane, ben bunu söylüyorum.
MEHMET ŞÜKRÜ ERDİNÇ (Adana) – Ne oldu, ne
oldu?
TUFAN KÖSE (Devamla) – Bakın arkadaşlar,
bu yeni vesayet kurumu Diyanet, hepimizin cebinden her yıl ödediğimiz verginin
82 lirasını alıyor. Bu kafada devam ettiğiniz sürece, bütün inançları temsil
etmediği sürece, biz hakkımızı Diyanete helal etmiyoruz, helal olmasın. 
Teşekkür ediyorum. (CHP sıralarından
alkışlar) 
BAŞKAN – Teşekkür ederim Sayın Köse. 
MEHMET NACİ BOSTANCI (Amasya) – Şimdi,
geçmişte partimizin Genel Başkanlığını yapmış olan kişiyle ilgili olarak Sivas
davası zaman aşımına uğradığında “Hayırlı olsun.” dediğini ifade etti; bu doğru
değil. Ayrıca, Sivas davasının yargılamaları nasıl sürdürüldü, oradaki failler
ne oldu, bunlara ilişkin Tufan Bey’in de bilgisi olması gerekir. Bu çerçevede
bir sataşma vardır, 69’a göre söz talep ediyorum. 
BAŞKAN – Sayın Bostancı, değerli
milletvekilleri; şimdi, her eleştiriyi bir sataşma olarak alırsak asıl gündeme
geçemeyiz. 
Ben, şimdi, bu kürsüdeki konuşmaları,
sayın grup başkan vekillerinin, Sayın Bostancı’nın konuşmalarını dikkatle
dinliyorum. Gerçekte tartarsak bunların hiçbirinde diğerine yönelik bir sataşma
yoktur. Ancak mademki bunu grubunuza yönelik bir sataşma olarak
değerlendiriyorsunuz, bir daha sataşmaya meydan vermeyecek şekilde, yeni bir
tartışmaya meydan vermeyecek şekilde açıklamanızı o şekilde yapınız. 
İki dakika süre veriyorum efendim. 
3.-
Amasya Milletvekili Mehmet Naci Bostancı’nın, Çorum Milletvekili Tufan Köse’nin
sataşma nedeniyle yaptığı konuşması sırasında AK PARTİ eski Grup Başkanına
sataşması nedeniyle konuşması
MEHMET NACİ BOSTANCI (Amasya) – Sayın
Başkanım, değerli arkadaşlar; çok teşekkür ediyorum. 
Sivas katliamı bir utançtır. 2 Temmuzda
yaşanan bu hadise aslında geleceğe bakarken geçmişteki toplumsal arızalara
ilişkin de okunması gereken dramatik bir durumdur. 
AYTUĞ ATICI (Mersin) – Utancı savunanlar
burada milletvekili oldular. 
MEHMET NACİ BOSTANCI (Devamla) – Sivas
olayları hukuk tarafından ele alındı, yargılandı; davayı takip edenler var ise
bu olaylara ilişkin olarak -hemen hatırımda kalanı söyleyeceğim- 35 kişi
müebbet civarında ceza aldı. Bu insanlar hapiste arkadaşlar.
AYTUĞ ATICI (Mersin) – Bunları
savunanları AKP milletvekili yaptı bu sıralarda. 
MEHMET NACİ BOSTANCI (Devamla) – Bu işin
yargılaması yapıldı. Kaçanlar vardı…
AYTUĞ ATICI (Mersin) – Siz de onları
milletvekili yaptınız burada. 
MEHMET NACİ BOSTANCI (Devamla) – …her davada birtakım
kaçanlar oluyor. (CHP sıralarından gürültüler)
AYTUĞ ATICI (Mersin) – Katillerin avukatını siz burada
milletvekili yaptınız.
MEHMET NACİ BOSTANCI (Devamla) - Hiç kimse böylesine
alçakça, böylesine utanmazca, bu ülkenin birliğine ve dirliğine yönelik bir
suikast anlamında olan bir işe herhangi bir şekilde sahip çıkmak, arkalamak
asla söz konusu olmaz, olmadı; bugüne kadar olmadı, bundan sonra da olmaz. 
AYTUĞ ATICI (Mersin) – Siz katilleri savunanı Tokat
Milletvekili yaptınız AKP’den.
MUSA ÇAM (İzmir) - Hocam, avukatları bakan yaptınız,
bakan!
MEHMET NACİ BOSTANCI (Devamla) - Zaman aşımına ilişkin,
zaman aşımını ben koymadım. Hukukun genel kuralları var, maalesef böyle.
MUSA ÇAM (İzmir) – Avukatları bakan yaptınız, bakan!
ALİ ŞEKER (İstanbul) – Eliniz kirli, kirli!
AYTUĞ ATICI (Mersin) – Hukuk ayrı bir konu. Siz onları
burada milletvekili yaptınız. 
MEHMET NACİ BOSTANCI (Devamla) - Önemli olan şu:
Geçmişte yaşanan dramatik olaylara ilişkin hukuk görevini yapmış mı? Yapmış.
ALİ ŞEKER (İstanbul) – Konuşmak size düşmez.
AYTUĞ ATICI (Mersin) – AKP de görevini yapmış, onları
milletvekili yapmış burada.
MEHMET NACİ BOSTANCI (Devamla) - Yargılama olmuş mu?
Olmuş. 
Hepimize düşen görev şudur: Bu ülkenin geleceğine
bakarken yaraları iyileştirici bir dil boynumuzun borcudur…
AYTUĞ ATICI (Mersin) – Onları milletvekili yaparak mı
yaraları iyileştireceksiniz?
MEHMET NACİ BOSTANCI (Devamla) - …benim boynumun
borcudur, arkadaşlar sizlerin de boynunuzun borcudur.
Saygılarımı sunuyorum. (AK PARTİ sıralarından alkışlar)
BAŞKAN – Teşekkür ederim Sayın Bostancı.
TUFAN KÖSE (Çorum) – Sayın Başkan… Sayın Başkanım…
V.-
GÜNDEM DIŞI KONUŞMALAR (Devam)
A)
Milletvekillerinin Gündem Dışı Konuşmaları (Devam)
3.- Bursa
Milletvekili Kadir Koçdemir’in, 10 Ocak Türk İdareciler Günü’ne ilişkin gündem
dışı konuşması
BAŞKAN - Gündem dışı üçüncü söz, İdareciler Günü
münasebetiyle söz isteyen Bursa Milletvekili Sayın Kadir Koçdemir’e aittir.
TUFAN KÖSE (Çorum) – Sayın Başkanım, efendim, izin
verirseniz…
BAŞKAN – Bir saniye Sayın Koçdemir.
TUFAN KÖSE (Çorum) – Sivas davası sanıklarından, Adalet
Bakanlığı Polonya’ya iade evraklarını geç gönderdiği için iadesi yapılamayan
Vahit Kaynar isimli bir sanık var. 
Yine, Sivas Emniyet Müdürlüğüne 100 metre mesafede bir
evde yaşamış, çalışmış, sigortalı olmuş Cafer Çakmak var. Ölünce haberi oldu
insanların. Yani yargılanıp hepsi cezalandırılmadı. Yanlış bilgi veriyor.
BAŞKAN – Tutanaklara geçmiştir Sayın Köse.
Çok teşekkür ederim.
TUFAN KÖSE (Çorum) – Teşekkür ederim.
BAŞKAN – Buyurun Sayın Koçdemir. (MHP sıralarından
alkışlar)
KADİR KOÇDEMİR (Bursa) – Sayın Başkan, değerli
milletvekilleri; sözlerimin başında yüce heyetinizi saygıyla selamlıyorum.
Bugün İstanbul’daki saldırılarda hayatını kaybedenlere
rahmet, yaralılara acil şifalar diliyorum ve bu olayın ülkemizin yaşadığı son
acılı olay olmasını diliyorum.
Yine, hafta sonu trafik kazası geçiren 4 milletvekili
arkadaşımıza geçmiş olsun diliyor, acil şifalar diliyorum.
Bugün İdareciler Günü. Benim de mensubu olmaktan şeref
duyduğum mülki idare amirliği mesleği, Osmanlı modernleşmesi, onu takip eden
cumhuriyet ve çok partili hayata geçişte herkese, her yere ve her derde yakın
olan tek bürokrat kesim olmaları itibarıyla çok önemli katkılarda
bulunmuşlardır. Ülkenin her köşesinde ve kamu hizmetlerinin her çeşidiyle
hemhâl olan mülki idare amirleri, tabiri caizse, bu memleketle aynelyakin
durumunda bulunmuşlardır. Eğer çok partili hayata geçişte ilçelerimizde,
illerimizde, oralardaki anlaşmazlık ve nizaları çözmede tarafsızlığını koruyan
son merci olarak vali ve kaymakamlarımız olmasaydı yaşadığımız sıkıntılardan
daha büyük sıkıntılar yaşar ve bugünkü geldiğimiz noktaya daha geç bir vakitte
gelebilirdik. 
Son zamanlarda, bundan kırk elli yıl önce
anne-babalar ile çocuklarının ilişkisini ifade etmek için iyi baba evladını
uykuda sever anlayışının aile içinde bile belirleyici olduğu, kabul gördüğü
zamanlarda görev yapan mülki idare amiri ağabeylerimizin tavırları vatandaşa
uzak bürokrat olarak damgalanmaktadır. Fakat, son yıllarda, özellikle 12
Eylülden sonra mülki idare amirleri, nitelik olarak çok iyi bir eğitimden
geçmektedirler ve bugün memleketimizin karşı karşıya olduğu, başta emniyet,
asayiş ve terör meselesi olmak üzere, pek çok meselede etkin bir şekilde çözüme
katkıda bulunabilecek birikime sahiptirler.
Mülkiyede okurken rahmetli Bedri Gürsoy Hocamızın çok
veciz bir ifadesi vardı, derdi ki: “Yönetmek harcamak demektir.” Maalesef, son
yıllarda çıkarılan kanunlarla mülki idare amirlerinin bütçeleri ellerinden
alınmış, hâliyle yönetme kapasite ve kabiliyetleri de zayıflatılmıştır. Yine,
özlük hakları bakımından taşrada muadili, emsali oldukları meslek gruplarının
çok çok gerisine düşmüşlerdir. Bu İdareciler Günü’nün mülki idare amirliği mesleğinin
21’nci yüzyıl dünya ve Türkiye şartlarına uygun olarak hizmet kapasite ve
kabiliyetinin artırılmasına, bu meslek mensuplarının fark edilmesine vesile
olmasını diliyorum. Bu vesileyle, Muğla Milletvekilimiz Mehmet Erdoğan
tarafından hazırlanan ve grubumuzca verilen kanun teklifinin yüce Meclisimiz
tarafından ciddiye alınmasını temenni ediyorum.
Şöyle bir şey var: Birisi pek çok teklifte bulunmuş ama
kimin söylediğine bakıldığından -ki bu Mecliste de maalesef bunu görüyoruz- en
sonunda şunu söylemiş: “Bir kere de, ne olursunuz, parmağımı yargılamayı
bırakın; bu kolun, bu parmağın kimin olduğunu yargılamayı bırakın ve işaret
ettiğim yere bakın.” demiş. İnşallah bugün bu açıdan güzel bir dönemin
başlangıcı olur diyorum. Biz mesleğe başladığımızda ağabeylerimiz mülki idareyi
şöyle tarif etmişlerdi: “Mülki idare odur ki…
(Mikrofon otomatik cihaz tarafından kapatıldı) 
KADİR KOÇDEMİR (Devamla) - …bir habbe zeytin verirsiniz
ve arkasına varili dayayıp zeytinyağı alırsınız.” Bu imkânın mülki idare
amirlerine verileceği bir gün olmasını diliyor, tekrar heyetinizi saygıyla
selamlıyorum. (MHP sıralarından alkışlar) 
BAŞKAN – Teşekkür ederim Sayın Koçdemir.
IV.- OTURUM
BAŞKANLARININ KONUŞMALARI (Devam)
2.-
Oturum Başkanı TBMM Başkan Vekili Mehmet Akif Hamzaçebi’nin, Profesör Doktor
Bedri Gürsoy’a rahmet dilediğine ilişkin konuşması
BAŞKAN – Sayın Koçdemir, konuşmanızda
andığınız rahmetli Profesör Doktor Bedri Gürsoy benim de Mülkiyede hocamdı, ben
de bu vesileyle kendisini rahmetle anıyorum.
Şimdi, sisteme giren milletvekillerine
sırasıyla söz vereceğim.
Önce, Sayın Oktay Vural.
Buyurun Sayın Vural.
VII.-
AÇIKLAMALAR
1.- İzmir
Milletvekili Oktay Vural’ın, İstanbul Sultanahmet Meydanı’nda yapılan terör
saldırısında hayatını kaybedenlere Allah’tan rahmet, yaralılara acil şifalar
dilediğine, bu saldırıyı lanetlediğine, terörü meşrulaştıran bir bildiriye imza
atanların aydın olarak nitelendirilmesini doğru bulmadığına ve herkesi
demokrasiye ve hukuk devletine sahip çıkmaya davet ettiğine ilişkin açıklaması
OKTAY VURAL (İzmir) – Teşekkür ederim.
Maalesef bugün yine İstanbul’da, Sultanahmet’te terör
örgütünün acımasız, kanlı yüzü ortaya çıktı. Bu saldırı neticesinde ölenlere
Allah’tan rahmet, bütün yaralılara acil şifalar diliyorum. Bu saldırıyı
lanetliyoruz. Gerçekten, bu saldırılarla Türkiye Cumhuriyeti devleti ve milleti
teslim alınamayacaktır, Türkiye terörle baş edebilecek güce sahiptir. Bu
bakımdan, teröre karşı herkesin sağlam bir duruş sergilemesi, terörü
meşrulaştıracak, haklı kılacak, muhatap yapacak her türlü girişim ve söylemden
uzak durması gerekmektedir. Terörle mücadele eden güvenlik görevlilerimize de
bu manada hepimizin hep beraber, birlikte destek vermesi gerekiyor. Bu
vesileyle, özellikle bu konuda herkesin, ayırt etmeksizin herkesin, terör
örgütünü meşrulaştıracak girişimlerinin terörle mücadeleyi akamete uğratıp
demokrasi ve hukuk devletini ortadan kaldırdığını ifade etmek istiyorum. 1.128
sözde akademisyen müsveddesi maalesef bir ihanet bildirisi yayınlamıştır. Yeni
bir aydın ihanetiyle karşı karşıyayız. Dolayısıyla, maalesef bu iradeyi
kullananlar, bu bildiriyi ortaya koyanlar devletimizi ve milletimizi arkadan
hançerlemektedir. Türkiye Cumhuriyeti’ni ağır silahlarla saldırmakla
suçlayanlar “Bu, kasıtlı ve planlı kıyım.” diyerek yabancıların ülkemize müdahale
etmesini isteyenler ancak karanlık güçlerdir; bunların aydınlıkla alakaları
yoktur. Devletin ve milletin paralarıyla, vergileriyle maaş alanların bugün
terörü meşrulaştıran, devleti suçlayan girişimleri aynı zamanda hukuk devletini
ve demokrasiyi de dikkate almadıklarını ortaya koyuyor. PKK terör örgütünü,
bölücü örgütleri, terör örgütlerini görmeyenlerin, devletin terörle
mücadelesini katliam ve bilinçli sürgün politikası olarak nitelendirmesi kabul
edilemez. Bu çerçevede, açıkçası, bölücü terör örgütünün yol haritasını
oluşturarak bunların kabul edilmesini isteyenler, o yöredeki insanlara
zulmederek, hendekler açarak, özerklik talepleriyle açıkçası Türkiye
Cumhuriyeti devletini, millî devletini, üniter devletini ortadan kaldırmak
isteyenlerin taleplerini kabul edin diyenlerin bu milletle hiçbir rabıtası
yoktur. Bu bakımdan, özellikle de bunu ifade etmek istiyorum. Dışarıdan
uluslararası gözlemcilerin gelmesini istemeleri, PKK taleplerinin kabul
edilmesini istemeleri, emperyalistlerin bu bölgede inceleme yapmasını
istemeleri…
(Mikrofon otomatik cihaz tarafından kapatıldı) 
BAŞKAN – Buyurun, sözlerinizi tamamlayın Sayın Vural. 
OKTAY VURAL (İzmir) – Bütün bunlar Kandil’den yazıya
dökülmüş hususlardır. Maalesef, devleti yönetenler olmak üzere, bu aydınların
bu tablo üzerinde büyük sorumlulukları olmaktadır. Herkesi aziz milletimize
karşı sorumlu olmaya davet ediyorum. Terörü bu kadar meşrulaştıran bildiriye
imza atanların da aydın olarak nitelendirilmesini doğru bulmadığımı ifade etmek
istiyorum. Herkesi de demokrasiye, hukuk devletine sahip çıkmaya, terör
örgütünü, terör örgütünün taleplerini meşrulaştırıp, devletin terörle
mücadelesini meşruiyet dışı olarak görenlere karşı hukuk devleti ekseninde özgürlüklerimize
sahip çıkarak aynı blokta olmaya davet ediyorum. 
Teşekkür ederim Sayın Başkan. 
BAŞKAN- Teşekkür ederim Sayın Vural. 
Sayın Baluken… 
2.-
Diyarbakır Milletvekili İdris Baluken’in, İstanbul Sultanahmet Meydanı’nda
yapılan saldırıyı kınadıklarına, Halkların Demokratik Partisi olarak Hükûmeti
bu saldırılar hususunda sorumlu davranmaya çağırdıklarına ve sokağa çıkma
yasağı uygulanan yerleşim yerlerindeki cenazelerle ilgili insanlık dışı
uygulamalara son verilmesi gerektiğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan. 
Sayın Başkan, değerli milletvekilleri; bugün,
bildiğiniz gibi İstanbul Sultanahmet’te yaşanan bir saldırıda, patlamada
çoğunluğu yabancı uyruklu olmak üzere 10 insan yaşamını yitirmiş, yine onlarca
insanımız, yurttaşımız da yaralanmıştır. 
Bizler, Sultanahmet’te yapılan bu
saldırıyı nefretle kınıyoruz. Halkların Demokratik Partisi olarak bu
saldırıların üzerinin örtülmemesi, arka planlarının mutlaka açığa çıkarılması
ve yeni katliam saldırılarının gelişmemesi hususunda Hükûmeti sorumlu
davranmaya, bugüne kadar ortaya koymuş olduğu katliamların üstünü örtme
yaklaşımından vazgeçmeye çağırıyoruz. Bugün Cumhurbaşkanının ve Hükûmet
yetkililerinin yapmış olduğu açıklamalar bile, hâlâ bu saldırıyı yapan
odakların ismini zikretme noktasında AKP Hükûmetinin aynı utangaç tavrı
göstermeye devam ettiğini ortaya koyuyor. “Suriye uyruklu bir canlı bombanın
yapmış olduğu saldırı” demek, “Suriye’deki vekâlet savaşlarının bir yansıması”
demek, doğrusu bizim açımızdan IŞİD’in Suriye’deki vekâletini üstlenen AKP’nin
pozisyonu açısından net fikirler veriyor. Bu yaklaşımlardan bir an önce
vazgeçilmesi, Diyarbakır, Suruç, Ankara’dan sonra da Sultanahmet’te patlayan
canlı bombalarla birlikte ortaya konan bu katliamların bir an önce açığa
çıkarılması gerektiğini ifade etmek istiyoruz.
Değerli Başkan, bugün, Hakkâri’nin Yüksekova ilçesinde
50 yaşındaki Hasan Han adındaki bir yurttaşımız, polis TOMA’sı tarafından
kafası ezilerek maalesef katledilmiştir. Uzun bir süredir Kürt illerinde polise
sınırsız bir “Vur!” yetkisi veren, polisin işlemiş olduğu bütün suçlara karşı
cezasızlık uygulamasını hayata geçiren AKP Hükûmeti, diğer bütün katliamlarda
olduğu gibi Hasan Han’ın katledilmesi olayında da birinci dereceden sorumludur.
Bu olayı yapanları, planlayanları, bu cinayetleri meşrulaştırmaya çalışan
sorumluları buradan kınadığımızı ve bu cinayetlerin asla üstünün
örtülemeyeceğini, zamanın, tarihin yargısının mutlaka bu cinayetleri açığa
çıkaracağını bir kez daha ifade etmek istiyoruz.
(Mikrofon otomatik cihaz tarafından kapatıldı) 
BAŞKAN – Buyurun, sözlerinizi tamamlayınız Sayın
Baluken.
İDRİS BALUKEN (Diyarbakır) – Diğer taraftan, uzun
süredir bölgede cenazelerle ilgili yaşanan insanlık dışı uygulama devam ediyor.
Sur ilçesinde hâlâ cenazesi teslim edilmemiş gençlerin aileleri kendi bedenlerini
açlık grevine yatırmışlar. 70 yaşındaki bir ana, kendi oğlunun cenazesini almak
için on günü aşkın bir süredir kendi bedenini açlık grevine yatırmıştır; utanç
verici bir durumdur. Aynı şekilde, Şırnak’ta, Silopi’de, Cizre’de Adalet
Bakanlığı yetkisiyle çıkarılan son yönetmelikle, ailelerin haberi olmadan,
oradaki halkın haberi olmadan cenazeler kaçırılmakta ve gizlice
defnedilmektedir. Bugün Şırnak’a kendi evladının cenazesini almak için giden
ailelere, milletvekili heyetlerimizle beraber, izin verilmemiştir. Saatler boyu
yapmış olduğumuz, yürütmüş olduğumuz trafiğe rağmen… 
(Mikrofon otomatik cihaz tarafından kapatıldı) 
İDRİS BALUKEN (Diyarbakır) - …Şırnak Valisinin ve
İçişleri Bakanının ortaya koymuş olduğu bu duyarsız yaklaşımı buradan kınadığımızı,
insanların cenazesiyle bu şekilde oynamanın insanlık onurunu yerle bir etmek
olduğunu bir kez daha ifade ediyoruz.
Teşekkür ediyorum Sayın Başkan.
BAŞKAN – Teşekkür ederim Sayın Baluken.
Sayın Gök…
3.- Ankara
Milletvekili Levent Gök’ün, İstanbul Sultanahmet Meydanı’nda yapılan saldırıyla
ilgili İçişleri Bakanının bilgi vermesi gerektiğine, 10 Ocak Çalışan
Gazeteciler Günü’nü kutladığına ve Birinci İnönü Zaferi’nin 95’inci yıl
dönümüne ilişkin açıklaması
LEVENT GÖK (Ankara) – Sayın Başkan, teşekkür ederim.
Sayın Başkanım, bugün hepimizin yüreğini dağlayan bir
haber İstanbul Sultanahmet’ten geldi. Pek çoğunun yabancı uyruklu olduğu
bildirilen ancak daha ayrıntılarına erişemediğimiz patlama olayından sonra bir
anda yayın yasağı konulmasıyla dünya, Sultanahmet’te meydana gelen bu patlamayı
yabancı basından takip ederken Türkiye’de meydana gelen bu olayı Türkiye
kamuoyu ne yazık ki takip edemiyor çünkü yayın yasağı var. Böylesine bir
tabloda, insanların haber alma hakkının engellenmesi ve olayın akışıyla birlikte
sorumluların tespiti açısından yayın yasağının neden konulduğunun şu ana kadar
daha açıklanmadığı bir atmosferde, yetkililerden kamuoyunu aydınlatıcı hiçbir
açıklama gelmemiştir. Şimdi, bugün Meclisimizde, bence, İçişleri Bakanının
derhâl bu konuyla ilgili Meclisimizi ve kamuoyunu bilgilendirmesi gerekir. Bu
konu sıradan bir hadise değildir, İstanbul’un göbeğinde, turistlerin yoğun
olduğu bir bölgede ve pek çok da turistin öldüğü bir hadisenin bütün dünya
tarafından çok dikkatle takip edildiği muhakkak olan bu olayda, dünya
kamuoyunun da ilgisi şu anda Türkiye'dedir. Meclisimiz bugünü suskun geçiremez;
İçişleri Bakanının, bugün, süratle Meclisimizi, kamuoyunu ve dünya kamuoyunu
bilgilendirme görevini yerine getirmesi gerekir. Bunu bekliyoruz, acilen bekliyoruz.

Ne olmuştur? Biz yıllardan beri söylüyoruz, bir IŞİD
gerçeği var. “Türkiye'de IŞİD var.” denildiği zaman, “Orta Doğu politikasına,
IŞİD’e, terör örgütüne dikkat edilsin.” denildiği zaman, şimdiki Başbakanın
“Bunlar daha genç çocuklar, heyecanlı çocuklar.” dediği IŞİD terörünün,
Türkiye'yi, 10 Ekimde Ankara’da, daha önce Suruç’ta ve şimdi Sultanahmet’te
nasıl vurduğu belli olmuştur. IŞİD’i işitmediler Sayın Başkan. IŞİD işitilmedi
ama IŞİD bütün gerçekliğiyle, topuyla, tüfeğiyle, bombasıyla Türkiye'nin
içerisinde, derhâl İçişleri Bakanımızın, bu konuda kamuoyunu, Türkiye'yi,
dünyayı bilgilendirmesini bekliyoruz. 
Bir ikinci konu, önceki gün 10 Ocak Çalışan Gazeteciler
Günü. Tam da basın yasağının konulduğu bir günde, gazetecilerimizin, basın
emekçilerimizin Çalışan Gazeteciler Günü’nü kutlamak istiyoruz ama Türkiye'de
çalışamayan gazetecilerin sayısının çok daha fazla olduğunu da bildiğimiz için,
yine de nezaketen arkadaşlarımızın Çalışan Gazeteciler Günü’nü kutlayarak,
gerçek anlamda medyanın özgür ve haberciliğin özgür olacağı günlerin yakın
olması dileğimizle, biz Çalışan Gazeteciler Günü’nü kutluyoruz. 
Sayın Başkan, yine, bugün, tarihimizde önemli bir zafer
kazandığımız bir gün; 10 Ocak 1921’de Birinci İnönü Zaferi kazanılmıştır.
Kendisine atfedilen her türlü alçakça yakıştırmaya karşın, Türkiye'de Birinci
İnönü Zaferi Albay İsmet İnönü komutasında kazanılmıştır. Kazanılan bu zaferin
tarihî önemi, Batı Cephesi’nde kazanılan ilk zafer olması ve…
(Mikrofon otomatik cihaz tarafından kapatıldı) 
BAŞKAN – Buyurun, sözlerinizi tamamlayınız Sayın Gök. 
LEVENT GÖK (Ankara) – …Sevr uygulayıcılarına millî
teşkilatın ne demek oluğunu göstermesidir. 
Bu ülke bedava kazanılmamıştır. Cumhuriyetin
kurucularına, emperyalizme karşı Ulusal Kurtuluş Savaşı’nın kahramanlarına dil
uzatanlar bilmelidir ki atalarımızın kemiklerini sızlatmasınlar. Ben,
cumhuriyetimizin değerlerine, başta Gazi Mustafa Kemal Atatürk ve İsmet İnönü
olmak üzere o değerlere dil uzatanların tümünün yakasına yapışmaya kararlı
olduğumuzu hatırlatıyorum. 
Saygılarımla. (CHP sıralarından alkışlar)
BAŞKAN – Teşekkür ederim Sayın Gök. 
Sayın Bostancı…
4.- Amasya
Milletvekili Mehmet Naci Bostancı’nın, İstanbul Sultanahmet Meydanı’nda
gerçekleşen terör eylemini kınadıklarına ve devletin terörle başarıyla mücadele
edeceğine ilişkin açıklaması
MEHMET NACİ BOSTANCI (Amasya) – Sayın Başkan, teşekkür
ediyorum. 
İstanbul Sultanahmet’te gerçekleşen terör eylemini, bu
terörist girişimi şiddetle kınıyor ve lanetliyorum. Şunu biliyoruz: Terör
zayıfların silahıdır. Eylemler marifetiyle yapmak istedikleri, toplumun
içindeki siyasal çelişkileri harekete geçirmek, mütekabil suçlamaların önünü
açmak ve buradan bir zaaf çıkarmaktır. Birinci hedefi budur.
İkinci hedefi de halkta korku ve panik yaratmak,
güvenilir bir ortam olmadığı intibaını doğurmaktır.
Hepimizin, siyaset kurumunun, halkın, her kesimin
mutlak surette terörün bu iki hedefini açıkça görmesi, ortak bir dayanışma
sergilemesi, terörü lanetlemesi ve onu meşrulaştırıcı gibi anlaşılabilecek her
tür arka plan anlatımından, siyasal polemikten uzak durması önemlidir. Terör
hepimizin problemi, onunla mücadele hepimizin görevi. 
Türkiye maalesef yaşadığı coğrafyada çok çeşitli terör
örgütleriyle mücadele etmek durumunda. Belli bölgelerde yürütülen bir mücadele
de var. O mücadelenin sahibi olan kahramanları yürekten kutluyorum ve halkın
aklının, kalbinin, vicdanının, her şeyinin onlarla olduğunu biz biliyoruz, bu
millet de biliyor. Oradaki terör örgütleri çukurlar kazarak, arkasına silahlar
koyarak, halkı canlı bir kalkan gibi kullanarak kendi akıllarınca bazı
girişimlerde bulunuyorlar. Devletin buna rıza göstermesi beklenmez. Devlet
terörün üzerine giderken devleti sabote etmek, terörle mücadelesini
zayıflatmak, teröristlere imkân ve fırsat vermek amaçlı bir nevi onun halkla
ilişkiler bürosu gibi çalışan çevrelerin olduğunu biliyoruz. Bunlar sürekli
olarak devleti zaafa uğratıcı, terörle mücadelesini engelleyici bir atmosfer
oluşsun diye çaba içindeler, bu çabaları da görüyoruz. Bu çaba içinde olanlar
meşru zeminlere sahip çıkarlarsa bilsinler ki herkes için hayırlı bir gelecek
kurulur. Meşru zeminlere sahip çıkmayıp teröre destek vermeye devam ederlerse,
emin olun, o teröristlerle birlikte, kazılan çukurlara bu millet onları
gömecektir; bunun başka bir yolu, başka bir geleceği olmayacaktır. 
Bizim temennimiz, kesinlikle, mümkünse hiç can kaybı
olmadan, mümkünse en az can kaybıyla oradaki o kandırılan, öne sürülen,
ellerine silah tutuşturulan; asıl yapması gereken, bu ülkeye, insanlığa hizmet
etmek olurken terörist faaliyetlerin bir parçası hâline getirilen insanları da
mümkün mertebe devletin o şefkatli eliyle bu karanlıktan kurtarmaktır.
Terörle mücadele zordur. Devletimiz başarıyla bu
mücadeleyi verecektir. Bize düşen, elbette, bunun arkasında sağlam bir şekilde
durmaktır.
Saygılarımı sunuyorum.
BAŞKAN – Teşekkür ederim Sayın Bostancı.
Şimdi, sisteme girerek söz talep eden milletvekillerine
talep sırasına göre söz vereceğim. Toplam 20 milletvekiline söz vereceğimi bir
kez daha ifade ediyorum ve söz verme işlemine başlıyorum.
Sayın Tanal…
5.- İstanbul
Milletvekili Mahmut Tanal’ın, İstanbul’un Sultanbeyli ilçesinin Hasanpaşa
Mahallesi’nde yaşanan sorunlara ve Mardin ile Şanlıurfa’daki elektrik
kesintilerine ilişkin açıklaması
MAHMUT TANAL (İstanbul) – Teşekkür ediyorum Sayın Başkan.
Sayın Başkanım, Enerji Bakanı buradayken… Kendisi de
İstanbul 1’inci bölge milletvekilidir. Sultanbeyli ilçesi Hasanpaşa
Mahallesi’nde sokak ismi var, cadde ismi var, muhtarlık var, elektrik var, su
var. Ancak, Sultanbeyli ilçemizin Hasanpaşa Mahallesi’nin… Gerçi Bakan da
ilgilenmiyor, yine sohbetine devam ediyor ama seçim dönemi o bölgeden oy
istiyor, onu da anlamış değilim ben. Bu Hasanpaşa Mahallesi’nin mülkiyet sorunu
var, imar sorunu var ve doğal gaz bağlanmadığı için vatandaşımız orada mağdur. 
Ayrıca, yine telefon geldi. Mardin’de yirmi sekiz
saatten beri elektrikler kesik. Şanlıurfa’nın tüm ilçelerinin elektrikleri
kesik. Sayın Bakan sohbeti de bırakıp eğer dinlerse, şu elektriği kesilen,
doğal gazı olmayan vatandaşın sorunuyla ilgilenirse memnun olurum ama maalesef
Sayın Bakanı da uyarırsanız mutlu olurum Sayın Başkanım.
BÜLENT YENER BEKTAŞOĞLU (Giresun) – Sayın Bakan,
dinleyin.
CEYHUN İRGİL (Bursa) – Sayın Bakan…
MAHMUT TANAL (İstanbul) – Yani, şimdi ben bunu kime
söylüyorum? Hükûmete, Enerji Bakanına söylüyorum. Enerji Bakanı sohbet ediyor.
ALİ ŞEKER (İstanbul) – Sayın Bakan, Meclistesiniz,
Meclistesiniz!
BAŞKAN – Sayın Bakan da dinleyecektir mutlaka.
Sayın Ağbaba…
6.- Malatya
Milletvekili Veli Ağbaba’nın, Malatya’daki elektrik kesintilerine ve trafik
sigortasındaki artışlara ilişkin açıklaması
VELİ AĞBABA (Malatya) – Teşekkür ederim.
Tabii, Sayın Başkan, Enerji Bakanını bulmuşken ben de
Enerji Bakanına bir iki şey söylemek istiyorum.
Malatya’da sürekli elektrik kesintisi yaşanıyor.
Maalesef, Malatya’daki özelleştirilen firma bu işi yürütemiyor; arkasında da
sarayın olduğu söyleniyor, Sayın Bakan da duyarsa memnun oluruz.
Yine, geçtiğimiz haftalarda Malatya’da Galericiler
Sitesi’ni ziyaret etmiştim. Orada, Galericiler Sitesi’nde büyük bir sıkıntı
yaşıyorlar. Maalesef, sattıkları ikinci araçlardan yüzde 18 KDV tekrar
alınıyor, bunu da kaldıracak durumda değiller.
Bir de trafik sigortasındaki akıl almaz artışa ne zaman
müdahale edilecek, merak ediyorum. İki yıldır yapılan yasal değişikliklerle 10 kata
kadar artan poliçe fiyatları vatandaşa “Pes!” dedirtiyor. 2013’te aynı aracı
100 liraya sigortalayan vatandaşa şimdi bin lirayı bulan fiyatlar çıkartılıyor.
4-5 bin liralık aracın sigortası bin lira olur mu? Bunu da sizlerin vicdanına
bırakıyorum.
BAŞKAN – Sayın Gürer…
7.- Niğde
Milletvekili Ömer Fethi Gürer’in, İstanbul Sultanahmet Meydanı’nda yapılan
terör saldırısında hayatını kaybedenlere ve tüm şehitlere Allah’tan rahmet,
yaralılara acil şifalar dilediğine ve çalışanlar ile emeklilerin sorunlarının
arttığına ilişkin açıklaması
ÖMER FETHİ GÜRER (Niğde) – Sayın Başkan, İstanbul’da
meydana gelen terör saldırısını nefretle kınıyorum. Ölenlere rahmet, yaralılara
acil şifa diliyorum.
Ülkemizde her gün şehit haberleriyle içimiz yanıyor.
Şehitlerimize de Allah’tan rahmet diliyorum.
Bir yandan da yaşam devam ediyor. Esnaf, çiftçi, işçi,
emekli, engelli, herkesin, her kesimin sorunları artıyor. Ekonomideki
bozulmalar devam ediyor; her gün gelen zamlar dar gelirlinin belini büktü.
Atanamayan öğretmenler sorunlarına çözüm istiyor. Esnaflarımız iş yerlerini
kapatacak duruma geldi. BAĞ-KUR primlerindeki artış mağdur ediyor. Emekliler
banka promosyonları için verilen sözler yerine getirilsin istiyor. Üretici
ürününü satamıyor. İşsizler iş bekliyor. 
Ülkemizde 600 bin civarında taşeron olarak çalışan var.
200 bin kişi asıl işi yapanların yerine çalıştırılıyor. Üç ay içinde taşeron
işçilere kadro verileceği açıklanmıştı, bu sürecin altı aya sarktığı
söyleniyor. Taşeron işçilere verilen sözler derhâl yerine getirilmelidir.
Kamuda, ayrımsız, taşeron işçilere bir an önce kadro verilmelidir. Emek en yüce
değerdir ve alın teriyle çalışanların hakkı terleri kurumadan ödenmelidir.
BAŞKAN – Sayın Aydın…
8.- Bursa
Milletvekili Erkan Aydın’ın, İstanbul Sultanahmet Meydanı’nda yapılan terör
saldırısında hayatını kaybedenlere Allah’tan rahmet dilediğine ve mevcut
iktidarın terörü yeneceği yönündeki beklentilerini yitirdiğine ilişkin
açıklaması
ERKAN AYDIN (Bursa) – Sayın Başkan, bugün, maalesef,
bir terör saldırısıyla daha sarsıldık. İstanbul’un tam ortasında, tarihî
mirasımız Sultanahmet’te patlayan bomba bu kez 10 insanın canına mal oldu,
onlarca da yaralı var. Ölenlere Allah’tan rahmet diliyorum. 
Ne gariptir ki dört gün önce bir Alman gazetesi
Türkiye'nin büyük kentlerinde bombaların patlayabileceği yönündeki bir habere
yer vermiştir. Rastlantı mı yoksa istihbarat mı, bunu tam olarak bilemeyiz ama
ortada bir güvenlik zafiyeti olduğu kesindir. Biz mevcut iktidarın terörü
yeneceği yönündeki beklentilerimizi artık iyice yitirdik. Üzgünüm ki başta
siyasiler olmak üzere birçok yetki sahibi kişinin kullandığı öfke dili ülkemizi
ikiye bölmüştür. Öfke dilinin oluşturduğu toplumsal lincin son kurbanı TV
programcısı Beyazıt Öztürk’tür. Gezi’de linç edilmek istenen sanatçı Mehmet Ali
Alabora’ydı, aynı oklar şimdi başka bir sevilen ismi buldu. 
(Mikrofon otomatik cihaz tarafından kapatıldı) 
BAŞKAN – Sayın Engin…
9.- İstanbul
Milletvekili Didem Engin’in, İstanbul Sultanahmet Meydanı’nda yapılan saldırıda
hayatını kaybedenlere Allah’tan rahmet, yaralılara acil şifalar dilediğine ve
Cumhuriyet Halk Partisi olarak terör olaylarıyla ilgili verdikleri Meclis
araştırması önergelerinin reddedildiğine ilişkin açıklaması
DİDEM ENGİN (İstanbul) – Sayın Başkan, sayın
milletvekilleri; bugün İstanbul’un en merkezî ve tarihî meydanlarından birinde,
Sultanahmet’te, büyük bir patlama meydana geldi. İlk açıklamalara göre 10 kişi
hayatını kaybetti, 15 yaralımız var. Olayın hemen sonrasında da yayın yasağı
geldi. Kaybettiğimiz canlara Allah’tan rahmet, yaralılara acil şifa dilerken
kelimeler boğazımızda düğümleniyor. 
7 Haziran seçimlerinden sonra ülkemizde katliamlar,
patlamalar arka arkaya gelmeye başladı. Suruç’taki patlamadan sonra Cumhuriyet
Halk Partisi olarak Meclisi olağanüstü toplantıya çağırdık. Terör saldırısını
ve Adıyaman ve Ceylânpınar’da asker ve polislerimizin şehit edilmesini Mecliste
ele almak için araştırma komisyonu kurulmasını önerdik, bu önerimiz reddedildi.
Ankara katliamı sonrasında IŞİD terör ve tehlikesinin tüm yönleriyle Mecliste
araştırılması için önerge verdik, yine reddedildi. Bu konular Mecliste
araştırılmasın diyenlere sesleniyorum: Vicdanlarınız rahat mı? 
BAŞKAN – Sayın Atıcı…
10.- Mersin
Milletvekili Aytuğ Atıcı’nın, İstanbul Sultanahmet Meydanı’nda yapılan
saldırının, devletin vatandaşın can ve mal güvenliğini koruyamadığını bir kez
daha ortaya çıkardığına ve İçişleri Bakanının görevden alınması gerektiğine
ilişkin açıklaması
AYTUĞ ATICI (Mersin) – Teşekkür ederim Sayın Başkan. 
Türkiye turizminin kalbi Sultanahmet’te
en az 10 kişinin öldüğü bombalamayla bir kez daha ortaya çıktı ki devlet
birinci görevi olan vatandaşın can ve mal güvenliğini koruyamamaktadır. Bu
yüzden, Başbakan İçişleri Bakanını derhâl görevden almalıdır. Almaya gücü
yetmiyorsa Başbakanın kendisi istifa etmelidir. İçişleri Bakanının ölümlü terör
olayları rekoru kırmaya çalışmak üzere görevde kalması kabul edilemez. Rakamlar
gösteriyor ki her türlü devlet imkânına rağmen İçişleri Bakanı acz içindedir.
Son dönemlerde yüzlerce asker, polis şehit oldu. Sultanahmet’te bir yıl arayla
ikinci bombalı saldırıda onlarca ölü var. Başkentin kalbinde barış mitinginde
103 kişi öldü. 11 Mayıs 2013’te Reyhanlı’da 52 ölü var. 22 Temmuz 2013’te
Suruç’ta 34 genç öldü. Güneydoğuda son üç aydaki ölü sayısı bilinmiyor.
Soruyorum: İçişleri Bakanının görevden alınması için kaç kişinin ölmesi
gerekiyor?
BAŞKAN – Sayın Parsak…
11.-
Afyonkarahisar Milletvekili Mehmet Parsak’ın, Hüseyin Nihal Atsız’ın doğumunun
111’inci yıl dönümüne ilişkin açıklaması
MEHMET PARSAK (Afyonkarahisar) – Teşekkür ediyorum.
Sayın Başkan, değerli milletvekilleri; bugün aynı
zamanda büyük Türkçü, tarihçi, yazar, şair, Türkolog Hüseyin Nihal Atsız Bey’in
doğumunun 111’inci yıl dönümü. Atsız Bey, yetmiş yılı aşkın ömrünün tamamını
yüce Türk milleti için ve Türk milliyetçiliği ülküsü için âdeta vakfetmiş
mümtaz bir şahsiyet. Bu vesileyle doğumunun yıl dönümünde Atsız Bey’i bir defa
daha rahmet ve minnetle anıyorum ve kendisinin o meşhur iki dizesinden ilhamla
diyorum ki: “Vaktiyle bir Atsız varmış. Var olsun!”
BAŞKAN – Teşekkür ederim.
Sayın Kayışoğlu…
12.-
Bursa Milletvekili Nurhayat Altaca Kayışoğlu’nun, İstanbul Sultanahmet
Meydanı’nda yapılan terör saldırısını kınadığına, hayatını kaybedenlere
Allah’tan rahmet, yaralılara acil şifalar dilediğine ve Bursa’da hastanelerde yaşanan
yoğunluk için önlem alınmasını talep ettiğine ilişkin açıklaması
NURHAYAT ALTACA KAYIŞOĞLU (Bursa) – Teşekkür ederim
Sayın Başkan.
Öncelikle, Sultanahmet’te gerçekleşen terör saldırısını
kınıyor, ölenlere rahmet, yaralılara acil şifalar diliyorum.
Geçtiğimiz hafta Bursa’da akşam saatlerinde hastalar
arayarak Dörtçelik Hastanesinde saatlerce beklediklerini, bizzat durumu yerinde
görmemizi talep ettiler. Gittiğimizde 200-300 kişilik sıraların beklendiğini
gördük, çok kişinin sıra gelmediği için beklemeden ayrılmak durumunda kaldığını
öğrendik. Sonra başka hastanelerden de benzer şikâyetler geldi. Bu yoğunluk
dönemsel dahi olsa bunun giderilmesi için tedbirler alınamaz mıydı?
Vatandaşlarımızın hastane kapılarında sürünmesi önlenemez miydi diye soruyoruz
ve gerekli önlemlerin alınmasını hem hastalar hem sağlık çalışanları açısından
bir an önce talep ediyoruz.
Teşekkürler.
BAŞKAN – Sayın Aksu…
13.-
İstanbul Milletvekili İsmail Faruk Aksu’nun, İstanbul Sultanahmet Meydanı’nda
yapılan saldırıda hayatını kaybedenlere Allah’tan rahmet, yaralılara acil
şifalar dilediğine, terörün her türlüsünü lanetlediğine ve Milliyetçi Hareket
Partisi olarak Hükûmetten etkili bir terörle mücadele beklediklerine ilişkin
açıklaması
İSMAİL FARUK AKSU (İstanbul) – Teşekkür ederim.
Bugün İstanbul Sultanahmet Meydanı’nda yaşanan
patlamada hayatını kaybedenlere Allah’tan rahmet, yaralılara acil şifalar
diliyorum. Terörün her türlüsünü, kimden ve ne adına gelirse gelsin
lanetliyorum. Ne yazık ki İstanbul’un birçok yerinde bugün güvenlik ve huzur
tesis edilemiyor. Bazı mahallelerde bölücü terör örgütü PKK yol kesip kimlik
kontrolü yapıyor; esnafı tehdit, vatandaşları taciz ediyor; yakıyor, yıkıyor,
canice öldürüyor, âdeta kurtarılmış bölgeler oluşturmuş İstanbul’da. Biz, MHP
olarak Hükûmetten etkili bir terörle mücadele bekliyoruz ve bu yolda
kendilerini destekliyoruz. Ancak, terörün azması, teröristlerin şımarması,
güvenlik güçlerinin etkisizleştirilmesi, tüm bunlar on üç yıllık AKP
iktidarının, güvenlik güçlerini kışla ve karakola hapsetmek suretiyle, terörle
mücadele yerine, terör örgütüyle örtülü ya da açık müzakere etme anlayışının
bir sonucu olarak ortaya çıkmıştır. Bu zafiyet IŞİD başta olmak üzere tüm terör
örgütlerini de harekete geçirmiştir. Kamu düzenini tesis etmek, kuşkusuz, devleti
yönetme sorumluluğunda olanların asli görevidir. Bu sorumlulukla hareket etmek…
(Mikrofon otomatik cihaz tarafından kapatıldı) 
BAŞKAN – Sayın Arık…
14.- Kayseri
Milletvekili Çetin Arık’ın, Kayseri Bölge İdare Mahkemesinin kapatılmasına
ilişkin açıklaması
ÇETİN ARIK (Kayseri) – Teşekkür ederim Sayın Başkan.
Kayseri’de yıllardır faaliyet gösteren ve yeni
binasının inşaatı devam eden Bölge İdare Mahkemesi 7 Kasım 2015 tarihli Resmî
Gazete’de yayımlanan bir kararla Ankara’ya bağlandı. Bir başka ifadeyle,
Kayseri Bölge İdare Mahkemesi kapatıldı. Mahkeme kapatıldı ama Kayseri Bölge
İdare Mahkemesinin inşaatı hâlâ devam ediyor. 
Adalet Bakanımıza sormak istiyorum: 8 bölge idare
mahkemesi hangi kriterlere göre belirlenmiştir? Bölgesinde merkez konumundaki
Kayseri’deki Bölge İdare Mahkemesi kapatılırken Konya’da kurulmasında
Başbakanın Konyalı olmasının etkisi var mıdır? Kırşehir, Nevşehir, Niğde, Sivas
ve Yozgat gibi çevre illerin birçok konuda hizmet alımı yaptığı Kayseri’ye
bölge idare mahkemesini yeniden kazandırmayı düşünüyor musunuz? 
Teşekkür ederim.
BAŞKAN – Sayın Sertel…
15.- İzmir
Milletvekili Atila Sertel’in, terörü kınadığına, ölenlere rahmet dilediğine ve
Belevi-Tire yolunun yapılmasını beklediklerine ilişkin açıklaması
ATİLA SERTEL (İzmir) – Terörü kınıyor,
ölenlere rahmet diliyorum.
Ayrıca, ölü bombacıyı yakalayan İçişleri Bakanını da
huzurunuzda kutluyorum! 
İzmir Milletvekili olarak Ulaştırma
Bakanı Sayın Binali Yıldırım Tire-Belevi arası yol için “Biz Türkiye’nin her
tarafına binlerce yol yaptık, 20 kilometrelik Belevi-Tire yolunu mu
yapamayacağız?” demişti. Aradan yıllar geçti bu yol hâlâ yapılmadı, yapılmıyor.
Bu yol ekonomik açıdan da önemlidir, can güvenliği açısından da. Orada
köylüler, Selçuk’ta, Belevi’de ve Tire’de oturanlar ölmektedir. Tire Organize
Sanayi Bölgesi de bu yol üzerindedir. Otoyola bağlantılı, elverişli hâle
gelirse üreticiler İzmir-Aydın Otoyolu’ndan hem İzmir Limanı’na daha rahat
ulaşacak hem de Aydın ve iç bölgelere nakliye sağlanacaktır. Burada en önemli
sorun can güvenliğidir. Her hafta 3-4 kaza oluyor; ölümlü, yaralanmalı kazalar.
Binali Yıldırım Bey verdiği sözü tutsun, 20 kilometrelik yolun yapılmasını
sağlasın.
Teşekkür ediyorum.
BAŞKAN - Sayın Akın…
16.- Balıkesir
Milletvekili Ahmet Akın’ın, elektrik faturalarının şişirilmesine yönelik
hukuksuz uygulamalara ilişkin açıklaması
AHMET AKIN (Balıkesir) – Sayın Başkanım,
teşekkür ederim.
Elektrik tüketiminde “Kayıp Kaçak
Bedeli”, “Dağıtım Bedeli”, “Perakende Hizmet Bedeli”, “Sayaç Okuma Bedeli”
adları altında birçok ilgisiz bedel faturalara eklenerek vatandaşlarımızdan
tahsil edilmektedir. Bu soygun yönteminin ortaya çıkmasından sonra gelen
tepkiler ve yargı kararları nedeniyle bu uygulamaya son verilmesi yerine, bu
haraçların karartılarak, perdelenerek, görünmez kılınarak tahsiline devam
edileceği anlaşılıyor. Bu yılbaşından itibaren artık faturalarda bu kalemlerin
açıkça yazmayacağı, “Dağıtım ve Perakende Enerji Bedeli” adı altında
gizleneceği belirtiliyor. Bu durum açıkça vatandaşlarımıza kazık atmaktır. Bu
halk size kazıklanmak için oy vermedi. Şimdi buradan Enerji ve Tabii Kaynaklar
Bakanına soruyorum: Vatandaşlarımızın elektrik faturalarının şişirilmesine
yönelik bu hukuksuz uygulamanın yapılmasının talimatını siz mi verdiniz?
BAŞKAN – Sayın Nurlu…
17.- Manisa
Milletvekili Mazlum Nurlu’nun, Okul Üzümü Akıl Üzümü Projesi’ni desteklediğine
ilişkin açıklaması
MAZLUM NURLU (Manisa) – Sayın Başkan,
değerli milletvekilleri; geçen yıl Bakanlar Kurulu kararıyla sembolik olarak
başlayan, ancak bu yıl yarıyıl tatili yaklaşmasına rağmen, “Okul Üzümü Akıl
Üzümü Projesi” kapsamında yeniden üzüm dağıtılacağına dair somut bir bilgi
mevcut değildir. Bu projeyle çocuklara sağlıklı beslenme alışkanlıklarının yanı
sıra kuru üzüm tüketiminin artırılması ve çiftçimizin desteklenmesi de amaçlanmıştır.
Çocuklarımızın doğal ürünlerle beslenme alışkanlığı kazanmalarına Manisa’mızda
yetişen üzümlerle katkı sağlamanın verdiği mutlulukla bu projeyi desteklediğimi
açıkça ifade ediyorum. Israrla devamını talep ettiğimiz bu proje kapsamında,
öğrencilerimize dağıtılacak üzümlerin bölgemizin en büyük çiftçi kuruluşu olan
TARİŞ’ten alınması en doğru karar olacaktır. Bu sayede hem öğrenciler sağlıklı
üzümler yiyecek hem de üzüm fiyatlarının düşmesi önlenecek, çiftçimiz de
desteklenmiş olacaktır.
Genel Kurulu saygıyla selamlıyorum.
BAŞKAN – Sayın Arslan…
18.- Denizli
Milletvekili Kazım Arslan’ın, İstanbul Sultanahmet Meydanı’nda yapılan terör
saldırısını kınadığına ve şeker pancarı fiyatlarına ilişkin açıklaması
KAZIM ARSLAN (Denizli) – Sayın Başkan,
değerli milletvekilleri; öncelikle İstanbul’daki terörü kınıyor ve
lanetliyorum. 
Şeker pancarı fiyatları çok düşük. Şeker
pancarı fiyatlarını artırmayı düşünüyor musunuz?
Ayrıca, üreticiler kota sıkıntısı
çekiyorlar. Bugün düşük olan yüzde 10 kotanın yüzde 50’ye çıkarılmasını
düşünüyor musunuz?
Şeker pancarı fiyatlarının ekimden en az
altı ay önce açıklanmasına ne zaman bakacaksınız?
Ayrıca, çiftçiye vereceğiniz gübrenin ve yemin
üzerindeki KDV’yi ne zaman kaldıracaksınız?
Teşekkür ederim. 
BAŞKAN – Sayın Akaydın…
19.- Antalya
Milletvekili Mustafa Akaydın’ın, İstanbul Sultanahmet Meydanı’nda yapılan
saldırıyı kınadığına, hayatını kaybedenlere Allah’tan rahmet dilediğine ve
Başika’da Türk Silahlı Kuvvetlerine bir saldırı olup olmadığını öğrenmek
istediğine ilişkin açıklaması
MUSTAFA AKAYDIN (Antalya) – Sayın Başkan, değerli
milletvekilleri; ben de bugün Sultanahmet’te olan olayları kınıyorum ve
aramızdan ayrılan hemşehrilerimize, vatandaşlarımıza Allah’tan rahmet
diliyorum. 
Merak ettiğim bir konu var ki bunu Dışişleri Bakanı ve
Millî Savunma Bakanının cevaplaması dileğiyle söylüyorum. Dört gün önce bir
olay yaşandı ve Başika’da Türk Silahlı Kuvvetlerine karşı saldırı yürüten DAEŞ
kuvvetlerinin 17 kayıp verdiği ve 4 askerimizin yaralandığı ifadeleri üstüne
vazife olmadığı hâlde Sayın Cumhurbaşkanı tarafından açıklandı. Fakat bu
haberler sonradan ne dış basında ne Türkiye’de, bizzat Türk Silahlı
Kuvvetlerinin web sitelerinde de doğrulanmadı. Bu olayda bir kuşku var.
Başika’da gerçekten Türk Silahlı Kuvvetlerine saldırı olmuş mudur? DAEŞ 17 veya
18 kişiyi kaybetmiş midir? Türk askerleri yaralanmış mıdır? Nedir bu
belirsizliğin durumu, bunun yanıtlanmasını diliyorum. 
Saygılar sunuyorum. 
BAŞKAN – Sayın Okutan…
20.-
Isparta Milletvekili Nuri Okutan’ın, İstanbul Sultanahmet Meydanı’nda yapılan
saldırıyı kınadığına ve Türk İdareciler Günü’nü kutladığına ilişkin açıklaması
NURİ OKUTAN (Isparta) – Teşekkür ederim Sayın Başkan. 
Ben de Sultanahmet’te meydana gelen bu elim olayı
lanetle kınıyorum. Terörün her türlüsünü lanetle kınıyoruz ve terörle mücadele
edenlerin de arkasında olduğumuzu buradan ifade etmek istiyorum. 
Yine, başta vatandaşın can ve mal güvenliğinden birinci
derecede sorumlu olan mülki idare amirlerinin İdareciler Günü’nü de yürekten
kutluyorum. İdarecilerimizi her zaman olduğu gibi dertlilerin derdi,
çaresizlerin ilacı olmaya, milletimizin her ferdini şefkatle tarafsız bir
şekilde kucaklamaya davet ediyorum. Efendim, her zaman olduğu gibi bugün de
yine devletimizi en güzel şekilde temsil edeceklerini ve kamu düzeninin
sağlanmasında hiçbir zafiyet göstermeden, hiç kimseyi dinlemeden tarafsız bir
şekilde çalışacaklarını biliyoruz ve bu şekilde çalışmalarında da başarılar
diliyorum. 
Herkesi saygıyla selamlıyorum. 
BAŞKAN – Sayın Sarıbal…
21.-
Bursa Milletvekili Orhan Sarıbal’ın, yaşanan terör olayları nedeniyle Meclisi
göreve çağırdığına ve Silivri Cezaevinde bulunan Can Dündar ile Erdem Gül’le
görüşme izni vermeyen Adalet Bakanını kınadığına ilişkin açıklaması
ORHAN SARIBAL (Bursa) – Sayın Başkan, Roboski yani
Uludere, Diyarbakır, Suruç, Ankara, şimdi Sultanahmet, Diyarbakır, Cizre;
buralarda yaşanan katliam ve çatışmalar sonrası bu Meclis acaba ne zaman
görevini yapmak için bir çaba sarf edecektir ve bunca çatışma ve bunca soruna
rağmen Başbakan ne zaman istifa etme kararı alacaktır? Evet, bu Meclisi göreve
çağırıyoruz. 
Ayrıca, hafta sonu İstanbul’da, Silivri’de Can Dündar
ve Erdem Gül’ü ziyaret ettik, orada onlarla buluşmak istedik. Ne yazık ki
Adalet Bakanı geçen perşembeden itibaren bir eli kaymakta bir eli Afyon’da
sıcak sularda tatil yaparken bize izin vermedi. Can Dündar ve Erdem Gül’le
görüşmedik. Buradan, ayrıca, Adalet Bakanını kınıyorum ve Meclisi bu olaylar
karşısında duyarlılığa çağırıyorum çünkü bugüne kadar bu Meclis olaylarla
ilgili…
(Mikrofon otomatik cihaz tarafından kapatıldı) 
ORHAN SARIBAL (Bursa) – …hiçbir araştırma önergesinde
komisyon kurulması çabası göstermemiştir.
BAŞKAN – Sayın Tuncer…
22.-
Amasya Milletvekili Mustafa Tuncer’in, İstanbul Sultanahmet Meydanı’nda yapılan
saldırıda hayatını kaybedenlere Allah’tan rahmet dilediğine, 10 Ocak Çalışan
Gazeteciler Günü’nü kutladığına, Diyanet İşleri Başkanını istifaya davet
ettiğine ve Amasya Gümüşhacıköy Devlet Hastanesinin durumuna ilişkin açıklaması
MUSTAFA TUNCER (Amasya) – Sayın Başkan, bugün Sultanahmet
Meydanı’ndaki patlamada ölen yurttaşlarımıza Allah’tan rahmet, yakınlarına ve
ülkemize başsağlığı diliyorum. 
Ayrıca, önceki gün 10 Ocak Emekçi Gazeteciler Günü’ydü.
Tüm gazetecilerin bu gününü kutluyorum. 
Diyanet İşleri Başkanını istifaya davet ediyorum. “İlim
Çin’de de olsa gidip öğreniniz.” sözünü hatırlatarak Diyanet İşleri Başkanını
ilim irfan öğrenmeye davet ediyorum.
Amasya’nın Gümüşhacıköy ilçesinde 50 yataklı, 2
ameliyathaneli devlet hastanesi olmasına rağmen uzman doktor olarak sadece 1
dâhiliyeci ve 2 diş hekimi vardır. Devlet hastanesi ilçede 30 bin kişiye hizmet
vermektedir ve en yakın hastane 25 kilometre uzaktadır. Sağlık Bakanlığı
tarafından acilen Gümüşhacıköy Devlet Hastanesine 1 göz, 1 genel cerrah, 1
kadın doğum, 1 kulak burun boğaz, 1 ortopedi ve 1 üroloji uzman doktoru
atanması zarureti olduğunu hatırlatıyor, gereğinin yapılmasını rica ediyor,
saygılar sunuyorum.
BAŞKAN – Sayın Özdemir…
23.- İstanbul
Milletvekili Sibel Özdemir’in, Millî Eğitim Bakanının sahte diplomayla atanan
öğretmenlerle ilgili yaptığı açıklamalara ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan.
Millî Eğitim Bakanı geçmiş öğretmen atama dönemlerinde
bazı üniversitelerin diplomalarının, hatta geçici mezuniyet belgelerinin taklit
edilerek öğretmenliğe başvuruların olduğunu ve sahte diplomayla göreve başlamış
50-60 kadar öğretmenin olduğunun tespit edildiğini belirtmiştir. Bakana göre
sorumlular tabii ki her zamanki gibi paralelkenar yapılar. Bakanın önlem olarak
açıklaması ise “Öğretmen adaylarımız sakın böyle şeylere tevessül etmesinler.”
Evet, geleceğimiz olan çocuklarımızın emanet edildiği eğitim sisteminin en son
geldiği manzara, sürekli sayısı artırılan, güvensiz ortamlarda yapılan
sınavlar, şimdi de sahte diplomalı öğretmenlere teslim edilen çocuklarımız,
içeriği niteliksiz hâle getirilen müfredatın yanında, hatalı basılan ders
kitapları. Bakanın açıklaması ise “Bizim de hatalarımız olabilir. Velilerimiz
çocuklarının kitaplarına baksınlar, bir hata görürlerse bildirsinler.”
(Mikrofon otomatik cihaz tarafından kapatıldı)
BAŞKAN – Sayın İrgil…
24.-
Bursa Milletvekili Ceyhun İrgil’in, İstanbul Sultanahmet Meydanı’nda yapılan
saldırıyı kınadığına ve bakanların, milletvekillerinin sorularına cevap vermesi
gerektiğine ilişkin açıklaması
CEYHUN İRGİL (Bursa) – Sayın Başkan, değerli Meclis
üyeleri; aslında bugün bize söz gelmez diye düşünmüştüm, sırada yoktu.
BAŞKAN – Hayır, bir kişi sisteme girdi, Genel Kuruldan
ayrıldı, onun yerine size söz verdim Sayın İrgil.
CEYHUN İRGİL (Bursa) – Teşekkür ederim Sayın Başkanım,
çok memnun oldum.
Ben de diğer arkadaşlarım gibi, bugün Sultanahmet’teki
saldırıyı şiddetle kınıyorum ve orada bir dolu insanın hayatını kaybetmiş
olmasının artık sıradanlaşmasının çok acı bir şey olduğunu görüyorum. Bu
Mecliste de bunun yansımalarını görüyoruz. Şu an iktidar partisinde -en son
saydığımda 21, şu anda bir giren daha var galiba- 22 kişinin ancak salonda
olması bu konudaki duyarlılığı gösteriyor. 
Sayın Bakana yarım saattir birçok arkadaşımız soru
soruyor, kendisine buradan sesleniyoruz, bağırıyoruz, bakıp bir dinleme
nezaketi bile göstermiyor. Kendisi sanki Meclise gün yapmaya gelmiş gibi,
milletvekilleriyle günlük sohbetlerini, muhabbetlerini yapıyor. Acaba bir kulak
sorunu mu var, onu merak ediyorum.
BAŞKAN – Gündeme geçiyoruz.
Başkanlığın Genel Kurula sunuşları vardır.
Meclis araştırması açılmasına ilişkin üç önerge vardır,
ayrı ayrı okutuyorum:
VIII.-
BAŞKANLIĞIN GENEL KURULA SUNUŞLARI
A) Meclis
Araştırması Önergeleri
1.- HDP
Grubu adına, Grup Başkan Vekili Diyarbakır Milletvekili Çağlar Demirel’in,
kadına yönelik şiddette cezasızlık olgusunun araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/54)
Türkiye Büyük Millet Meclisi
Başkanlığına
Kadına yönelik şiddetin sistematik olarak devam
etmesine yol açan cezasızlık mekanizması mağdurların adalet talebinin yerine
getirilmemesine yol açarken, bir yandan da kadına yönelik şiddetin devam
ettirilmesinde önemli bir rol üstlenmektedir. Eril zihniyet böylece devam
edebileceği bir hukuk sistemi üzerinde kendini yeniden üretmektedir. Bu
nedenle, kadına yönelik şiddette cezasızlık olgusunun Türkiye’deki vakalar
üzerinden irdelenmesi, cezasızlığı engellemek adına İstanbul Sözleşmesi’nin
koyduğu ilkelere göre yapılması gereken yasal reformların belirlenmesi amacıyla
Anayasa’nın 98'inci, İç Tüzük’ün 104 ve 105'inci maddeleri gereğince Meclis
araştırması açılması için gereğini arz ederiz.
 Çağlar
Demirel
 HDP
Grubu Başkan Vekili
 (Diyarbakır)
Gerekçe:
Birleşmiş Milletler Kadınlara Yönelik Şiddetin
Önlenmesi Bildirgesi'nde çok net olarak tanımlanan cinsel şiddet, en son
yürürlüğe giren ve Türkiye'nin de imzacısı olduğu İstanbul Sözleşmesi'nde
devletin de sorumluluklarını ve görevlerini anlatan bir şekilde ele alınmıştır.
Cinsel şiddet ve saldırının en korkunç boyutu elbette ki kadın cinayetleri.
Bazı yasalarda reformlar yapılması, kadına yönelik şiddetin önlenmesi için
eksikliklerine rağmen çıkan yasa, ŞÖNİM'ler, koruma tedbirleri gibi olumlu
gözüken düzenlemelere rağmen kadınlar öldürülmekte ve cinsel şiddete maruz
kalmaktadır. Bunun en temeli yasalar değişse de asıl bu sistematik katliama
sebep olan kökleşmiş eril zihniyetinde bulunuyor. Dolayısıyla, topyekûn eril
zihniyete karşı bir zihniyet dönüştürme mücadelesi yürütülmediği üzere yasal
değişiklikler ne yazık ki yetersiz kalmaktadır.
Uluslararası hukuki metinlere, mahkeme kararlarına,
içtihatlara baktığımızda cinsel şiddetle mücadelede önemli araçlar sunulmakta.
AB İnsan Hakları Sözleşmesi yanı sıra, cinsel şiddeti tanıyan ve Türkiye'yi
mahkûm eden Opuz ve Şükran Aydın AİHM kararları, İstanbul Sözleşmesi, CEDAW
(Kadına Karşı Her Türlü Ayrımcılığın Yok Edilmesi Sözleşmesi) bu metinlerin en
öne çıkanları. Benzer şekilde, iç hukukta TCK'da cinsel saldırıya dair
düzenlemeyi içeren 102’nci madde, 103’üncü madde ve 104’üncü madde, şiddetin
önlenmesine dair yasa yürürlükte bulunmakta. Ancak, tüm bu düzenlemelere ve
ceza mekanizmalarına rağmen eril zihniyetin yanı sıra sorunun devam etmesinde
en önemli etken cezasızlık olarak ortaya çıkmaktadır. Uluslararası hukukta ve
İstanbul Sözleşmesi’nde kadına yönelik şiddetin ve cinsel saldırının nasıl
araştırılacağı, soruşturmanın nasıl yürütüleceği ve sonrasındaki onarım
mekanizmaları ayrıntılı olarak yazılmıştır. Türkiye'de cezasızlık mefhumu
savcılık soruşturmasından başlamaktadır. Savcılık iddianamelerinde, kadının bir
süre geçtikten sonra başvurması, kişisel yorum bulunduğu, çok net delillerin
olmadığı gerekçeleriyle başvurunun reddine karar verilebilmektedir. Oysaki
cinsel şiddete maruz kalmış bir kadının başvuruda bulunmada özgün konumu hiçbir
şekilde dikkate alınmamaktadır Türkiye’deki hukuk sisteminde. Yine kadına
yönelik şiddette cezasızlık uygulamalarını izleyen uzmanlar, soruşturma ve
kovuşturma süreçlerinde fail odaklı soruşturma sistemi, şiddete uğramış ve
travma yaşayan kadınların ifadelerini uzman olmayan erkeklerin alması, avukat
yardımından yararlandırmama, beden ve ruh sağlığı raporlarının alınmaması,
taraflara uzlaşma önerilmesi gibi pek çok engelin varlığına işaret etmektedir.
Mahkeme salonlarında bu yaklaşım devam ederek, mağdurun özel hayatına girmesi,
sürekli faille karşı karşıya getirilmesi, geleneksel kalıplara dayalı beraat
kararların verilmesi cezasızlığa yol açan bir başka sorundur. Cezalandırma
kısmında ise genelde beraat kararının çıkması, eylemle orantılı bir cezanın
verilmemesi, verilen hapis cezasının çok cüzi bir kısmının infaz edilmesi gibi
sorunlar bulunmakta. Yargı süreçlerinde cinsel saldırı suçlarına özgü özel bir
infaz rejiminin ve güvencesinin bulunmaması en büyük problem olarak ortaya
çıkmaktadır.
Özetle mağdurun ve yakınlarının korunmaması,
yargılanmanın uzun sürmesi, mağdurun beyanlarına itibar edilmemesi, psikolojik
bulguların delil olarak kabul edilmemesi, şeklî cezaların verilmesi kadına
yönelik şiddet vakalarında ortaya çıkan cezasızlığı içermektedir. Dolayısıyla
cezasızlık mekanizması mağdurların adalet talebinin yerine getirilmemesine yol
açarken bir yandan da kadına yönelik şiddetin devam ettirilmesinde önemli bir
rol üstlenmektedir. Eril zihniyet böylece devam edebileceği bir hukuk sistemi
üzerinden kendini yeniden üretmektedir. Bu nedenle, kadına yönelik şiddette
cezasızlık olgusunun Türkiye'deki vakalar üzerinden irdelenmesi, cezasızlığı
engellemek adına İstanbul Sözleşmesi'nin koyduğu ilkelere göre yapılması
gereken yasal reformların belirlenmesi için bir araştırma komisyonu kurulmasını
önermekteyiz.
2.- Siirt
Milletvekili Besime Konca ve 21 milletvekilinin, kadınlara yönelik şiddet ve
cinayetlerin önlenmesi için gerekli sosyal destek programları ile kadın odaklı
yasal düzenlemeler için yapılması gerekenlerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/55)
Türkiye Büyük Millet Meclisi
Başkanlığına
Kadınların aile içi şiddet olmak üzere
maruz kaldıkları çok boyutlu sömürü ve antidemokratik uygulamalarla kendilerine
dayatılan yaşam koşullarından kurtulmak için başvurdukları boşanma öncesi ve
sonrası yaşanacak zorluklar, şiddet ve cinayetlerin önlenmesi, gerekli
tedbirlerin alınması, sosyal destek programlarının belirlenmesi ve toplumsal
cinsiyet eşitliğini esas alan kadın odaklı yasal düzenlemelerin yapılması
amacıyla Anayasa'nın 98'inci İç Tüzük’ün 104'üncü ve 105'inci maddeleri
gereğince Meclis araştırması açılması için gereğini arz ve teklif ederiz.
1) Besime Konca  (Siirt)
2) İdris Baluken  (Diyarbakır)
3) Filiz Kerestecioğlu Demir (İstanbul)
4) Garo Paylan  (İstanbul)
5) Hüda Kaya  (İstanbul)
6) Müslüm Doğan  (İzmir)
7) Ali Atalan  (Mardin)

8) Erol Dora  (Mardin)
9) Mithat Sancar (Mardin)
10) Ahmet Yıldırım  (Muş)
11) Burcu Çelik Özkan  (Muş)
12) Kadri Yıldırım (Siirt)
13) Aycan İrmez  (Şırnak)
14) Faysal Sarıyıldız  (Şırnak)
15)Ferhat Encu (Şırnak)
16) Leyla Birlik  (Şırnak)
17)Dilek Öcalan  (Şanlıurfa)
18) İbrahim Ayhan  (Şanlıurfa)
19) Osman Baydemir  (Şanlıurfa)
20) Alican Önlü  (Tunceli)
21)Nadir Yıldırım (Van)
22)Tuğba Hezer Öztürk  (Van)
Gerekçe:
Kadına yönelik
her türlü hak ihlalinin, cinsel ve fiziksel şiddet dünya ortalamasının çok
üzerinde olmasına karşın, Türkiye'de devletin yetkili kurumlarının bu durumu
yeterince ciddiye almadığı, kadın katliamlarını ve kadına yönelik şiddeti
durdurmak için önleyici tedbirler geliştirmediği hem yerel hem uluslararası
kadın kuruluşları tarafından sıklıkla ifade edilmektedir. Devletin bu tutumu ve
bu tutuma paralel söylemleri, aile içi cinsel ve fiziksel saldırı, taciz ve
tecavüze maruz kalan binlerce kadının kendilerine karşı işlenen bu suçları
yargıya taşımaları konusunda ciddi psikolojik bariyerler oluştururken, bu yönde
gerçekleştirilen yasal düzenleme ve politikalarla kadınlar bu onur kırıcı yaşam
koşullarından kurtulmak amacıyla boşanma talebiyle yargıya başvurduklarında bir
de adalete erişim konusunda haksızlığa uğramaktadır.
Türkiye, kadın hak ve özgürlükleri
noktasında dünya ortalamasının son sıralarında, kadına dönük her türlü şiddet
ve hak ihlali sıralamasında ise ilk sıralarda yer almaktadır. AKP Hükûmeti
toplumsal cinsiyet eşitliğini sağlamaya, kadın hak ve özgürlüklerini
geliştirmeye, kadını güçlendirerek aileyi demokratikleştirmeye yönelik
politikalar geliştirmekten özellikle kaçınmaktadır. Aksine, kadının çok boyutlu
ezildiği, sömürüldüğü ve ayrımcılığa uğradığı mevcut erkek egemen, baskıcı ve
antidemokratik aile yapısını korumaya dönük çalışmalarla ailenin mevcut sorunlu
yapısına yasal zeminler hazırlamakta ve bunu yasal olarak meşrulaştırma yoluna gitmektedir. Bu yaklaşım ve
politikalar kadının aile içinde ekonomik yönden bağımlı kılınması, sosyal,
siyasal ve kültürel yaşamdan özellikle mahrum bırakılması, kısıtlı yaşam
koşullarına mahkûm edilmesiyle kadını insan ve kadın haklarıyla örtüşmeyen
zorunlu bir yaşamı sürdürmeye mahkûm etmektedir. Bu yaşamı kabul etmeyerek
boşanmaya çalışan kadınlar, hem boşanma süresince ve sonrasında devletin kadını
koruyucu ve destekleyici politikaları olmadığından her türlü şiddetin hedefi
olmaktadır.
Kadınların yaşadıkları hak ihlallerine karşı, baskıcı
erkek ve aile kıskacından kurtulmak ve özgürlüklerini örgütleme konusunda
verdiği mücadelenin devlet politikalarıyla desteklenmesi sosyal ve hukuk
devletinin zorunlu görevidir. Türkiye, CEDAW ve İstanbul Sözleşmesi başta olmak
üzere onlarca uluslararası sözleşmeyi imzalayarak bunu sağlamak için
çalışacağını taahhüt etmiştir. Fakat gelinen süreçte bu sözleşmelere uygun
politika uygulamak bir yana, bu sözleşmelere son derece aykırı, kadının mevcut
ezilme ve ayrımcılığa uğrama durumunu derinleştiren söylem ve politikalara
sarılması, bu ezilme ve ayrımcılığın uygulanmasında devleti esas sorumlu
kılmaktadır.
Türkiye devleti ve AKP hükûmeti, başta İstanbul
Sözleşmesi olmak üzere, 185 ülkeyle birlikte tarafı olduğu BM Kadına Karşı Her
Türlü Ayrımcılığın Önlenmesi Sözleşmesi (CEDAW), 1995 Dördüncü Dünya Kadın
Konferansına katılan ülkelerce benimsenen Beijing Deklarasyonu ve Eylem
Platformu (PFA), BM Güvenlik Konseyinin “Kadınlar, Barış ve Güvenlik” üzerine
2000'de aldığı 1325 sayılı kararla buna ek 1820, 1888, 1889, 1960, 2106 ve 2122
sayılı kararları ve bütün BM üyesi ülkelerce benimsenen Binyıl Kalkınma
Hedefleri'nin de gereği olarak kadına dönük her türlü cinsel, fiziksel,
psikolojik, siyasal ve kültürel şiddete son verilmesine ve toplumsal cinsiyet
eşitliğinin sağlanmasına dönük sosyal destek ve sosyal politikaları bir an önce
hayata geçirmek zorundadır.
Kadınların aile içinde başta şiddet olmak üzere maruz
kaldıkları çok boyutlu sömürü ve antidemokratik uygulamalar karşısında
kendilerine dayatılan onur kırıcı yaşam koşullarından kurtulmak amacıyla
başvurdukları boşanma süreci öncesi ve sonrası yaşanacak zorluklar, şiddet ve
cinayetlerin önlenmesi, gerekli tedbirlerin alınması amacıyla, uluslararası
sözleşmelerin de gerektirdiği sosyal destek programlarının belirlenmesi ve
toplumsal cinsiyet eşitliğini esas alan kadın odaklı yasal düzenlemelerin
yapılması amacıyla Anayasa'nın 98'inci, İç Tüzük’ün 104'üncü ve 105'inci
maddeleri gereğince Meclis araştırması açılması için gereğini arz ve teklif
ederiz.
3.- Çanakkale
Milletvekili Muharrem Erkek ve 23 milletvekilinin, göçmenlik ve mültecilik
konusunda ülkemizde yaşanan sorunların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/56) 
Türkiye Büyük Millet Meclisi Başkanlığına
Ülkemiz,
bulunduğu coğrafi konum nedeniyle yabancıların yasa dışı yollarla Avrupa'ya
geçişi konusunda bir köprü görevi görmektedir. Özellikle sınır komşularımız
Yunanistan ve Bulgaristan, bu geçişin ilk kademesini oluşturmaktadır. Bu
ülkeler genellikle nihai hedef olmamakta, kademeli olarak göçle diğer Avrupa
ülkelerine geçiş yolları aranmaktadır.
Göçmenlik ve
mültecilik, oldukça farklı boyutlardan ele alınması gereken konulardır. İnsan
hakları ihlalleri, insanların gayriinsani koşullarda yiyecek, içecek ve can
güvenlikleri sağlanmadan taşınmaya çalışılması, konunun uluslararası alanda
büyük bir ticaret ağının olması, gidilen ülkede yaşanan hukuki ve sosyoekonomik
sorunlar gibi pek çok başlık, göçmenlik ve mültecilik konularının sadece birkaç
alt başlığıdır.
Uluslararası
arenada göçmenlik ve mültecilik konularında sistemli çalışmalar yapılması
amacıyla Birleşmiş Milletler (BM) Mülteciler Yüksek Komiserliği, Uluslararası
Göç Örgütü gibi örgütler kurulmuştur. Türkiye'nin konumu itibarıyla bu konuda
önemli konumda olması gereğince İçişleri Bakanlığına bağlı olarak Göç İdaresi
Genel Müdürlüğü de görev yapmaktadır.
Türkiye'de özellikle
Akdeniz ve Ege kıyıları kaçak göçmenlerin sıklıkla kamuoyuna duyurulduğu yerler
olmaktadır. Üzücü olan, göçmenlerin genellikle yaşam mücadelesi verdiği ya da
hayatını kaybettiği olaylarla anılıyor olmasıdır. Dünyada, 2000 yılından beri
40 bin göçmenin hayatını kaybettiği, 2014 yılı içerisinde 219 bin göçmenin
Akdeniz'i geçerek Avrupa'ya ulaştığı ama yaklaşık 3.500'ünün hayatını
kaybettiği resmî olarak kayıt altına alınmıştır. Türkiye'de resmî rakamlara
göre 1996-2013 arası 189 ülkeden yaklaşık 1 milyon göçmen yakalanmıştır.
Akdeniz'de 2015'in ilk altı ayında göç yolunda boğularak hayatını kaybeden
göçmen sayısı 1.800'ün üzerinde olmuştur. 2014 yılı içerisinde Ege Denizi'nden
Yunanistan'a geçmeye çalışan 12 binin üzerinde kaçak göçmen Sahil Güvenlik Komutanlığına
bağlı güçlerce yakalanmıştır. En son Aylan bebeğin görüntüleri tüm dünyada
derin yankı bulmuş ve konuyu uluslararası kamuoyunun gündemine taşımıştır.
Göçmen
kaçakçılığı ve ticareti, bunların yaşandığı bölgelerde yaşayan yerel halklar
açısından da sorunlara neden olabilmektedir. Çanakkale ilimiz, özellikle son
dönemlerde bu rahatsızlığın en çok yaşandığı yerlerden biri olmuştur. Yasa dışı
yollarla Yunanistan'a gitmeye çalışan göçmenlerin sıklıkla kullandığı
güzergâhlardan biri olan Çanakkale'de 2015 yılının Temmuz ayında, sadece 5 gün
içerisinde 611 kaçak göçmen yakalanmıştır, 6 göçmen ise boğularak hayatını
kaybetmiştir. Kasım ayı içinde ise 7'si çocuk 14 göçmenin yaşamını kaybetmesi,
konunun daha derinlemesine ele alınması gerektiği görüşlerini doğurmuştur.
Bahsi geçen
rakamlar, konunun ne derece önemli olduğunu ve bu konudaki gerek uluslararası
gerekse ulusal girişimlerin yeterli olmadığını, daha sistemli çalışmalara ve
organizasyonlara ihtiyaç olduğunu göstermektedir. Uluslararası çalışmalara ek olarak
ulusal düzeyde ve özellikle Parlamento çatısı altında bir çalışma yapılmasının
zarureti ortaya çıkmıştır.
Bu bağlamda;
göçmenlik ve mültecilik konusunda ülkemizde yaşanan sorunların, aksaklıkların,
ihmallerin; ulusal ve uluslararası alanda yapılan çalışmalara ne gibi katkılar
sunulabileceğinin; kaçak göçmen ticareti yapanlarla mücadelede daha etkili
yolların araştırılması ve konunun uzmanlarından, ulusal ve uluslararası kurum
ve kuruluşlardan görüş alınması amacıyla Anayasa'nın 98’inci ve TBMM İçtüzüğü'nün
104 ve 105’inci maddeleri gereğince Meclis araştırması açılmasını
saygılarımızla arz ederiz.
1) Muharrem
Erkek  (Çanakkale)
2) Murat Bakan  (İzmir)
3) Özcan Purçu  (İzmir)
4) Bülent Öz  (Çanakkale)
5) Mustafa
Sezgin Tanrıkulu  (İstanbul)
6) Candan Yüceer
 (Tekirdağ)
7) Mustafa Ali
Balbay  (İzmir)
8) Hilmi
Yarayıcı  (Hatay)
9) Nurettin
Demir  (Muğla)
10) Özgür Özel  (Manisa)
11) Ali Haydar
Hakverdi  (Ankara)
12) Selina Doğan
 (İstanbul)
13) Veli Ağbaba  (Malatya)
14) Hüseyin
Yıldız  (Aydın)
15) Sibel Özdemir
 (İstanbul)
16) Mahmut Tanal
 (İstanbul)
17) Elif Doğan
Türkmen  (Adana)
18) Tahsin
Tarhan  (Kocaeli)
19) Gülay
Yedekci  (İstanbul)
20) Gürsel Erol  (Tunceli)
21) Aylin
Nazlıaka  (Ankara)
22) Ali Yiğit  (İzmir)
23) İbrahim
Özdiş  (Adana)
24) Kamil Okyay
Sındır  (İzmir) 
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki görüşmeler, sırası geldiğinde
yapılacaktır.
LEVENT GÖK (Ankara) – Sayın Başkan…
BAŞKAN – Sayın Gök…
VII.- AÇIKLAMALAR
(Devam)
25.-
Ankara Milletvekili Levent Gök’ün, Hükûmetin İstanbul Sultanahmet Meydanı’nda
yapılan saldırıyla ilgili Meclisi bilgilendirmesi gerektiğine ilişkin
açıklaması
LEVENT GÖK (Ankara) – Sayın Başkanım, bugün sabah
Sultanahmet’te meydana gelen olayla ilgili olarak elbette Türkiye kamuoyu ve
bizler derin endişe ve üzüntü içerisinde bu olayı takip ediyoruz ancak yayın
yasağı getirilmesi nedeniyle olayın nasıl olduğu, nasıl planlandığı ya da
başkaca olaylara gebe olup olmadığı konusunda pek çok soru işareti var
kafamızda. Şimdi, böylesine dünyanın da çok yakından takip ettiği ve yayın
yaptığı bir ortamda Türkiye’de bu konuyu ne yazık ki biz izleyemiyoruz. Şimdi,
Türkiye Büyük Millet Meclisinde böyle önemli bir konunun olduğu günde herhâlde bir
Hükûmet yetkilisi bu konuda bizleri ve kamuoyunu aydınlatan açıklamalar yapmak
durumundadır. Bu olayı görmezden gelerek işimize devam ettiğimizde hem olayın
vahametine uygun davranmamış hem de biz de milletvekili olarak bilgilenmemiş ve
kamuoyu olarak da bu konuda hiçbir şekilde bilgi sahibi kılınmamış sayılırız. 
Meclisin en önemli görevinden bir tanesi… Bütün
Türkiye’yi ve hatta şu anda bütün dünyayı etkileyen -yabancı uyruklu kişilerin
ölmesi nedeniyle- bu olaydan dolayı burada Hükûmet yetkililerinden bir tanesi
çıkıp en azından Meclisimize, kamuoyuna ve dünya kamuoyuna bir şeyler
söylemesini beklemek bizim hakkımızdır. Bu nedenle, Sayın Başkanımızdan rica
ediyorum, yani böyle bir olayın olduğu bir günde bu olayı Mecliste en azından
bir konuşmak ve görüşlerimizi ifade etmek durumundayız. Ne olmuştur?
Aydınlanmak istiyoruz. Bu konudaki soru işaretlerinin giderilmesini bekliyoruz.
Bu bakımdan, eğer Hükûmet yetkilileri uygun görüp de burada bizlere açıklamalar
yaparlarsa memnun oluruz çünkü olay gerçekten büyüktür ve bunun yansımaları çok
da farklı olacaktır, ölenlerin çoğunun yabancı uyruklu olması nedeniyle. Böyle
bir hassasiyetimizi herhâlde Hükûmet değerlendirecektir ve bu konuda, şu anda
Meclisimizin bu konuda bilgilendirilmesi gerektiğini talep ediyorum Sayın
Başkanım.
BAŞKAN – Peki, teşekkür ederim Sayın Gök.
Sözleriniz tutanaklara geçmiştir.
Gündeme geçmeden önce gündem dışı kapsamında üç sayın
milletvekiline söz vermiştim, Hükûmet de gündem dışı söz talep etmiş olsaydı
kendilerine de bu hakkı verirdim. Bana Hükûmetten gündem dışı bir söz talebi
intikal etmediğinden bu yönde bir işlemde bulunmadım. Sözleriniz tutanaklara
geçmiştir. 
Teşekkür ediyorum.
BÜLENT YENER BEKTAŞOĞLU (Giresun) - Sayın Başkan, Sayın
Bakan burada. 
BAŞKAN - Milliyetçi Hareket Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım…
LEVENT GÖK (Ankara) – Böyle bir iradeyi acaba Hükûmet
göstermek istemez mi, onu soruyorum. Yani Hükûmet böyle günler için değil midir?
Yani Hükûmet ne günler içindir?
BAŞKAN – Sayın Gök, bunu bana soruyorsanız, benim
görevim Genel Kurulu yönetmektir. 
LEVENT GÖK (Ankara) – Ben sizin aracılığınızla…
BAŞKAN – Dolayısıyla, ben, tartışmalara katılamam.
Anayasa’nın 94’üncü maddesi, İç Tüzük’ün 64’üncü maddesi benim asıl konuya
ilişkin olarak görüş beyan etmemi, tartışmalara katılmamı yasaklıyor.
AHMET YILDIRIM (Muş) – Hayır, davet edebilirsiniz Sayın
Başkan. 
LEVENT GÖK (Ankara) – Ben sizin aracılığınızla…
BAŞKAN – Sizin sözleriniz tutanaklara geçmiştir,
Hükûmet de buradadır, Hükûmet sözlerinizi almıştır. 
ERTUĞRUL KÜRKCÜ (İzmir) – Damadı burada. 
AHMET YILDIRIM (Muş) – Bakan burada değil, fiziken
burada. 
BAŞKAN – Teşekkür ederim Sayın Gök. 
BÜLENT YENER BEKTAŞOĞLU (Giresun) – Sayın Bakan bir
kere olsun buraya baksın! 
Sayın Bakanım… Sayın Bakanım… Sayın Bakanım…
MUHARREM ERKEK (Çanakkale) – Sohbet ediyorsunuz bir
saattir orada ya!
AYTUĞ ATICI (Mersin) – Hangi bakan ya, adam kendini
bakan olarak görmüyor ki. 
BAŞKAN – Sayın milletvekilleri “Öneriyi okutuyorum.”
dedim efendim, lütfen.
Buyurun. 
IX.-
ÖNERİLER
A) Siyasi
Parti Grubu Önerileri
1.- MHP
Grubunun, 23/12/2015 tarihinde İzmir Milletvekili Ahmet Kenan Tanrıkulu ile
Denizli Milletvekili Emin Haluk Ayhan ve arkadaşları tarafından, Rusya Federasyonu’yla
yaşanmakta olan siyasi, ekonomik krizin ülkemize ekonomik etkilerinin
araştırılarak alınabilecek tedbirlerin, çözüm önerilerinin belirlenmesi
amacıyla verilmiş olan Meclis araştırması önergesinin, Genel Kurulun 12 Ocak
2016 Salı günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi
12/01/2016
Türkiye Büyük Millet Meclisi
Başkanlığına
Danışma Kurulunun 12/01/2016 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük'ün 19'uncu maddesi gereğince Genel
Kurulun onayına sunulmasını arz ederim. 
Saygılarımla. 
 Oktay
Vural 
 İzmir

 MHP
Grup Başkan Vekili
Öneri: 
23 Aralık 2015 tarih, 611 sayıyla TBMM Başkanlığına
vermiş olduğumuz İzmir Milletvekili Ahmet Kenan Tanrıkulu ile Denizli
Milletvekili Emin Haluk Ayhan ve arkadaşlarının “Rusya Federasyonu’yla
yaşanmakta olan siyasi, ekonomik krizin ülkemize ekonomik etkilerinin
araştırılarak, alınabilecek tedbirlerin, çözüm önerilerinin belirlenmesi
amacıyla" verdiğimiz Meclis araştırması açılması önergemizin 12/01/2016
Salı günü (bugün) Genel Kurulda okunarak görüşmelerinin bugünkü birleşiminde
yapılması önerilmiştir.
BAŞKAN – Milliyetçi Hareket Partisi Grubu önerisi
lehinde ve aleyhinde olmak üzere ikişer milletvekiline söz vereceğim. 
İlk söz, lehinde olmak üzere, Denizli Milletvekili
Sayın Emin Haluk Ayhan’a aittir. 
Buyurun Sayın Ayhan. (MHP sıralarından alkışlar)
EMİN HALUK AYHAN (Denizli) – Teşekkür ediyorum Sayın
Başkan. 
Sayın Başkan, sayın milletvekilleri; Rusya
Federasyonu’yla yaşanmakta olan krizin ülkemize ekonomik etkilerinin
araştırılması için alınabilecek tedbirlerin belirlenmesi amacıyla verdiğimiz
araştırma önergesine ilişkin Milliyetçi Hareket Partisinin görüşlerini arz
etmek üzere söz aldım. Yüce heyeti saygıyla selamlıyorum. 
24 Kasım 2015’te Rusya Federasyonu’nun bir uçağının
sınırlarımızı ihlal etmesi üzerine düşürülmesi sonucunda Rusya Federasyonu
tarafından Türkiye’ye karşı bazı engelleyici ekonomik tedbirler alınmıştır.
Uygulanan politikaların bir ekonomik sonucu mutlaka olacaktır. Bunun bilinmesi
gerekir. Hatta başka komşularla olan ilişkilerimizde de doğrudan veya dolaylı
olarak, haklı haksız, dolaylı dolaysız, ülkemizin lehine aleyhine ekonomik
sonuçlarının ortaya çıkmasının kaçınılmaz olabileceğini ifade etmek istiyorum.
Dolayısıyla ortaya çıkabilecek sonuçlardan doğrudan ülkeyi yönetenlerin sorumlu
olduğunu ifade etmek istiyorum. Bundan ülkenin menfi olarak etkilenmemesi için
tedbir almalarının gerektiğini de düşünüyoruz. 
Sayın Genel Başkanımızın talimatları, aynı zamanda
Merkez Yönetim Kurulunun görevlendirmesi sonucunda, İzmir Milletvekili ve Genel
Başkan Yardımcımız Sayın Ahmet Kenan Tanrıkulu Bey’le birlikte olayın
boyutlarını Antalya’da araştırmak üzere ne yaptık? Gittik, görevlendirdik.
Orada, Merkez Yönetim Kurulu Üyemiz Sayın Selçuk Bey’le, il başkanımız,
belediye başkanlarımızla -özellikle Kemer, Korkuteli ve Alanya- birlikte sivil
toplum örgütlerini ziyaret ettik, onların problemlerini dinledik,
beklentilerini aldık, alınması gerekli tedbirlerle ilgili onlardan bilgiler
aldık. Gerçekten orada bir sıkıntının olduğu söz konusu. Sıkıntı birçok
sektörde ortaya çıkıyor. Başta turizm, ikincisi tarım, konut, mali sektör ve
bunu açarak gitmek mümkün. 
Şimdi, gerçekten, turizm, ihracat, tarım ve diğer
sektörlerin krizin dışında onlarca yıldır biriken sorunlarının da bu nedenle
vatandaşlarımız tarafından bize aktarılmak istendiğini ne yaptık? Gördük.
Turizmin sivil toplum örgütlerini, ihracatçıları, haldeki ihracat yapan
arkadaşları, halde alışveriş yapan arkadaşları, esnafı ziyaret ettik,
çiftçileri, ziraat odasını ziyaret ettik. Kemer’de iş adamlarını, Alanya’da
ticaret odasını da ziyaret ettik. Burada gerçekten büyük problemler olduğunu
gördük. 
Burada biraz önce ifade ettim. Vatandaşların birikmiş
problemlerini de bu konuda bize aktardıklarını ifade ettik ama biraz önce bu
konuda bir konuşma yapacağımı duyan, Denizli’den Sabri Sabuncuoğlu ismindeki
Tavaslı çiftçimiz “Bize seçimden önce söz verdiler ama bize -ne geldi- icra
geldi.” diyor, telefon numarası da bende. Hükûmet yetkilileri ilgi duyar mı
duymaz mı bilmiyorum ama ilave olarak Antalya’da tarımla ilgili, tarım ürünleri
ihracatıyla ilgili büyük problemlerin olduğunu da ifade etmek istiyorum. 
Şimdi, bize aktarılan problemlerden bizim
edindiğimiz, ortaya çıkan birtakım tespitleri ne yapmak istiyorum?
Huzurlarınızda ifade etmek istiyorum. İlişkilerde, gerçekten, gerek turizm
gerekse tarım ve diğer sektörlerde yirmi yılın üzerinde Sovyet Rusya
vatandaşları değil de Rusya Federasyonu vatandaşlarıyla ne oldu? Karşılıklı
ilişki içine, irtibat içine girmişler, alışveriş içine girmişler, ilişkiler ağı
oluşmuş, karşılıklı bir güven oluşmuş. Bu olay, gerçekten iki tarafın da oluşan
bu güvenini tahrip etmiş. Alışverişte sıkıntı var. İnsanlar bağlantılarını
direkt yapmak istiyorlar fakat ne oluyor? Direkt aktaramadığı için, başka
ülkeler üzerinden -Türkiye’nin ürünlerinin marka kaybını da dikkate
aldığımızda- üzerinde etiketi olmadan, bir başka ülkenin malı gibi göndermeye
çalışıyorlar. Bu bir vakıa; bu karşı tarafça da biliniyor. İlişkileri
koparılamıyor ama ileriye yönelik olarak da birtakım sıkıntıların olması
kaçınılmaz. 
Bizim 31-32 milyar dolarlık ticaret
hacmimiz var. Bunun 25 milyar dolarını ithalat olarak düşünürsek 5-6’sını da
ihracat olarak düşünüyoruz. 3 milyon Rus turist var; 5 milyar dolar gelir var.
Müteahhitlik sektörünün durumu ortada. Yurt dışında 500 dolayında müteahhitlik
sektörü şirketimiz var. Bunun 150’si nerede? Rusya Federasyonu’nda. 
Buradan 50-70 bin civarında gayrimenkulün
alındığı söyleniliyor. Burada Rusça konuşan 70 bin kişilik istihdamın olduğu
söyleniyor. Bu bir sıkıntı yaratıyor. Bu bölgede yaklaşık 200 bin kişi turizm
istihdamında ve 60-70 bin kişilik kayıp yaratabilecek. Şu anda gerek turizm
gerekse tarım açısından üretim olmadığı için sıkıntıların çok ortaya çıkmadığı
bir dönem olarak ifade etmek mümkün ama her ikisinin de sezonu yaklaştığında
önümüzdeki üç dört ayda problemlerin artacağı aşikâr. Krizden öte tek pazara
olan bağımlılığın ne büyük sıkıntılar yapabileceğini Gazipaşa’da salatalık
olayında, özellikle “dikenli” diye ifade edilen salatalıkta görüyoruz. 
Krizin çözülmemesi hâlinde olayın ekonomik boyutları
artacak. Pazarın tamamen veya kısmen kaybedilmesi zincirleme etkisiyle diğer
sektörleri de etkileyecek. 4,5-5 milyar dolar turizm, 650-700 milyon dolar yaş
meyve sebze, toplam 5-6 milyar dolar oranın kaybı. Otomotiv ve diğer sektörler,
bavul ticareti ve bağlı sektörleri dikkate aldığınızda, bu, gerçekten artan bir
miktara doğru gidiyor. Sadece Antalya’nın değil Türkiye’nin de kaybına
baktığınız zaman, iş, ekonomik açıdan birtakım finansman problemlerini de
ortaya çıkaracak.
Şimdi, 705-710 milyar dolara gelmiş bir millî gelire
baktığınızda, millî gerin yaklaşık yüzde 1,5-2’si kadar -Hükûmet binde 3, binde
4 diye ifade ediyor- bir problem ortaya çıkıyor. Rusya Federasyonu Antalya
turizminin üçte 1’inden fazlasını, tarım ihracatının üçte 2’sini temsil ediyor.

Şimdi, bunun DTÖ nezdinde girişimlerine bakmak lazım.
Krizin bölgeye etkilerini biraz önce ifade ettim, tarım sektörünün fiyat
gerilemelerinden dolayı bölgeyi etkileyecek. Aynı zamanda tarım ürünlerinin
fiyatlarının da azalacağını dikkate alırsanız, orada da bir sıkıntı söz konusu.
Kayıt dışı istihdamın artması söz konusu. Hizmet ve üretim kalitesinin de
düşmesi söz konusu olabilecek. Tarım, turizme dönük sektörlere yönelik ticaret,
sanayi, hizmet ödemelerinde ciddi vade uzatımları ve ödeme güçlüğü ve finansman
sorunu ortada.
Şimdi, nereden bakarsanız bakın, bu zaten darmadağın
olmuş makroekonomik dengeleri -yılda 3 kere yenilenmeyen tarafı kalmamış orta
vadeli program hedeflerine de baktığınızda- bu olayın ekonomik etkilerini de
incelediğinizde, gerçekten Türkiye açısından büyük sıkıntıların ortaya çıkabileceğini
ne yapmak lazım? Görmek lazım.
Şimdi, turizm gelirlerinin bu yıl içinde 27 milyar
dolar tahmininde bulunuyorsunuz -2016 yılı için- bunun 2017 yılı için 29-30
milyar dolar, 2018 için de 31-32 milyar dolar olmasını öngörüyorsunuz. Peki,
bölgesel istikrarsızlıkları dikkate aldığınızda ilave olarak bugünkü gibi
meydana gelebilecek olan terör oylarının Türk turizmi üzerine etkisini de
dikkate aldığınızda gerçekten neyi göreceğiz? Türkiye ekonomisine de olayın
siyasi ve sosyal boyutunun ötesinde etkilerinin olduğunu açık ve seçik
göreceğiz.
2016-2018 döneminde bu üç ay içinde revize yemeyen
göstergesi kalmamış orta vadeli programı savunacak -açıklayanlar dâhil- bir
tane bakan arıyorum.
Teşekkür ediyor, saygılar sunuyorum. (MHP sıralarından
alkışlar)
BAŞKAN - Teşekkür ederim Sayın Ayhan.
Önerinin aleyhinde ilk söz hakkı Manisa Milletvekili
Recai Berber’e aittir.
Buyurun Sayın Berber.
RECAİ BERBER (Manisa) – Sayın Başkan, değerli
milletvekilleri; Milliyetçi Hareket Partisi tarafından Anayasa’nın 98’inci ve
İç Tüzük’ün 104 ve 105’inci maddeleri uyarınca verilen Rusya Federasyonu’yla
yaşanan siyasi, ekonomik kriz dolayısıyla Meclis araştırması komisyonu
kurulmasına ilişkin önerge aleyhinde söz almış bulunuyorum. Hepinizi saygıyla
selamlıyorum.
Değerli arkadaşlar, önerge sahiplerinin
gerekçelerini de incelediğimde 24 Kasım tarihinde yaşanan bu talihsiz olaydan
sonraki gelişmeleri de yakından takip ettiğimizde de böyle bir araştırma
komisyonundan ziyade belki Hükûmetin, Ekonomi Bakanlığının, Dışişleri Bakanlığının
muhalefet partilerini bilgilendirmesinin, Mecliste bu konudaki sözlü ve yazılı
sorulara cevap vermesinin daha yerinde olacağını düşünüyorum. Kaldı ki bu
konuda 24 Kasım tarihinden sonra özellikle bütün gelişmelerden muhalefet
milletvekilleri, yöneticileri sık sık bilgilendirilmiş, bu konudaki gelişmeler
hem kamuoyuyla hem de Rusya Federasyonu’yla son derece hem siyasi hem ekonomik
alanda hatta sosyal olaylar alanında da ciddi anlamda paylaşılmıştır.
Hükûmetimiz tarafından aslında böyle bir krizin etkilerinin bütün boyutlarıyla
daha ilk günden hesaplandığı ortadadır. Bununla ilgili Ekonomi Bakanımız yani o
tarihte, o gün aynı zamanda yeni Hükûmet kurulması dolayısıyla… Krizin ilk
günlerinde İhracatçılar Meclisiyle yapılan toplantıların bazısına ben de bizzat
milletvekili olarak katıldım çünkü Rusya’ya en fazla ihracatta bulunan, yaş
meyve sebze ihracatçısı bölgelerden biri benim seçim bölgem Manisa ve
Türkiye’nin en büyük, en fazla ihracat yapan firması da yine Manisalı bir
firma. Kendileriyle bire bir temasımızda, İhracatçılar Meclisinin
temsilcileriyle, arkadaşlarla yapılan değerlendirmelerde Ekonomi Bakanlığının
aldığı tedbirlerden son derece memnun olduklarını ve belki de bu kadar hızlı ve
keskin bir şekilde gelişen bu krize, en hızlı şekilde, aynı hızla reaksiyon
verildiğini, aynı hızda önlemler alınarak bu konuda çözümler üretildiğini bana
bizzat İhracatçılar Meclisinde, Rusya’yla iş yapan, bütün ihracat yapan iş
adamlarımız ifade etti. 
Dolayısıyla, özellikle, 2015 yılındaki
gelişmeleri sanki bu uçak krizinden sonra olmuş gibi değerlendirmemek lazım.
Zaten araştırma önergesindeki gerekçelere baktığımızda… 2015 yılının başından
itibaren yani Rusya’daki özellikle emtia fiyatlarında, petrol fiyatlarında
dünya piyasalarındaki gerilemeden dolayı Rusya’nın yaşadığı ruble krizi var.
Bundan dolayı zaten 2015 yılında ihracatımız yüzde 40’lara varan oranda
azalmıştı. Yani, böyle bir olay… Hani derler ya, bu, aslında, işin tuzu biberi
oldu. Yoksa, zaten -Rusya’yla- ruble krizi nedeniyle -dünyadaki ekonomik kriz-
emtia fiyatlarının düşüşü nedeniyle hem Rusya’nın Türkiye’ye olan ihracatı
yüzde 20 civarında azaldı hem de bizim Rusya’ya olan ihracatımız yüzde 40
civarında azaldı. Dolayısıyla, belki, burada sadece bu olaya münhasır değil.
Kuzey komşumuz Rusya’yla, yine aynı şekilde Orta Doğu ülkeleriyle, yine aynı
şekilde İran’la yani emtia fiyatlarından en çok etkilenen komşu ülkelerimizle
olan ticaretimizin, ilişkilerimizin belki yeniden ele alınması, bu konudaki
tedbirlerin daha detaylı bir şekilde gözden geçirilmesi, ki bu konuda da…
EMİN HALUK AYHAN (Denizli) – Etkilemiyor
da Dünya Ticaret Örgütüne niye gidiyoruz? 
RECAİ BERBER (Devamla) – Gideceğiz tabii.

EMİN HALUK AYHAN (Denizli) – Gidelim,
etkilemiyor madem.
RECAİ BERBER (Devamla) – Şimdi, bakın, burada Rusya Federasyonu’nun,
özellikle Devlet Başkanı Putin’in bu olaydan sonra gösterdiği tepkinin,
refleksin hem Alman Bild dergisinde hem diğer bütün uluslararası kamuoyunda ne
kadar haksız, yersiz; uluslararası ticaret hukukuna, her şeye aykırı olduğu
ortada. Dolayısıyla, burada…
EMİN HALUK AYHAN (Denizli) – İyi de hiçbir şey yok mu
şimdi, var işte!
RECAİ BERBER (Devamla) – Biz hakkımızı arıyoruz.
EMİN HALUK AYHAN (Denizli) – Arayacaksınız.
RECAİ BERBER (Devamla) – Ama meşru zeminde arıyoruz. 
EMİN HALUK AYHAN (Denizli) – Bir şey yokmuş gibi
söyleme!
RECAİ BERBER (Devamla) – Arkadaşlar, “Bir şey yokmuş.”
demiyorum, biz, Hükûmetimiz meşru zeminde her türlü girişimde bulunuyor. Ancak,
Rusya’nın Türkiye’ye karşı yaptığı yaptırımlara mukabele etmek için bir miktar
daha bu konuda sabretmemiz gerektiğini düşünüyoruz, yoksa bu ilanihaye böyle
gidecek değil. 
EMİN HALUK AYHAN (Denizli) – Ne kadar sabredeceksiniz? 
RECAİ BERBER (Devamla) – Yani, şimdi, bakın,
biliyorsunuz, Rusya Federasyonu’nun Ukrayna krizinden sonra uyguladığı
ambargolardan dolayı Avrupa bile bu ambargoları altışar aylık dönemler
itibarıyla gözden geçiriyor. Neden?
EMİN HALUK AYHAN (Denizli) – Erkan Bey de Manisa
Milletvekili, sizi çağırıyorlar Erkan Bey’i niye çağırmıyorlar? 
RECAİ BERBER (Devamla) – Çünkü böyle bir kriz sadece o
ambargoyu uygulayan ülkeye değil, bütün taraflara zarar veriyor. Şimdi, bu
işten sadece bizim çiftçimiz mi zarar gördü? Değerli arkadaşlar, onlar daha çok
zarar görüyor merak etmeyin. Bakın, şu anda o yaptırımların yarısını biz uygulamaya
kalksak Rusya’daki sistem çöker. 
ERKAN HABERAL (Ankara) - Bir uçağını daha düşürelim o
zaman, bir uçağını daha düşürelim sistem çöksün!
RECAİ BERBER (Devamla) – Neden? Bakın, Rusya’dan biz
sadece doğal gaz almıyoruz, daha bugün… Ben daha önce, biliyorsunuz, Ereğli
Demir Çelik’in yönetim kurulu başkanlığını yaptım. Daha bugün demir çelikçiler
diyor ki: “Bütün Türkiye’deki müşterilerimizle toplantı yapıyoruz.” Rusya’daki
ihracatçı diyor bunu.
EMİN HALUK AYHAN (Denizli) – Ya, battı, sektör battı,
haberiniz yok ya, demir çelik! 
RECAİ BERBER (Devamla) – Arkadaşlar, onlar batacaklar. 
EMİN HALUK AYHAN (Denizli) – Daha yeni kapandı.
RECAİ BERBER (Devamla) – Onlar batacaklar merak
etmeyin, eğer böyle yapmaya devam ederlerse onlar batacaklar.
Onun için, burada uluslararası ilişkiler karşılıklı
bağımlılık, karşılıklı menfaat üzerinedir. Eğer, onlar kendi çıkarlarını
düşünmüyorsa biz çıkarlarımızı düşünmek durumundayız. Dolayısıyla da böyle
duygusal “O bana bunu yaptı, ben de ona bunu yapacağım.” anlayışıyla olmaz. 
EMİN HALUK AYHAN (Denizli) – Biz “Bir şey yap.” demedik
zaten!
RECAİ BERBER (Devamla) – Onun için uluslararası
platformda Hükûmetimiz gerekli adımları atıyor.
Yalnız, burada, gerçekten özellikle turizmde
Türkiye’nin sadece… Bakın, sadece Türkiye’ye turist olarak gelmiyor, Türkiye’de
70 binden fazla Rus yaşıyor; sadece Antalya değil, İstanbul’da, Türkiye’nin
birçok yerinde. Ben dostluk dernekleriyle de görüşüyorum bu kriz başladığından
beri; on yıldır da, Parlamentoda bulunduğum sürece, Parlamentolar Arası Dostluk
Grubu Başkan Vekili olarak, şimdi de Başkan olarak görev aldım, bu ilişkileri
ta 2002 yılından beri çok yakından takip ediyorum. Onlar diyor ki: “Biz buna
taraftar değiliz, yapılan bu uygulamalar yanlış.” Sadece burada yaşayan Ruslar,
Türkiye’ye gelmiş yerleşmiş, kendi akrabalarını, annesini babasını, 5 kişiyi
davet ettiği zaman bile Türkiye’ye 500 bin, 1 milyon Rus geliyor arkadaşlar. Bu
kadar iç içe geçmiş, Türkiye’yle kaynaşmış iki toplumdan bahsediyoruz. Sadece
iki devlet değil, müthiş bir şekilde ekonomik ilişkileri, sosyal ilişkileri
birbiriyle iç içe olan bir Türkiye’den bahsediyoruz. Dolayısıyla, merak
etmeyin, bence, bu araştırma komisyonuyla ilgili olarak, evet, burada
bilgilendirilmesi ihtiyacı vardır ancak bu konuda Hükûmetimiz tarafından
gerekli bütün tedbirler, önlemler alınmıştır. 
BAKİ ŞİMŞEK (Mersin) – Somut bir tane şey söyle. 
RECAİ BERBER (Devamla) – Siz de eğer bu üretim yapan,
ihracat yapan firmalarla, İhracatçılar Meclisiyle, TİM’le görüşür onlardan
bilgi alırsanız bu konudaki atılan adımların ne kadar yerinde olduğunu
göreceksiniz.
EMİN HALUK AYHAN (Denizli) – Biz hepsiyle görüştük
merak etme, biz görüştük. 
RECAİ BERBER (Devamla) – Artı, Hükûmetimiz…
EMİN HALUK AYHAN (Denizli) – Sen “Bildiğim” değin
sektörü bilmiyorsun.
RECAİ BERBER (Devamla) – Çok iyi biliyorum. 
EMİN HALUK AYHAN (Denizli) – Bilmiyorsun. Çeliğe bir
bak. 
RECAİ BERBER (Devamla) – Değerli arkadaşım, bakın, ben
size şunu söyleyeyim: Şu anda, biz belli ülkelere “charter” seferle gelen
turistler için yakıt desteği veriyorduk, şimdi Hükûmetimiz karar aldı, çok daha
geniş ülkelere bu desteği vereceğiz. Merak etmeyin, her kriz aynı zamanda bir
fırsattır. Onun için, eğer bu krizi iyi yönetirsek bu kriz Türkiye için,
Türkiye’nin turizmi için, ihracatımız için, yaş meyve, sebze ihracatı için
tarihî bir fırsat olacak. Çünkü sadece Rusya’ya, sadece… 
BÜLENT YENER BEKTAŞOĞLU (Giresun) – İhracat patladı! 
RECAİ BERBER (Devamla) – Merak
etmeyin arkadaşlar, artıyor, miktar olarak arttı zaten ama… 
BÜLENT YENER BEKTAŞOĞLU (Giresun) – Patladı, patladı,
200’e vurdu! 
RECAİ BERBER (Devamla) – Bir dakika, yani dolardaki
değer artışı nedeniyle meydana gelen kaybı da lütfen fatura etmeyin; artı,
Avrupa’daki gelişmeleri göz ardı etmeyin, dünyadaki gelişmeleri gözardı
etmeyin. Bizim ihracatımız yine arttı ama gidin bakalım o Rusya dediğiniz, İran
dediğiniz ülkelerin ihracatı ne kadar azaldı. Yarı yarıya azaldı, yarı yarıya,
yüzde 50’sini kaybettiler. 
Değerli arkadaşlar, onun için, Türkiye aldığı bu
önlemlerle Türkiye’deki, Rusya’yla iş yapan hiçbir iş adamımızın zarar
görmemesi için her türlü önlem alınmıştır. Onun için de bu konuda Meclis
araştırma komisyonu kurulmasına gerek olmadığını düşünüyorum ve beni
dinlediğiniz için teşekkür ediyorum, saygılar sunuyorum. (AK PARTİ sıralarından
alkışlar) 
BAŞKAN – Teşekkür ederim Sayın Berber. 
ERKAN AKÇAY (Manisa) – Sayın Başkan…
BAŞKAN – Sayın Akçay…
ERKAN AKÇAY (Manisa) – Sayın Başkan, biraz evvel
kürsüde konuşan konuşmacı Sayın Berber konuşması esnasında ondan evvelki
konuşmacımız Sayın Emin Haluk Ayhan’ın görüşlerine atfen, tam aksi şekilde bu
bilgilendirmelerin yapıldığını ifade etmiştir. Yani, Hükûmet tarafından
muhalefete veya ilgili paydaş kamuoyuna bu bilgilendirmelerin yapıldığı ifade
edilmiştir. Dolayısıyla, tam aksi bir görüş serdedilmiştir. Bu konuda
gösterilen tepkileri de duygusal tepki olarak değerlendirmiştir ve bazı bu
yanlış bilgilendirmeleri düzeltmek üzere söz istiyoruz.
BAŞKAN – Sayın Akçay, 69’uncu maddeye göre bir söz
talebinde bulunmadınız yani bir sataşma var ise söz vermeye hazırım.
RECAİ BERBER (Manisa) – Sataşma yok yani Sayın Ayhan
görüşlerini ifade etti, ben de görüşlerimi ifade ettim. O zaman hiç onun
aleyhinde görüş beyan etmek…
ERKAN AKÇAY (Manisa) – Bunu bir sataşma olarak
değerlendiriyoruz efendim. 
BAŞKAN – Yani, bilgi verdi, o bilgileri düzelteyim
derseniz söz veremem ama şunu söylüyorsanız yani Sayın Ayhan’ın söyledikleri
amacına aykırı, daha farklı bir bağlamda…
MAHMUT TANAL (İstanbul) – Sataşma var, “Duygusal
hareket etti.” dedi efendim.
RECAİ BERBER (Manisa) – Sayın Başkanım, eğer aleyhte
konuşmak…
EMİN HALUK AYHAN (Denizli) – Hayır, ben demir çelikle
ilgili bir şey söylemedim.
MAHMUT TANAL (İstanbul) – “Duygusal hareket etti.”
dedi, sataşma var. 
HAYDAR AKAR (Kocaeli) – Büyük bir sataşma var. 
BAŞKAN – Sayın Ayhan mı söz talep ediyor?
ERKAN AKÇAY (Manisa) – Evet, Ayhan Bey konuşacak.
BAŞKAN – Peki. 
RECAİ BERBER (Manisa) – Sayın Başkan, aleyhte konuşmak
sataşmaksa o zaman herkes birbirine sataşıyor burada yani. 
BAŞKAN – Sataşma nedeniyle size iki dakika söz veriyorum.
Açıklamalarınızı lütfen yeni bir sataşmaya mahal
vermeyecek şekilde yapınız. 
Buyurun Sayın Ayhan. 
VI.- SATAŞMALARA
İLİŞKİN KONUŞMALAR (Devam)
4.-
Denizli Milletvekili Emin Haluk Ayhan’ın, Manisa Milletvekili Recai Berber’in
MHP grup önerisi üzerinde yaptığı konuşması sırasında şahsına sataşması
nedeniyle konuşması
EMİN HALUK AYHAN (Denizli) – Teşekkür ediyorum Sayın
Başkanım.
Ben çok uzatmayacağım. 
Zatıalinizin biz Komisyon Başkanlığı dönemini de
biliriz, Başkan Vekilliği dönemini de; hangi imzayla nasıl toplandığını da
biliyoruz, iptal olduğunu da biliyoruz. 
RECAİ BERBER (Manisa) – Sayın Başkan, bu ne şimdi,
sataşma değil mi? Ayıp ya!
EMİN HALUK AYHAN (Devamla) – Siz Manisa
Milletvekilisiniz, siz toplantıya davet ediliyorsunuz. Erkan Bey de Manisa
Milletvekili, sizden ne farkı var veya Özgür Bey Manisa Milletvekili, niye onlar davet edilmiyor? 
RECAİ BERBER (Manisa) – Ben davet
edilmedim, ben kendim gittim.
EMİN HALUK AYHAN (Devamla) – Ha,
onlar da gitti, bir. İki: Bakın, siz “6 bin dolar.” diyorsunuz. Biz gittik,
görüştük…
RECAİ BERBER (Manisa) – Davetsiz
gittim, ne demek ya!
EMİN HALUK AYHAN (Devamla) –
Dinler misin? 
Biz gittik görüştük. Bize
söylenilen şu: “Kişi başı destek verin.” 100 kişi getiren uçağa da aynı parayı
veriyorsunuz, 300 kişi getiren uçağa da aynı parayı veriyorsunuz. Kimle kimin
hangi tür ilişki içinde olduğunu biz bilmiyoruz. Hangi grupları kolladığınızı
bilmiyoruz. Daha birkaç gün önce, bize banka genel müdürleri finans problemi
nedeniyle şirketlerin orada olduğunu söylediler. Biz problemi ortaya koyuyoruz.
İyi yaptınız, kötü yaptınız anlamında da bir şey söylemedik. Bu probleme çare
aransın diyoruz. Siz burada bize cevap yetiştiriyorsunuz. Demir çelik
sektöründe Türkiye'de 25 milyon ton mu yaklaşık üretim?
RECAİ BERBER (Manisa) – 35.
EMİN HALUK AYHAN (Devamla) – 35. 
Ne kadarı çıktı bu sene devreden
2015’te?
Ya, daha 2,5-3 milyon tonu bir ay
içinde çıktı. Burnunuzun ucunu görmüyorsunuz veya bilip söylemiyorsunuz veya
saklıyorsunuz ondan sonra da burada gayet iyi niyetle verilmiş bir önerge için
ne yapıyorsunuz? Konuşuyorsunuz. Bakın, biz turizmcilere gittik -çok net
söylüyorum- ihracatçılara gittik, ziraat, ticaret odalarına gittik, sanayi
odalarına gittik, hepsiyle istişare ettik, onların söylediklerini buraya
getirdik. Sanki onların bize söylediklerini size söylememiş gibi bize buradan
laf yetiştiriyorsunuz. Eski huyunuz devam ediyor. 
(Mikrofon otomatik cihaz
tarafından kapatıldı) 
EMİN HALUK AYHAN (Devamla) – Neyse
tedbir alın biz de alkışlayalım ya. Neticede Türkiye Cumhuriyeti’nin Hükûmeti
yapacak, biz de alkışlayacağız.
Teşekkür ediyorum, saygılar
sunuyorum. (MHP sıralarından alkışlar) 
BAŞKAN – Teşekkür ederim Sayın
Ayhan.
IX.-
ÖNERİLER (Devam)
A) Siyasi
Parti Grubu Önerileri (Devam)
1.- MHP
Grubunun, 23/12/2015 tarihinde İzmir Milletvekili Ahmet Kenan Tanrıkulu ile
Denizli Milletvekili Emin Haluk Ayhan ve arkadaşları tarafından, Rusya
Federasyonu’yla yaşanmakta olan siyasi, ekonomik krizin ülkemize ekonomik
etkilerinin araştırılarak alınabilecek tedbirlerin, çözüm önerilerinin
belirlenmesi amacıyla verilmiş olan Meclis araştırması önergesinin, Genel
Kurulun 12 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Önerinin lehinde olmak
üzere ikinci söz İzmir Milletvekili Selin Sayek Böke’ye aittir.
Buyurun Sayın Sayek Böke. (CHP
sıralarından alkışlar)
SELİN SAYEK BÖKE (İzmir) – Sayın
Başkan, konuşmama başlarken sizi ve yüce Meclisimizi saygıyla selamlıyorum.
Türkiye yönetilemiyor. Türkiye
berbat yönetiliyor. Sorun çözmek yerine sorun üreten, birleştirmek yerine
kutuplaştıran, planlı ve rasyonel
yaklaşımlar yerine ideolojik, hayalci tutumlarla politika üreten AKP siyaseti
artık Türkiye’yi taşıyamıyor. Türkiye’nin yönetilememe sorununun en belirgin
olduğu, aynı zamanda en ağır faturayı önümüze koyduğu alan ise dış politika.
Bugün tartıştığımız Rusya meselesi de AKP’nin Türkiye’yi bir batağa sürükleyen
dış politikasının sonuçlarından yalnızca bir tanesi ve üzülerek söylüyorum ki
milyarlarca dolar faturası olan bu Rusya krizi dış politikanın en hafif
faturalarından birisi. Bugün aynı plansız, hatalı, ideolojik saplantılarla
oluşturulan politikanın çok daha ağır bir sonucunu yaşadık. Bugün İstanbul’da
terör saldırısıyla insanlar yitirdik. Öncelikle, Sultanahmet’te bugün yaşamını
yitiren tüm insanlara Allah’tan rahmet, sevenlerine başsağlığı ve sabır
diliyorum. Acılarını paylaşıyoruz. Yaralılara da acil şifalar diliyoruz.
AKP’nin bu dış politika tutumunun acilen ve 180 derece
değişmesi gerekliliği ortada ama bundan daha önemlisi, Türkiye’ye, sorun çözen,
partizan değil, rasyonel bakan yeni bir siyaset anlayışı gerekiyor. Partizan
olmayan rasyonel bakış, buradan kavga eden değil, birlikte çözüm üretmek için
zemin arayan bir yaklaşımdır. Oysa en çok anlaşabileceğimiz ekonomik
maliyetleri gidermek konusunda dahi partiler arası ayrımlar üzerinden yapılan
siyaset, Türkiye’yi bir bataklığa doğru sürüklemektedir. Bunu hepimizin görmesi
gerekiyor. 
Biz, işte siyaseti böyle bir yeni siyasi anlayışı inşa
etmek için yapmalıyız. Biz Cumhuriyet Halk Partisi olarak, işte bu yüzden
siyaset yapıyoruz. Sorunları tespit eden, çözmekten korkmayan, eleştiren ama
kavga etmeyen ve birlikte iş üretmeye çekinmeyen bir yaklaşıma ihtiyacımız var.
Bu sorunda bile eğer biz “Birlikte bir şey yapabiliriz” diyemiyorsak korkarım
ki bugün yaşadığımız daha derin krizleri çözmek de Türkiye’de mümkün
olmayacaktır. 
Biz Cumhuriyet Halk Partisi olarak, Rusya krizine de
diğer politikalara olduğu gibi işte bu çerçeveden bakıyoruz. Sorunu rasyonel
olarak tespit eden, nasıl çözülebileceğine dair araştıran, bilgi edinen,
edindiği bilgiyi paylaşan, paylaştığı bilgi sonucunda farklı görüşlerin ortaya
çıkmasının iyi bir şey olduğunu düşünen ve bunun sonucunda bir ortak çözüm
üretilmesi için gayret gösteren bir yaklaşım. 
Biz, sadece biz araştıralım istemiyoruz, Meclis
birlikte araştırsın istiyoruz. Burası Türkiye’yi temsil ediyorsa, Türkiye
birlikte bir konuyu araştırmaya da adım atmaya başlayabilir diye düşünüyoruz.
Araştırmadığımız her konunun da milyarlarca liralık kayıpla beraber insan
canına mal olduğunu da, maalesef, bir kez daha hatırlatmak zorunda kalıyoruz.
24 Kasım 2015 tarihinde Türk hava sahasını ihlal eden
Rus savaş uçağının düşürülmesinin ardından yaşanan gelişmeler iki ülke ilişkilerini
kopma noktasına getirdi. Bu kriz sadece ekonomik değil, siyasi ve sosyal bir
boyut da taşıyor ve her açıdan vahim sonuçlar içeriyor. İş adamlarımız, 2014’te
zaten daralmaya başlamış olan Rusya ekonomisinde zorla tutunmaya gayret ederken
şimdi yeni bir krizle karşı karşıyalar ve biz onlara Meclisten bir el uzatmak
yerine “sen söyledin, ben söyledim” kavgasıyla vakit geçiriyoruz.
Rus rublesi geçen yıl Amerikan dolarına karşı yüzde
100’ün üzerinde değer kaybetti, doğrudur. Bu sebeple, turizm ve ihracat
gelirlerimizde ciddi kayıplar da oluştu. Bunu inkâr eden yok. Ama ortaya çıkmış
olan yeni kayıpları göz ardı etmeyi de gerekli kılmamaktadır. 
Rusya Federasyonu’nda yatırımları olan ancak
girdilerini dolar bazında Rusya dışından temin eden iş adamlarımız zor durumda.
Onlara yardım etmek bizim yükümlülüğümüz. Onların sorunlarını birlikte dinlemek
bizim yükümlülüğümüz. Onların sorunlarına birlikte çözüm üretmek yine bizim
yükümlülüğümüz. 
Türkiye’den Rusya’ya mal taşıyan tırları gümrüklerde,
Rusya’da çalışan Türkleri vizeleri uygun olmasına rağmen sınır kapılarında uzun
kuyruklarda bekleterek başlayan uygulamalara dair bir tartışmanın olmaması
gerekir. Türkiye’den oraya iş yapanlar zor durumda, Türkiye’den çalışmak için
Rusya’ya gidenler zor durumda, buna karşı bir ses çıkarmak ve ortak araştırma
yapmaktan kaçınmamamız gerekiyor. 
Türkiye'nin Rusya’yla ekonomik ilişkileri, hem ürün hem
de hizmet ticaretinde çok gelişmiş düzeyde. Türkiye ile Rusya arasında 2014
yılında dış ticaret hacmi 31 milyar dolar, toplam müteahhitlik ve yatırım
hizmetleri 10 milyar dolar, turizm gelirleriyse yaklaşık 4 milyar dolara
yükselmiştir.
Bakın, bu kazanımlar yirmi beş yıl boyunca geçmiş
hükûmetlerin olduğu kadar iş dünyasının ilmik ilmik, alın teriyle ördüğü
kazanımlardır. Bu kazanımlar kaybediliyor diye araştırma yapılsın isteniyor, bu
kayıplar önlensin diye araştırma yapılsın isteniyor; kimsenin birbirini
suçlaması için değil. 
Türkiye son üç yıldır potansiyelinin altında büyüyor.
Altı yıldır refahımız yerinde sayıyor, fakirleşiyoruz. Ekonomik sorunlara sorun
eklemek yerine, ortaya çıkan sorunları beraber, hızlıca tespit etmeyi
öncelememiz biz siyasetçilerin birincil görevi. Türkiye ekonomisine bu
yaptırımların bir yıl içerisinde en az 8,5 milyar dolara mal olacağını
biliyoruz. Bakın, en az diyorum çünkü bunun sonuçlarının artarak sürmesi,
araştırmaların dahi yapılmasının istenmediği bir zeminde bu zararların dört yıl
içerisinde 52,5 milyar dolara çıkacağını biz kendimiz yaptığımız araştırmalarda
görüyoruz zaten. Gelin, bunlara beraber engel olmak için Mecliste araştıralım
denmesinin çok doğru bir teklif olduğunu düşünüyoruz. Bu zararlar zaman içinde
artacaktır. Bu artışa engel olmak da biz siyasetçilerin en temel görevidir.
Rusya tarafından yürürlüğe konmuş olan bu
yaptırımlar zaten düşüş eğiliminde olan ihracatımızı bir kez daha sekteye
uğratmıştır. Biz zaten düşüş eğiliminde olduğu için bu ek yükleri kabul
edebilecek durumda değiliz. İş adamlarımız zor durumda, ihracatçımız zor
durumda. Rusya ihracat pazarı olarak Türkiye için 7’nci sırada önemli konumda
olan ülkelerden biriyse bu işin çözülmesi için adım atılması konusunda birlikte
araştırmaya, birlikte çözüm üretmeye hızla geçmemiz gerekiyor. İthalatta Rusya
ithalat ortaklarımızdan 1’inci sırada yer alıyor. Doğrudur, biz yaptırım
uygularsak onlar da zarar görürler ama kavga eden değil, barış inşa eden bir
politikayla kimsenin kaybetmediği ama en önemlisi Türkiye'nin kazandığı
adımları atmak yükümlülüğü yine biz Meclisin yükümlülüğüdür. 
Soru şu: Üretimimiz ne kadar değişiyor? İhracatımıza ne
olmuş? Türkiye'nin hangi bölgesi daha çok kaybediyor? Ne yaparsak bu kayıplara
engel olmak mümkün? Bu soruları birlikte sormaktan çekinecek bir zemin olmadığı
düşüncemizi de bir kez daha paylaşmak istiyoruz.
Bakın, 1972 yılından bugüne kadar Türk müteahhitlik
firmalarının yurt dışında üstlendikleri projelerin beşte 1’ine yakını Rusya
Federasyonu’nda. Rusya bizim için önemli bir pazar, Türkiye buradan gelir elde
ediyor. Gelin, burada zarara uğramış olan müteahhitlerimizin zararlarının ne
olduğunu hep birlikte dinlemeyi becerelim. Gelin, bir sorunu beraber
araştırabileceğimizi bütün Türkiye’ye gösterelim. 
Rusya tarafından konulmuş olan ekonomik yaptırımlardan
birisinin de Türk çalışanların oraya gidişinin kısıtlanması yönünde olduğu da
göze çarpıyor. Vize muafiyetlerinin kaldırılması ve Türk çalışanların
istihdamına yönelik kısıtlar Rusya’da yatırım yapan ve hizmet sunan işte bu
nice müteahhitlik şirketini de zor durumda bırakıyor. 
Tüm bu gelişmeler ışığında, çalışanlarını, üreticisini,
müteahhidini, kısacası vatandaşını dünya coğrafyasının her köşesinde korumakla
yükümlü bir devletin mutlaka bu konuyu Mecliste araştırmayı ve çözmeyi
öncelemesi gerekmektedir. Hükûmetten beklenen budur, Meclisimizden de beklenen
budur.
Tur operatörlerinin Türkiye turlarını iptal etmeleri
çağrısıyla beraber yılda yaklaşık 4,5 milyon Rus turistin Türkiye’yi ziyaret
etmesinin azalacağı da ortada olan bir rakamdır. Bugünden sonra 4,5 milyon Rus
turistle beraber başka turistlerin de Türkiye’ye gelip gelmeyeceğine dair ciddi
soru işaretleri de maalesef masada durmaktadır. 
Bütün bu gelişmeler ışığında, Cumhuriyet Halk Partisi
kendisi araştırmıştır. Biz Tekirdağ Milletvekilimiz, Genel Başkan Yardımcımız
Faik Öztrak’la beraber bir dizi eylem planını hazırladık, sizlerle paylaşmaya
hazırız. 
(Mikrofon otomatik cihaz tarafından kapatıldı) 
SELİN SAYEK BÖKE (Devamla) – Ülkenin
çıkarlarının korunduğu, insanların onurlu yaşam hakkının savunulduğu, barış ve
refahın inşasının öncelendiği, sorunların araştırılabildiği, fırsatların krizlerden
çıkarılmadığı, krizlerin önlenmesinin bir fırsat gibi görüldüğü bir Türkiye
inşası için de gelin, bu araştırma komisyonunu kurarak bir ilk adım atalım.
Çok teşekkür ederim. (CHP sıralarından alkışlar) 
BAŞKAN – Teşekkür ederim Sayın Sayek Böke. 
Önerinin aleyhinde ikinci söz…
İDRİS BALUKEN (Diyarbakır) – Sayın Başkan…
BAŞKAN – Buyurun Sayın Baluken.
İDRİS BALUKEN (Diyarbakır) – Bir söz talebim olacak. 
BAŞKAN – Dinliyorum efendim. 
Yerinizden mi?
İDRİS BALUKEN (Diyarbakır) – Evet, yerimden.
BAŞKAN – Buyurun, mikrofonunuzu açıyorum. 
VII.- AÇIKLAMALAR
(Devam)
26.- Diyarbakır
Milletvekili İdris Baluken’in, Hükûmetin İstanbul Sultanahmet Meydanı’nda
yapılan saldırıyla ilgili Meclisi bilgilendirmesi gerektiğine ilişkin
açıklaması
İDRİS BALUKEN (Diyarbakır) – Teşekkür ederim Sayın
Başkan. 
Sayın Başkan, değerli milletvekilleri; oturum açılırken
Halkların Demokratik Partisi adına, bugün Sultanahmet’te yaşanan vahşi
saldırıyı kınadığımızı ve bu saldırının bütün detaylarıyla ilgili bir an önce
kamuoyuna gerekli açıklamaların yapılması gerektiğini ifade etmiştik. 
Yine, grup önerisi görüşülürken de Cumhuriyet Halk
Partisinin sayın grup başkan vekili de bu konuda Hükûmetten bir bilgi talebinde
bulunduklarını, Hükûmetin mutlaka Meclise gerekli bilgilendirmeleri yapması
gerektiğini ifade etmişti. 
Şimdi, basında, tabii, olayla ilgili yayın yasağı
getirildi, herhangi bir detay bilmiyoruz. Ancak, şu anda yabancı basında da
çıkan haberlere göre, özellikle Cumhurbaşkanı Erdoğan’ın ve Hükûmet sözcüsü
Sayın Numan Kurtulmuş’un ilk verdiği bilgilerin tamamen yanlış olduğu ortaya
çıkıyor. Yani, bu saldırganın Suriye kökenli bir canlı bomba olduğu ve
Suriye’den giriş yaptığına dair bir bilgilendirme yapmışlardı, örgüt ismini
açıklamamışlardı, bağlantılarıyla ilgili bir şey söylememişlerdi. Ancak, şu
anda yabancı ajanslardan bizim takip ettiğimiz haberlere göre, bu saldırıyı
yapan kişi Suudi Arabistanlı Nabil Fadlı adında bir saldırgan olarak geçiyor,
bütün dünya da şu anda bu şekilde okuyor. 
Yani, burada çok ciddi bir bilgi kirliliği ve yine bir
şeylerin üzerini örtme anlayışıyla karşı karşıyayız. Bu saldırıyı yapan kimdir,
kimlik bilgisi nedir; milliyeti, uyruğu nedir; hangi ülkeden gelmiştir,
bağlantıları nedir, örgütü nedir, bununla ilgili bu Meclisin bilgi alma hakkını
bu Hükûmetin gasbetmemesi gerekiyor. Dışarıda rahat bir şekilde, yayın
yasaklarından dolayı haber alamayan insanlarımız da bizi arıyorlar, “Bu konuda
Meclise ne bilgi verildi?” diyorlar. Dolayısıyla; Hükûmeti derhâl açıklama
yapmaya, bu vahşi saldırıyı yapan örgütü, kişiyi doğru bilgilerle, bütün arka
planlarını detaylandıracak şekilde burada Meclise sunmaya bir kez daha davet
ediyoruz. 
Ayrıca, Cumhurbaşkanının ve Başbakan Yardımcısının
henüz detaylar netleşmemişken hangi panikle, hangi saikle bu tarz açıklamalar
yaptığını da bu Hükûmetin gelip bu Meclise bilgilendirme yapması gerektiğine
inanıyoruz.
Teşekkür ederim Sayın Başkan.
BAŞKAN – Teşekkür ederim Sayın Baluken.
Sayın milletvekilleri, önemli bir konuyu görüşüyoruz.
Hükûmeti temsilen de bir sayın bakan Genel Kurulda bulunuyor.
Milletvekillerimizin, Sayın Bakanın görüşmeleri yakinen izleyebilmesi açısından
Sayın Bakanı meşgul etmemelerini ben rica ediyorum. 
Konuyla ilgili olarak Hükûmetten Genel Kurulu
bilgilendirme yönünde bir talep gelirse bunu İç Tüzük hükümleri çerçevesinde
karşılayacağımı ifade etmek isterim.
IX.-
ÖNERİLER (Devam)
A) Siyasi
Parti Grubu Önerileri (Devam)
1.- MHP
Grubunun, 23/12/2015 tarihinde İzmir Milletvekili Ahmet Kenan Tanrıkulu ile
Denizli Milletvekili Emin Haluk Ayhan ve arkadaşları tarafından, Rusya
Federasyonu’yla yaşanmakta olan siyasi, ekonomik krizin ülkemize ekonomik
etkilerinin araştırılarak alınabilecek tedbirlerin, çözüm önerilerinin
belirlenmesi amacıyla verilmiş olan Meclis araştırması önergesinin, Genel
Kurulun 12 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Şimdi, Milliyetçi Hareket Partisi Grubu
önerisi aleyhinde olmak üzere ikinci söz hakkı Eskişehir Milletvekili Harun
Karacan’a aittir.
Buyurun Sayın Karacan. (AK PARTİ sıralarından alkışlar)
HARUN KARACAN (Eskişehir) – Sayın Başkan, çok değerli
hazırun; yüce heyetinizi saygıyla selamlıyorum.
Bugün İstanbul’da yaşanan menfur saldırıyı kınıyor,
ölenlere rahmet, yaralılara da acil şifalar diliyorum.
Evet, Rusya kaynaklı olumsuz ekonomik etkileri
yaşamakla birlikte, bunların yol açacağı ekonomik kayıp telafi edilebilir
durumdadır. Rusya konusunda yaşanan ekonomik sıkıntıları özellikle 5 başlık
altında toplayabiliriz.
Birincisi ihracat ve bavul ticareti. Rusya ekonomik
yaptırımlarını stratejik bir biçimde belirliyor. Kendi açısından en az sıkıntı
verecek yani iç pazarda Türkiye’den yapılan ihracata en az duyarlı alanlarda
ticaretini kısıtlıyor, alternatif alım yapmasının zor olduğu alanlarda ise
hiçbir yaptırım uygulamıyor. Türkiye’nin bu olumsuz etkileri en aza indirecek
politika araçları da bulunmaktadır. Ekonomi Bakanlığımız özel sektörüyle
birlikte pazar çeşitlendirmesi de yapmaktadır. Orta Doğu ve Avrupa Birliği pazarına
da yoğunlaşmaktayız. Önümüzdeki dönemde, bu pazarla ihracatta artış da
göstereceğimize inanmaktayız. Ekonomi Bakanlığımız ihracatçılara ve üreticilere
yönelik destekler de hazırlamaktadır. 
Rusya kaynaklı gelir kalemleri içerisinde bavul
ticareti ikinci en önemli yere sahiptir, bu konuda sektörle birlikte
çalışmaktayız. Rus vatandaşlarına Türkiye’ye girişte zorluk çıkarılmaması,
menşe sapması uygulaması konusunda da ihracatçılara kolaylık gösterilmesi
sağlanmaktadır. Rusya’nın gümrükteki malları gereksiz yere bekletmesi, Türk
firmalarını yasaklayıcı, kısıtlayıcı muamelelere tabi tutması Dünya Ticaret
Örgütü kurallarına da aykırıdır. Türkiye, Dünya Ticaret Örgütü kuralları
çerçevesinde sahip olduğu hakları sonuna kadar kullanacak, Rusya’nın ticaret
kuralları dışında ortaya koyduğu yanlışlıklar hukuk nezdinde de takip
edilecektir. 
İkinci ana başlık da turizm. Etkinin yoğun olduğu,
hissedildiği alan turizm sektörüdür. Esasında, bu olaydan önce, Rusya’da artan
ekonomik sıkıntılar nedeniyle Rusya’dan gelen turist sayısında yüzde 20
civarında da bir azalma vardı. 2014’te Rus turistlerden 4,4 milyar dolarlık
gelir elde etmiş bulunmaktayız. Buradaki sıkıntıları hafifletmek için de şu
konularda Hükûmet olarak çalışılmaktadır: Birincisi; maliyetin azaltılması, istihdam
maliyetinde özellikle sezon dışı dönem için indirim sağlanması. İki: Türkiye’ye
charter uçaklarının gelmesi, cazip hâle getirilmesi; sektöre yönelik nakdi
destek uygulanması. Diğer taraftan, turist getiren seyahat acentelerinin Kredi
Garanti Fonu’ndan desteklenmesi, sektöre yönelik kısa çalışma ödeneğinin
uygulanmasının da aktif hâle getirilmesi. Diğer taraftan, turizm gelirlerini
artırmak için de, destinasyon çeşitlendirilmesi için de Turizm Bakanlığı yeni
çalışma faaliyetleri sürdürmektedir.
Diğer taraftan, üçüncü, en önemli konu da taşıma
rotaları. Rusya zaten 2012 yılından bu yana taşımacılıkta pazarda kendi payını
artırmak için Türk taşımacılara belge vermeyerek zorluk çıkarmaktadır. Yeni
alternatif güzergâhlarla ilgili de Ulaştırma Bakanlığımız Hazar Denizi geçişini
daha aktif kullanmak için çalışma yapmaktadır. Bu hem de maliyetleri yüzde 30
azaltacaktır.
Diğer tarafta, yurt dışı yatırımlarımızda da -biraz
evvel arkadaşlarımızın da söylediği gibi- son on yılda Türkiye’nin Rusya’ya
yaptığı yatırımlar 7,4 milyar dolardır. Rusya’nın Türkiye’de yaptığı yatırımlar
da 3,7 milyar dolar civarındadır. Ağırlıklı olarak, Rusya Türkiye’ye metal ve
enerjide; Türkiye ise Rusya’ya gayrimenkul olarak yatırım yapmaktadır. Rusya’da
yatırım yapan ilk 10 Türk firma arasında müteahhitlik hizmeti veren
firmalarımız çoğunluktadır. Rusya’da yerleşik ve çalışan Türk insanları ve
işçilere karşı da hukuksuz uygulamalar… Bu konuda da uluslararası hukuk
çerçevesinde Hükûmetimizin gerekli girişimleri vardır. 
Tabii ki en önemli konu da enerji konusudur. Enerji
konusunda da Türkiye olarak Rusya’nın dünyada ikinci büyük pazarıyız ama bu
karşılıklı ticarettir. Rusya’nın da dövize ve ekonomiye ihtiyacı olduğu için bu
konuda da en başından vurguladığımdan beri Hükûmetimiz, Rusya’yla yaşanan tüm
gelişmeleri özel sektörle beraber, el ele yakın takip etmekte, tüm sıkıntıların
Hükûmetimiz farkında. Sayın Başbakanımızın idaresinde Hükûmetimiz bunu en
öncelikli konu olarak ele almakta. Hem Meclisimizin hem de vatandaşımızın için
rahat olsun.
Hepinizi saygı ve sevgiyle selamlıyorum. (AK PARTİ
sıralarından alkışlar)
BAŞKAN – Öneriyi oylarınıza sunuyorum…
III. YOKLAMA
(CHP sıralarından bir grup milletvekili ayağa kalktı)
ENGİN ALTAY (İstanbul) – Yoklama talep ediyorum. 
BAŞKAN – Bir yoklama talebi vardır, önce yoklama
talebini gerçekleştireceğim: Sayın Altay, Sayın Tanal, Sayın Erkek, Sayın
Bayır, Sayın Yiğit, Sayın Gürer, Sayın Bektaşoğlu, Sayın Yedekci, Sayın
Karadeniz, Sayın Akar, Sayın Akaydın, Sayın Arık, Sayın Hürriyet, Sayın
Sarıhan, Sayın Akın, Sayın Özdemir, Sayın Akyıldız, Sayın Gökdağ, Sayın Kesici,
Sayın Ekici.
Şimdi yoklama işlemini gerçekleştireceğim. 
Yoklama için üç dakika süre veriyorum. Adlarını
okuttuğum sayın üyelerin yoklama için elektronik cihaza girmemelerini rica
ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Sayın milletvekilleri, pusula kullanmak
suretiyle yoklamayı gerçekleştiren arkadaşlarımın burada olup olmadığını
kontrol edeceğim.
Sayın Abdulkadir Yüksel? Burada.
Sayın Sabri Öztürk? Burada.
Sayın Tezcan? Burada.
Sayın Murat Baybatur? Yok.
Sayın Necip Kalkan? Burada.
Sayın Habib Soluk? Burada.
Toplantı yeter sayısı vardır.
IX.-
ÖNERİLER (Devam)
A) Siyasi
Parti Grubu Önerileri (Devam)
1.- MHP
Grubunun, 23/12/2015 tarihinde İzmir Milletvekili Ahmet Kenan Tanrıkulu ile
Denizli Milletvekili Emin Haluk Ayhan ve arkadaşları tarafından, Rusya
Federasyonu’yla yaşanmakta olan siyasi, ekonomik krizin ülkemize ekonomik
etkilerinin araştırılarak alınabilecek tedbirlerin, çözüm önerilerinin belirlenmesi
amacıyla verilmiş olan Meclis araştırması önergesinin, Genel Kurulun 12 Ocak
2016 Salı günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN – Öneriyi oylarınıza sunuyorum: Kabul edenler…
Kabul etmeyenler… Öneri kabul edilmemiştir.
Birleşime on dakika ara veriyorum.
Kapanma Saati: 17.37
ÜÇÜNCÜ OTURUM
Açılma Saati: 17.49
BAŞKAN: Başkan Vekili Mehmet Akif
HAMZAÇEBİ
KÂTİP ÜYELER : Mustafa AÇIKGÖZ
(Nevşehir), Zihni AÇBA (Sakarya)
------0-----
BAŞKAN
– Sayın milletvekilleri, Türkiye Büyük Millet Meclisinin 26’ncı Birleşiminin
Üçüncü Oturumunu açıyorum.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP
Grubunun, 12/1/2016 tarihinde Grup Başkan Vekili Diyarbakır Milletvekili İdris
Baluken tarafından, Cumhuriyet tarihinin en fazla can kaybının yaşandığı Ankara
katliamının tüm boyutlarıyla araştırılması amacıyla verilmiş olan Meclis
araştırması önergesinin, Genel Kurulun 12 Ocak 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
12/01/2016
Türkiye Büyük Millet Meclisi
Başkanlığına
Danışma Kurulunun 12/01/2016 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 İdris
Baluken
 Diyarbakır
 HDP
Grup Başkan Vekili
Öneri:
12 Ocak 2016 tarihinde, Diyarbakır Milletvekili Grup
Başkan Vekili İdris Baluken tarafından verilen (561 sıra numaralı) cumhuriyet
tarihinin en fazla can kaybının yaşandığı Ankara katliamının tüm boyutlarıyla
araştırılması amacıyla Türkiye Büyük Millet Meclisine verilmiş olan Meclis
araştırma önergesinin Genel Kurulun bilgisine sunulmak üzere bekleyen diğer
önergelerin önüne alınarak 12/01/2016 Salı günlü birleşiminde sunuşlarda
okunması ve görüşmelerin aynı tarihli birleşiminde yapılması önerilmiştir.
BAŞKAN – Hakların Demokratik Partisi Grubu Önerisi
lehinde Muş Milletvekili Ahmet Yıldırım konuşacaktır.
Buyurun Sayın Yıldırım. (HDP sıralarından alkışlar) 
AHMET YILDIRIM (Muş) – Teşekkür ederim Sayın Başkan.
Sayın Başkan, değerli milletvekilleri; artık gün
geçmiyor ki ölüm haberleriyle uyanmayalım ve günü ölümlerle karşılamayalım,
hatta artık saat geçmiyor ki ölüm haberleriyle uyanmayalım veya ajanslarda
bununla karşılaşmayalım. Maalesef, ülkenin içine girmiş olduğu bu şiddet
sarmalı içerisinde her yerde yeni bir katliam, yeni bir faşizm örneği
yaşanıyor. Bugün, burada, partimizin vermiş olduğu Ankara katliamıyla ilişkili
olarak Meclis araştırması açılması talebiyle ilgili konuşuyorum ama
konuştuğumuz saatlerde ülkenin gündemi Ankara katliamı değil, maalesef İstanbul
katliamı. 
Bugün, İstanbul Sultanahmet’te gerçekleşen patlamada
farklı ülkelerden 10 insanın yaşamını yitirmiş olması -ilk açıklamalara göre-
2’si ağır 15 kişinin yaralanmış olması günün, hatta mevsimin, yılın acılı
haberlerinden sadece bir tanesidir. Bu patlamayı parti olarak şiddetle kınıyor;
hayatını kaybedenlere Allah’tan rahmet, yakınlarına sabır ve yaralı olanlara
ise acil şifalar diliyoruz. 
Herhâlde, bugün dünyanın herhangi bir ülkesindeki bir
istihbarat servisi Türkiye’deki canlı bomba sayısıyla ilgili olarak,
Türkiye’deki canlı bombalar, katliamlar, gelen veya gelme ihtimali olan ölüm
haberleriyle ilgili olarak daha fazla bilgi sahibidirler. Sadece Başbakan
tarafından belli dönemlerde açıklanan “Elimizde canlı bombaların listesi var.”
söylemleri bu canlı bombaların katliama dönüşüm gerçeğini engellememektedir.
Başbakan bunları sadece haber bültenlerinde spikerlerin verdiği bir bilginin
naifliğiyle toplumla paylaşmanın ötesinde tedbir geliştirme adına hiçbir rol
oynamamaktadır. Ülkeye hükmeden, hükûmet eden ve onun başında bulunan bir insan
olarak değil de sadece haber paylaşan pozisyonda kendisini tutması ülkenin
hükûmet gerçekliği açısından hazin bir durumu ifade ediyor.
Burada, özellikle, Millî İstihbarat Teşkilatının ya
bilgileri edinememe ya da edindiği bilgilerin tedbirini ilgili güvenlik
kurumlarıyla paylaşarak önleme gibi bir yetkisi, hükmü kalmamıştır. Millî
İstihbarat Teşkilatının bu ülkede başkaca çok daha önemli işleri vardır.
İnsanların özel yaşamlarını takip etme gibi önemli işleri vardır. Özel hayata
müdahale etme gibi görevleri vardır. Başta HDP olmak üzere, muhalefet
partileri, sivil toplum örgütlerini didik didik izleme, bu ülkenin şiddet
sarmalından çıkmasını isteyen toplumsal çevreleri fişleme gibi görevleri
vardır. Millî İstihbarat Teşkilatının asıl görevi olan katliamları önleme,
bunun tedbirlerini toplumla paylaşma, toplumla değilse bile güvenlik
birimleriyle paylaşarak önlemler geliştirme işlevi yitirilmiştir. Millî
İstihbarat Teşkilatının bütün görevlileri ve ajanları Kürt şehirlerinde cirit
atmakta ve gelişen kadın, çocuk, sivil katliamlarını seyretmek ve bunların
sadece bilançosunu tutmakla meşguldürler. Böyle bir istihbarat teşkilatı
gerçekliğiyle karşı karşıyayız. Başta Batılı ülkeler olmak üzere, komşu
ülkelerin istihbarat teşkilatı Türkiye'nin içerisinde dönen dolapları Millî
İstihbarat Teşkilatından çok daha iyi bilmekte, çok daha iyi takip etmektedir.
Böyle hazin bir durumla karşı karşıya kalmış, katliamları önlemekten aciz bir istihbarat
teşkilatı gerçekliğiyle karşı karşıyayız. 
10 Ekim 2015 tarihinde planlanmış, sipariş edilmiş,
tezgâhlanmış bir katliamla karşılaştık. Bu ülkenin barış vicdanını temsil eden,
KESK, DİSK, TMMOB, TTB’nin çağrısıyla gerçekleştirilmesi planlanan; HDP, CHP,
EMEP, Devrimci Parti, SHPK, ESP ve Yeşiller ve Sol Gelecek Partisi, birçok
Alevi örgütü, kadın örgütü, demokratik kitle örgütü de “Emek, Demokrasi, Barış
Mitingi” aldı altında düzenlenen bu mitingi desteklediklerini, buraya güçlü
katılım sağlayacaklarını belirterek, gelişmeye başlamış olan ama ilerleme riski
olan çatışmalı ortamı önlemek istediler.
Barış için bir araya gelen, çocukların ve sivillerin
başta olmak üzere, üniformasının rengi ne olursa olsun ülke yurttaşlarından
kimsenin ölümünü istemeyen, bunu engellemeye çalışan bu barış çabası, son
dönemlerin en büyük katliamıyla karşılaşmıştır. Türkiye'nin dört bir yanından
Ankara’ya barış dileğiyle gelen yurttaşlar, daha barış temennilerini haykırma
şansı yakalayamadan, miting alanına girmeden korkunç bir katliamla
karşılaşmışlardır. Katliamda 100 yurttaşımız hayatını kaybetmiş, 400’ü aşkın
kişi yaralanmıştır. Her biri, pırıl pırıl, ülkenin demokratik, vicdanlı ve
barışçıl geleceğini arzulayan 100 vatandaşımız hayatını kaybetti. 
Patlamadan sağ kurtulan vatandaşlar yaşadıkları o
korkunç olay yetmezmiş gibi siyasi iktidarın büyük bir marifetiyle sanık gibi
gösterildiler, mağdurluk yetmezmiş gibi bir de sanık pozisyonuna itildiler. Bu
katliamı yapan barbar ordu korunmak isteniyormuşçasına, IŞİD adının ağza
alınmasından imtina ediliyormuşçasına, akıllara gelebilecek, AKP’nin
varlığından rahatsız olduğu bütün çevreler işin içine katılarak “kokteyl
katliam”, “kokteyl tezgâh” kavramları kullanılmıştır pişkince.
Tabii, her katliam bir sonrakini daha büyük doğurdu. 5
kişinin hayatını kaybettiği Diyarbakır katliamı için etkin soruşturma
yapılmadığı için 20 Temmuzda 33 can Suruç’ta katledildi. 33 kişilik katliam
etkin soruşturulmadı, sadece canlı bombanın kimliğinin tespit edilmesi marifet
olarak topluma sunulduğu için 10 Ekimde de 100 kişi katledildi. Bugün 10
kişinin katledilmiş olması bizim korkularımızı artırmaktadır. Bir yandan yeni
katliamların korkusunu bizde uyandırırken, diğer yandan bu ülkede barış
ihtiyacının ne kadar büyük bir ihtiyaç olduğu ve bu konuda ülkenin barışçıl
çevrelere, ülkenin demokratik bir vicdana, barışseverlere ne kadar çok ihtiyaç
duyduğunu ve barış mücadelesinin ne kadar anlamlı, kadir kıymet sahibi olduğunu
bir daha bize göstermiştir.
Bütün bu katliamların ortak bir özelliği vardır, bunları
önleyemeyen, tedbir geliştiremeyen siyasi iktidar şununla övünebilir: Daha akan
kan durmadan yayın yasağı geliştirme, dosyalara gizlilik kararı alma. Bununla
övünebilir siyasi iktidar, bu konuda çok mahirler. Hiç birinin tedbirini
geliştiremeyen, etkin soruşturmayla olayın perde arkasında bulunanları yargı
önüne çıkaramayan, bu konuda aciz olan siyasi iktidar yayın yasağı koymada,
dava dosyalarına gizlilik kararı getirmekte –ki, Ankara dosyasında hâlâ
gizlilik kararı devam etmektedir- çok mahirdir. Roboski’yi aydınlatamayanlar,
Diyarbakır katliamını aydınlatamayanlar, Suruç’u aydınlatamayanlar, Ankara’yı
aydınlatamayanlar İstanbul katliamının da müsebbibidirler.
Siz, gerçeklerin üstünü örtseniz bile, örtmeye
çalışsanız bile, bizler bütün bu olanların arkasındaki kirli örgütleri ve iş
birlikçilerini çok iyi biliyoruz. Bunların hepsini sizin karanlık hanenize not
ettiğimizi ve Türkiye toplumuyla birlikte demokratik yollardan hesabını
soracağımızı ifade etmek isterim. 
Ankara patlamasından hemen sonra yerde yatan yaralılara
ambulanstan önce panzerleri, su püskürten TOMA’ları gönderenleri ve bu kararı
alanları çok iyi biliyoruz. Bunlarla yüzleşilmediği müddetçe bu topluma ve bu
ülkeye huzur gelmeyecektir. Ve bütün bu patlamaların failleri ile bugün Cizre’deki,
Silopi’deki, Şırnak’taki, Nusaybin’deki, Sur’daki, Dargeçit’teki katliamın
faillerinin aynı olduğunu üzülerek ifade ediyoruz. Ve uluslararası toplumun
muhakeme gücünün çok gerisinde kalmış bir siyasi iktidar gerçekliğinin ülkede
özellikle bu katliamları… 
(Mikrofon otomatik cihaz tarafından kapatıldı) 
AHMET YILDIRIM (Devamla) - …önleme basiretini gösterme
şansının olmadığını ifade ediyorum.
Saygılar sunuyorum. (HDP sıralarından alkışlar) 
BAŞKAN – Teşekkür ederim Sayın Yıldırım.
Önerinin aleyhinde Ömer Serdar, Elâzığ Milletvekili.
Buyurun Sayın Serdar. (AK PARTİ sıralarından alkışlar) 
ÖMER SERDAR (Elâzığ) – Sayın Başkan, değerli
milletvekilleri; HDP Grubunun Ankara katliamıyla alakalı verdiği araştırma
önergesi aleyhine parti grubum adına söz almış bulunuyorum. Hepinizi
saygılarımla selamlıyorum.
Öncelikle, bugün İstanbul’da gerçekleşen terör
katliamında hayatını kaybedenler başta olmak üzere, Ankara katliamında, Suruç
katliamında, Diyarbakır katliamında hayatını kaybetmiş insanlarımıza Allah’tan
rahmet diliyorum. 
Terörün hedefi belli, terörün ne yapmak istediği de
belli; bugün de ortaya çıktığı gibi, terör Türkiye’de bir, kaos ortamı
oluşturmak; iki, Türkiye’yi bu kaosla birlikte yönetilemez hâle getirmek; üç,
bu yönetilemezlikle birlikte Türkiye'nin dış politikasına ayar vermek üzere
yapılıyor. Bu gerçeği bilelim, ona göre hareket edelim.
Bakın, bugün çevremize baktığımızda, çevre ülkelere
baktığımızda, yönetilemez durumda olan ülkelere baktığımızda, neokolonyal
güçlerin nasıl bir parselasyon çalışması içerisinde olduğunu görmeniz
gerekiyor. Burada yapılan parselasyon çalışmaları içerisinde, Türkiye'yi bunun
uzağında tutmak, bölge hakkında karar verici noktada olmaması için bu terör
eylemi gerçekleştiriliyor. Bugün gerçekleştirilen terörün de amacı buydu, dün
Ankara katliamında, daha öncesinde Suruç’ta, daha öncesinde Diyarbakır’da
gerçekleştirilen terörün amacı da buydu. 
İki tanesinin ayrıksı yanı var, bunu da vurgulamak
istiyorum. Özellikle Diyarbakır katliamına baktığınızda, 7 Haziran öncesinde,
bir iç politika dizaynı da görürsünüz burada. Ankara katliamına baktığınızda
ise burada çok net olarak yine bir iç politika dizaynını görmeniz mümkün. Bu
terör eylemlerine baktığınızda karakteristikleri aynı, hedefleri aynı; amaç
Türkiye'nin birliğini, beraberliğini bozmak ve bölgesinde söz sahibi olmasının
önüne geçmektir, bunun başka izahı yok. 
Evet, şimdi, ben HDP’nin önergesinden hareketle Ankara
katliamını değerlendirmek istiyorum. 
Önergenin gerekçe kısmında şöyle bir ifade var: “IŞİD
-yani DAEŞ- tarafından intihar saldırısı şeklinde gerçekleştirilen katliam
öncesinde ve sonrasında yaşanan gelişmeler, katliamın AK PARTİ iktidarının
bilgisi ve onayı dahilinde gerçekleştiği yönünde güçlü kuşkular
oluşturmaktadır.” 
Şimdi, burada böyle bir yargı ortaya konuluyor, böyle
bir tespit ortaya konuluyor, ondan sonra yanlış olan bu tespitin üzerine
birtakım hükümler bina ediliyor, maalesef, HDP Grubunun yaptığı da hep budur;
yapmış olduğu yanlış tespitler üzerine hükümler bina etmek ve toplumu manipüle
etmek. 
Bakın, bu olaylar başka ülkelerde de gerçekleştirildi.
Fransa’da DAEŞ terör eylemi gerçekleştirdiğinde ırkçı Le Pen’in gösterdiği
tavrı gösteremediniz, Sarkozy’nin gösterdiği tavrı gösteremediniz. Onlar o gün
devletinin yanında yer aldılar. Oysa Ankara katliamı gerçekleştiğinde, daha beş
on dakika sonra hemen eş başkanlarınızdan birisinin açıklaması oldu, devleti
töhmet altında bırakan, devleti zan altında bırakan açıklamaları oldu. Bu mudur
yaklaşım, bu mudur teröre yaklaşım, bu mudur milletin menfaatine olan? 
Bakın, hemen şunu söyleyeyim: Eğer Ankara katliamında
Sayın Başbakanın bütün muhalefet liderlerine yaptığı o çağrı dikkate alınsaydı,
teröre karşı ortak bir deklarasyon yayınlansaydı ve Türkiye sivil toplum
kuruluşlarıyla, siyasi partileriyle, muhalefetiyle iktidarıyla bir saf olsaydı,
belki bugün İstanbul’da bu terörü gerçekleştirenler veya bu terörün arkasında
olan güçler bu cesareti bulamayacaklardı. İşte bu yaklaşım içerisinde olmak
lazım.
Değerli milletvekilleri, peki, biz buraya niye geldik?
Önemli soru bu. AK PARTİ iktidarları Türkiye’yi devraldığı zaman kaos
içerisinde, ekonomisi çökmüş, sosyal alanları tahribata uğramış bir ülke
devraldı ve bu alanda iyileştirmelere gitti. Toplumun en önemli sorunu,
Cumhuriyet tarihinin belki en önemli sorunu olan Kürt meselesine farklı bir
bakış getirdi. Neydi o farklı bakış? O güne kadar, o saate kadar olan o
güvenlikçi bakışı farklı bir perspektife çevirdi. 
Evet, bir mesele var. Bu meselenin altında sorun
başlıkları var. Sorunlardan biri terör sorunu. Terörle her demokratik ülkenin
yapması gereken mücadeleyi asayiş güçleriyle, kendi güvenlik kuvvetleriyle
yaptı. 
Bir başka sorun bölgesel geri kalmışlık meselesiydi.
Oraya da kamu kurumlarının yapması gereken, bugüne kadar eksik bırakılan, hatta
ondan sonra pozitif ayrımcılık yaparak bölgeye bir sürü yatırımı götürdü.
Bunun yanında bir sorun daha vardı, etnik kimlik ve
kültürel sorun. Ret, inkâr ve asimilasyon politikasıyla o güne kadar gelen
devlet aklını değiştirdi, bu noktada büyük bir birlik oluşturdu. Açılım süreçleri
takip etti bunu, Akil İnsanlar Heyeti’yle toplum büyük bir barışa doğru
yol almaya başladı.
Çözüm sürecine geldiğimizde ne oldu, biliyor musunuz?
Hani, 6-8 Ekim olaylarını hatırlıyor musunuz? İşte, çözüm sürecinin ilk
zehirlendiği an o andır. Hani, o gün sokaklara çağrı yapmıştınız ya, sokaklar
terörize edilmişti ya, o zaman terör örgütü o bölgede, o coğrafya dediğiniz
yerde sosyopolitik, etnik temizlik yapmaya kalkıştı. Bunu hatırlıyorsunuz,
değil mi? Hani, Yasin Börü’ler 3’üncü, 4’üncü katlardan atılmıştı. O zaman
“benim Kürt’üm, senin Kürt’ün” ortaya çıkmıştı. Bunu hatırlıyorsunuz, değil mi?
İşte o süreçte Sayın Başbakanımızın dile getirdiği önemli bir konu vardı: “Kamu
düzeni sağlanmadan bu sürece devam etmemiz mümkün değil.” Kamu otoritesini oradaki
insanların güvenliği açısından da, oradaki insanların huzuru açısından da temin
etmek zorundaydık. 
Bu süreç böyle devam ederken, sonrasında geliyoruz 7
Haziran seçimlerine. 7 Haziran seçimlerinde tozpembe tablolarla bir yürüyüşünüz
oldu. Bu yürüyüşe o Cihangir’in beyaz Türkleri de destek verdi. Bunlar sizi çok
sevdiği için vermedi. Sadece birilerine karşı düşmanlığından, AK PARTİ
iktidarını zayıflatmak adına verdi. O tabloda siz cici çocuktunuz ve Türkiye
partisi olacaktınız. Terörle ilişkinizi veya PKK’yla ilişkinizi sadece aynı
sosyolojiden gelmek olarak açıklıyordunuz. Ama 7 Hazirandan sonra elinin
altında silahlı gücü olan derebeyi gibi hareket etmeye başladınız. Bu mudur
sizin bu ülkeye yaklaşımınız?
Bizim, 7 Hazirandan sonra özellikle üç büyük terör
örgütüyle ciddi mücadelemiz oldu: DAEŞ, PKK ve DHKP-C. Bunları harekete geçiren
enerji neydi? Bunlar kimin taşeronluğunu yapıyordu, bunu göremiyor musunuz?
Bölgede haritalar yeniden tanzim ediliyor, bunu göremiyor musunuz? Bugün hendek
siyasetiyle de yapılmaya çalışılan ve sizin bu siyasetin arkasında duruşunuzla
ülkeye verdiğiniz zararın boyutları daha sonra ortaya çıkacak. 
Bu kürsü doğruların, hakikatlerin konuşulması gereken
kürsü. Burada tarihe not düşeceksiniz; burada geleceğe perspektif kuracaksınız;
burada, Diyarbakır’da, Sur’da, Cizre’de, Nusaybin’de hayalleri olan o
çocukların hayallerini o hendeklere gömmeyeceksiniz. (AK PARTİ sıralarından
“Bravo” sesleri, alkışlar)
ERTUĞRUL KÜRKCÜ (İzmir) – Lan, ortada çocuk mu
bıraktınız!
ÖMER SERDAR (Devamla) - Değerli milletvekilleri, evet,
bu terör bugün Türkiye'nin başının belası. Türkiye, bölgesinde güç olmaya
çalışırken, Türkiye, gönül coğrafyasında umut olmaya çalışırken, Türkiye,
Kürt’üyle, Türk’üyle, 77 rengiyle bir olmaya çalışırken, güç olmaya çalışırken,
maalesef, terör örgütleri, birtakım küresel aktörlerin de taşeronluğunu
yaparak, Türkiye’de kaos oluşturmaya çalışıyorlar. 
Hiç tereddüdünüz olmasın, AK PARTİ iktidarı olarak, bu
milletten aldığımız güçle, bu milletten aldığımız güvenle…
(Mikrofon otomatik cihaz tarafından kapatıldı)
ÖMER SERDAR (Devamla) - …bu milletin yararına olan
bütün düzenlemeleri sonuna kadar yapacağız. 
AHMET YILDIRIM (Muş) – Katliamlara devam!
İDRİS BALUKEN (Diyarbakır) - Önergeye oyunuz nedir, onu
açıklayın.
ÖMER SERDAR (Devamla) - Bu milletin mücadelesini sonuna
kadar vereceğiz.
Bakın, o masa kurulacak. O masanın etrafında 78 milyon
bu millet olacak ama o masanın etrafında terör seviciler olmayacak, teröre
destek verenler olmayacak!
BAŞKAN – Teşekkür ederim Sayın Serdar.
ÖMER SERDAR (Devamla) – Arkasına terörü alanlar hiç
olmayacak! (AK PARTİ sıralarından alkışlar)
ERTUĞRUL KÜRKCÜ (İzmir) – Şebek seni.
BAŞKAN – Teşekkür ederim Sayın Serdar.
Sayın Baluken…
İDRİS BALUKEN (Diyarbakır) – Sayın Başkan, AKP Grubu
adına konuşan hatip konuşmanın tamamında grubumuza sataşmada bulundu. 69’a göre
söz istiyorum.
BAŞKAN – Buyurun Sayın Baluken.
Açıklamanızı, lütfen, yeni bir sataşmaya meydan
vermeyecek şekilde yapınız.
Size iki dakika süre veriyorum.
VI.- SATAŞMALARA
İLİŞKİN KONUŞMALAR (Devam)
5.- Diyarbakır
Milletvekili İdris Baluken’in, Elâzığ Milletvekili Ömer Serdar’ın HDP grup
önerisi üzerinde yaptığı konuşması sırasında Halkların Demokratik Partisine
sataşması nedeniyle konuşması
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; hepinizi
saygıyla selamlıyorum.
Bu kadar sataşma arasında Ankara
katliamıyla ilgili bir komisyona ne yönde oy vereceğinizi biz duyamadık. 
ÖMER SERDAR (Elâzığ) – Konuşmamdan anlamışsındır. 
AHMET YILDIRIM (Muş) – Katliamlara devam diyorlar. 
İDRİS BALUKEN (Devamla) – Tabii, tekrar ret oyu
vereceksiniz çünkü bu katliamdaki ortaklığınızın ortaya çıkmasından
korkuyorsunuz. Bütün dünya IŞİD’in Orta Doğu’daki en büyük müttefikinin,
IŞİD’le en fazla iş tutan gücün kim olduğunu çok iyi biliyor. Bunun açığa
çıkmasından korktuğunuz için de Türkiye’de de IŞİD’le birlikte planlayarak
devreye koyduğunuz Diyarbakır, Suruç, Ankara ve bugün Sultanahmet
katliamlarının da açığa çıkmasından korkuyorsunuz. Burada gelip Paris
katliamıyla ilgili “Paris’te de oluyor.” demenin bir anlamı yok, arada pek çok
fark var. 
Bakın, Paris’te katliamdan hemen sonra, oraya
ambulanslardan önce TOMA’lar gitmedi, yaralılara gaz sıkılmadı, onlarca yaralı
gaz sıkıldığı için katledilmedi. Paris’ten sonra Fransa Başbakanı çıkıp da
saçma sapan kokteyl tanımları yapmadı, IŞİD’i saklamaya çalışmadı, basın yasağı
koymadı, dosyaya gizlilik kararı getirmedi, kamuoyu önünde defalarca
bilgilendirici açıklamalar yaptı, Paris katliamını kınayanların üstüne polis
ekiplerini göndererek öldürücü müdahaleler yaptırmadı, cenaze törenini
yasaklatmadı, cenazelere gaz sıktırmadı. Bunların tamamını siz yaptınız.
Bunların tamamını yaptığınız için de IŞİD’le olan ilişkiniz çarşaf çarşaf
ortaya çıkmıştır. Fransa Başbakanı çıkıp “Elimizde IŞİD’çilerin listesi var,
canlı bombaların listesi var ama eylem yapmadan tutuklayamıyoruz.” demedi.
İşte, Paris ile Ankara’yı ayıran fark burada. Biraz zahmet edip kafanızı
çalıştırırsanız niye Paris’te Fransa-IŞİD ilişkisi sorgulanmıyor, Ankara’da
AKP-IŞİD ilişkisi sorgulanıyor, çok rahat ulaşırsınız. Biz böyle hamaset
söylemler değil, oyunuzun rengini merak ediyoruz. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Baluken. 
ÖMER SERDAR (Elâzığ) – Sayın Başkan, söz istiyorum…
İLKNUR İNCEÖZ (Aksaray) – Sayın Başkanım, biraz evvelki
söylemlerin hiçbirini kabul etmediğimizi, özellikle tutanağa geçsin, sataşmadan
hatibimizin söz talebi… 
İDRİS BALUKEN (Diyarbakır) – Hangi birini inkâr
ediyorsunuz? 
İLKNUR İNCEÖZ (Aksaray) – IŞİD’i, başta, terör örgütü
listesine alan ülkelerden bir tanesiyiz. 
ERTUĞRUL KÜRKCÜ (İzmir) – Öfkeli gençler, öfkeli. 
İLKNUR İNCEÖZ (Aksaray) – Yabancı terörist savaşçılara
baktığımızda -özellikle tutanaklara geçsin istiyorum- yüzde 99’u Müslüman olan
bir ülkeden oraya gidişe baktığımızda ilk 10’a bile girmiyor. Bu konuda ne
kadar samimi, ne kadar net, ne kadar açık bir şekilde soruşturmaları
yürüttüğümüz, nerede bu terör örgütüyle bağlantısı olanlar varsa bunlarla
ilgili soruşturmaların başlatıldığı nettir. Asla bu suçlamaları kabul
etmiyoruz. Terörün dini, dili, ırkı, etnik kökeni ne olursa bugüne kadar
terörle mücadelesinde samimi ve kararlı bir şekilde… Paris’teki tavrı keşke biz
de bu Parlamentoda hep beraber verebilseydik. (AK PARTİ sıralarından alkışlar)
Paris’teki tavrı partimizin, dili, dinİ, ırkı ne olursa olsun bakmadan hep
beraber ortaya koyabilseydik. 
BAŞKAN – Teşekkür ederim Sayın İnceöz.
İLKNUR İNCEÖZ (Aksaray) – Bu da benim için ülkem adına,
millî değerleri savunma adına çok büyük bir özlemimdir. Bunu da özellikle
belirtiyorum. 
Bu tür komisyonların kurulması soruşturma devam
ederken, soruşturmanın salahiyeti açısından… Evet, Paris’te de olay olduğunda
hemen bu konuda karar alındı. Ne kararıydı? Yayın yasağı. 11 Eylül
saldırılarını Parlamento olarak hepimiz hatırlıyoruz.
BAŞKAN – Sayın İnceöz, çok teşekkür ederim.
İLKNUR İNCEÖZ (Aksaray) – Cümlemi bitireceğim. 
11 Eylül saldırılarını hepimiz hatırlıyoruz, bir tek
görüntü yok…
ERTUĞRUL KÜRKCÜ (İzmir) – Nasıl görüntü yok ya,
televizyondan izledim bütün bir gün boyunca.
İLKNUR İNCEÖZ (Aksaray) – …ama ne yazık bizde çarşaf
çarşaf medya bunu kullanır. Bundan sonra, terörle mücadele konusunda hangi
karar alınması gerekiyorsa bu Parlamento milletin temsilcisiyse o kararın
arkasında terörden arınana karar sonuna kadar müdafaa edecektir. (AK PARTİ
sıralarından alkışlar)
BAŞKAN – Teşekkür ederim Sayın İnceöz.
Sayın Serdar…
İLKNUR İNCEÖZ (Aksaray) – Hatibe de 69’a göre
sataşmadan söz…
BAŞKAN – Sayın İnceöz, bir saniye efendim.
ÖMER SERDAR (Elâzığ) – 69’uncu maddeye göre sataşmadan
söz istiyorum.
BAŞKAN – Hangi cümle nedeniyle?
ÖMER SERDAR (Elâzığ) – Şahsımı, hatip olarak…
BAŞKAN – Şahsınıza yönelik hangi sataşma oldu?
ÖMER SERDAR (Elâzığ) – Evet, “kafayı çalıştırsanız”
ifadesini kullandı. 
BAŞKAN – Şimdi, Sayın Serdar…
ÖMER SERDAR (Elâzığ) – Bizi IŞİD’le ilişkilendiren
beyanları oldu. Bunu düzeltmem lazım. Bu açık bir sataşma. 
İLKNUR İNCEÖZ (Aksaray) – Sayın Başkanım, bir önceki
hatibin konuşmasına atfen…
BAŞKAN – Sayın İnceöz, Sayın Serdar konuşmasının
meramını anlatabilecek düzeyde bir arkadaşımız, lütfen, rica ediyorum.
İLKNUR İNCEÖZ (Aksaray) – Ona hiç şüphemiz yok.
BAŞKAN – Sataşma nedeniyle kendisine sataşılan
milletvekili söz talep eder. Grup başkan vekillerinin milletvekili adına
sataşma nedeniyle söz talep etmesi diye bir uygulama yok efendim.
ÖMER SERDAR (Elâzığ) – Ben talep ettim zaten Sayın
Başkanım.
GÖKCEN ÖZDOĞAN ENÇ (Antalya) – Sizde çok oluyordu siz
grup başkan vekiliyken.
BAŞKAN – Bir saniye izin verirseniz Sayın Serdar’ı
dinleyeceğim.
ÖMER SERDAR (Elâzığ) – Şimdi, Sayın Başkan, kürsüde
cevap vermek istiyorum.
BAŞKAN – Hayır, hangi nedenle?
EJDER AÇIKKAPI (Elâzığ) - Grubun bir temsilcisi olarak
söz istiyor.
ÖMER SERDAR (Elâzığ) – Özellikle, hatibin muhatabı
olarak o saatte kürsüde olan bendim, o beyanlarda bulunan bendim. “Kafası
çalışmadığı” ve “sizin IŞİD’le ilişkiniz” dedi.
BAŞKAN – Peki, buyurun. (AK PARTİ sıralarından
alkışlar) 
Sataşma nedeniyle size iki dakika söz veriyorum. 
Lütfen yeni bir sataşmaya meydan vermeyecek şekilde sözlerinizi
tamamlayınız.
6.- Elâzığ
Milletvekili Ömer Serdar’ın, Diyarbakır Milletvekili İdris Baluken’in sataşma
nedeniyle yaptığı konuşması sırasında şahsına ve Adalet ve Kalkınma Partisine
sataşması nedeniyle konuşması
ÖMER SERDAR (Elâzığ) – Sayın Başkan, değerli
milletvekilleri; şimdi, bu arkadaşların bir retoriği var: Gelirler bu kürsüye,
hedef hemen devlet. Bir olay olur, daha istihbari bilgi düşmeden hedef devlet. 
AHMET YILDIRIM (Muş) – O zaman niye Cumhurbaşkanı
konuşuyor?
YILDIZ SEFERİNOĞLU (İstanbul) – Tabii ki konuşacak,
devlet başkanı.
ÖMER SERDAR (Devamla) – Bu şekilde yürüyemezsiniz. 
AHMET YILDIRIM (Muş) – Niye konuşuyor? 
YILDIZ SEFERİNOĞLU (İstanbul) – Devletin başı.
BAŞKAN – Sayın milletvekilleri, hatibi dinleyelim
efendim, lütfen…
ÖMER SERDAR (Devamla) – Siz bunu hep yapıyorsunuz, bunu
yapıyorsunuz, anlayıp dinlemeden yapıyorsunuz. 
AHMET YILDIRIM (Muş) – Yanlış konuşuyor işte.
YILDIZ SEFERİNOĞLU (İstanbul) – Yanlış olan sizsiniz!
Her şeyiniz yanlış!
ÖMER SERDAR (Devamla) – Bugün burada biz hakikatleri
konuşuyoruz. Burada olayı manipüle eden sizsiniz. Sizin “demokrasi beşiği”
olarak gösterdiğiniz o Batılı ülkelerdeki tavrı ben burada anlatmaya çalıştım.
Muhalefet olarak siz bu duyarlılığı göstermediniz. Daha olaydan on dakika sonra
devleti zan altında bırakan, Cumhurbaşkanını zan altında bırakan açıklamalar
yaptınız. Sizin bu tavrınız işte o teröre güç veriyor. 
ERTUĞRUL KÜRKCÜ (İzmir) – Haksız da çıkmadık yani.
ÖMER SERDAR (Devamla) – Zaten, o kolonyal güçlerin bu
ülkede yapmaya çalıştığı bu. Size şunu tavsiye ediyorum…
ERTUĞRUL KÜRKCÜ (İzmir) – Sıkışınca NATO’nun eteğinin
altına giren sensin, biz mi giriyoruz? 
ÖMER SERDAR (Devamla) – Bakın, şu an… Bu milletten siz
yetki alıp buraya geldiniz.
İDRİS BALUKEN (Diyarbakır) – Üst akla sığınan sensin,
sen!
ÖMER SERDAR (Devamla) – Burada hakikatleri konuşmak
durumundasınız, burada doğruları söylemek, milletin derdine deva olan şeyleri
söylemek zorundasınız. Şu an IŞİD’le… (HDP sıralarından gürültüler)
NURETTİN YAŞAR (Malatya) – Niye rahatsız oluyorsunuz?
ÖMER SERDAR (Devamla) – IŞİD’i en erken terör listesine
alan Türkiye Cumhuriyeti devleti olmasına rağmen, siz, her defasında bu kürsüye
gelip Türkiye’yi IŞİD’le ilişkilendirmeye çalışıyorsunuz.
İDRİS BALUKEN (Diyarbakır) – AKP’yi, AKP’yi…
ÖMER SERDAR (Devamla) – Bu mudur sizin duyarlılığınız? 
İDRİS BALUKEN (Diyarbakır) – AKP, AKP...
ÖMER SERDAR (Devamla) – Sizin bu DEAŞ, IŞİD…
İDRİS BALUKEN (Diyarbakır) – Hepimiz Türkiye
yurttaşıyız, Türkiye milletvekiliyiz.
ÖMER SERDAR (Devamla) – Tavrınız ortada. Sizin bugün
bölgede, özelikle o DTK kongresinde ortaya koymuş olduğunuz tavır da ortada.
Terörün arkasında durdunuz, silahların arkasında durdunuz.
(Mikrofon otomatik cihaz tarafından kapatıldı) 
ÖMER SERDAR (Devamla) – Şu gördüğünüz
grubun üzerinden 28 Şubat gibi buldozer geçti ama silahlara övgü düzmediler,
silahlara sarılmadılar.
YILDIZ SEFERİNOĞLU (İstanbul) – Özel
harekâta teslim olmuşsun sen! Özel kuvvetlere teslim olmuşsun sen!
ÖMER SERDAR (Devamla) – Siz övgü
düzdünüz, övgü düzünce de milletten sosyal tabanını kaybettiniz,
kaybedeceksiniz de.
Saygılar sunuyorum. (AK PARTİ
sıralarından alkışlar) 
BAŞKAN – Teşekkür ederim Sayın Serdar.
İDRİS BALUKEN (Diyarbakır) – Sayın
Başkan…
BAŞKAN – Sayın Baluken, dinliyorum
efendim.
İDRİS BALUKEN (Diyarbakır) – Hatip,
konuşması sırasında, her kürsüye çıktığımızda sadece AKP’yi ve devleti
suçladığımızı iddia ederek bize açıkça sataşmada bulundu, 69’a göre söz
istiyorum.
BAŞKAN – Buyurun Sayın Baluken.
Size de iki dakika söz veriyorum.
7.-
Diyarbakır Milletvekili İdris Baluken’in, Elâzığ Milletvekili Ömer Serdar’ın
sataşma nedeniyle yaptığı konuşması sırasında HDP Grubuna sataşması nedeniyle
konuşması
İDRİS BALUKEN (Diyarbakır) – Değerli
milletvekilleri, hepinizi tekrar saygıyla selamlıyorum.
Paniklemekte haklısınız, korkmakta
haklısınız. AKP-IŞİD ilişkisi uluslararası ceza mahkemelerinde başınıza çok
fazla iş getirecek. 
GÖKCEN ÖZDOĞAN ENÇ (Antalya) – Tehdit mi
ediyorsun? Ne olacak? Tehdit mi ediyorsun?
İDRİS BALUKEN (Devamla) – Diyarbakır,
Suruç, Ankara katliamının tamamında hangi ilişkilerin nasıl açığa çıktığını çok
iyi biliyoruz. 
YILDIZ SEFERİNOĞLU (İstanbul) – Siz,
PKK’yla ilişkilerinizi bir kere ortaya koyun!
GÖKCEN ÖZDOĞAN ENÇ (Antalya) – O kadar
alışkınsınız ki tehdit etmeye! Tehdit ediyorsun! Tehdit etme!
İDRİS BALUKEN (Devamla) – Diyarbakır’da
miting alanına bomba koyan o bombacının, sadece iki gün önce sizin emrinizdeki
polisler tarafından otelde ziyaret edilerek, kimlik bilgilerinin alınmasından
sonra nasıl sırtının sıvazlandığını çok iyi biliyoruz. 
GÖKCEN ÖZDOĞAN ENÇ (Antalya) – Yanında
mıydın? Yanında mıydın?
YILDIZ SEFERİNOĞLU (İstanbul) – HDP’li
olduğu çıktı ortaya!
İDRİS BALUKEN (Devamla) – Aynı kişinin
bağlı bulunduğu Adıyaman hücresinden çıkan bu barbar çetesi üyelerinin elini
kolunu sallayarak Suruç gibi istihbarat ajanlarının cirit attığı bir yerde
üzerlerine bomba patlatarak nasıl katliam yaptığını çok iyi biliyoruz. Onların
Suruç’a nasıl gittiğini çok iyi biliyoruz. Aynı failin kardeşinin… Kardeş
saldırılar, kardeş failler var. Aynı hücreden beslenen, çıkan kardeşin
Ankara’ya nasıl elini kolunu sallayarak geldiğini çok iyi biliyoruz. Pozantı
yolunda hangi kontrollerden geçtiğini, bütün araçların aramadan geçmesine
rağmen bu vahşi canilerin o kontrollerden nasıl geçtiğini çok iyi biliyoruz.
Bunlar sizin de arşivlerinizde ve dosya iddianamesinde var. 
GÖKCEN ÖZDOĞAN ENÇ (Antalya) – Yanında
mıydın diyorum ben de! Nereden biliyorsun?
YILDIZ SEFERİNOĞLU (İstanbul) – Bu millet
biliyor! Kimin kiminle ilişkisi olduğunu millet biliyor!
İDRİS BALUKEN (Devamla) – O gizlilik
kararlarıyla bunları saklayamayacaksınız. Nasıl ki sınırları IŞİD’e açtınız,
nasıl ki Kobani’ye, Şengal’e IŞİD saldırılarını desteklediniz, nasıl ki zevkle
Kobani düştü, düşecek diye dünya önünde itiraf ettiniz, o şekilde Suruç’ta da,
Ankara’da da, Diyarbakır’da da teşhir oldunuz. 
GÖKCEN ÖZDOĞAN ENÇ (Antalya) – Sen vatan
hainisin ya! Kesinlikle vatan hainisin sen! 
YILDIZ SEFERİNOĞLU (İstanbul) – İşiniz
gücünüz iftira, başka bir şey değil!
İDRİS BALUKEN (Devamla) – Bu ilişkilerden
dolayı da fena yargılanacaksınız.
YILDIZ SEFERİNOĞLU (İstanbul) – Bir
kelime de PKK’yla ilgili söyle!
İDRİS BALUKEN (Devamla) – Hepinizi
saygıyla selamlıyorum. (HDP sıralarından alkışlar) 
BAŞKAN – Teşekkür ederim Sayın Baluken.
IX.-
ÖNERİLER (Devam)
A) Siyasi
Parti Grubu Önerileri (Devam)
2.- HDP
Grubunun, 12/1/2016 tarihinde Grup Başkan Vekili Diyarbakır Milletvekili İdris
Baluken tarafından, Cumhuriyet tarihinin en fazla can kaybının yaşandığı Ankara
katliamının tüm boyutlarıyla araştırılması amacıyla verilmiş olan Meclis
araştırması önergesinin, Genel Kurulun 12 Ocak 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN - Önerinin lehinde Necati Yılmaz, Ankara
Milletvekili. 
Buyurun Sayın Yılmaz. (CHP sıralarından alkışlar)
NECATİ YILMAZ (Ankara) – Sayın Başkan, sayın
milletvekilleri; bugün, HDP Grubunun, 10 Ekim 2015 tarihinde yaşadığımız,
Ankara’da yapılan barış çağrısına yönelik katliama ilişkin olarak vermiş olduğu
araştırma önergesi üzerine Cumhuriyet Halk Partisi Grubu adına söz almış
bulunuyorum. Bu vesileyle yüce Meclisi sevgi ve saygılarımla
selamlıyorum.
Sayın Başkan, sayın milletvekilleri; önergeye konu
katliamda 100’den fazla -gerçek sayısı bile şüpheli kalan- yurttaşımız hayatını
kaybetti, yüzlerce yurttaşımız yaralandı. Bu vahşi, insanlık dışı katliamı,
bunun acısını ve bu katliamı önleyememiş olmanın utancını kendi payıma yaşamaya
devam ediyorum. Yitirdiğimiz kardeşlerimizin ve yurttaşlarımızın beni affetmesi
söz konusu olsa dahi ben kendi payıma kendimi affetmiyorum.
Saygıdeğer milletvekilleri, yitirdiğimiz canları bu
vesileyle yüce Meclisin çatısı altında saygıyla, özlemle anıyorum. Onların en
güzel mekânlarda, en güzel değerler içinde sonsuza kadar yaşayacaklarına da
inanıyorum. Yaralı kardeşlerime tekrar şifa, sağlık ve yeniden mücadele azmi
diliyorum. 
Sayın Başkan, sayın milletvekilleri; araştırma
önergesini yüce Mecliste görüşeceğimiz bugünün sabahında bu kez de İstanbul’da,
İstanbul’un göbeği Sultanahmet’te aynı tür bir katliamla sarsılmış olmamız hem
üzüntü verici hem de ders çıkarmamız gereken bir durumdur. Bu vesileyle,
Sultanahmet katliamında yaşamını yitiren tüm insanların acısını yüreğimde
taşıyorum, onlara da acil şifalar diliyorum. 
Sevgili arkadaşlar, 10 Ekim barış katliamının hemen
öncesinde bu topraklarda bir katliam daha yaşadık. Gencecik üniversiteli
çocuklarımız ülkemizdeki yakıcı etkileri henüz bu denli büyümemiş olan,
sınırlarımızın hemen ötesinde yaşanan katliamlara ilişkin olarak bir duyarlılık
geliştirmek, bir hassasiyet göstermek, Orta Doğu halklarının ve
yurttaşlarımızın barış talebini sahiplenmek adına gittikleri Suruç’ta benzer
türde vahşi bir katliamla aramızdan koparılmışlardı. Suruç katliamının
bugünlerin habercisi olduğunu gören partimiz, Suruç katliamının bir Meclis
araştırması kapsamında araştırılmasını bu yüce çatının altında gündeme
getirmişti. Ne yazık ki o önergemiz AKP ve MHP Grubunun oylarıyla
reddedilmişti. Onun sonrasında yaşadığımız tüm katliamların, bu anlamda, Ankara
ve Sultanahmet katliamlarının vicdani sorumluluğu ret oyu veren
milletvekillerinin yüreğinde o ağır yükünü hep koruyacaktır. İnanmak istiyorum
ki bu defa, İstanbul katliamının acılı ortamında Ankara katliamıyla ilgili
araştırma önergesini ittifak hâlinde, tüm milletvekilleri kabul ederek
gelecekte yaşanması muhtemel katliamların önlenmesi konusunda olumlu bir adım
atmış olalım.
Sayın milletvekilleri, bu topraklar kadim topraklardır,
kadim halklara ev sahipliği yapmış topraklardır. Onların kendi aralarındaki
barış ve kardeşlik duygusuna, onun yarattığı iklime tanık olmuş topraklardır.
Bu topraklar aynı zamanda, büyük iktidar kavgalarının yaşandığı ve zalim
yöneticilerin halkları katliamlarıyla sürekli acılara boğduğu topraklardır.
(CHP sıralarından alkışlar) Bu anlamda, üzerinde konuştuğumuz Ankara
katliamının son katliam olmadığını İstanbul katliamıyla öğrendiğimiz gibi -dileğimiz
bu olmakla beraber- İstanbul katliamının da yaşadığımız son katliam
olmayacağını ne yazık ki biliyoruz. Çünkü yakın tarihimizde yaşadığımız
katliamlardan Maraş katliamı aydınlanmadığı için Sivas, aydınlanmadığı için
Malatya, aydınlanmadığı için Madımak, aydınlanmadığı için Başbağlar,
aydınlanmadığı için Roboski, aydınlanmadığı için Suruç, aydınlanmadığı için
Ankara ve yine, aydınlanmadığı için Sultanahmet katliamları gerçekleşmiştir.
Üzerindeki karanlık perdenin kaldırılmadığı, sorumluların gün ışığına
çıkarılmadığı her katliam yeni bir katliamın habercisi ve davetkârıdır.
Sayın milletvekilleri, yaşadığımız tüm bu
katliamların tamamının sorumluluğu devlete aittir. Çünkü iyi biliyoruz ki bu
katliamların kiminde devlet içerisinde kümelenmiş ve korunan, hatta
Hükûmetlerin de üzerinde etki gücüne sahip olan derin, mafyatik örgütlenmelerin
eli vardır. Bu anlamda, yaşadığımız katliamların ve faili meçhullerin, ülkede
tırmanan şiddet ortamının tamamının sorumluluğu öncelikle devlete, devleti
yönetebildiği ölçüde de Hükûmete aittir. Bu katliamı gerçekleştiren, bu şiddet
ortamını tırmandıran bütün hukuk dışı ve illegal yapıların ve kişilerin, tetiği
çekenlerin elbette ki bireysel anlamda hukuki sorumluluğu vardır ve bu yapılar
elbette ki gün ışığına çıkarılmalıdır, elbette ki bunlarla etkili mücadele
yapılmalıdır, elbette ki bu kişiler yargılanarak hak ettikleri cezayı
görmelidir. Tüm bu yaşananlardan ders çıkararak yeni katliamların önü
kesilmelidir. Tüm bunları yapacak olan devlet, ona nüfuz edebildiği ölçüde
Hükûmettir. Bunları yapacak olan devletin ve Hükûmetin sorumluluğunu saptarken
şunu görmemiz gerekiyor: Hükûmetin devleti yönetebilme ihtiyacını karşılaması
gerekiyor sevgili arkadaşlar ancak geldiğimiz bugünlerde devletin bir parti
devletine dönüştüğü diğer bir gerçektir. Bu anlamıyla AKP hükûmetleri döneminde
sorumlu tektir, adı ha devlettir, ha hükûmettir. 
Sevgili arkadaşlar, devletin en önemli varlık gerekçesi
yaşatmaktır, yurttaşlarını yaşatmaktır. Devletin varlık nedeni de, birincil
görevi de budur. Yurttaşların yaşam hakkının bizzat devlet veya onun göz
yumması veya âcizliği nedeniyle bir başkası tarafından elinden alındığı bir
yerde devlet de yoktur, hükûmet de yoktur. Bu durumun olağanlaştığı,
sıradanlaştığı, kanıksandığı, istendiği, maruz görüldüğü yerde geleceğe güven
de yoktur. Bu koşullarda devleti yönetmeyi marifet sayan bir hükûmete de
ihtiyaç yoktur. 
Sevgili milletvekilleri, bu nedenle, devletin varlığını
en iyi şekilde hissettirmesi, hükûmetin devleti en iyi şekilde yönettiğini
göstermesi yurttaşına sağladığı güven ortamıyla ölçülür. Dolayısıyla,
yurttaşının yaşam hakkını güvence altına almış, buna zarar verenlerin
-idareciler de dâhil olmak üzere- hukuken hesabının sorulduğu bir hükûmeti
istemek, beklemek tüm yurttaşlarımızın hakkıdır. (CHP sıralarından alkışlar)
Sayın Başkan, sayın milletvekilleri; böylesine büyük
sorumluluklarla yönetilmesi gereken devlet aygıtının ve kurumunun bu
sorumluluğu taşıyabilecek birikimli, basiretli, aklıselim ve sorumluluk sahibi
yöneticilere ihtiyaç vardır. Yaşadığımız katliamlardan belki daha acı olanı,
ülkemizin, içerisinde olduğu dönemde böyle bir yönetim iradesinden yoksun
yöneticiler tarafından yönetiliyor olmasıdır.
Sayın milletvekilleri, on üç yıllık AKP iktidarı
insanlığın en büyük birikimi olan ahlaki değerlerde yarattığı çürümenin yanı
sıra, yüz yıllık demokrasi deneyimimizin ortaya çıkardığı birikimleri de tahrip
etmiştir. Cumhuriyetimizin tüm birikimleri yara almıştır. Kimlik üzerinden
yürütülen ayrıştırıcı ve kutuplaştırıcı siyaset iç siyasetimizde, dış
politikada ve komşuluk ilişkilerimizde temel argüman ve ölçü hâline gelmiştir.
Ülkemiz açısından, yaşadığımız katliamlardan öte en büyük talihsizlik, dış
politikamızda ve ülke yönetiminde yüz yıllık birikimimizi ve kurumlarımızı yok
sayarak ülkeyi yönetmeye çalışan bir iradenin kendisini tüm kurumlarımıza ve
bölgemize dayatmasıdır. Kurumsal işleyişi Parlamento iradesini, toplumsal
uzlaşmayı ve ortak aklı reddeden, kendi iradesini her şeyin üstünde gören bu
saplantılı irade ülkemiz için mevcut ve gelecekteki en büyük tehlikedir. Bu
hastalıklı ve eleştiriye, katkıya kapalı zihniyet iki yıl önce Emevi Camisi’nde
namaz hayali kurarken ne yazık ki bugün bizlere yaşadığımız katliamlar
nedeniyle sürekli camilerimizde ve cemevlerimizde cenaze namazları
kıldırmaktadır. Kurumsal katkıyı reddeden, muhalefet katkısını, entelektüel
katkıyı reddeden bu anlayış, kardeşi Esad’ın söylediği “Radikal İslam ideoloji
gibi toplumu yakan bir alevdir, bu alev genişler, yarın Türkiye’yi de
kâfirlerden temizlemek için cihat başlatır. Yani Suriye yanarken Türkiye rahat
edemez, sınırlarını bu teröristlere açmanın bedelini ağır öder.” uyarısını ne
yazık ki haklı hâle getirmiştir.
Sevgili milletvekilleri, biz bu önergeye
evet diyeceğiz. Evet diyerek, Türkiye’de yeni katliamların yaşanması için
işleyen bu karanlık sürece dur demek istiyoruz. Evet diyerek, Ankara
katliamının sadece bedenini patlatan tetikçilerini değil, katliamı tezgâhlayan
karanlık güçlerin kim olduğunu öğrenmek istiyoruz. Evet diyerek, partimizin
Adıyaman IŞİD raporunda isimleri saptanmış, raporumuzda yer almış, kamuoyuna
açıklanmış ve yetkililere iletilmiş bu bombacıların Hükûmet tarafından korunup
korunmadığını öğrenmek istiyoruz. Bu kişilerin başkentin göbeğinde bu eylemi
gerçekleştirirken Hükûmetin tartışmasız olan sorumluluğunun ihmal ve zaafiyet
boyutunda kalıp kalmadığını, kolaylaştırıcı ve onun ötesinde bir tutumunun olup
olmadığını öğrenmek istiyoruz.
Evet diyerek, 7 Haziran seçimleri
sonrasında Suruç’ta başlayan, Ceylânpınar’daki polislerimizin şehit edilmesiyle
devam eden ve her gün yaşanan şehit ve sivil yurttaş ölümlerinde yaratılan
korkunun, 1 Kasım seçimleri öncesinde yurttaşlarımızın iradesini baskılayan
AKP’nin seçim kampanyasının bir aracı veya argümanı olarak kullanılıp
kullanılmadığının gün ışığına çıkmasını istiyoruz.
Bu vesileyle hepinizi saygıyla
selamlıyorum. (CHP sıralarından alkışlar) 
BAŞKAN – Teşekkür ederim Sayın Yılmaz.
Öneri aleyhinde, Şenal Sarıhan, Ankara
Milletvekili.
Buyurun Sayın Sarıhan. (CHP sıralarından
alkışlar) 
ŞENAL SARIHAN (Ankara) – Değerli
Başkanım, değerli kâtip üye arkadaşlar ve emekçi arkadaşlarım, aynı zamanda
orada basın emekçileri de var, onları da selamlıyorum saygıyla; önerge üzerine
konuşacağım.
Önerge üzerine konuşma hazırlığı
yaparken, Sivas katliamında yitirmiş olduğumuz Metin Altıok’un bir dörtlüğünü
anımsadım. O dörtlüğü sizinle paylaşacağım, sonra da düşüncelerimi anlatacağım.
Şöyle diyor: “Yıllardır herkesin bu garip
ülkede, / Sanki kadermiş gibi çektiği, / Yanlış iliklenmiş gömlekte, / Bir
düğme ile iliğin komik çaresizliği.”
Şimdi, konuşmaları dinlerken, özür
dileyerek söylüyorum, bu gülünç durumu düşündüm; düğme ile iliğin yanlış bir
şekilde bağlanmış oluşu karşısında hepimizin gülümsemesi. 
Bir önerge var elimizde; bir katliama ilişkin, bu
katliamın araştırılmasına ilişkin bir önerge var ama kimi arkadaşlarımız, kimi
partili arkadaşlarımız bu önergenin aleyhinde, bu önergenin kabul edilmemesi
konusundaki düşüncelerini ifade ediyorlar. Ben bu önerge aleyhine düşünce ifade
edemem ama neden edemem, bununla ilgili düşüncelerimi sizinle paylaşmak
istiyorum. 
Bugün üç sularında toplantıya başladığımızda Sivas
davası gündeme geldi; Sivas katliamı üzerine, orada yargılananlar üzerine
arkadaşlarımız düşüncelerini açıkladılar, değerli iktidar partisi grup sözcüsü
arkadaşım da bir konuşma yaptılar. 
Değerli arkadaşlar, Sivas katliamı davasını yirmi üç
yıl hiç aralıksız izlemiş bir arkadaşınızım. Bu şu anlama geliyor: Avukat
arkadaşlarım varsa aramızda beni çok iyi anlayabilirler. Bize okullarda
“Müvekkillerinizle özdeşleşmeyin.” derler ama böyle bir davada, müdahil
olduğunuz bir davada müvekkillerinizle özdeşleşirsiniz çünkü sizi acı
birleştirir, ölümün acısı birleştirir. Ben, yirmi üç yıl, bu olayda yaşamını
yitirmiş olan 35 canımızın anneleri, babaları, kız kardeşleri, sevgilileriyle
yan yana yaşadım, yirmi üç yıl yaşadım. Benim ailem oldular, ben de onların
aileleri oldum ve sonra gördüm ki, ben onların bir parçasıyım artık. Ben
katliamda çocuğunu yitirmiş bir anneyim, ben katliamda eşini yitirmiş bir eşim,
ben katliamda sevgilisini yitirmiş bir kadınım; bu duyguya vardım. Ve sonra
otellerde kalırken, kaldığım bütün otellerde yangının kokusunu, yangının isini
duydum. 
Değerli arkadaşlar, katliam böyle bir şeydir, ölüm
böyle bir şeydir. Hele normal olmayan ölüm -hani biz ‘eceliyle ölmek’ deriz ya,
hepsi eceldir ama anlayışlarımıza göre- vakitsiz ölüm, hele bir cinayetin
sonucu olan ölüm böyle bir şeydir. 
Şimdi, biz Ankara katliamını araştırmak üzere
konuştuğumuz gün, tam da bugün karşımıza ne çıktı? Bir Sultanahmet katliamı
çıktı, özellikle altını çizerek söylüyorum. Geçen bir konuşmamda cumhuriyetin
başkenti Ankara’nın katliamla anılmasının ne denli acı bir olgu olduğuna işaret
etmiştim. Bugün de Sultanahmet’in, Sultanahmet Meydanı’nın, İstanbul’umuzun
bundan sonra bir katliamla anılacak olmasının ne denli acı olduğunun altını
çizmek isterim. 
Sevgili arkadaşlar, değerli milletvekilleri; biraz
önce, HDP’li arkadaşlarımıza ilişkin olarak dediniz ki: “Hep devleti sorumlu
tutuyorsunuz.” Güzel arkadaşlarım, sevgili arkadaşlarım; devlet değil midir
bizi korumakla görevli olan? Devlet değil midir bizim can güvenliğimizi
sağlamakla görevli olan? Anayasalar bireyle devlet arasındaki sözleşmeler değil
midir, bu sözleşmeler üzerinden yola çıkılmaz mı? Biz can güvenliğimizi kimden
bekleriz? Elbette ki devletten bekleriz. Devlet görevini yapmamışsa o zaman
bizim devleti eleştirme hakkımız vardır.
ORHAN DELİGÖZ (Erzurum) – Hırsızın hiç mi suçu yok? 
ŞENAL SARIHAN (Devamla) – Şimdi, bir hukukçu olarak
sizinle paylaşmak istediğim, bu davaya ilişkin, Ankara katliamı davasına
ilişkin avukat arkadaşlarımın çabalarından söz edeceğim. Gizlilik kararı
verildi, birçok arkadaşım işaret etti buna. Gizlilik kararı ne demektir bilir
misiniz? Avukat, mağdur, olaydan zarar görmüş olan insan bütün bir sürecin
dışında kalsın, sadece işi savcı götürsün. Biz tabii ki cumhuriyetin savcılarına
güvenmek durumundayız ama yargı üç başlı bir iştir. Yargıda, savcı kadar
avukatın da görevleri vardır; avukat kadar mağdurun da, maktul yakınlarının da
görevi vardır. Bu görev daha ilk günden kilitlendi. 
Bakın bugün başka bir şey var, başka bir durum var:
Yayın yasağı da konuldu; o da, bir gizlilik olgusudur. Yayın yasağı konuldu.
Kimi, neyi, kimden gizliyoruz, hangi sebeple gizliyoruz? Biz bir katliamı
araştırırken ya da bir katliamın haberini verirken kendi halkımızdan bilgi
gizlersek bu bilgiyi kime vereceğiz; ABD’ye mi vereceğiz, Rusya’ya mı
vereceğiz, Çin’e mi vereceğiz, kime vereceğiz? 
ORHAN DELİGÖZ (Erzurum) – Fransa kimden gizledi,
Fransa? Amerika kimden gizledi?
ŞENAL SARIHAN (Devamla) – Değerli arkadaşlar, gizlilik
kararı bir soruşturmanın üzerine örtülmüş bir örtüdür ve bu örtü, bizi daima
kuşkuyla karşı karşıya bırakır. Oysa şeffaf bir yargılama, saydam ve berrak bir
yargılama gizlilik üzerine inşa edilemez. Başka bir şeyden, yine daha önce
başka sebeplerle söz etmiştik. 
Şimdi, ikinci problem, bu soruşturmayla ilgili ikinci
bir problem, aynen güneydoğuda olduğu gibi, otopsi raporlarının dahi, kişisel
eşyalarının dahi verilmemiş olmasıdır kaybedilenlerin ailelerine. Böyle bir
gizlilik olabilir mi değerli arkadaşlar? 
Yılların hukukçusu olan arkadaşlarıma soruyorum,
hukukçu olmayan arkadaşlarımın aklına ve vicdanına soruyorum: Böyle bir
yöntemle, gizlilik kararlarıyla, bekletilen yargılamalarla sonuca varmak mümkün
olmaz. Bakın, şöyle dillendiriyor avukat arkadaşlar: “Acaba cezasızlığa doğru
mu gidiyoruz?” diyorlar, cezasızlığa doğru mu… 
Dün, biz, biraz önce sunum yapan arkadaşımla birlikte
Aksaray’da Metin Göktepe’nin duruşmasındaydık. Bakın, Metin Göktepe’nin
duruşması… 
İDRİS BALUKEN (Diyarbakır) – Ethem Sarısülük. 
ŞENAL SARIHAN (Devamla) – Özür diliyorum. 
Ethem Sarısülük’ün duruşmasındaydık. Metin’in de
bugünlerde ölüm yıl dönümüydü biliyorsunuz, onu da anmış olalım. Ethem
Sarısülük’ün duruşmasındaydık. Hangi nedenle Ankara’dan alındı biliyor musunuz?
Güvenlik nedeniyle. Oysa Ceza Muhakemeleri Kanunu açıktır, olay neredeyse
soruşturma orada yapılır. 
Ben korkuyorum, yakında Ankara patlaması da güvenlik
sebebiyle Fizan’a gönderilebilinir. Bu nedir? Bu, gerçeğin saklanmasından başka
bir şey değildir. Güvenliği Ankara’da sağlayamayan devlet, güvenliği Aksaray’da
mı sağlayacaktır? Bu soruyu herkes sorar, hukukçu olmaya da gerek yoktur. (CHP
sıralarından alkışlar) 
Sevgili arkadaşlarım, Sivas hakkında bilgi verecektim,
şunu söylemek isterim: Olaya katılan, Sivas katliamında olaya katılan eylemci
sayısı 15 bindir. Bu, polis kayıtlarında böyledir, valilik tutanaklarında
böyledir. Bir avuç insan yargılandı, 94 kişi yargılandı. Yargılananların ceza
alanlarının çoğu, daha önce tahliye edildiği için yurt dışına gittiler. Burada
benden önceki çok sayıda vekil arkadaşım yurt dışına gidenlerin iadesi
konusunda başvurularda bulundular. Cafer Erçakmak’ın cenazesi Fransa’dan hiç
engelsiz buraya getirildi ve burada gömüldü. Aranıyordu, yirmi yıldır
aranıyordu, bulunamıyordu; çünkü Sivas’taki evinden aranıyordu; nereden geldi
bilmiyoruz ama ya Sivas’tan ya Fransa’dan, onu kim arıyordu? Şimdi, bu davada
bir avuç insanın ceza almış olması da adaletin yerine gelmiş olması demek
değildir. O sebeple bugün Suruç’un üzerine, bugün Ankara patlamasının üzerine,
Sultanahmet’in üzerine gidelim ki yarın yeni katliamlar olmasın.
Saygılar sunuyorum. (CHP sıralarından alkışlar)
BAŞKAN – Teşekkür ederim Sayın Sarıhan.
Halkların Demokratik Partisi Grubu önerisi üzerindeki
görüşmeler tamamlanmıştır. 
Öneriyi oylarınıza sunacağım…
İDRİS BALUKEN (Diyarbakır) – Karar yeter sayısı
istiyoruz.
BAŞKAN – Karar yeter sayısı talebi vardır.
Karar yeter sayısı arayacağım.
Öneriyi kabul edenler… Kabul etmeyenler… Karar yeter
sayısı vardır. Öneri kabul edilmemiştir. 
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır; okutup işleme alacağım ve
oylarınıza sunacağım.
3.- CHP Grubunun,
12/1/2016 tarihinde İstanbul Milletvekili Barış Yarkadaş ve arkadaşları
tarafından, çalışan ve işsiz gazetecilerin yaşadığı sorunlar ile basın ve medya
sektörü üzerinde artan ekonomik ve sosyal baskıların araştırılması amacıyla
verilmiş olan Meclis araştırması önergesinin, Genel Kurulun 12 Ocak 2016 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
12.01.2016
Türkiye Büyük Millet Meclisi
Başkanlığına
Danışma Kurulunun, 12/1/2016 Salı günü (Bugün) yaptığı
toplantısında, siyasi parti grupları arasında oy birliği sağlanamadığından,
grubumuzun aşağıdaki önerisini İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Levent Gök
 Ankara
 Grup Başkan Vekili
Öneri:
İstanbul Milletvekili Barış Yarkadaş ve
arkadaşları tarafından, “Çalışan ve işsiz gazetecilerin yaşadığı sorunlar ile
basın ve medya sektörü üzerinde artan ekonomik ve sosyal baskıların
araştırılması” amacıyla 12/1/2016 tarihinde Türkiye Büyük Millet Meclisi
Başkanlığına verilmiş olan Meclis Araştırma Önergesinin (193 sıra no.lu), Genel
Kurulun bilgisine sunulmak üzere bekleyen diğer önergelerin önüne alınarak,
12/1/2016 Salı günlü birleşimde sunuşlarda okunması ve görüşmelerinin aynı
tarihli birleşiminde yapılması önerilmiştir. 
BAŞKAN – Cumhuriyet Halk Partisi Grubu önerisi
üzerinde, ikisi lehte, ikisi aleyhte olmak üzere, dört sayın milletvekiline söz
vereceğim. 
İlk söz, Barış Yarkadaş, İstanbul Milletvekili. 
Buyurun Sayın Yarkadaş. (CHP sıralarından alkışlar)
BARIŞ YARKADAŞ (İstanbul) – Sayın Başkan, değerli
milletvekilleri; hepinizi saygıyla selamlıyorum. 
CHP’nin gazetecilerin sorunlarının araştırılması için
verdiği grup önerisi hakkında söz almış bulunmaktayım. 
Basın özgürlüğü halkın bilgi edinme ve gerçekleri
öğrenme hakkıdır. Çağdaş demokrasilerin olmazsa olmazı basın özgürlüğüdür.
Ancak ne yazık ki bugünün Türkiyesi’nde basın özgürlüğünden söz edebilmek
mümkün değildir. Basın, yüzde 49 oy aldığı için her şeyi yapabileceğine inanan
bir iktidar tarafından dört kollu saldırıyla karşı karşıya kalmıştır.
Gazeteciler sarayın ve Hükûmetin baskısı yüzünden nefes dahi alamamaktadır.
İktidar, kendisini eleştiren gazete ve televizyonlara el koymakta, gazetecileri
hapse attırmaktadır. İş güvencesi olmayan, sendikasızlaştırılan gazeteciler
ayakta kalma mücadelesi vermektedir. Öyle ki, gazetecilerin içinde bulunduğu
durumu anlatmak için şöyle kısaca bir tabloya bakmak gerekmektedir: Şu an 33
gazeteci yazdıkları ve söylediklerinden dolayı cezaevindedir. 7 bin gazeteci
işsizdir. Bu, sektörün yüzde 30’unun işsiz olduğu anlamına gelir. Medya
kuruluşlarında toplu sözleşme, sendika ve editoryal bağımsızlık yoktur. Medya,
iktidarın baskısı yüzünden, sansür ve otosansüre teslim olmuştur. Türkiye’de
bugüne dek 100 binden fazla siteye erişim engellenmiştir. Kuşkusuz, bu tablo
daha da uzatılabilir. Ancak sanırım artık istatistik vermeye gerek yok. Zira,
sansür ve otosansür hiçbir itiraza yer bırakmayacak şekilde gözlerimizin önünde
cereyan ediyor, her şey gözlerimizin önünde olup bitiyor. AKP iktidarı ve
medyası hiçbir farklı sese tahammül edemiyor ve susturmaya çalışıyor. 
Bakın, çok değil, daha birkaç gün önce Diyarbakır’dan
hepimizin vicdanlarına çağrı yapan bir ses yükseldi. Kanal D’de yayınlanan
Beyaz Show’a bağlanan Ayşe öğretmen “Doğu ve güneydoğuda neler olup bitiyor,
farkında mısınız? Anneler, çocuklar, bebekler öldürülüyor.” demiştir. Tabii,
bunlar AKP milletvekillerinin sorunu olmadığı için onlar öylesine bakıyorlar.
Ayşe öğretmenin bu sözlerini kamuya ulaştıran Kanal D ve Beyaz günlerdir linç
ediliyor. “Çocuklar ölmesin.” diyen Ayşe öğretmen ile Beyaz, terör örgütü
propagandası yaptıkları için soruşturmaya uğruyor.
ORHAN DELİGÖZ (Erzurum) – Öğretmen müsveddesi, öğretmen
müsveddesi!
BARIŞ YARKADAŞ (Devamla) - “Analar ağlamasın.” diyen
Yalçın Akdoğan ise barış havarisi oluyor. Sevsinler böyle demokrasiyi! (CHP
sıralarından alkışlar) 
İktidar ve yandaşları “Onların özrü yetmez, konuklar ve
alkışlayanlar da özür dilesinler.” diyor ve bunun için yandaş medyada kampanya
açılıyor. Nedir bu telaş? Neyi saklamaya çalışıyorsunuz? Neden korkuyorsunuz?
Ayşe öğretmen hiç kimseyi suçlamadı. Siz neden üstünüze alındınız AKP iktidarı
olarak ve Ayşe öğretmeni linç etmeye çalışıyorsunuz? Neredeyse tüm ülkenin
kuyruğa girip sizden özür dilemesini bekliyorsunuz. Bakın, sizin bu yaptığınız
benim aklıma ünlü düşünür Roland Barthes’ın sözünü getiriyor. Diyor ki ünlü
düşünür: “Faşizm konuşma yasağı değil, söyleme mecburiyetidir.” Bu tanım AKP’ye
nasıl da uyuyor, nasıl uyuyor, değil mi? AKP ve yandaşları herkesin onlar gibi
olmasını, ölenler karşısında üzülmesini değil, sevinç çığlıkları atmasını
istiyor. Hayır, biz size benzemeyecek, bu ülkede ölen her yurttaşa üzülecek ve
bu ölümlerin sona ermesi için mücadele edeceğiz. (CHP sıralarından alkışlar)
Aklımızı, vicdanımızı, duygularımızı sizin insafınıza terk etmeyeceğiz. Yaşayan
ölüler olmayacak, Ayşe öğretmenin çığlığının bastırılmasına izin vermeyeceğiz. 
FARUK ÇATUROĞLU (Zonguldak) – Hayırlı olsun!
BARIŞ YARKADAŞ (Devamla) – Tabii ki…
Sizin için de söylemiş Ayşe Hanım, sizin için de söylemiş, “Ölen çocuklara
sevinen zavallılar var.” demiş televizyonda. Sevinebilirsiniz. (CHP
sıralarından alkışlar) 
Siz baskı, yasak ve sansürle ayakta
durabileceğinizi sanıyor, bu yüzden Sultanahmet’teki saldırıya bile hemen yayın
yasağı koyuyorsunuz. Çiftliğiniz hâline getirdiğiniz TRT’de ise cumhuriyetin
değerlerine saldırıyorsunuz. 
Şunu unutmayın ki bugünler de gelip
geçecek. Yüzde 49 da alsanız bir gün bu koltukları ve iktidarı terk etmek
zorunda kalacaksınız ve hiçbir zaman bu ülkede Ayşe öğretmenlerin hepimizin
vicdanlarına seslenen çığlığını bastırmaya gücünüz yetmeyecek.
ABDULLAH BAŞCI (İstanbul) – Ayşe öğretmen
diye biri yok!
BARIŞ YARKADAŞ (Devamla) – Öldürülen
çocuklar için eğer Ayşe öğretmen isyan ediyorsa bu hepimizin umutlarını diri
tutmamız açısından önemlidir.
EJDER AÇIKKAPI (Elâzığ) - Öyle bir öğretmen yok!
BARIŞ YARKADAŞ (Devamla) – Türkiye’yi
öyle bir karanlığa soktunuz ki, karanlığın en koyu olduğu anda yaşıyoruz ama
unutmayın Vietnam’da devrimciler şunu söylemişti: “Karanlığın en koyu olduğu an
şafağın en yakın olduğu andır.” (CHP sıralarından alkışlar) Türkiye, AKP’nin bu
karanlığından kurtulmasını da bilecektir; bunu da hep birlikte yaşayacağız.
ORHAN DELİGÖZ (Erzurum) – Lambayı
yakmıştır, ortalık aydınlanmıştır siz merak etmeyin. 
BARIŞ YARKADAŞ (Devamla) – Bakın, siz “Bu
ülkede çocuklar ölmesin.” diyen bir öğretmene dahi tahammül edemiyorsunuz ve o
öğretmen hakkında “Terör örgütü propagandası yaptı.” diye savcılara talimat
verip soruşturma açtırıyorsunuz. İşte buradan Cumhuriyet Halk Partisi olarak
yüzlerce kez söylüyoruz: Çocuklar ölmesin! Çocuklar ölmesin! (CHP sıralarından
alkışlar) “Çocuklar ölmesin, şeker de yiyebilsinler. Ama siz varın, ölen
çocuklar için sevinin, ölen anneler için sevinin ve döktüğünüz kana bakarak
bundan memnun olun. AKP iktidarı bu kanda boğulacaktır, döktüğü kanda
boğulacaktır. Bunca kan, bunca infaz, bunca baskıyla iktidarınızı ayakta tutamazsınız.
Medyayı baskı altına aldınız, Aydın Doğan’ı tehdit ettiniz. Yandaş
yapamadıklarınızın üzerine Maliyeyi saldınız. Yetmedi, Can Dündar ve Erdem
Gül’e kumpas kurdunuz. 
ORHAN DELİGÖZ (Erzurum) – Aydın Doğan
işini doğru yapsın, doğru!
BARIŞ YARKADAŞ (Devamla) – Kumpas kurdunuz, onları
cezaevine attırdınız. Savaş suçlarınız konuşulsun istemiyorsunuz. Bütün dünya
sizin savaş suçlarınızı izliyor. Ne yaparsanız yapın, savaş suçlarını
örtemezsiniz. 
İşte, Can Dündar ve Erdem Gül, gazeteciliğin onurunu ayakta
tutuyor ve içeriden de tırnaklarıyla kaza, kaza, kaza gazetecilik yapıyor.
Onlar sizin kamu bankalarından beslediğiniz gazetecilere benzemiyor. (CHP
sıralarından alkışlar) “Tak” dediğinde “şak” diye yazan gazeteciler olmadığı
için rahatsızlık duyuyorsunuz. 
HAKAN ÇAVUŞOĞLU (Bursa) – Onu Ertuğrul Özkök yapıyor.
BARIŞ YARKADAŞ (Devamla) – 11 yurttaşımız öldürüldü
bugün ve yurttaşlarımız bunu Alman kanallarından, İngiliz kanallarından ve
dünyanın değişik yerlerindeki medyadan öğreniyor. 
ORHAN DELİGÖZ (Erzurum) – Onu kim servis ediyor?
BARIŞ YARKADAŞ (Devamla) – Neden yayın yasağı
koydurtuyorsunuz? 
TRT’yi babanızın çiftliği hâline getirdiniz. Bu
cumhuriyetin kurucusu Mustafa Kemal Atatürk’e, Ulusal Kurtuluş Savaşı’mızın
liderlerinden olan İsmet İnönü’ye alçakça saldırılar yaptırıyorsunuz. Bunların
hesabının sorulmayacağını mı düşünüyorsunuz? Bunları unutacağımızı mı
sanıyorsunuz? (CHP sıralarından alkışlar) 
ORHAN DELİGÖZ (Erzurum) – Millet soruyor, millet
soruyor. Hiç merak etme.
BARIŞ YARKADAŞ (Devamla) – Sizin unutacağınız değerler
olabilir. İktidardan gittiğinizde her şeyi unutmuş olabilirsiniz. 
ORHAN DELİGÖZ (Erzurum) – Bizi millet götürür.
BARIŞ YARKADAŞ (Devamla) – Ama unutmayın ki Cumhuriyet
Halk Partisine oy veren milyonlar ve Mustafa Kemal Atatürk’e yürekten bağlı
olan milyonlarca yurttaş sizin bu yaptıklarınızı unutmayacak.
ORHAN DELİGÖZ (Erzurum) – Sahte Kemalist!
BARIŞ YARKADAŞ (Devamla) – TRT’yi babanızın çiftliği
gibi kullanamayacaksınız. Bugünler de gelip geçecek. Bunların hepsinden emin olun.
“Alo Fatih”lerle medyayı teslim alabilirsiniz ama halkın vicdanını teslim
alamazsınız. Dünya her zaman bunu görmüştür. Diktatörler, diktatör bozuntuları,
diktatörlüğe heveslenenler tarihin çöplüğündeki yerini almıştır, alacaktır.
(CHP sıralarından alkışlar)
EJDER AÇIKKAPI (Elâzığ) – Siz kendi tarihinize bakın.
BARIŞ YARKADAŞ (Devamla) – Mustafa Kemaller, İnönüler
ve onların Ulusal Kurtuluş Savaşı’ndaki arkadaşları, TRT’den saldırsanız da…
FUAT KÖKTAŞ (Samsun) – En son ne zaman iktidar oldunuz,
onu söylesene. 
BARIŞ YARKADAŞ (Devamla) – …hakaret etseniz de her
zaman bu milletin yüreğinde, gönlünde ve kalbinde olacaktır. O yüzden, gelin,
bu yanlıştan vazgeçin, kamu bankalarıyla desteklediğiniz yandaş medyayla
milletin değerlerine saldırmayın. Bugünler de gelip geçecek. Dün burada
oturanlar artık yok. 
ORHAN DELİGÖZ (Erzurum) – Milletin değerlerine siz
saldırıyorsunuz, siz.
BARIŞ YARKADAŞ (Devamla) – Bu milletin kendisi benim
kendisi, uzaydan gelmedim. Bu milletin kendisi biziz. Millet görmek
istiyorsanız bakacaksınız, işte, Cumhuriyet Halk Partisi orada. (CHP
sıralarından alkışlar) 
ORHAN DELİGÖZ (Erzurum) – Milletin kendisi AK PARTİ.
BARIŞ YARKADAŞ (Devamla) - Milletin temsilcileri olarak
geldiler, onurlu yerlerini aldılar. 
Cumhuriyet Halk Partisine oy veren milyonları ve
seçimlere katılan tüm yurttaşlarımızı, millî iradeyi ortaya koyan tüm
yurttaşlarımızı saygıyla selamlıyor, bu karanlık günlerin geçeceğini de buradan
bir kez daha ifade ediyorum. (CHP sıralarından alkışlar) 
BAŞKAN – Teşekkür ederim Sayın Yarkadaş.
MEHMET NACİ BOSTANCI (Amasya) – Sayın Başkanım, siz de
dikkatle dinlediniz. Benim gerekçe söylememe gerek var mı? (AK PARTİ ve CHP
sıralarından gürültüler)
BAŞKAN – Sayın milletvekilleri, rica ediyorum, Sayın
Bostancı’yı dinliyorum.
MEHMET NACİ BOSTANCI (Amasya) – Sayın Başkanım, siz de
dikkatle dinlediniz. Benim herhangi bir gerekçe söylememe ihtiyaç duyuyorsanız
söyleyeyim.
BAŞKAN – Buyurun Sayın Bostancı. (AK PARTİ sıralarından
alkışlar)
VI.- SATAŞMALARA
İLİŞKİN KONUŞMALAR (Devam)
8.- Amasya Milletvekili
Mehmet Naci Bostancı,’nın İstanbul Milletvekili Barış Yarkadaş’ın CHP grup
önerisi üzerinde yaptığı konuşması sırasında Adalet ve Kalkınma Partisine
sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; slogan, mübalağa, nutuk tadında bir konuşma… Eklektik ve arada
sırada yüksek sesle, bağırarak gerçekleri ters yüz etme çabası. Konuşmanın
tamamı bunun üzerine oturmuş. 
“Çocukların ölümüne sevinen zavallılar…” Bu sözü
reddetmekten bile utanırım. (AK PARTİ sıralarından alkışlar) Çünkü bu millet
zaten böyle konuşan birisini ciddiye almaz, bunun akıl sağlığına ilişkin de
ciddi kuşkuya düşer. (AK PARTİ sıralarından alkışlar) Barış Bey, burada on
dakikadır hakaret ediyorsunuz.
BAŞKAN – Sayın Bostancı, lütfen, kaba ve yaralayıcı söz
sarf etmeyiniz.
MEHMET NACİ BOSTANCI (Devamla) – On dakikadır hakaret
ediyorsunuz. “Çocukların ölümüne sevinen zavallılar…” Yani affedersiniz, ey CHP
grubu, kıymetli arkadaşlar; Barış Bey’i siz de dinlediniz, söylediği sözler
yukarıdan aşağıya hakaret değil miydi, size nasıl geldi? Eleştiriyi anlarız,
eleştirinin de bir adabı var. “Kanında boğulacaksınız” bilmem, “Vietnam
devrimcileri”, “diktatörlüğe son…” Böyle bir konuşmadan grubumuzun ne tür bir
mantık çıkarmasını bekliyorsunuz? Baştan sona kadar mübalağanın, gerçekliğe
uymayan anlatımın ötesinde hiçbir kıymeti harbiyesi olmayan bir konuşma. 
ÖMER FETHİ GÜRER (Niğde) – Niye cevap veriyorsun?
MEHMET NACİ BOSTANCI (Devamla) – Emin
olun, Barış Bey, siz böyle konuştukça önce biz dinlemeyiz, sizi bu Meclis hiç
dinlemez, sözünüzü kimseye düşüremezseniz. Eğer yani burada bu insanların,
çocukların, kadınların ölümünden sevinen zavallılar olduğunu söyleyebilmek için
insanın gerçekten vicdanına ilişkin problem olması lazım.
Saygılar sunuyorum. (AK PARTİ
sıralarından alkışlar)
BAŞKAN – Teşekkür ederim Sayın Bostancı.
LEVENT GÖK (Ankara) – Sayın Başkan…
BAŞKAN – Sayın Gök, dinliyorum efendim.
LEVENT GÖK (Ankara) – Efendim, Sayın Bostancı’nın
sözlerine yanıt vermek için herhangi bir gerekçe söylemeye gerek var mı?
HAKAN ÇAVUŞOĞLU (Bursa) – Bir Kamer Genç
vardı, şimdi Yarkadaş geldi. 
BAŞKAN – Sayın milletvekilleri, lütfen,
rica ediyorum.
HAKAN ÇAVUŞOĞLU (Bursa) – Vallahi Kamer
Genç bu, küçük Kamer Genç.
LEVENT GÖK (Ankara) – Sayın Bostancı’nın
sözlerine cevap vermek için herhangi bir gerekçe söylemeye gerek var mı acaba?
BAŞKAN – Siz mi konuşacaksınız?
LEVENT GÖK (Ankara) – Sataşmadan dolayı
Sayın Barış Yarkadaş’a söz talep ediyoruz.
BAŞKAN – Sayın Yarkadaş, buyurun efendim.
(CHP sıralarından alkışlar)
9.- İstanbul
Milletvekili Barış Yarkadaş’ın, Amasya Milletvekili Mehmet Naci Bostancı’nın
sataşma nedeniyle yaptığı konuşması sırasında şahsına sataşması nedeniyle
konuşması
BARIŞ YARKADAŞ (İstanbul) – Hocam Meclisi
okul zannediyor, herkesi de öğrencisi. Biz kimsenin öğrencisi değiliz. Buraya
milletin oylarıyla gelmiş, milletin temsilcileriyiz. (AK PARTİ ve CHP sıraları
arasında karşılıklı laf atmalar)
BAŞKAN – Sayın milletvekilleri, lütfen
hatibi dinleyelim efendim.
BARIŞ YARKADAŞ (Devamla) – Eğer bir şeyi
ciddiye almıyorsanız onun üzerine konuşmazsınız.
HAKAN ÇAVUŞOĞLU (Bursa) – Ciddiye
alınacak şekilde konuş o zaman.
BARIŞ YARKADAŞ (Devamla) – Belli ki
canınız çok acımış, o yüzden gelip savunma yapma ihtiyacı hissediyorsunuz.
HAKAN ÇAVUŞOĞLU (Bursa) – O kürsüye
saygımız var, size değil Sayın Yarkadaş. 
BARIŞ YARKADAŞ (Devamla) – Çocukların
ölümüne eğer… 
HAKAN ÇAVUŞOĞLU (Bursa) – O kürsüye
saygımız var, size değil, zinhar olmayacak!
BARIŞ YARKADAŞ (Devamla) – …siz
üzülüyorsanız, çocukların ölümüne üzüldüğünüzü gösterir…
HAKAN ÇAVUŞOĞLU (Bursa) – Siz
zavallısınız!
BARIŞ YARKADAŞ (Devamla) – …bu ülkenin
sokaklarında günlerdir yatan kadın ve çocuk cesetlerini oradan kaldırtırsınız.
(CHP sıralarından alkışlar) Bu ülkede, günlerdir, kadınların ve çocukların cesetleri
Cizre’nin, Sur’un, Şırnak’ın sokaklarında bekliyor. Bu sizin ayıbınızdır, benim
değil.
ORHAN DELİGÖZ (Erzurum) – Çukurları biz
mi kazdık? Nereden çıkıyor? Kapatın çukurları.
BARIŞ YARKADAŞ (Devamla) – Ben bu ülkenin
bir milletvekili olarak o sokaklarda o kadınların sahipsizce, vahşi batının
filmlerindeki gibi cesetlerinin yerde kalmasından utanıyorum…
ORHAN DELİGÖZ (Erzurum) – Bunları devlet
mi kazdı, cevap ver lütfen.
BARIŞ YARKADAŞ (Devamla) – …kahroluyorum
ve üzülüyorum milletin bir vekili olarak ama siz bundan hiç rahatsız
olmuyorsunuz ki o cesetler günlerdir orada duruyor. 
ORHAN DELİGÖZ (Erzurum) – Terör bitecek,
istemeseniz de bitecek.
BARIŞ YARKADAŞ (Devamla) – Bu yüzden ölen
çocuklara üzülmüyor, seviniyorsunuz. Bir kez daha söylüyorum. (CHP sıralarından
alkışlar)
AYHAN GİDER (Çanakkale) – Edepsizsiniz!
BARIŞ YARKADAŞ (İstanbul) – Zoruna mı
gitti?
AYHAN GİDER (Çanakkale) – Hayır.
Edepsizsiniz! Benim zoruma niye gitsin?
BAŞKAN – Teşekkürler Sayın Yarkadaş.
IX.-
ÖNERİLER (Devam)
A) Siyasi
Parti Grubu Önerileri (Devam)
3.- CHP
Grubunun, 12/1/2016 tarihinde İstanbul Milletvekili Barış Yarkadaş ve
arkadaşları tarafından, çalışan ve işsiz gazetecilerin yaşadığı sorunlar ile
basın ve medya sektörü üzerinde artan ekonomik ve sosyal baskıların araştırılması
amacıyla verilmiş olan Meclis araştırması önergesinin, Genel Kurulun 12 Ocak
2016 Salı günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN - Şimdi, önerinin aleyhinde birinci
söz hakkı İstanbul Milletvekili Sayın Garo Paylan’a aittir, Sayın Paylan’a söz
veriyorum. (HDP sıralarından alkışlar)
Buyurun Sayın Paylan. (AK PARTİ ve CHP sıraları
arasında karşılıklı laf atmalar, gürültüler) 
Sayın milletvekilleri, sizi sükûnete davet ediyorum. 
HAKAN ÇAVUŞOĞLU (Bursa) – Bunlar çakma HDP oldu, çakma!
Çakma HDP bunlar. 
BAŞKAN – Buyurun Sayın Paylan. 
İDRİS BALUKEN (Diyarbakır) – Sayın Başkan, süreyi
tekrar…
HAKAN ÇAVUŞOĞLU (Bursa) – Çakma HDP’siniz, ötesi yok
sizde, o kadar!
LEVENT GÖK (Ankara) – Sayın Başkan, grubumuza hakaret
eden milletvekilleri var. Lütfen uyarın arkadaşları. 
BAŞKAN – Sayın Gök, şöyle yapalım efendim: Ben Sayın
Paylan’ı kürsüye davet ettim. Tutanakları getirteceğim.
LEVENT GÖK (Ankara) – Grubumuza hakaret eden milletvekilleri
var. 
BAŞKAN - Tutanakları getirteceğim efendim,
inceleyeceğim. Böyle bir şey varsa size söz vereceğim, gereğini yapacağım. 
İDRİS BALUKEN (Diyarbakır) – Süreyi tekrar başlatır
mısınız Başkanım. 
İBRAHİM ÖZDİŞ (Adana) – Amirlerinize talimat verdiniz,
talimat.
BAŞKAN - Sayın milletvekilleri, lütfen hatibi
dinleyelim efendim.
Sayın Paylan, buyurun. 
GARO PAYLAN (İstanbul) – Sayın Başkan, sayın
milletvekilleri; hepinizi saygıyla selamlıyorum. 
Sayın milletvekilleri…
Sayın Başkan, burada nasıl konuşacağım? (AK PARTİ ve
CHP sıraları arasından karşılıklı laf atmalar, gürültüler) 
BAŞKAN – Sayın milletvekilleri, rica ediyorum efendim,
kürsüde bir sayın hatip vardır. 
Sayın Paylan, sürenizi yeniden başlatıyorum. 
Buyurun efendim. 
GARO PAYLAN (Devamla) – Sayın Başkan, sayın
milletvekilleri; hepinizi saygıyla selamlıyorum. 
Bugünlerde insanlık tarihini biraz daha
okuyorum yani son bin yılı özellikle ülkelerin tarihlerini, ulusların
tarihlerini. Bunların aydınlık dönemleri ve karanlık dönemleri var özellikle de
mücadeleler var. Bilirsiniz hep krallar ve padişahlar var bu insanlık
tarihinde. Krallar ve padişahlar gücü kendilerine toplamaya çalışıyorlar. Bütün
güç bende olsun, vergiyi ben toplayayım, yasalara ben karar vereyim, yargı da
varsa o benim insanım olsun, kadı olsun veya kralın emrindeki bir kişi olsun,
bu çerçevede bütün gücü kendimde toplayayım diyen kral ve padişahlar var
insanlık tarihinde. Bir de buna karşı mücadele eden, yani gücü dağıtmaya
çalışan, senatolar kurmaya çalışan, parlamentolar kurmaya çalışan, bağımsız
yargı kurmaya çalışan, mücadele eden bireyler var, insanlar var, örgütler var.
Bu mücadelede bazen kralın yetkileri dağılıyor, bazen tekrar krallar güç
kazanıp, padişahlar güç kazanıp bütün gücü kendinde toplayıp istibdat dönemleri
oluşturuyorlar, bu istibdat dönemlerinde de halklar, topluluklar acı
çekiyorlar. Şöyle bir iddia var çünkü, kral ve padişah diyor ki: “Bütün güç
bende olursa biz bir anda çok büyüyeceğiz, olağanüstü bir şey olacak ve fezaya
çıkacağız.” diye bir iddiada bulunuyor ama dünya tarihi, insanlık tarihi bunun
pek çok tersi örneğiyle dolu ve ülkelerin yıkımlarına yol açabiliyor bu
örnekler. 
Şimdi, denetlenmeyen bir güç, kontrol
edilemeyen bir güç ve bütün gücü kendinde toplamaya çalışan bir güç dünya
tarihinde, insanlık tarihinde pek çok kez o ülkenin başına bela olmuştur.
Mesela, Cumhurbaşkanımız Recep Tayyip Erdoğan geçenlerde Hitler Almanyası
örneğini verdi. Ben videoyu tekrar ve tekrar izledim, tevil ettiği gibi olumsuz
bir örnek olarak söylemedi. “Dünyada üniter sistemlerde de başkanlık
olabiliyor, mesela Hitler Almanyası var.” diye söyledi bunu. Videoyu tekrar
tekrar izleyebilirsiniz. 
İDRİS BALUKEN (Diyarbakır) –
Kaldırmışlar, kaldırmışlar. Nasıl izleyelim?
GARO PAYLAN (Devamla) – Bu, bir dil sürçmesi
değildi, bir lapsustu çünkü öykünülen bir durum var, bütün güç bende olsun,
bütün güç sarayda olsun. Hitler Almanyası örneğinde olduğu gibi, Hitler
Almanyası’nın da denetlenen bir gücü vardı. Orada başkanlık sistemi yoktu,
parlamenter bir meclis vardı; orada basın vardı, parlamento vardı ve yargı
vardı. Hitler güçlendikçe bunların hepsini devre dışı bıraktı. Basının üzerinde
baskılar kurdu, basını devre dışı bıraktı ve basını yalnızca parti bülteni
hâlinde olan basınlara terk etti, geri kalan bütün basını ya bombaladı ya bastı
ya da baskıyla o basını kapattırdı. Parlamentoyu bir kararnameyle devre dışı
bıraktı, şu anda maalesef bizim Parlamentomuz da bir noter hükmünde. Yargıyı
tamamen kendine bağladı ve kendi yargısı hâline getirdi. 
ORHAN DELİGÖZ
(Erzurum) - Olmasaydı konuşamazdın. 
GARO PAYLAN
(Devamla) – Şimdi, “demokrasi” dediğimiz şey gücün denetlenebildiği sistemdir.
Güç denetlenemiyorsa orada demokrasi yoktur. Tek adam, iyi niyetlerle dâhi
olsa, “Sizi çok şahane yerlere götüreceğim.” dese bile pek çok hatalar yapar ve
o güç eleştirilemiyorsa hatalar da yapar. 
Recep Tayyip Erdoğan on iki yıl bu ülkede
Başbakanlık yaptı. İlk dönemlerinde eleştirilebiliyordu. Evet, pek çok kez
tahkir de ediliyordu, eleştiriyoruz tabii, olmaması lazım ama
eleştirilebiliyordu ve daha az hatalar yapıyordu. O “çıraklık dönemi” dediğimiz
yerde daha az hata yapıyordu çünkü her attığı yanlış adımda medya, Parlamento,
yargı kendisini eleştiriyordu. Özellikle medya çok önemli. 
Bakın, şimdi size medya kuruluşları göstereceğim. Yeni
Şafakta…
YILMAZ TUNÇ (Bartın) – Ötekilerini de gösterseydin. 
GARO PAYLAN (Devamla) – …muhalefetin tek bir ibaresi
yok; sayın bakanların, Cumhurbaşkanının, Başbakanının ibareleri. 
SALİH CORA (Trabzon) – Cumhuriyet ile Sözcüyü
göstersene. 
TÜLAY KAYNARCA (İstanbul) – Sözcüyü getir, Sözcüyü!
GARO PAYLAN (Devamla) – Sabah gazetesinde tamamen
Başbakan, bakanlar, başka bir şey yok, muhalefete dair tek bir satır yok. 
SALİH CORA (Trabzon) – Sözcüyü getir.
GARO PAYLAN (Devamla) – Starda Başbakan, Cumhurbaşkanı,
bakanlar; tek bir cümle muhalefete dair yok. 
ABDULHAMİT GÜL (Gaziantep) – Basın özgürdür, basın
özgür!
GARO PAYLAN (Devamla) – Bunun gibi pek çok kuruluş var
havuzda biliyorsunuz ve hepsini de birbirine benzetiyorsunuz.
YILMAZ TUNÇ (Bartın) – Diğer 20 gazeteyi de getirseniz
buraya. 
GARO PAYLAN (Devamla) – Doğan grubunu da şu anda, ciddi
bir şekilde Demokles’in kılıcını başında sallayarak, şu anda “Emret padişahım.”
durumuna getirdiniz maalesef, o da benzer manşetler atmaya başladı, hiçbir
şekilde tek bir satır eleştiri yok ve bu şekilde yoluna devam ediyor.
Bakın, şunu söyleyeceğim sayın arkadaşlar:
Eleştirilmemekten korkun çünkü bir insan eleştirilmiyorsa daha çok hata yapar.
Eğer ki her sabah uyandığınızda medyada “Padişahım çok yaşa. Sen ne şahanesin,
yaptığın uygulama ne şahane.” işte burada olduğu gibi “Türkiye yeniden şaha
kalkıyor.” diye manşetler görürseniz ve güç sizdeyse….
ORHAN DELİGÖZ (Erzurum) – Yalan mı söylesinler?
YILMAZ TUNÇ (Bartın) – PKK’yı eleştirenleri niye
harcadınız?
GARO PAYLAN (Devamla) – …siz devam edersiniz yolunuza.
ORHAN DELİGÖZ (Erzurum) – Sizin medya eleştiriyor,
yeter!
GARO PAYLAN (Devamla) – Cizre, Silopi,
Sur bombalanırken “Devam et sayın padişahım, siz ne şahane yapıyorsunuz.” diye
eğer ki medya manşetler atarsa hata yapmaya devam edersiniz. Ama, özgür basının
olduğu ülkelerde o ülkede basın çıkar, haber yapar, objektif habercilik yapar;
Cizre’de, Silopi’de, Sur’da ne oluyorsa ortaya koyar ve herkes kendi payına düşeni
alır, eleştiriden de kendi payına düşeni alır. Mesela 1965 Amerika’sında Martin
Luther King siyahlar için mücadele veriyordu ve siyah topluluklar kendi hakları
için mücadeleler veriyorlardı. Bunlar yürüyüşler, eylemler yapıyorlardı ve
polis çok ciddi insan hakları ihlallerinde bulunuyordu. Bunun filmi de var
“Selma” izleyin ya, lütfen ve buna karşı en şiddetli anında orada bir kameraman
vardı ve o kameraman çekti olan polis şiddetini ve bütün ülke gündemine taşıdı
ve ondan sonra Başkan siyahların hakları için Parlamentodan gereken hakları
geçirdi. 
İstibdatla, şiddetle,
medyayı korkutmakla, sindirmekle bir yere varamayız. Ülkede özgür basın
denebilen bir şey kaldı mı? Sayın Cumhurbaşkanı iki gün önceki açıklamasında,
Özgür Çalışan Gazeteciler Günü açıklamasında “Özgür basın bir ülkede olmalı.”
diyor, “Özgür basınsız olmaz.” diyor. Sayın Başbakan aynı şekilde “Özgür
basınsız olmaz.” diyor. Nerede bu özgür basın bize bir gösterin. Bir iki
kuruluş kaldı geriye. Onlara da bakın, açtım baktım, ilan verilmiyor, ilan
veren ihaleye giremez kesinlikle. Açın bakın, siz okumazsınız gerçi ama lütfen
basın odasına bari gidin bakın bu gazetelerde çarşaf çarşaf gazetelerin üçte
2’sini ilan oluşturuyor, o gazetelerde bir tane ilan yok. Niye? İflas etsinler,
kapansınlar diye. Tek bir ses kalsın: “Padişahım çok yaşa.” Başka bir ses kalmasın
istiyorlar. Böyle mi iyi olacağız? Sıkılmıyor musunuz Allah’ını severseniz?
Bunun bir tanesini okusanız yetiyor zaten. Bütün köşe yazarları “Padişahım çok
yaşa.” diyor. 
ORHAN DELİGÖZ
(Erzurum) – Gazetelerdeki ilanları göstereyim sana.
ABDULHAMİT GÜL (Gaziantep) – Özgür
basın var, özgür basın. İstediğini yazar.
GARO PAYLAN (Devamla) – Ya, siz
sıkılmıyor musunuz bu gazeteleri okurken? Eleştirilmeniz gerekmiyor mu?
Eleştirilerek daha iyi bir yere hep beraber varmaz mıyız? Basın çok sesli, çok
renkli olarak yaşamasın mı? Bakın, son yıllarda, özellikle son iki yıldır
basından pek çok gazetecinin işine son verildi. Bir köşe yazdı diye
patronlarına telefon açıldı “Onun işini bitireceksin.” dendi ve o gazeteciler
işten atıldılar. Şu anda geride kalanların da başında Demokles’in kılıçları
sallanıyor. Bir şov programında, Beyaz Şov
denen şov programında Ayşe öğretmenimiz bir açıklama yaptı, dedi ki: “Çocuklar
ölmesin.” Buna karşı terör soruşturması açıldı ve Beyazıt Öztürk’le de ilgili
terör soruşturması açıldı. Ya o açıklamanın nesine itiraz ediyorsunuz? Ve çıktı
Beyazıt, özür diledi. Neyle ilgili özür diliyor? Niye? Çünkü Doğan Holding
üzerinde Demokles’in kılıcını sallıyorsunuz. “Biat etmezsen yat limanını
elinden alırım, biat etmezsen 28 Şubatta seni iddianameye sokarım” diye
Demokles’in kılıcını sallıyorsunuz ve Doğan Holding de şükür teslim oldu. Ne
kaldı geriye? Bir iki tane gazete. Onlar da dediğim gibi ilanlarda ciddi
ambargolarla karşı karşıya kalıyorlar. 
Sultanahmet’te bu sabah bir katliam yaşandı; 11 insan
can verdi, pek çok yaralı var. Ben az önce pek çok uluslararası yayın
kuruluşunu açtım, hepsi birinci haber geçiyorlar, hepsi. BBC, CNN, Al Jazeera,
pek çok yabancı yayın kuruluşu, bütün dünya İstanbul’u birinci haber yapıyor.
Türkiye’deki televizyonları açın, bir tane haber yok. 
ORHAN DELİGÖZ (Erzurum) – Hepsinde vardı. Ne demek
yoktu? Hepsinde vardı.
GARO PAYLAN (Devamla) – Yok. Yayın yasağı koydunuz.
ORHAN DELİGÖZ (Erzurum) – Nasıl yoktu?
GARO PAYLAN (Devamla) – Ambulanslar daha gitmeden oraya
yayın yasağı geldi. Neyi saklıyoruz? Neyi gizliyoruz?
(Mikrofon otomatik cihaz tarafından kapatıldı)
GARO PAYLAN (Devamla) – Paris’te de katliam oldu,
Paris’te yayın yasağı yoktu. 
ORHAN DELİGÖZ (Erzurum) – Soruşturmanın gerçekçi olması
için...
GARO PAYLAN (Devamla) – Aynı anda çıktı savcı açıklama
yaptı, Başkan, Başbakan açıklama yaptı. Bakın, basının özgür olmadığı yer
demokrasi değildir. Basını özgür kılmalıyız.
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Paylan.
Cumhuriyet Halk Partisi Grubu önerisi üzerinde, lehinde
olmak üzere, ikinci söz hakkı İstanbul Milletvekili Arzu Erdem’e aittir.
Buyurun Sayın Erdem. (MHP sıralarından alkışlar) 
ARZU ERDEM (İstanbul) – Teşekkür ederim Sayın Başkan.
Sayın Başkan, değerli milletvekilleri; Genel Kurulu
saygılarımla selamlıyorum.
Öncelikle, Van ve Diyarbakır’da PKK terör örgütü
tarafından katledilen özel harekât polislerimiz Önder Ertaş’a, Buhari
Ağçelik’e, Astsubay Kıdemli Çavuş Metin Kıldiş’e ve Çavuş Nazmi Ayyıldız’a Yüce
Allah’tan rahmet, kederli ailelerine ve tüm Türk milletine sabırlar diliyorum.
Ayrıca, bugün yine Cizre’de şehit olmuş olan Sayın
Ayhan Demirel’e ve Sultanahmet’te meydana gelen patlama sonucu hayatını
kaybedenlere Allah’tan rahmet ve acılı ailelerine de sabır diliyorum.
Aslında anlatacak çok şey var, söylenecek çok söz var.
Şimdi sizlere soruyorum: Daha 25 yaşındayken şehit düşen ve “Ben şehit olursam
beni doğduğum yere gömün.” diye vasiyet bırakan şehidimiz Nazmi Ayyıldız’ın
ailesine ne anlatacaksınız? 
Henüz bir aylık evliyken şehit olan Buhari Ağçelik’in
eşine ne diyeceksiniz?
29 yaşında şehit düşen Kıdemli Çavuş Metin Kıldiş’in
ilk çocuğuna dört aylık hamile olan eşine ve doğacak olan çocuğuna neyi
anlatacaksınız? 
HAKAN ÇAVUŞOĞLU (Bursa) – Evet, bunları CHP’ye de
soruyor aynı zamanda.
ARZU ERDEM (Devamla) - Baba sevgisini bir daha
tadamayacak şehit Önder Ertaş’ın 4 ve 8 yaşındaki çocuklarına neyi
anlatacaksınız?
Akil adamların, barış çağrısı yapan aydınların, bu
çocuklara ve ailelerine anlatacak bir şeyi var mıdır, soruyorum.
Değerli milletvekilleri, Cumhuriyet Halk Partisinin
vermiş olduğu gazetecilerin sorunları ve basın özgürlüğü araştırma önergesi
üzerine Milliyetçi Hareket Partisi Grubu adına söz almış bulunuyorum. Çalışan
gazetecilerimizin gününü kutluyor, bu arada görevi başında şehit düşmüş olan
ülkücü basın şehitlerimiz Sayın Cengiz Akyıldız ve İlhan Darendelioğlu’nu da
rahmet ve minnetle anıyorum. Çalışamayan gazetecilerin de sesi olmaya devam
edeceğimizi belirtmek istiyorum.
Değerli milletvekilleri, hepimiz burada aziz Türk
milletimizin temsilcisi olarak bulunmaktayız. Öncelikli görevimiz, milletimizin
sorunlarına çözüm bulmak ve çare olmaktır. Bu sorumluluk her birimizin taşıdığı
vebaldir. Bu vebali, görev yapan değerli basın mensubu arkadaşlarımız da
bizlerle aynı ölçüde taşımaktadır. Hepimiz bu süreçte öncelikle vicdanımızın
sesini dinlemek zorundayız. Bizlere verilmiş olan bu görev aziz milletimizin
bize emanetidir. Doğruluk ilkesi çerçevesinde çalışmamak ise emanete ihanettir.
Basın özgürlüğünü sürekli tartışmaktayız. Biliyoruz ki
basın mensubu arkadaşlarımız korkutulmakta, sindirilmekte ve tehdit
edilmektedir. Bu sebeple de, birçok medya kanalı ve gazete yanlı bir politika
izlemek zorunda bırakılmaktadır. Gazeteci arkadaşlarımız sürekli stres içinde
ve bazen can güvenlikleri tehdit altında görev yapmaktadırlar. Yanlı politika
izlemeyenlerse tasfiye edilmekte ve meslekten kovulmaktadırlar. İktidara yakın,
yandaş medya aslında gayet özgür. Yandaş medya iktidara bulaşmıyor,
usulsüzlükleri yazmıyor, aksine iktidara övgüler yağdırıyor. Doğru ve şeffaf
haber yapanlarsa doğruluğun bedelini ağır ödüyorlar.
AKP döneminde zorunlu sansür artmıştır. Korku yüksek
seviyeye çıkmıştır ve her türlü tehdidin, zorluğun, çilenin muhatabı olan
gazeteciler doğru ve şeffaf haber yapmaktan geri durmaktadır. 
AKP döneminde neler olmuştur? Anadolu Ajansı ve TRT
Hükûmetin yayını hâline gelmiştir, muhalefet partilerine sansür uygulanmıştır. 
Türk Hava Yolları uçaklarında yolculara muhalefet
gazetelerin dağıtımı yasaklanmıştır. 
AKP, muhalif gazete ve televizyon sahiplerine yüklü
cezalar yağdırmıştır. Türkiye’de ne yazık ki sağlam bir şekilde yapılanmış ve
Türkiye'nin yani vatanımızın, Türk insanının yani milletimizin menfaatlerini
derinlemesine savunan millî medyası da yoktur aslında. Millî menfaatlerin
oluşturulması adına ciddi bir yapılanmaya gidilmesi gerekmektedir. Millî basın
özgürlüğümüzün sağlam temeller atılarak güçlü hâle getirilmesi gerekmektedir.
“Millî basın” kavramı özellikle günümüzde hiç telaffuz edilmemektedir çünkü
millî değerlerimiz tam anlamıyla hedef hâline getirilmiştir, yıpratılmıştır,
yıpratılmaya da devam edilmektedir. Millî değerlerimiz temel taşlarımızdır.
Basının da millî değerlerimizi koruması ve güçlendirmesi gerekmektedir. Millî
değerlerimizin varlığı, basınımızın da varlığıdır aynı zamanda.
Değerli milletvekilleri, buradan görev yapan basın
mensuplarına ve sizlere sesleniyorum: Doğruları söylemekten korkmayalım.
Doğrular aslında milletimizin doğruları. Bilhassa bu konuların muhatabı olan,
on dört yıldır ülkemizi yöneten iktidara seslenmek istiyorum: Sizlere mail,
faks, telefon ve sosyal medya vasıtasıyla müracaat edenler yok mu? “Sorunumu
çözün.” diyenler yok mu? Gözü yaşlı anneler size yalvarmıyor mu? Umutları
ellerinden alınmış olan gençler sizlerden çözüm beklemiyor mu? Bu vatan sadece
bize mi lazım? 
Kadın cinayetleri devam etmektedir. Çocuk istismarı
artmıştır. Fuhuş kapımızın önüne kadar gelmiştir. Suç oranları önüne geçilmez
hâl almıştır. Her gün fidan gibi gençlerimizin şehit haberlerini almaktayız,
televizyonlarda gözü yaşlı anneleri görmekteyiz. Terör olayları ülkemizi kasıp
kavururken başkanlık sevdası sürmektedir.
Değerli milletvekilleri, buradan iktidara sormak
istiyorum: 2,5 milyon gerçek kimliği belli olmayan Suriyeli sığınmacımızı ülkemizde
misafir ettiğinizi söylüyorsunuz. Bizler de vicdan sahibiyiz, bizler de insanız
ve elbette zor durumda olan mazlumun yanında olmak istiyoruz ve oluyoruz da.
Ancak, kimin yanında olduğumuzu bilmek istiyoruz. Avrupa neden sığınmacılardan
seçmek suretiyle ülkesine kabul ediyor, hiç düşündünüz mü? Bu soruma
Brüksel’deki bir yetkili bana şu cevabı vermiştir: “Alacağımız sığınmacılar bir
terör örgütünün mensubu mudur, hastalık mı taşıyor; bunları kontrol etmeden
nasıl alalım? Milletimize ve ülkemize zarar mı verelim?” Peki, bizim vatanımız,
bizim milletimiz en büyük kıymetimiz değil mi? Bizim görevimiz vatanımız ve
milletimizi korumak değil mi, aziz Türk milletinin şanlı, şerefli geçmişini
geleceğe taşımak değil mi? Kontrolsüzce açılan kapılar, Türkiye'nin her yanına
dağılan 2,5 milyon sığınmacı beni ürkütüyor, eminim sizleri de ürkütüyordur.
Bakın, bugün kendi öğrencilerimiz Kredi ve Yurtlar
Kurumundan aldıkları aylık 400 lira burs ile geçinmeye çalışıyor ancak Suriyeli
öğrencilere bu bursun yaklaşık 3 katı verilecek. Yeni asgari ücrete yakın
miktarlardaki bursun anlamı nedir, soruyorum. Lütfen, elinizi vicdanınıza
koyun, bunların hepsi vebaldir. 
Umutları çalınmış gençleri de konuşalım mı? Üniversite
sınavına girip büyük emeklerle bir bölüme yerleşip zorluklarla eğitimini
tamamlayan gençlerimiz işsiz. İktisadi idari bilimler fakültesi mezunları
veryansın ediyor, söz verilen kadrolar verilmedi diye. Adalet bölümü mezunları
aynı mağduriyetle müracaat ediyor. Edebiyat fakültelerinden mezun olan
öğretmenlerimizin her biri işsizlikten şikâyetçi. Ziraat mühendisleri,
veteriner hekimler, su ürünleri mezunları, balıkçılık teknolojisi mezunları,
gıda mühendisleri ve teknikerler, teknisyenler ve burada saymakla
bitiremeyeceğim birçok bölümün mezunları kadro olmadığından, atanamadıklarından
kendi meslekleri dışında işler yaptıklarından şikâyetçi. 50/(d) sorunu,
annelerimizden gelen doğum öncesi borçlanma sorunu ve birçok sorun daha
masamızdayken vicdanımızın rahat olmaması gerektiğini düşünüyorum.
Yine, on dört yıllık iktidara soruyorum:
Az önce saymış olduğum bölümler bizim üniversitelerimizin bölümleri değil mi?
Verilen sözler iktidarları döneminde verilmedi mi? 
Üzerinde durmak istediğim konulardan bir tanesi de
ailesinde polis olan ve polis okuluna giden gençlerin birdenbire mülakata tabi
tutulmaları ve neredeyse “Denizli horozu nasıl öter?” sorusuyla karşılaşmaları.
Ve bu gençlerin birçoğu polis okulu mağduru olarak, umutları çalınmış gençler
olarak sizlere hemen hemen her gün müracaat ediyor. Onlara verdiğiniz cevapları
da merak ediyorum. 
İşte, doğru ve şeffaf haberler bunlar. Neden basında
yer almıyor? Liderimiz Sayın Devlet Bahçeli’nin dediği gibi: “Korkak her gün,
cesur bir gün ölür.” Hepimizin cesaretlenip doğruları yansıtması gerekmiyor mu?
Doğruyu oluşturan bu sorunların çözümü için mücadele etmek Türk milleti olarak
bizlerin vebali değil mi? Milliyetçi Hareket Partisi olarak bizler siyasette
ilkeli duruşumuzu hep sürdürdük, sürdürmeye de devam edeceğiz, doğruları
söylemeye ve savunmaya devam edeceğiz. Milliyetçi Hareket Partisi Kerkük’ü,
Telafer’i, Tuz’u unutmamıştır; Milliyetçi Hareket Partisi Irak Türkmenlerini de
unutmamıştır; Milliyetçi Hareket Partisi Türkmen Dağı’nı unutmamıştır; Halep’i
unutmamıştır; Bayır Bucak’ı unutmamıştır. Milliyetçi Hareket Partisi sadece
Türkiye’nin değil, bütün Türk dünyasının sorunlarını göğüsleme mücadelesini
bugüne kadar vermiştir, vermeye de devam edecektir. 
Basın özgürlüğü ne değildir? Basın özgürlüğü,
Türkiye’nin üniter ve millî yapısına düşmanlık değildir. Basın özgürlüğü,
milletimizi kışkırtarak askerimizin ve emniyet güçlerimizin üzerine salmak
değildir. Basın özgürlüğü, millî menfaatleri ayaklar altına almak değildir.
Basın özgürlüğü, menfaatler uğruna milleti ayaklandırmak değildir. Basın
özgürlüğü, yolsuzlukların üzerini örtmek değildir. Anayasa’mızın 28’inci
maddesine göre “Basın hürdür, sansür edilemez.” 
Bugün belki de haber değeri en yüksek olan konu,
milletvekilleri seslenmiş olsa bile bakmayan bakanımız olabilir. Lütfen
manşetten giriniz. Çocuklarımıza ilk öğrettiğimiz şey doğrulukken doğru ve
şeffaf olmamak ne kadar ilkeli, soruyorum. Değerli milletvekilleri, tüm bu
doğrular bizim doğrularımız, sadece benim doğrularım değil; tüm bu gerçekler
bizim gerçeklerimiz, sadece benim gerçeklerim değil ve tekrar ediyorum, bu
vatan bizim. 
Sözlerime son verirken her birinizi “Önce vatan, sonra
millet, sonra partim.” demeye ve en son dahi olsa “ben” dememeye davet
ediyorum. 
Saygılarımı sunuyorum. (MHP sıralarından alkışlar) 
BAŞKAN – Teşekkür ederim Sayın Erdem. 
Cumhuriyet Halk Partisi Grubu önerisi üzerinde,
aleyhinde olmak üzere, ikinci söz hakkı İstanbul Milletvekili Erkan Kandemir’e
aittir. 
Buyurun Sayın Kandemir. (AK PARTİ sıralarından
alkışlar) 
ERKAN KANDEMİR (İstanbul) – Sayın Başkan, değerli
milletvekilleri; sözlerime başlamadan önce bugün İstanbul’da gerçekleştirilen
menfur saldırıyı kınıyorum; saldırıda yakınlarını yitirenlere başsağlığı,
yaralananlara acil şifalar diliyorum.
Değerli milletvekilleri, Cumhuriyet Halk Partisi
tarafından verilen genel görüşme önerisi üzerine söz almış bulunmaktayım,
aleyhi üzerine söz almış bulunmaktayım. Bu vesileyle öncelikle tüm medya
emekçilerimizin Çalışan Gazeteciler Günü’nü kutluyorum. Ülkemizdeki tüm medya
mensuplarına Türkiye’nin demokrasi mücadelesine yaptıkları katkılar için
teşekkür ediyorum.
Farklı seslerin, özgür düşüncenin kendine ifade alanı
bulduğu bir medyanın bağımsızlığı hiç kuşkusuz hepimizin üzerine hassasiyetle
titremesi gereken bir mesele. En nihayetinde basın çalışanlarımızın,
gazetecilerimizin özgürlüğü ülkemiz demokrasisinin de derinliğini göstermesi
anlamında önemli bir ölçüt. AK PARTİ bu bakış açısıyla basınımızın, basın
emekçilerimizin haklarının ve özgürlüklerinin en büyük savunucusu. 
Dönemimizde yargı reformları paketleriyle ifade ve
düşünce özgürlüğünün önündeki engel teşkil eden hükümler kaldırıldı,
basın-yayın yoluyla ya da sair düşünce açıklama yöntemleriyle işlenmiş suçlara
ilişkin dava ve cezaların infazının ertelenmesi sağlandı. Bu vesileyle birkaç
tane örnek vermek isterim. Birinci uyum paketiyle AK PARTİ iktidarı döneminde
ifade özgürlüğü alanının genişletilmesi amacıyla, Terörle Mücadele Kanunu’nun 7
ve 8’inci maddeleri değiştirildi. İkinci uyum paketiyle, Basın Kanunu’nda
yapılan değişikliklerle basılmış eserlerin dağıtımının önlenmesi veya toplatılması
hâkim güvencesine bağlandı. Üçüncü uyum paketiyle, Basın Kanunu’nda yapılan
değişiklikle basın yoluyla işlenen suçlar için öngörülen tüm hapis cezaları
kaldırıldı. Dördüncü uyum paketinde, yine Basın Kanunu’nda yapılan değişiklikle
mesul müdür ve yazı sahibinin haber kaynaklarını açıklamaya zorlanmasının önüne
geçildi.
Değerli milletvekilleri, medyada belli bir zümrenin
egemenliğine, tek sesliliğine ve tekelleşmesine son verildi, çeşitlilik bu
sayede arttı. Ülkemiz basın tarihi sayısız kahramanlık hikâyeleriyle dolu;
adını hatırladığımız, hatırlamadığımız binlerce emektar insan bu ülkede
şeffaflaşmanın ve demokratikleşmenin tarihine büyük katkılar verdiler,
kendilerini saygıyla anıyoruz. Elbette, bugün “büyük gazeteci” diye ismi
anılanlar, sorumlu habercilik, meslek ahlakı gibi özellikleriyle basın
tarihimizde yer edinenler. 
Öte yandan, basın vesayetin bir temsilcisi gibi hareket
ederse demokratikleşmeye bir katkı sağlamıyor. Bakınız, partimizin kapatma
davasının en büyük dayanaklarından bir tanesi de manşetlerdi. Yine, 28 Şubat
sürecinde siyasetçilere yönelik linç girişiminde medya önemli bir araç olarak
kullanıldı. Bununla yetinilmedi, rahmetli Ahmet Kaya da Kürtçe şarkı söylediği
için basındaki bu linçten nasibini aldı. Burada durup hep birlikte düşünmeliyiz;
vesayetin ve darbelerin payandası olmayan, kişi hak ve hürriyetlerine saygılı,
özgür ve tarafsız basın bizim en kıymetli önceliğimizdir. Fakat bu özgürlük
sorumsuzluk olarak da algılanmamalı, gazetecilik titri, suç işlemenin kılıfı
hâline getirilerek emektar ve fedakâr basın çalışanlarımızın üzerinde bir gölge
oluşturulmamalıdır. Aslolan, halkın tarafsız ve doğru biçimde haber
alabilmesinin sağlanmasıdır. 
Değerli milletvekilleri, biz hukukun üstünlüğüne ve
kuvvetler ayrılığına inanan bir siyasi hareketiz. Hangi meslek grubundan olursa
olsun, hiçbir hukuk dışı adımın, suçun bir mesleğin emeğini heba etmesine
müsaade etmemeliyiz, hep beraber müsaade etmemeliyiz. Bu sadece o mesleğin
istismarı olmaz, aynı zamanda o meslek grubuna dâhil olup büyük bir
fedakârlıkla çalışanlara da haksızlık olur diye düşünüyoruz. Bugün, Türkiye’de
ve yurt dışında Türkiye’ye karşı yürütülen kampanya ne yazık ki bu durumun
trajik bir örneği. 
Bakınız, önergede sözü edilen iki hususun altını çizmek
istiyorum, az önce burada ifade de edildi, somut bir veriyi de paylaşarak ifade
etmek istiyorum: 2002 yılında ülkemizde sadece 4 tane haber kanalı var; bugün,
2016 yılında ulusal yayın yapan haber kanalı sayısı 20, tam 5 katı. Yine,
Türkiye’de günlük 38 ulusal gazete çıkıyor; bu sayı Almanya’da 15, İngiltere’de
20. Aslında bu, haber alma özgürlüğü alanının genişlediğinin de bir göstergesi.

Değerli milletvekilleri, bir iddia, Hükûmetin belli
enstrümanlarla medya üzerinde baskı oluşturduğu iddiası. Çok klişe ve aslında
dayanağı olmayan ezberler bunlar. Bizler, her türlü medya baskısının
karşısındayız. Bakın, son dönemde yayın durdurma cezalarını rakam rakam
belirteyim, isimlerini merak edenler olabilir, onu da söyleyeyim: A Haber 99
yayın durdurma cezası, TRT Haber 57 yayın durdurma cezası, TV Net 33 yayın
durdurma cezası, TGRT Haber 33 yayın durdurma cezası, Kanal 7 21 yayın durdurma
cezası. Evet, hep birlikte bu yayın durdurma cezalarını tartışmalıyız,
yapılması gereken bir şey varsa el ele yapmalıyız diye düşünüyoruz.
Değerli milletvekilleri, gazeteciler üzerindeki baskı
ve tutuklu gazeteciler meselesi de yine önümüze konulan klişelerden bir tanesi.
Tabii, o ifade edilen 33 rakamını şöyle somut bir şekilde değerlendirdiğimizde
aslında önümüze çıkan tablo şu değerli milletvekilleri: Bu 33 ismin 17 tanesi
yargılanmış, Yargıtay onamış ve cezaları kesinleşmiş. 6 kişi serbest kalmış, 9
kişi de tutuklu. Peki niye tutuklu? 1 tanesi polisi bombalamış, 1 tanesi banka
soymuş, bir başkası insan öldürmüş yani hepsi gazetecilikle ilgisi olmayan
meselelerle ilgili tutuklanmışlar. Yani, silahla yaralamışlar, örgüt adına
haraç toplamışlar ve bu liste uzayıp gidiyor. 
Değerli milletvekilleri, velhasıl yasa dışı silahlı
terör örgütü kurmak, ona katılmak, resmî belgede sahtecilik, silahlı soygun,
patlayıcı madde koymak, adam öldürmek suçlarından hüküm giymiş gazetecileri
basın özgürlüğü kapsamında değerlendirmek ve burada çıkıp bunu ifade etmek bu
mesleği alnının akıyla yürüten gazetecilere büyük bir haksızlık diye
düşünüyoruz.
Yine -çok enteresan- burada bir yandan basın
özgürlüğünden dem vuranların bu konuda tutarlı davranmaları da önemli bir
turnusoldür diye düşünüyoruz. Dün TRT’yi alenen basarak, bir gazeteciye ve kamu
görevlisine hakaretler, tehditler savurarak basın özgürlüğüne yaklaşımını sergilemek,
herhâlde turnusolün önemli taraflarından bir tanesidir. Türkiye'de medya
özgürlüğüne böyle katkıda bulunduğunu düşünenler, bulunsunlar, böyle devam
etsinler. Bu, kendilerinin darbe geleneğinden gelen bir alışkanlık. Bunun pek
çok örneği var. (AK PARTİ sıralarından alkışlar)
8 Haziranda gazetelere el koyacaklarını ilan edenlerin
ama sandıkta hüsrana uğrayanların artık bu tür taşkınlıklara başvurması, bir
gün olur da Allah korusun iktidara gelirlerse basına yönelik nasıl
uygulamalarda bulunacaklarını göstermesi adına da önemli bir göstergedir diye
düşünüyoruz.
Değerli milletvekilleri, Barış Bey bir dörtlük okudu,
bizim aklımıza enteresan bir dörtlüğü getirdi doğrusu. Aziz Nesin’in bir
dörtlüğü var, işte o malum Tan gazetesi baskınından sonra. Üstüne alınanlara
söylüyorum. Diyor ki: “Ey faşist yumurcakları! Vazifen matbaaları yıkmak,
makineleri ısırmak, namuslu vatanperverleri parçalamaktır. Muhtaç olduğun
kazma, balta -evet- bir siyasi partinin ambarlarında mevcuttur.” Bunu biz
söylemiyoruz. 
Teşekkür ediyor, saygılar sunuyorum. (AK PARTİ
sıralarından alkışlar)
BAŞKAN – Teşekkür ederim Sayın Kandemir.
Sayın Gök, buyurun efendim.
LEVENT GÖK (Ankara) – Efendim, sayın konuşmacının
konuşması sırasında, dün TRT’ye yapmış olduğumuz ziyareti çarpıtarak anlattığı
bölümle ilgili sataşmadan dolayı söz istiyorum. 
BAŞKAN – Buyurun Sayın Gök. 
Sataşmadan dolayı 69’uncu maddeye göre size iki dakika
söz veriyorum. 
YILMAZ TUNÇ (Bartın) – Partinin adını söylemedi ki. 
CAHİT ÖZKAN (Denizli) – Niye üstünüze aldınız ki.
VI.- SATAŞMALARA
İLİŞKİN KONUŞMALAR (Devam)
10.-
Ankara Milletvekili Levent Gök’ün, İstanbul Milletvekili Erkan Kandemir’in CHP
grup önerisi üzerinde yaptığı konuşması sırasında Cumhuriyet Halk Partisine
sataşması nedeniyle konuşması
LEVENT GÖK (Ankara) – Sayın Başkan, değerli milletvekilleri; aynı gemide
gidiyoruz, devletin kurumları var, bizler de milletvekili olarak burada görev
yapıyoruz. Hepimizin devletin kuralları içerisinde hareket etmesi ve karşılıklı
nezaketi koruması gerektiğini düşünüyorum. 
Az önce AKP’li arkadaşlarımı
ziyaret ettim, kadın arkadaşlarımızın hepsine geçmiş olsun diyorum. (AK PARTİ
sıralarından alkışlar) 
Bu nezaketi, saygıyı her alanda
göstermemiz gerekirken, geçtiğimiz hafta içerisinde, TRT Türk’te yayınlanan bir
program nedeniyle, cuma günü 6-7 defa TRT Genel Müdürünün Özel Kalem Müdürüyle
yaptığımız görüşmeden sonra “Bir olumsuz durum olursa size döneriz.”
denilmesinden bahisle dün saat 13.30’da 20 arkadaşımla beraber TRT Genel
Müdürüne gittim. O programla, 4 Haziran Çarşamba günü cereyan eden, TRT Türk’te
yayınlanan programla, Atatürk’e, cumhuriyete ve cumhuriyet değerlerine ağır
hakaretlerin içerildiği bu programla ilgili Genel Müdüre ne yapacağını sormak
ve Atatürk’ün, İsmet İnönü’nün bugüne kadar camilere yapmış olduğu tüm yardımları
gösteren bir dosyayı takdim etmek istedim ama gittiğimde Sayın Genel Müdür
orada olmadığı gibi, defalarca oyalandıktan sonra, geldiği andan itibaren
bizlere olan saygısız tutumu yüzünden ortalık ne yazık ki istenmeyen bir duruma
bürünmüştür. 
Değerli arkadaşlarım, şu görmüş
olduğunuz fotoğrafta Sayın Sümeyye Erdoğan’ı Karabük Valisi ve Jandarma
Komutanı karşılıyor. Peki, Cumhuriyet Halk Partisinin, ana muhalefet partisinin
grup başkan vekilinin ve 22 milletvekilinin TRT Genel Müdürü nezdinde hiç mi değeri
yoktur? Böyle bir tablo düşünülebilir mi? (CHP sıralarından alkışlar) Böyle bir
tablo düşünülebilir mi? 
AHMET HAMDİ ÇAMLI (İstanbul) –
Randevu aldınız mı?
LEVENT GÖK (Devamla) – Elbette. 
TRT’ye gittiğimiz zaman değerli arkadaşlarım, kapının
altında…
(Mikrofon otomatik cihaz tarafından kapatıldı)
LEVENT GÖK (Devamla) – Sayın Başkan, bir
dakika daha rica edeceğim, bir dakika; konu önemli. 
BAŞKAN – Sayın Gök, süre iki dakikadır
biliyorsunuz. 
LEVENT GÖK (Devamla) – Peki o zaman. 
TRT’ye gittiğim zaman değerli
arkadaşlarım, TRT Genel Müdürünün kapısı önünde Özel Kalem Müdürü ve TRT Genel
Müdür Yardımcısı bizi karşıladı, yukarı aldılar. 
ORHAN DELİGÖZ (Erzurum) – E, ne
istiyorsun?
LEVENT GÖK (Devamla) – Ama Genel Müdür
ortada yok. Genel Müdür geliyor bize diyor ki: “Siz burada işgalcisiniz. Kaldı
ki ben o programı savunuyorum.” 
Değerli arkadaşlarım, yani Atatürk’e,
cumhuriyete, cumhuriyetin değerlerine olan bir saldırıyı sizler benimsiyor
musunuz? Bence TRT Genel Müdürüne sizler de hesap sormalısınız. 
HASAN TURAN (İstanbul) – “Savunuyoruz.”
demiyor, “Orada öyle bir şey yok.” diyor. 
LEVENT GÖK (Devamla) – Ayrıca, Sayın
Erdoğan ne diyordu önceki yıl, ne diyordu? “Seçilmişleri atanmışlara kul
etmeyiniz.” Herkes bilecektir ki Cumhuriyet Halk Partisinin milletvekilleri de
seçilmiştir; hiçbir atanmış bürokrat karşısında boyun eğmeyiz, gerekirse ona
haddini bildiririz. (CHP sıralarından alkışlar) 
BAŞKAN – Teşekkür ederim Sayın Gök. 
IX.-
ÖNERİLER (Devam)
A) Siyasi
Parti Grubu Önerileri (Devam)
3.- CHP
Grubunun, 12/1/2016 tarihinde İstanbul Milletvekili Barış Yarkadaş ve
arkadaşları tarafından, çalışan ve işsiz gazetecilerin yaşadığı sorunlar ile
basın ve medya sektörü üzerinde artan ekonomik ve sosyal baskıların
araştırılması amacıyla verilmiş olan Meclis araştırması önergesinin, Genel
Kurulun 12 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Cumhuriyet
Halk Partisi Grubu önerisi üzerindeki görüşmeler tamamlanmıştır. 
Şimdi öneriyi
oylarınıza sunuyorum: Kabul edenler… 
LEVENT GÖK (Ankara)
– Karar yeter sayısı istiyorum efendim. 
BAŞKAN – Karar yeter
sayısı talep edilmiştir. O nedenle oylamada karar yeter sayısı arayacağım. 
Kabul edenler… Kabul
etmeyenler… Karar yeter sayısı vardır, önerge kabul edilmemiştir. 
Adalet ve Kalkınma
Partisi Grubunun İç Tüzük’ün 19’uncu maddesine göre verilmiş bir önerisi
vardır. Okutup işleme alacağım ve oylarınıza sunacağım. 
4.- AK
PARTİ Grubunun, Genel Kurulun çalışma gün ve saatlerinin yeniden
düzenlenmesine; Gündemdeki “Kanun Tasarı ve Teklifleri ile Komisyonlardan
Gelen Diğer İşler” kısmının sıralamasının belirlenmesine ve 60 sıra sayılı
Kanun Tasarısı’nın 48 saat geçmeden gündeme alınması ile İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi
Türkiye Büyük Millet Meclisi Başkanlığına
Danışma Kurulunun
12/01/2016 Salı günü (bugün) yaptığı toplantıda siyasi parti grupları arasında
oy birliği sağlanamadığından, İç Tüzük’ün 19’uncu maddesi gereğince grubumuzun
aşağıdaki önerisinin Genel Kurulun onayına sunulmasını arz ederim. 
Mehmet Naci Bostancı
(Amasya)
AK PARTİ Grup Başkan Vekili
Öneri:
Bastırılarak dağıtılan 60 sıra
sayılı Kanun Tasarısı’nın kırk sekiz saat geçmeden gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 1’inci sırasına, yine
bu kısımda bulunan 18, 51, 52, 53, 27 ve 28 sıra sayılı kanun tasarılarının ise
yine bu kısmın sırasıyla 2, 3, 4 ,5, 6 ve 7’nci sıralarına alınması ve diğer işlerin sırasının buna göre teselsül
ettirilmesi;
Genel Kurulun;
12 Ocak 2016 Salı günkü (bugün) birleşiminde sözlü
soruların ve diğer denetim konularının görüşülmeyerek 60 sıra sayılı Kanun
Tasarısı’nın görüşmelerinin tamamlanmasına kadar;
13 Ocak 2016 Çarşamba günkü birleşiminde 51 sıra sayılı
Kanun Tasarısı’na kadar olan işlerin tamamlanmasına kadar;
14 Ocak 2016 Perşembe günkü birleşiminde 27 sıra sayılı
Kanun Tasarısı’na kadar olan işlerin tamamlanmasına kadar;
27 sıra sayılı Kanun Tasarısı’na kadar olan işlerin
görüşmelerinin 14 Ocak 2016 Perşembe günkü birleşiminde tamamlanamaması hâlinde
Genel Kurulun haftalık çalışma günlerinin dışında 15 Ocak 2016 Cuma günü saat
14.00’te toplanarak, bu günkü birleşiminde gündemin “Kanun Tasarı ve Teklifleri
ile Komisyonlardan Gelen Diğer İşler” kısmında yer alan işlerin görüşülmesi ve
27 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
19 Ocak 2016 Salı günkü birleşiminde sözlü soruların ve
diğer denetim konularının görüşülmeyerek 4 sıra sayılı Kanun Tasarısı’nın
görüşmelerinin tamamlanmasına kadar;
20 Ocak 2016 Çarşamba günkü birleşiminde 7 sıra sayılı
Kanun Tasarısı’na kadar olan işlerin tamamlanmasına kadar;
21 Ocak 2016 Perşembe günkü birleşiminde 8 sıra sayılı
Kanun Tasarısı’na kadar olan işlerin tamamlanmasına kadar;
Yukarıda belirtilen birleşimlerde gece 24.00’te günlük
programın tamamlanamaması hâlinde günlük programın tamamlanmasına kadar
çalışmalarını sürdürmesi;
60 sıra sayılı Kanun Tasarısı’nın İç Tüzük’ün 91’inci
maddesine göre temel kanun olarak görüşülmesi ve bölümlerinin ekteki cetveldeki
şekliyle olması önerilmiştir.




60 SIRA SAYILI ASKERLİK KANUNU VE BAZI KANUNLARDA
  DEĞİŞİKLİK YAPILMASINA DAİR KANUN TASARISI
(1/414, 2/338)




BÖLÜMLER


BÖLÜM
  MADDELERİ


BÖLÜMDEKİ
  MADDE SAYISI




1. BÖLÜM


1 ila
  10‘uncu maddeler arası


10




2. BÖLÜM


11 ila
  21‘inci maddeler arası


11




TOPLAM MADDE SAYISI


21



BAŞKAN – Adalet ve Kalkınma Partisi Grubu önerisi
lehinde ve aleyhinde ikişer sayın milletvekiline söz vereceğim.
Lehinde ilk söz hakkı Kocaeli Milletvekili Mehmet Akif
Yılmaz’a aittir.
Buyurun Sayın Yılmaz. (AK PARTİ sıralarından alkışlar)
MEHMET AKİF YILMAZ (Kocaeli) – Sayın Başkan, değerli
milletvekilleri; AK PARTİ grup önerisi adına lehte söz almış bulunuyorum. 
Önerimiz, Meclisimizin daha hızlı ve verimli çalışması
adına bu hafta ve önümüzdeki hafta Meclis gündemimizde yer alacak kanun tasarı
ve tekliflerinin görüşülme sıralarını ve usulünü içermektedir. Bu vesileyle
değerli milletvekillerimizi ve aziz milletimizi saygıyla selamlıyorum. 
Öncelikle, doğu ve güneydoğu illerimizde devam eden
alçak PKK terör örgütünün menfur saldırıları karşısında milletimizin
muhafazası, ülkemizin huzur ve güvenliği için Allah yolunda canlarını feda eden
aziz şehitlerimizi, askerlerimizi, polislerimizi ve bu çatışma ortamında
yaşamlarını yitiren sivil vatandaşlarımızı rahmetle anıyorum, ruhları şad,
mekânları cennet olsun.
Bugün İstanbul Sultanahmet Meydanı’nda meydana gelen
hain ve kalleş terör saldırısını telin ediyor, ölenlere rahmet, yakınlarına,
milletimize sabır ve başsağlığı, yaralılarımıza da acil şifalar diliyorum. 
Yine, bugün bir grup CHP milletvekili
tarafından, milletimizin medarıiftiharı bir kurumu hâline gelen, gerek yayın
çeşitliliği ve gerekse yayın politikası sebebiyle, kalitesi sebebiyle özel
yayın kanallarını dahi geride bırakan TRT kurumumuza yönelik olarak âdeta bir
baskın mahiyetinde Genel Müdürümüzün kapıları tekmelenerek yapılan
itibarsızlaştırma baskınını da esefle kınıyorum.
Değerli milletvekilleri, millet olarak zor günlerden
geçiyoruz. Terör örgütlerinin hedefleri bellidir. Adı her ne olursa olsun
-ister PKK, ister DAEŞ, ister YPG, ister DHKP-C- ülkemizde ve Orta Doğu’da
küresel güçlerin stratejik çıkarları doğrultusunda üretilen, yaşatılan ve
desteklenen; silahı ve kan akıtmayı, masumların canına kıymayı bir hak arama
metodu olarak benimsemiş olan tüm terör örgütlerini ve eylemlerini ayrım
gözetmeksizin ortak ve net bir dille ve tavırla kınamak, lanetlemek, bu Meclis
çatısı altında millet adına mesuliyet üstlenmiş her bir milletvekilinin ve her
parti grubunun ortak sorumluluğundadır. Âdeta bir yangın yerine çevrilen
bölgemizde bir ve beraber olarak varlığımızın devamı için terörün her çeşidine
karşı durarak bu ortak dili hep birlikte benimsemek zorundayız. Teröre,
teröristin çukuruna sahip çıkan; teröristi kutsallaştıran; mayın tuzaklarını,
yol keserek eşkıyalık yapmayı meşru gören; hepsinden önemlisi de terörü sözde
direniş hakkı kabul ederek bir hak arama vasıtası olarak meşruiyet kazandıran
dil siyasetin dili değil, olsa olsa siyaseti terörize etme çabasında olan bir
zihniyetin dilidir. Bu ayrıştırıcı ve teröre sahip çıkan kışkırtıcı dili
ısrarla kullananlar milletimizin önünde tarihî bir vebalin altındadırlar ve er
ya da geç tarih ve millet önünde ortak oldukları şiddet ve kanın hesabını vereceklerdir.
Değerli milletvekilleri, bin yıldır bu coğrafyada
kardeşçe yaşamış; akrabalık, komşuluk, dostluk bağlarıyla âdeta et ve tırnak
gibi iç içe geçmiş olan milletimizi terörün sopasını göstererek, “özerklik”
söylemleriyle ayrıştırma çabaları topyekûn milletimizin vicdanını derinden
yaralamaktadır. Et ile tırnağı ayrıştırma çabası milletimize acı vermektedir.
Milletimizin umudu barıştan yanadır, birlikten yanadır. En son 7 Haziran ve 1
Kasım seçimlerinde de bu umudunu sandığa yansıtarak “Aman PKK terörü
hortlamasın!” endişesiyle bazı partilere emanet oy bile vermiştir. Maalesef,
seçim sonrasında yaşadığımız süreç, başta Kürt kardeşlerimiz olmak üzere
milletimizin vermiş olduğu bu mesajın siyaset kurumu tarafından anlaşılmadığını
gösteriyor. Milletimizden “barış” diyerek, “kardeşlik” diyerek, “Türkiye
partisiyiz.” diyerek oy isteyenler milletimizin barış iradesine âdeta ihanet
eden bir tavırla Kürt kardeşlerimizin ve bütün ülkemizin geleceğini karartacak
bir projenin, “demokratik hak” diyerek allanıp pullanan, terörle beslenen,
sözde özerklik ama aslında bir ayrıştırma projesinin figüranı olmaktan
çekinmiyorlar. İşi daha da vahim boyutlara taşıyarak, Çeçenistan, Gürcistan,
Ukrayna ve Kırım’da halkların egemenliklerine müdahale eden, Suriye’yi bir
savaş üssüne çevirerek, Türkmen ve Arap köylerini bombalayarak sivil
katliamları yapan Rusya’yla flört ederek kirli bir pazarlığa girmekten de
çekinmiyorlar. Buradan bu beyhude çabanın aleti olanlara seslenmek istiyorum:
Milletimizin talebi olmayan, toplumda karşılığı bulunmayan, ayrıştırma anlamına
gelen özerklik hayalleri kuranların son yüz yılda Orta Doğu’da nasıl kanlı
kabuslarla hayallerinden uyandığını hatırlayın; gelin, bu ayrılıkçı, kardeşi
kardeşe düşman eden yaklaşımlarınızdan vazgeçin. Biz Kürtler, Türkler, et ve
tırnak gibiyiz, komşuyuz, kardeşiz, bir bedenin azaları gibiyiz. Aynı acıları
yaşıyor, aynı sevinçleri paylaşıyor, aynı geleceğe birlikte yürüyoruz.
Çanakkale ruhuyla birlikte yol aldığımız bu vatan gemisini delmek çabasından
lütfen vazgeçin. Bediüzzaman Saidi Kürdi’nin kendisini isyana çağıran bir grup
Kürt’e vermiş olduğu şu tarihî cevaba lütfen kulak veriniz: “Türk milleti
asırlardan beri İslamiyet’in bayraktarlığını yapmıştır. Çok veliler yetiştirmiş
ve çok şehitler vermiştir. Böyle bir milletin torunlarına kılıç çekilmez. Biz
Müslümanız, onlarla kardeşiz, kardeşi kardeşle çarpıştıramayız, bu şeran caiz
değildir. Kılıç harici düşmana karşı çekilir, dâhilde kılıç kullanılmaz. Bu
zamanda yegâne kurtuluş çaremiz Kur’an ve iman hakikatleriyle tenvir ve irşat
etmektir; en büyük düşmanımız olan cehaleti izale etmektir. Teşebbüsünüzden
vazgeçiniz, zira akim kalır, birkaç cani yüzünden binlerce masum kadın, erkek,
çocuk telef olabilir.” 
Değerli milletvekilleri, sizlerle bir mektubu paylaşmak
istiyorum. PKK’nın terör saldırıları karşısında hayatları zindana dönen, bu
seçimlerde HDP’ye o vermiş bir kardeşimizin basına da yansıyan şu mektubunu,
serzenişini ve feryadını hem sizlerle hem buradan milletimle paylaşmak
istiyorum. Şöyle diyor kardeşimiz: “Ben ve benim gibi düşünenler HDP'ye niçin
oy verdik? Barış olsun, kardeşlik gelsin, kan akmasın diye değil mi? Peki, bize
söyler misiniz Allah aşkına, barış ve kardeşlik bu çukurlarla mı gelecek? Ben
esnafım. Sur garip gurebanın yaşadığı bir yer, adamın ekmek alacak parası yok.
Allah aşkına bu insanlar o çukurların altındaki toprağı mı yiyecek? Biz HDP’ye
güvendik, inandık, ‘Barışa katkı sağlayacak.’ dedik. Neden bizi çukurlara
gömüyorsunuz? Bizim de çoluk çocuğumuz var. Dükkânımız aylardır siftah
yapmıyor. İnsanlar aç, açıkta, perişan. Çukurlar karnımızı doyurmuyor. Bize iş
lazım, aş lazım, ekmek lazım, barış lazım, kardeşlik lazım.” Umarız siyaset
milletin bu serzenişine ve feryadına kulak verir.
(Mikrofon otomatik cihaz tarafından kapatıldı) 
MEHMET AKİF YILMAZ (Devamla) – Olması gerektiği yerde
durur. Çukurun değil, milletin yanında yer alır ve PKK’ya net bir tavır koyarak
barışın tesisinde rol üstlenir. Milletimizin beklentisi budur.
Hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Yılmaz.
İDRİS BALUKEN (Diyarbakır) – Sayın Başkan...
BAŞKAN – Sayın Baluken...
İDRİS BALUKEN (Diyarbakır) – Sayın hatip bütün
konuşması sırasında grubumuza sataştı, 69’dan söz istiyorum.
BAŞKAN – Buyurun Sayın Baluken, süreniz iki dakikadır.
VI.- SATAŞMALARA
İLİŞKİN KONUŞMALAR (Devam)
11.-
Diyarbakır Milletvekili İdris Baluken’in, Kocaeli Milletvekili Mehmet Akif
Yılmaz’ın AK PARTİ grup önerisi üzerinde yaptığı konuşması sırasında Halkların
Demokratik Partisine sataşması nedeniyle konuşması
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; iki dakikalık
bir sürede sataşmanın neresine cevap vereceğiz bilmiyorum ama bu Rusya
meselesine tekrar bir değineyim. 
Biz başından beri burada dış politikayla ilgili kendi
bildiğimiz ilkeler doğrultusunda hareket ettiğimizi ve bundan sonra da
edeceğimizi söyledik. AKP’nin dış politikadaki yanlışları ve saçmalıkları
üzerine bir dış politika belirlersek, Bağdadi dışında, Netanyahu dışında ve
bugün, işte, bütün bölgeyi yangına çevirmiş olan Kral Salman dışında
görüşeceğimiz kimse kalmadı çünkü dün “dost” dediğinize bugün “düşman”
diyorsunuz, “düşman” dediğinize “dost” diyorsunuz. Yani, Rusya üzerinden gelip
ihanetle suçlarken, bir ay önce Rusya’da Putin’le birlikte Moskova’da cami
açılışına katılan biz miydik? İnsan utanır biraz ya.
AHMET HAMDİ ÇAMLI (İstanbul) – Kim yaptı düşmanlığı?
İDRİS BALUKEN (Devamla) –İsrail devletine “terör
devleti” deyip “Bir günde 400 ton bomba yağdırıyor.” diyen...
MEHMET AKİF YILMAZ (Kocaeli) – Sayın Başkan, devlet
yetkilileriyle görüşmeyen Putin, Demirtaş’la niçin görüşüyor?
İDRİS BALUKEN (Devamla) – ...ama aradan bir ay geçmeden
“İsrail devleti ve halkı bizim dostumuzdur.” diyen biz miyiz? Bunların tamamı…
AHMET HAMDİ ÇAMLI (İstanbul) – “Dostumuzdur.” diyen
yok, öyle bir şey yok.
İDRİS BALUKEN (Devamla) – Siz Hükûmet
yetkilinizi takip etmiyorsunuz herhâlde, MYK Sözcünüzü takip etmiyorsunuz. 
AHMET HAMDİ ÇAMLI (İstanbul) – Çok yakından takip
ediyoruz, dostluğumuz falan yok. 
İDRİS BALUKEN (Devamla) - Sizin düne kadar Esad’la
ilgili, Rusya’yla ilgili, İsrail’le ilgili, Sisi’yle ilgili söyledikleriniz,
yaptıklarınız, hepsi ortada; bugün tamamıyla çeliştiniz. Dünyada 3 tane
dostunuz var: Biri Suudi Kralı, biri IŞİD emiri, biri de işte demin ifade ettiğim,
yeni yeni, İsrail’in çocuk katleden başkanı.
AHMET HAMDİ ÇAMLI (İstanbul) – Bizim bu milletten başka
dostumuz yok. 
İDRİS BALUKEN (Devamla) - Onun dışında, eğer sizin
yolunuzdan gidersek bizim görüşeceğimiz kimse kalmaz. Biz, bugüne kadar
yaptığımız bütün görüşmelerin arkasındayız. O görüşmelerin tamamında sizin
yapmış olduğunuz yanlışlarla ilgili görüştüğümüz muhatapları bilgilendirip
Türkiye halklarının daha fazla zarar görmemesini sağlamaya çalışıyoruz. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Baluken. 
IX.-
ÖNERİLER (Devam)
A) Siyasi
Parti Grubu Önerileri (Devam)
4.- AK
PARTİ Grubunun, Genel Kurulun çalışma gün ve saatlerinin yeniden
düzenlenmesine; Gündemdeki “Kanun Tasarı ve Teklifleri ile Komisyonlardan
Gelen Diğer İşler” kısmının sıralamasının belirlenmesine ve 60 sıra sayılı
Kanun Tasarısı’nın 48 saat geçmeden gündeme alınması ile İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi (Devam)
BAŞKAN - Adalet ve Kalkınma Partisi Grubu önerisi
aleyhinde birinci söz hakkı Ankara Milletvekili Levent Gök’e aittir. 
Buyurun Sayın Gök. (CHP sıralarından alkışlar) 
LEVENT GÖK (Ankara) – Sayın Başkan, değerli
milletvekilleri; getirilen önergeyle bir torba kanun daha önümüze geldi.
Görüşülmesi önerilen kanun bir torba yasadır değerli arkadaşlarım. Torba yasa,
önceki dönemde de bu Mecliste çokça tartışılan ve gerek Anayasa gerekse kanun
tekniğine uygun olduğu defalarca dile getirildikten sonra, en son olarak Sayın
Ahmet Davutoğlu tarafından torba yasa dönemi rafa kalktığı ilan edilen bir
yasama çalışmasıdır değerli arkadaşlarım. 16 Eylül 2014 yılında o zamanki
Başbakan Yardımcısı Sayın Bülent Arınç çıktı tüm basının karşısına ve dedi ki:
“Ben ‘torba yasa’ ismini kullanmamayı istiyorum. Çok maddeli yasa yerine o iş
ile ilgili yasaları getireceğiz. Başbakanımız talimat verdi, bundan sonra torba
yasa Meclisin gündemine gelmeyecektir.” Denildi değil mi arkadaşlarım? Şimdi o
tarihten bugüne değin her zaman bu Meclis torba yasalarla çalıştırıldı.
Başbakanın taahhüdüne rağmen, Başbakan Yardımcısı Sayın Bülent Arınç’ın
sözlerine rağmen yine bir torba yasanın görüşülmesi öneriliyor. 
Değerli arkadaşlarım, Plan ve Bütçe Komisyonu şu anda
Mecliste bütün komisyonları içeren bir Komisyon olarak, diğer bütün
komisyonların sıfırlandığı, sadece Plan ve Bütçe Komisyonunun esas alındığı bir
komisyon hâline dönüştürülmüştür. 
Şimdi, Meclis Başkanı bu görüşeceğimiz kanunla ilgili
olarak bütün komisyonlara, İçişleri Komisyonuna, Millî Savunma Komisyonuna,
Sağlık Komisyonuna ve Plan ve Bütçe Komisyon Başkanlığına yazılar gönderdi,
dedi ki: “Tali komisyon olarak görüşünüz, görüşlerinizi de Plan ve Bütçe
Komisyonuna bildiriniz.” Değerli arkadaşlarım, bütün komisyonların, alt
komisyonların tamamı da görüşecekleri birkaç madde olmasına karşın, hepsi, Plan
ve Bütçe Komisyon Başkanlığına “Biz bu kadar süre içerisinde, beş gün
içerisinde bu kanunu görüşmeyiz.” deyip görüş bildirdiler. 
Şimdi, Plan ve Bütçe Komisyonundaki arkadaşlarımızın
hepsi çok çalışkan, hepsi çok tecrübeli ama Millî Eğitim Komisyonunu, İçişleri
Komisyonunu ilgilendiren, Aile Bakanlığını ilgilendiren, Sanayi Bakanlığını
ilgilendiren konuların tamamının orada görüşülmesi ve karara bağlanması doğru
mu değerli arkadaşlarım? Ve bugüne kadar gelen yasalar içerisinde 3 tane yasayı
bu şekilde çıkardık, bu 4’üncü torba yasa 26’ncı dönemin. 2 torba yasanın daha
Plan ve Bütçe Komisyonuna sevk edildiğini öğrendik. Bugün Meclis Başkanına
yaptığımız ziyarette meseleye el koymasını istedik. Böyle gitmez bu iş.
Başbakanın taahhüdüne rağmen, torba yasalarla, hukukumuza aykırı yeni usuller
icat edilerek işe devam edemeyiz. Her işin uzmanlık alanı olan komisyonlardan
geçmesi ve oradan buraya gelmesi esastır ama Hükûmet kolayını bulmuş, nereden bulursa
bir yasayı atıyor torbanın içine, başka bir komisyonu ilgilendiren yasayı
atıyor torbanın içerisine… 
Değerli arkadaşlarım, Başbakanın sözüyle “Artık torba
yasa gelmeyecek.” dediği bir ortamda bu Meclise torba yasaları niçin
getiriyorsunuz? Kanun yapma tekniğine aykırı, Plan ve Bütçe Komisyonundaki
arkadaşlarımızın uzmanlık alanının dışında, diğer komisyonları sıfırlayan…
Bakın, şu anda Dışişleri Komisyonunun dışında Mecliste başka komisyon
toplanmadı değerli arkadaşlarım. Görev yapmıyor kimse, herkes sıfıra erdi.
Toplandıysa bugün bilmiyorum ama şu ana kadar ihtisas komisyonlarının çoğu
toplanmadı. Bu yanlıştan bir kere kurtulmamız gerekiyor. Yaptığımız bu teknik,
yasama tekniği maalesef usule ve yasalarımıza aykırıdır değerli arkadaşlarım. 
Ben Başbakanın sözünü size hatırlatıyorum: Başbakanın
sözü eğer sizler için talimat değilse ben sizlere ne diyeyim değerli
arkadaşlarım?
ERKAN AKÇAY (Manisa) – Tavsiye, tavsiye! 
LEVENT GÖK (Devamla) – Yani bu partiyi Başbakan
yönetmiyorsa… Başbakanın sözünü ben size hatırlatıyorum, Başbakanın yönettiğini
düşünerek söylüyorum, torba yasalar artık tarihe kalkmışsa gereğini yapınız.
Eğer Sayın Başbakan Ahmet Davutoğlu’ysa bu sözün gereğini yapınız. Şimdi, siz,
o sözü çiğneyerek Sayın Başbakana karşı geliyorsunuz, parti suçu işliyorsunuz.
Böyle bir garabet durumunuz var değerli arkadaşlarım. 
Diliyorum ki bu torba yasalar, bunlar sondur. Çünkü
bunlar Anayasa Mahkemesinin de denetimine tabidir. Bu konuda biz elbette
milletin temel çıkarlarını ilgilendiren konularda yardımcı oluyoruz ama,
değerli arkadaşlarım, Meclisimizin de kanun yapma tekniğinden aykırı bir usulle
yönetilmesinin de önüne geçelim. Milletimizin bize verdiği yetkiyle
Meclisimizin saygınlığını korumamız gerekiyor, tıpkı TRT Genel Müdürünün
bizlere saygı göstermesi gibi. 
Değerli arkadaşlarım, az önce sözlerim yarıda kaldı ama
TRT Genel Müdürünün ben şimdi izliyorum verdiği bazı demeçleri, “Biz zaten
randevu vermedik ki.” diyor. 
Değerli arkadaşlarım, sizler şunu TRT Genel Müdürüne
sorunuz: Eğer siz randevu konusunda anlaşmadıysanız sizin özel kalem müdürünüz
ve genel müdür yardımcınız en aşağı kapının önünde Cumhuriyet Halk Partisi
milletvekillerini niçin bekliyorlar, bir sorun bakalım? 
HAKAN ÇAVUŞOĞLU (Bursa) – Bak, beklemiş işte! 
LEVENT GÖK (Devamla) – Böyle bir şey olabilir mi? 
HAKAN ÇAVUŞOĞLU (Bursa) – Bak, beklemiş! “Bizi
karşılamadı.” dediniz. Yalanınız ortaya çıktı!
LEVENT GÖK (Devamla) – Bakın, hayır, ben TRT Genel
Müdüründen bahsediyorum. 
HAKAN ÇAVUŞOĞLU (Bursa) – Allah Allah! Adam cenazeden geliyor.

LEVENT GÖK (Devamla) – Ve sonuçta, TRT Genel Müdürü,
değerli arkadaşlarım, ortada yok. Bize deniliyor ki: “Biz sizi ağırlayacağız
ama TRT Genel Müdürü yok.” Nerede TRT Genel Müdürü? “Vallahi bilmiyoruz.” 
Şimdi, değerli arkadaşlarım, böyle bir nezaketi…
Lütfen, sizler de milletvekili olarak hepimiz birbirimizi koruyalım. Bir başka
zaman, bir belediye, Cumhuriyet Halk Partili bir belediye size randevu verip de
böyle bir muameleyle karşılaştığınız zaman benim haberim olsun, hepimizin
haberi olsun. Buna engel olmak durumundayız, bir nezaketi, inceliği göstermek
durumundayız. 
ALİ ÖZKAYA (Afyonkarahisar) – Sayın Başkan, biz gittik
ziyaret ettik, sizin dediğiniz gibi değildi.
LEVENT GÖK (Devamla) - Sonuçta, Cumhuriyet Halk
Partisinin o gün yaptığı, dün yaptığı ziyareti biz de hepsini başından sonuna
kameralara aldık. Bekliyorum şimdi, havuz medyasından çıkan yayınlara bakıyorum
hepsine. Gidiyoruz, Genel Müdür, bir saat yok. Nerede? 
ALİ ÖZKAYA (Afyonkarahisar) - Cenaze namazında.
LEVENT GÖK (Devamla) - Bir cenazeye gitti. Elbette,
insani bir nedendir, bunu anlayışla karşılarız ama en azından bir haber
verilmesi gerekmez mi değerli arkadaşlarım? Denir ki…
ALİ ÖZKAYA (Afyonkarahisar) - Vermişler.
LEVENT GÖK (Devamla) - Biz, yine onu anlayışla
karşılıyoruz, Genel Müdürü bekliyoruz ama Genel Müdür geldiği zaman karşımıza
bir genel müdürün ötesinde, Cumhuriyet Halk Partisi milletvekiline bir saygı
göstermenin ötesinde -ne olur bir çay içelim beraber de derdimizi anlatalım, o
olayı çoktan geçtik- karşımızda bir başka tablo var.
Değerli arkadaşlar, TRT, bakın, kimsenin çiftliği
değil, hepimizin vergileriyle geçinen bir kurum. Elektrik faturalarından pay
alıyor ve bandrol ücretlerinden. TRT’nin reklam payı çok düşüktür. Ama elektrik
giderlerinin, ödediğimiz paraların yüzde 2’si TRT’ye gidiyor. Şimdi, böyle bir
kurumda hepimizin hakkı var, hukuku var. Ayrıca, TRT’nin kuruluş yasası var,
Anayasa var. Anayasa’nın 133’üncü maddesi diyor ki: Tarafsız olacaktır TRT.
Radyo ve Televizyonların Kuruluş ve Yayınları Hakkında Kanun ne diyor: Bütün
partilere karşı eşit olacaktır ve hiçbir çıkar çevresinin inanç veya
düşüncesinin menfaatlerine alet olmayacaktır. Yine, Radyo ve Televizyonların
Kuruluş ve Yayınları Hakkında Kanun ne diyor: Siyasi partiler ve demokratik
gruplarla ilgili tek yönlü veya taraftar nitelikte bir yayın yapamaz. 
Şimdi değerli arkadaşlarım, az önce anlattım, 4 Ocak
2016’da TRT Türk’te bir program yayınlanıyor. Bu programda Cumhuriyet Dönemi,
Atatürk, İsmet İnönü yerden yere vuruluyor. Yani bunlara sizin gönlünüz razı
mı, gönlünüz razı mı? TRT tarafsız olacak. Tarafsız olması gereken bir kurum
tarafından Cumhuriyet Halk Partisine ve cumhuriyetin kurucu değerlerine saldırı
yapılmasını siz benimsiyor musunuz? Yani lütfen, siz de burada sesinizi
yükseltin, siz de yükseltin ve TRT Genel Müdüründen hesap sorun.
TRT Genel Müdürüne biz bir dosya hazırladık,
Atatürk’ün, İsmet İnönü’nün camilere yapmış olduğu tüm yardımları gösteren
listeyi sunduk. “Ben o programı savunuyorum.” diyor TRT Genel Müdürü. Yok
canım. Tam tersine, bana, “Ben o programı inceletiyorum, gereğini yapacağım.”
demesi gerekirdi. Ama -karşımızda- bir anda, “Sizler burada, burayı işgal
etmeye mi geldiniz? Ben zaten o programda hiçbir şey görmedim.” diyen bir
anlayışla karşılaşıyorsunuz. 
Değerli arkadaşlarım, bu görmüş olduğunuz Cumhuriyet
Halk Partisi Grubu, Türkiye’nin, Türkiye tarihinin en köklü bir partisinin
mensuplarıdır. Biz hakkımızı şu ana kadar kurda, kuşa yedirmedik, TRT Genel
Müdürüne asla yedirmeyiz, asla! Öyle bir hakkı yoktur! Bizler de hep beraber,
bu aynı gemide, bütün kurumlarla, Meclisle, milletvekilleriyle, saygı ortamını
bekliyoruz. Önceki yıl, şimdiki Cumhurbaşkanı, o zamanın Başbakanı Recep Tayyip
Erdoğan…
ALİ ÖZKAYA (Afyonkarahisar) – “Sayın Cumhurbaşkanı.”
LEVENT GÖK (Devamla) – …diyor ki: “Seçilmişleri
atanmışlara kurban etmeyiz.” Öyle mi? Bu sadece sizler için mi uygulanacak?
Cumhuriyet Halk Partililer için ne olacak? Herkes bilsin ki, Cumhuriyet Halk
Partililerin biz tırnağını dahi feda etmeyiz. Biz sadece saygı bekliyoruz, o kadar.

Hepinizi saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Gök. 
Adalet ve Kalkınma Partisi Grubu önerisi lehinde ikinci
söz hakkı Amasya Milletvekili Naci Bostancı’ya aittir. 
Buyurun Sayın Bostancı. (AK PARTİ sıralarından
alkışlar)
MEHMET NACİ BOSTANCI (Amasya) – Sayın Başkanım, değerli
arkadaşlar; Mecliste görüşeceğimiz yasa önemli hususları içeriyor. Bazı maden
işletmeleri zorluklar yaşıyor malum gelişmeler dolayısıyla, ona ilişkin
düzenlemeler var oradaki çalışan işçilerin hâllerine ilişkin. Biyometrik kimlik
düzenlemesi var, bunu konuşacağız, müzakere edeceğiz. Er ve erbaşlara ilişkin
bir düzenleme var bu önümüze gelecek yasada. Yine, asgari ücretin
düzenlenmesine yönelik bir teklifimiz olacak. Ümit ve temenni ederiz, bunlar,
Meclisin imkânları çerçevesinde müzakere edilir ve yasalaşarak toplumun çeşitli
kesimleri böylelikle bu düzenlemelerden faydalanırlar. 
Planlamamız, bugün dâhil çalışmanın bitimine kadar
olmak üzere ama sizler de yakından biliyorsunuz, değerli muhalefet grup başkan
vekilleriyle istişare ederek makul ve uygun bir biçimde bu yasaları tamamlamaya
çalışacağız. Ümit ederim, hayırlı bir şekilde noktalarız. 
Çok fazla konuşmayacağım. Levent Bey -Sayın Gök- TRT’ye
ilişkin konulardan bahsetti. Sevimsiz bir olay olmuş. Gönlümüz, tabii, böyle
bir olay olsun istemezdi ancak biz yasama organı mensuplarıyız; bürokrasi veya
yürütmenin çeşitli parçaları, devlet mekanizmasına ilişkin görev üstlenenler,
atanmışlar eğer hata yapıyorlarsa yasama organı mensuplarının, partilerin,
bunları nasıl denetleyecekleri konusu açık; bunları konuşuruz, müzakere ederiz,
gerekenleri söyleriz. Bu çerçevede bir denetim gerçekleşir usulüne uygun bir
tarzda. 
Sayın Gök TRT’nin yapmış olduğu yayına
ilişkin bir problem teşhis etmişse bunu dile getireceği çok çeşitli mecralar
var tabii. Biz de memnuniyetle dinleriz ve demokrasinin bir gereği olarak, emin
olun, muhalefet başımızın tacıdır, son derece önemlidir bizim için. O bakımdan,
bu sevimsiz olayın yaşanmasını temenni etmezdik. Bize hikâye edilen biçimi daha
farklı. Tabii, bunu konuşmak lazım, anlamak lazım. Fakat şu kadarını
söyleyeyim: Sayın Gök son derece zarif bir biçimde “CHP’li belediyelerde eğer
siz bir zorluk yaşarsanız lütfen beni arayın.” dedi, bize çok nazik bir biçimde
bir yöntem gösterdi ama TRT’de bir problem yaşadı, bizi aramadı. (AK PARTİ
sıralarından alkışlar) Eğer aramış olsaydı Sayın Gök o zaman, böyle, sevimsiz
yaşanmış bu olayı çok da ortalığa dökülmeden nezaket içerisinde halletmek
mümkündü. Sayın Gök’te bu nezaket var zaten. Eminim, TRT Genel Müdürü de aynı
nezaketi gösterirdi. Böylelikle bu tür konuların topluma mal olmasının ve bir
tür “atanmış-seçilmiş” tartışması yaşanmasının önüne geçmiş olurduk. Buna
imkânımız olmadı ama bundan sonra bu tartışmayı fazla büyütmeden nazikâne bir
biçimde sonlandırmak mühimdir diye düşünüyorum. 
Müzakerelerimiz hayırlı olsun diyor,
hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Bostancı.
Adalet ve Kalkınma Partisi Grubu önerisi
aleyhinde ikinci söz hakkı Diyarbakır Milletvekili İdris Baluken’e aittir.
Buyurun Sayın Baluken. (HDP sıralarından
alkışlar) 
İDRİS BALUKEN (Diyarbakır) – Teşekkür
ederim.
Sayın Başkan, değerli milletvekilleri;
hepinizi saygıyla selamlıyorum. 
Konuşmama başlamadan önce, burada Sayın
Naci Bostancı’nın atanmış ve seçilmişlerle ilgili kendilerine bilgi
iletilmediği için sıkıntılar yaşandığı bilgisinin ne kadar doğru olduğunu Genel
Kurulla paylaşmak istiyorum. 
Bugün itibarıyla sokağa çıkma yasağının
olmadığı Şırnak iline milletvekillerimiz alınmadı. Dün gece Şırnak’a alınmayan
milletvekillerimiz Midyat’ta konaklamak istediler ancak bütün girişimlerimize
rağmen, merkezi düzeyde bakanlıklarla, AKP’nin sorumluluk vermiş olduğu
yetkililerle görüşmemize rağmen milletvekillerinin bir şehre girmeleri bile
engellenecek bir tutum ortaya konuldu. 
Bu vali meselesini defalarca dile
getirdik zaten; telefonlara bile çıkmıyorlar Sayın Bostancı. Defalarca burada
söyledik yani yüz yüze görüşmeler ya da telefonla olan iletimleri bırakıyoruz
Genel Kurulda defalarca söyledik bunu. Şırnak Valisi herhangi bir
milletvekilinin telefonuna çıkmıyor; hâlâ aynı saygısızlığı, aynı densizliği
göstermeye devam ediyor. Ne yaptınız? Atanmışlar karşısında sanki seçilmişlerin
hukukunu o kadar korumuş bir hassasiyetiniz var da bazı şeyler eksik kalmış
üzerinden. Burada yanlış bilgilendirmeler yapmayın. 
Bugün Silopi’de olan 2 milletvekilimizin kaldığı eve
polis, asker tarafından baskın yapıldı. Artık milletvekillerinin bulunduğu
yerlere yönelik de her gün kapılar kırılarak baskınlar yapılıyor. Bunun nasıl
bir izahatı olabilir? Eğer gerçekten bu yönlü bir hassasiyetiniz varsa biz
defalarca Mecliste bunu niye dile getirmek zorunda kalıyoruz? Ayıp değil mi?
Ben söylerken utanıyorum, milletvekilinin itibarını bu kadar ayaklar altına
alan bir söylemi buradan ifade ederken utanıyorum, siz dinlemekten ya da buna
çare aramaktan herhangi bir sıkıntı duymuyorsunuz. 
Sayın Bostancı buraya çıkıp üniversite hocası edasıyla
sürekli birilerinin yaptığı konuşmaları değerlendirir. Ama kusura bakmayın
Sayın Bostancı, siz de bütün gerçek bilgileri ters yüz ederek, çarpıtarak bir
sükûnet maskesi adı altında burada sunmayı, o şekilde demagoji yapmayı bir
prensip, bir ilke edinmişsiniz. Bunu hiç yakıştırmadığımızı ifade etmek istiyorum.
Değerli arkadaşlar, bakın, bugün ülkenin her tarafında
kan akıyor. Bu kürsüye her geldiğimizde bu söylemimizden rahatsız oluyorsunuz.
Bu Parlamentonun asıl gündeminin o olması gerektiğini söylüyoruz. Israrla her
gün grup önerisi getirip bu konuda Meclisin bir çare bulması gerektiğini, bir
çözüm üretmesi gerektiğini söylüyoruz ama siz ısrarla buna karşı büyük bir
savunma reaksiyonu gösteriyorsunuz.
Bu haftanın gündemine bakın. Yani çözüm üretmesi
gereken, akan kanı durdurması gereken, iç politikada, dış politikada rasyonel
aklı araması gereken Meclis torba yasalarla uğraşıyor, halkın gerçek gündemiyle
hiçbir ilgisi olmayan yasal düzenlemelerle vakit geçiriyor.
HALİS DALKILIÇ (İstanbul) – Asgari ücret halkla ilgili
değil mi? Er, erbaş halkla ilgili değil mi?
İDRİS BALUKEN (Devamla) – Bütün bunların tartışılacağı
zeminler, zamanlar var, bütün bunlar tartışılabilir ama ülkenin bir tarafında
kan gövdeyi götürürken, dünyanın en büyük metropolünde canlı bombalar patlayıp
dışarıdan gelen yurttaşlar, insanlar yaşamını yitirirken bu Meclis saatlerdir
Hükûmetten bir bilgi edinme hakkını bile maalesef kullanamadı.
İşte, Cumhuriyet Halk Partisinin grup
başkan vekili ifade etti, biz ifade ettik; bilgimiz yok, yayın yasağı var,
yabancı ajanslardan dinliyoruz. Hükûmet yetkilisi gelsin, burada Meclisi
bilgilendirsin diyoruz. Hiçbiriniz, sanki bu sizin sorununuz değilmiş gibi,
sanki bilgi edinme sorumluluğu bir tek bizim üzerimizdeymiş gibi buna yönelik
bir duyarlılık göstermiyorsunuz. Meclis kapanacak, biz bugün ülke tarihinin en
kanlı katliamlarından biriyle ilgili bu Mecliste, bir tek bilgilendirme cümlesi
duymadan, bu Meclisten çıkacağız. Ayıp değil mi yani bundan sıkılmıyor musunuz?
Bundan sıkılmıyorsanız sorun var demektir. Milletvekili olan, o sorumluluğu
yüreğinde hisseden bundan sıkılır. Sadece muhalefet söyledi diye değil. Biz
bunu dile getirdiğimizde sizin grup başkan vekillerinizin derhâl İçişleri
Bakanına, çok meşgulse o bilgiyi alabilecek başka bir bakana ulaşıp
“Parlamento, bilgilendirme istiyor, hemen buraya gelmeniz gerekir.” şeklinde
buradaki talebi iletmesi gerekiyordu ama maalesef, bütün bu katliam
süreçlerinden korktuğunuz için, bunlarla ilgili sorumluluğunuzun açığa
çıkacağından korktuğunuz için bilgi vermekten de korkuyorsunuz. 
Ankara katliamının önergesini getirdik,
reddettiniz. Ya, niye reddediyorsunuz? Diyarbakır katliamının üstüne gidilseydi
Suruç katliamı olmayacaktı. Siz de bizden daha iyi biliyorsunuz. Suruç
katliamının üstüne gedilseydi Ankara katliamı olmayacaktı; Ankara katliamının
üstüne gidilseydi bugün İstanbul’da bomba patlamayacaktı. Buna rağmen ısrarla
niye bu Meclisi işlevsizleştiriyorsunuz? Bilinçaltınızda şöyle bir şey olabilir
mi? “Meclisin zaten bir işlevi yok, halka bunu gösterelim, bu Meclis halkın
gerçek gündemine çözüm üretmekten uzak, o nedenle bu Meclisten yetkileri alıp
bir kişiye, bir yere, bir adrese, bir saraya verelim.” Biz, böyle düşünüyoruz,
bizim aklımıza bu geliyor. Onun dışında halkın gerçek gündemine bu kadar
sırtını dönmek, bir milletvekilinin, bir Parlamentonun hakkı değildir. Ben
gelmeden hemen, şimdi Cizre’den bana telefon geldi; 35 kişilik bir aile üç
gündür üzerine top mermisi yağdığını söylüyor, yan komşusunun iki gün önce
vurulduğunu söylüyor. “Telefon numarasını kürsüden paylaşayım.” dedim. “Rica
ediyorum, kürsüden paylaşmayın, beni ertesi gün katlederler ama merak eden
milletvekillerine benim telefon numaramı verin, iktidar partisinden
milletvekilleri de beni arasınlar. Bir haftadır kuru ekmek yiyoruz, 35 kişi
sığındığımız bodrum katında bir haftadır kuru ekmek yiyoruz. Hadi biz neyse,
bebeklerimiz var, çocuklarımız var, onları kuru ekmekle beslemek zorunda
kalıyoruz." diyor. Bunu hangi biriniz vicdanınıza, yüreğinize
sığdırıyorsunuz? 
AHMET HAMDİ ÇAMLI (İstanbul) – Ne vicdanı
be!
İDRİS BALUKEN (Devamla) – Hâlâ
Diyarbakır’da yerde olan cenazeler var. Yirmi bir gün oldu, yirmi bir gün
sokakta cenaze kalır mı? Yirmi bir gün, bir devlet sokaktan bir cenazeyi
ailelere teslim etmiyorsa o devletin devletliği falan ortadan kalkmıştır.
Ayıptır, günahtır, yazıktır. 70 yaşındaki bir ana, on iki gündür, Diyarbakır’da
çocuğunun cenazesini almak için açlık grevine başlamış, bedenini açlığa
yatırmış. Hangi birinizin vicdanı bunu kaldırabilir? Buna karşı bu Meclis bir
şey yapmayacak da neyi tartışacak, neye çözüm üretecek?
HALİS DALKILIÇ (İstanbul) – Belediye
alacak, belediye.
İDRİS BALUKEN (Devamla) – Bu belediyeler
meselesini uzun uzun konuşuruz, hiçbirinizden o anlamda korkumuz yok. Dört
aydır -İçişleri Bakanına sorun- müfettişin olmadığı belediyemiz yok. Merak
etmeyin, dört aydır gece gündüz orada yattılar, bir tek şeye ulaşamadılar. En
ufak bir hırsızlık olsaydı, bütün kamuoyunu ayağa kaldırıp çarşaf çarşaf onu
deklare ederlerdi. O yüzden onunla ilgili…
HAKAN ÇAVUŞOĞLU (Bursa) – Kaç tane
belediye başkanın tutuklandı? Kaç belediye başkanı tutuklandı söyle? 
İDRİS BALUKEN (Devamla) – Nasıl?
HAKAN ÇAVUŞOĞLU (Bursa) – Kaç belediye
başkanı şu anda tutuklu?
İDRİS BALUKEN (Devamla) – 20’nin üzerinde
belediye başkanımız...
HAKAN ÇAVUŞOĞLU (Bursa) – Tamam. Demek ki
varmış, İçişleri Bakanlığı bulmuş.
İDRİS BALUKEN (Devamla) – Niye tutuklu
biliyor musun? 
HAKAN ÇAVUŞOĞLU (Bursa) – Varmış demek
ki. Boşa konuşuyorsun.
İDRİS BALUKEN (Devamla) – Hırsızlıktan
tutuklu değil işte. 
HAKAN ÇAVUŞOĞLU (Bursa) – Hadi oradan!
İDRİS BALUKEN (Devamla) – İşte, sizin
belediye başkanlarınızın tutuklanma gerekçesi yok. 
HAKAN ÇAVUŞOĞLU (Bursa) – Biz kendimiz
atıyoruz, kendimiz. Kendimiz ihraç ediyoruz, farkımız bu.
İDRİS BALUKEN (Devamla) – Halkının
özgürlüğünü savunduğu için, halkının öz yönetim hakkını savunduğu için tutuklu.

BAŞKAN – Sayın milletvekilleri, lütfen,
hatibi dinleyelim efendim. 
İDRİS BALUKEN (Devamla) – Bilmediğin
nokta o senin.
BAŞKAN – Sayın Baluken, Genel Kurula
hitap edin efendim.
İDRİS BALUKEN (Devamla) – Bir tek
belediye başkanımız hakkında hırsızlıktan dolayı tutuklama yok. 
HAKAN ÇAVUŞOĞLU (Bursa) – Bak, burada
konuşuyorsun sizi dikkate alan yok artık çünkü yalan konuşuyorsun. 
İDRİS BALUKEN (Devamla) – Hırsızlık
bulamadıkları için, “öz yönetim” dediği için tutukluyorlar işte. Bakın, bu öz
yönetim meselesiyle ilgili 2004’te çıkardığınız kamu yönetimi reformuna bakın.
Onun dışında bir şey söyleyen kimse yok. 
HAKAN ÇAVUŞOĞLU (Bursa) – “Bir şey
bulamadılar.” diyor, 20 belediye başkanı tutuklanmış, “Bir şey bulamadılar.”
diyor. Niye tutukladılar? Bulunmuş demek ki bir şey. 
İDRİS BALUKEN (Devamla) – Hiç kimse bir
şey bulamadı. Terbiyesizlik yapma! Terbiyesizlik yapma! Buradan söz hakkımı
gasbetme.
BAŞKAN – Sayın milletvekilleri, lütfen, rica ediyorum
efendim, hatibi dinleyin. 
İDRİS BALUKEN (Devamla) – Tek bir hırsızlık getir
buraya. 
HAKAN ÇAVUŞOĞLU (Bursa) – Doğru söyle orada!
İDRİS BALUKEN (Devamla) – Hiçbir belediye başkanımız
hırsızlıktan tutuklanmadı.
HAKAN ÇAVUŞOĞLU (Bursa) – Boşa savunma.
BEHÇET YILDIRIM (Adıyaman) – Senin mayanda var,
mayanda.
AHMET YILDIRIM (Muş) – Ya, bir sus, sus!
BAŞKAN – Sayın milletvekilleri…
İDRİS BALUKEN (Devamla) – Halkının özgürlüğünü
savunduğu için, Türkiye’de demokrasiyi savunduğu için cezaevine gönderildi.
AHMET YILDIRIM (Muş) – Başkan böyle mi olur ya!
BAŞKAN – Lütfen hatibi dinleyelim.
HAKAN ÇAVUŞOĞLU (Bursa) – Milletin paraları nereye
gidiyor, nereye gidiyor milletin paraları?
İLYAS ŞEKER (Kocaeli) – Teröre destek vermekten
tutuklandı.
İDRİS BALUKEN (Devamla) – Hiçbirinin öyle bir
iddianamesi yok. 
BAŞKAN – Lütfen hatibi dinleyelim. 
İDRİS BALUKEN (Devamla) – Bilmiyorsan araştır ve öyle
konuş. 
Sayın Başkan, müdahale edecek misiniz buna!
BAŞKAN – Sayın milletvekilleri, rica ediyorum, lütfen!
İLYAS ŞEKER (Kocaeli) – Hepsi teröre destek verdiği
için tutuklandı. 
BAŞKAN - Buyurun Sayın Baluken. 
BEHÇET YILDIRIM (Adıyaman) – Ölümler konuşulurken orada
kıs kıs gülüyordun. 
İDRİS BALUKEN (Devamla) – Sayın Başkan, herhâlde süreyi
uzatacaksınız. 
BAŞKAN – Bir dakika ilave veriyorum Sayın Baluken. 
Buyurun efendim. 
İLYAS ŞEKER (Kocaeli) – Sonuçta herkese sataşma oluyor.
İDRİS BALUKEN (Devamla) – Burada böyle bağırarak,
çağırarak bizi susturamazsınız. Biz ne gerçeklerin…
HAKAN ÇAVUŞOĞLU (Bursa) – Siz de yalan söyleyerek
susturamazsınız!
AHMET YILDIRIM (Muş) – Yalancı sensin, sen! Yalancı!
Terbiyesiz!
İDRİS BALUKEN (Devamla) – Sen yalan söylüyorsun, sen
yalan söylüyorsun! Gel, burada, kürsüde hangi yalanı söylüyorsam söyle!
BAŞKAN – Sayın milletvekilleri, böyle bir usul yok
efendim!
BEHÇET YILDIRIM (Adıyaman) – Gel, gel buraya!
Allah’sıza bak!
AHMET YILDIRIM (Muş) – Gel buraya, gel! Sen gel ya! 
BAŞKAN – Sayın milletvekilleri…
AHMET YILDIRIM (Muş) – Terbiyesiz!
BEHÇET YILDIRIM (Adıyaman) – Otur be yerine, otur!
İDRİS BALUKEN (Devamla) – Cenazeleri yerde değil mi? 11
çocuklu Taybet ananın cenazesi on gün yerde kalmadı mı? 
İLYAS ŞEKER (Kocaeli) – Otur yerine! Dağın başımı
burası! Otur yerine!
AHMET YILDIRIM (Muş) – Önce bir onları söyle; car, car,
car bağırıyor burada!
İDRİS BALUKEN (Devamla) – Cenazeyi gasbedip defnetmediniz
mi? Bunların hangisi yalan? Hangisi yalansa gel söyle!
OKTAY ÇANAK (Ordu) – Sizin hayatınız yalan!
AHMET YILDIRIM (Muş) – Kökünüz yalan, kökünüz!
İDRİS BALUKEN (Devamla) – Söylediğimiz hiçbir şeyde
yalan yok. Biz burada neyi dile getirmişsek, doğruları söylüyoruz. 
BAŞKAN – Değerli milletvekilleri, rica ediyorum, hatibi
dinleyelim efendim!
İDRİS BALUKEN (Devamla) – Siz bu Meclisi
işlevsizleştirmek istiyorsunuz, biz bu Meclisi, halkın Meclisini sizin
yalanlarınıza teslim etmeyeceğiz. 
AHMET YILDIRIM (Muş) – Başkan, bizden mi rica
ediyorsunuz, bizden mi rica ediyorsunuz Başkan! Konuşturmadı işte!
BAŞKAN – Tüm milletvekillerinden rica ediyorum. 
İDRİS BALUKEN (Devamla) – Burada bizi susturacak bir
güç yok.
HAKAN ÇAVUŞOĞLU (Bursa) – Sizi dikkate alan yok!
AHMET YILDIRIM (Muş) – Gel sustur bakayım!
İDRİS BALUKEN (Devamla) – Hiç kimse bizi susturamaz.
Halkın gündemiyle ne kadar ilişkili olduğunuz buraya
getirdiğiniz torba yasalarından bellidir. Bu yol, yol değildir; bu yol birçok
hükûmeti tarihin çöp sepetine götürdü, aynı şekilde de bu yolda ısrar ederseniz
bu günleri mumla ararsınız. 
Hepinize saygılar sunuyorum. 
BAŞKAN – Teşekkür ederim Sayın Baluken. 
Adalet ve Kalkınma Partisi Grubu önerisi üzerindeki
görüşmeler tamamlanmıştır. 
Şimdi öneriyi oylarınıza sunacağım: Kabul edenler…
Kabul etmeyenler… Öneri kabul edilmiştir. 
Birleşime kırk beş dakika ara veriyorum. 
Kapanma Saati: 20.20
DÖRDÜNCÜ OTURUM
Açılma Saati: 21.11
BAŞKAN: Başkan Vekili Mehmet Akif
HAMZAÇEBİ
KÂTİP ÜYELER : Mustafa AÇIKGÖZ (Nevşehir),
Zihni AÇBA (Sakarya)
------0-----
BAŞKAN
– Sayın milletvekilleri, Türkiye Büyük Millet Meclisinin 26’ncı Birleşiminin
Dördüncü Oturumunu açıyorum.
Alınan karar gereğince sözlü soru önergelerini ve diğer
denetim konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
1’inci sıraya alınan Askerlik Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ve
Isparta Milletvekili Süreyya Sadi Bilgiç ve Adalet ve Kalkınma Partisi Grup
Başkan Vekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi ve Plan ve Bütçe Komisyonu
Raporu’nun görüşmelerine başlayacağız. 
X.- KANUN TASARI
VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı
ve Teklifleri
1.- Askerlik
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı ile Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi ve
Plan ve Bütçe Komisyonu Raporu (1/414, 2/338) (S. Sayısı: 60) (x)
BAŞKAN – Komisyon? Burada. 
Hükûmet? Burada.
Komisyon Raporu 60 sıra sayısıyla
bastırılıp dağıtılmıştır. 
Sayın milletvekilleri, alınan karar
gereğince bu tasarı İç Tüzük’ün 91’inci maddesi kapsamında temel kanun olarak
görüşülecektir. Bu nedenle, tasarı, tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır. 
Tasarının tümü üzerinde grupların söz talepleri vardır,
bunları bilginize sunuyorum: Milliyetçi Hareket Partisi Grubu adına Erhan Usta,
Samsun Milletvekili; Cumhuriyet Halk Partisi Grubu adına Zekeriya Temizel,
İzmir Milletvekili; Halkların Demokratik Partisi Grubu adına ve Adalet ve
Kalkınma Partisi Grubu adına henüz isim bildirilmemiştir. Bildirildiğinde
bunları da bilginize sunacağım.
Gruplar adına ilk söz talebi, Milliyetçi Hareket
Partisi Grubu adına Erhan Usta, Samsun Milletvekiline aittir. 
Süreniz yirmi dakikadır. 
Buyurun Sayın Usta. (MHP sıralarından alkışlar) 
MHP GRUBU ADINA ERHAN USTA (Samsun) – Teşekkür ederim. 
Sayın Başkan, Genel Kurulun çok değerli
milletvekilleri; Askerlik Kanunu ve Bazı Kanunlarda Değişiklik Yapılmasına Dair
Kanun Tasarısı hakkında görüşlerimizi iletmek üzere Milliyetçi Hareket Partisi
Grubu adına söz almış bulunuyorum. Hepinizi saygıyla selamlarım.
Şimdi, bir kanun tasarısı ve bir kanun teklifi
birleştirilerek Plan ve Bütçe Komisyonunda görüşüldü ve Genel Kurula da bu
şekilde geldi. Tabii, Hükûmet bir yandan “Bir daha torba yasa görüşmeyeceğiz.”
diyor fakat yine bir torba kanun görüşüyoruz. Sayın Başbakan açıklama yapıyor
ama o açıklamaların anlaşılıyor ki bu anlamda baktığımızda çok da fazla bir
kıymeti olmuyor. Çünkü, bugüne kadar Plan ve Bütçe Komisyonunda bizim
görüştüğümüz ve Genel Kurula inen kanunların geçici bütçe kanunu dışındaki
tamamı torba yasa. Hani, böyle arızi olur, bir defa olur, böyle hızlı bekleyen
işlerdir, anlaşılabilir ama tamamının torba yasa olması… Bir tanesi hariç, o da
muhtemelen 5018’e aykırı olacaktı o nedenle oldu diye düşünüyorum. Dolayısıyla,
bu torba yasa her şeyi tahrip ediyor, mevzuatı tahrip ediyor, kurumların
fonksiyonlarını düşürüyor, kanun yapma kalitesini azaltıyor, komisyonların
fonksiyonlarını azaltıyor. Özellikle, burada, Sayın Başkanım, mesela, bu
görüştüğümüz kanun tasarısı tali komisyonlarda da görüşülmeden Plan ve Bütçe
Komisyonuna geldi. Bakın, 6 tane farklı komisyonu ilgilendiren bir tasarı ve
teklif hiçbir komisyonda görüşülmeden buraya geldi. Tabii, orada “Vakit
yoktur.” veya “Görüşülemeyecektir.” şeklinde bir yazı alınarak bugün bu
yapılıyor. Burada ben Meclis Başkanlığının da bu konuya müdahale etmesi
gerektiğini düşünüyorum. Yani, o zaman sadece Plan ve Bütçe Komisyonu olsun,
her şeyi orada görüşelim, başka bir yerde bir şey görüşülmesin, böyle bir şey
olamaz. Kanun
kalitesi açısından bu son derece kötü bir durumdur. Buna lütfen müdahale
edilsin çünkü bakın, burada bugün görüşeceğimiz konular sadece mali konular
değil; sektörel konularda, kurumsal konularda, mesleki konularda bir sürü
detayları olan ve o açılardan kendi komisyonlarında görüşülmesi gereken hususları
sadece mali bir perspektifle Plan ve Bütçe Komisyonu görüşmek zorunda kalıyor
veya hiç ihtisası olmayan konularda Plan ve Bütçe Komisyonundaki üyeler
birtakım şeyleri ifade etmek durumunda kalıyorlar. Bu yanlış bir şey. Bunlara
müdahale edilmesi gerekir. 
Tabii “Torba yasa her şeyi tahrip
ediyor.” diyorduk. Biz bu torba yasayı Plan ve Bütçe Komisyonunda 5 ayrı
bakanla görüştük. 5 ayrı bakan orada Hükûmeti temsil etti. Tabii, teorik olarak
herhangi bir bakanımız Hükûmeti temsil edebilir ancak orada ihtisas
komisyonundan murat konunun enine boyuna incelenmesidir uzmanları tarafından ve
muhataplarının da uzman olması gerekir. Hükûmet tarafında da ilgili bakanların
orada görünmesi gerekir. 5 ayrı bakanla görüştük, daha garibini ben size
söyleyeyim, 5 ayrı bakanın da 3 tanesinin bir tane dahi maddesi yok yani o
yasayla kendi bakanlığının hiçbir ilgisi, alakası yok. Bu şekilde, böyle
verimsiz ortamlarda kanun yapılıyor ve buraya kanunlar geliyor. Tabii, bu durum
da aslında sayın bakana… Bakın tutanaklar incelensin arkadaşlar, lütfen, yani
buna bakmamız lazım, özellikle iktidar grubundaki milletvekili arkadaşlarımıza
seslenmek istiyorum, tutanaklar incelensin, orada ısrarlı sorularımız var,
hiçbir tanesine cevap vermemiş, ağzını açmadan toplantıyı bitiren sayın
bakanlarımız var. Yazıktır, Hükûmete de yazıktır çünkü ne söyleyecek? Hiçbir
şey söyleyecek durumu yok, hiçbir şey ifade edecek durumu yok. Bu sefer ne
oluyor? Milletvekilleriyle sürekli bürokratlar muhatap oluyor. Ben de
bürokrasiden geldim, bürokratlarla muhatap olmaktan bir şikâyetimiz yok esas
itibarıyla ama Hükûmetin fonksiyonu ayrıdır, bürokratın fonksiyonu ayrıdır.
Bürokratın söyleyeceği şey bir yere kadardır, orada Hükûmetin siyasi olarak o
kanunun arkasında olabilmesi lazım, onun Hükûmeti temsil edebilmesi lazım
oradaki sayın bakanımızın. Buralarda çok ciddi sıkıntılarla bu kanunlar
buralara geliyor. Bu da kanunların zaten kalitesine de… Yapılan işlerin iki gün
sonra tekrar değiştirilmesi şeklinde birtakım sorunlara yol açtığını biliyoruz.
Kanunların dolayısıyla kalitesine de bunun etkisi olduğunu hep beraber
görüyoruz. 
Diğer bir yanlışlık: Şimdi,
tasarılar büyük ölçüde kurumların görüşü
alınmadan geliyor. O görüşmelerde bunların hepsi ortaya çıktığı için
söylüyorum. Tutanaklardan bunlar incelenebilir. İlgili kurumların görüşü
alınmamış, ilgili kurumlara son dakikada haber verilmiş, kurumlar Plan ve Bütçe
Komisyonunda temsil edilmiyor yeteri kadar. Bu şartlarda, şimdi, tabii ki sayın
bakanların orada imzası olması tasarı olması açısından yeterlidir ancak bakan
imzası, çoğu zaman kurumun görüşü anlamına gelmez. Kurumun, bakın, hiçbir
şekilde önergelerden veya tasarıdan haberi olmadan orada görüşüldüğüne biz çok
şahit olduk. 
Diğer bir husus -şimdi, geneliyle ilgili tabii bu
sıkıntıları anlatmaktan, biz, maalesef, konunun içeriğine de giremiyoruz çoğu
zaman- etki analizi konusudur. Etki analizi hem 5018 sayılı Yasa’nın emrettiği
hem de aslında bütün uluslararası normlar çerçevesinde, uluslararası
uygulamalar çerçevesinde yapılması gereken bir husustur. Kanunen zorunluluk
olmakla birlikte… Yani mesele şudur: Bir kanun tasarısı veya teklifi burada
görüşülürken, komisyonda veya Genel Kurulda görüşülürken bunun arkasında bir
kısım kurumların görüşlerinin olması lazım ve bunun ne getirdiğine, sosyal ve
iktisadi açıdan ne tür maliyetler, ne tür faydalar doğurduğuna ilişkin
çalışmaların yapılması lazım. Bakın, bu çalışmalar hiç yapılmadan kanunlar
buraya getirildiği için iki günde bir aynı konuda kanun çıkartıyoruz. Birazdan
ben size bunların örneklerini vereceğim. Yani bugün bir yasa çıkartıyorsun,
arkasından ne olacağını hiç düşünmemişsen… Bir sene sonra ciddi istihdam
kayıpları oluşmuş, ciddi sıkıntılar oluşmuş, ondan sonra tutuyorsun iki gün
sonra başka bir yasa getiriyorsun, sonra bir daha başka bir yasa getiriyorsun.
Hem adaletsizlikler doğuruyor hem de iktisadi açıdan ciddi sorunlar ortaya
çıktıktan sonra ancak bazı şeylerin farkına varıyoruz. Hâlbuki işte, etki
analizi yapılmış olsa sorun aşamasına kadar olacak işler baştan öngörülür ve
daha kaliteli, ülkeye daha faydalı yasalar yapma imkânımız olur. 
Şimdi diğer bir husus, bu yasada ortaya çıkan bir husus
yine, diğer yasalarda da aynı şey vardı, Hükûmette ciddi bir öngörü sorunu
olduğunu görüyoruz. Nasıl oluyor diyeceksiniz? Şimdi, örneğin asgari ücret konusunda,
asgari ücretin geçici bütçe kanun tasarısının görüşülmesi esnasında gördük.
Sayın Maliye Bakanımız da buradalar. Ben, kendisine, 10 Aralık günü Plan ve
Bütçe Komisyonunda, birkaç gün sonra da Genel Kurulda sordum: Sayın Bakan, bu
geçici bütçe yasasında asgari ücretin artırılmasından kaynaklanan yükün bir
kısmının işverenler üzerinden alınmasına ilişkin bir hüküm, bir mali boyut var
mı, yok mu? Bunları hem bizim bilmemiz lazım hem sizin bilmeniz lazım hem de
Genel Kurulun bilmesi lazım. Bunların bu hesaplar içeresinde olması lazım diye
ısrarlı sorularımıza rağmen -tutanaklarda bunların hepsi var- bunların
hiçbirine cevap verilemedi. Son anda bir şeyler yapılmaya çalışıldı, o da
başarılamadı. Şimdi gecikmeli olarak, 1 Ocak geldikten sonra gecikmeli olarak
bu tasarıda bu konuya ilişkin çözüm aranıyor. Bunun içeriğiyle ilgili yani
bizim de olumlu olduğumuz yanları var ama usul açısından söylüyorum. Bunları
çok daha önceden öngörüp buralara getirmemiz lazım. Çünkü ekonomik hayat canlı
bir şekilde devam ediyor. Böyle bir öngörü sorunu var.
Madencilik Kanunu’nda da -birazdan detaylarını
göreceğiz- aynı sorun var. Sektör üzerinde ciddi etkileri olabilecek bir kısım
yükümlülükler getiriyorsunuz işletmeler üzerine. Bunların bir kısmı gerekli
olabilir. Bakın, iyi veya kötü anlamında demiyorum fakat bu yükler getirilirken
bunun arkasında ne tür sonuçlar doğuracağına ilişkin hiçbir çalışma yapılmadığı
için -az önce etki analizi bağlamında bahsettiğim hususlar- ondan sonra
tutuyorsunuz belli bir süre sonra “Ya, bu çok fena oldu. Hadi bu yüklerin bir
kısmını alalım.” diyorsunuz. Ne için yapıyorsunuz? Kamu işletmelerinde yüklerin
bir kısmını alıyorsunuz, e bu sektörde özel sektör işletmeleri var. Onlar ne
olacak? Aradan on ay geçiyor, şimdi de özel sektör işletmelerinin yükünü almaya
çalışıyorsunuz. Bunu yaparken hepsi birbirinden kopuk -bakın, birazdan
rakamlarla vaktim kalırsa ifade edeceğim, çarpıklığı sizin gözlerinizin önüne
de sereceğim- meseleleri buraya getiriyorsunuz. Ondan sonra da böyle bir sorunu
çözmeye çalışıyoruz. Fakat başlangıçta işi ciddi öngörmeden, sonradan böyle,
kervan yolda düzülür misali, el yordamıyla iş yapmanın artık iyice bir
alışkanlık hâline geldiğini biz burada görüyoruz. Bu örnekleri artırabiliriz.
Şimdi, adaletsizlikler içeriyor bu kanun tasarısı.
Nasıl adaletsizlikler içeriyor? Örneğin, şimdi, asgari ücretin artırılmasıyla
ilgili yükler geldi işveren üzerine diyoruz. Burada yükleri paylaşıyoruz. Bizim
de kabulümüzdür. Oraya katkımız da oldu. Birazdan detayları vaktimiz olursa
konuşacağız. Ama örneğin, BAĞ-KUR esnaf ve çiftçilerin herhangi bir yükünü
omuzlamıyoruz, devlet olarak bunlara bir katkı vermiyoruz. Hâlbuki özellikle
BAĞ-KUR esnaf ve çiftçiler, bunlar zor geçinen, kıt kanaat evine ekmek götüren
vatandaşlarımız bizim. Niye bunu düşünmüyoruz? Böyle adaletsizlikler içeriyor.
Bunlara da bir bakmamız lazım.
Veya dövizli askerlikle ilgili hususlarda… Şimdi,
dövizli askerlik bedellerini düşüreceğiz ancak bedelini yatırmış olanlar,
askerlik işlemi kendisi açısından tamamlanmamış olsa dahi onlara iade
yapılmayacağını söylüyoruz. Yani 6 bin eurosunu yatırdıysa onu yatırdığıyla
kalıyor. E, diğerini bin euoraya düşürüyorsunuz. Böyle adaletsizlikler içeriyor
yani vicdani açıdan ciddi sorunlar var bu anlamda. 
Daha önemlisi arkadaşlar, bu tasarıda Anayasa’ya
aykırılıklar var. Ne tür aykırılıklar var? Mesela, bir tanesi Maden Kanunu’yla
ilgili yine. Burada Bakanlar Kuruluna hiçbir sınır olmaksızın yetki veriliyor.
Yani hangi süreyle bu destek verilecek, hangi miktarlarda verilecek, hangi
kriterlere göre verilecek, bunların hiçbirisine ilişkin bir belirleme olmadan
-ki bu Anayasa’ya aykırı bir durumdur- böyle bir kanun metniyle bugün karşı
karşıyayız.
Yine, Sayıştayla ilgili düzenlemede… Sayıştaya ilişkin
daha önceden yapılan bir düzenlemede biliyorsunuz Anayasa Mahkemesine gidilmiş
ve Anayasa’ya aykırılıktan dolayı iptal edilen madde üzerinde düzenleme
yapılıyor ancak yapılan bu madde de apaçık bir şekilde yine Anayasa’ya aykırı.
Bunun detaylarını da birazdan konuşacağız.
Şimdi, tasarılar Meclise iyi çalışılmadan geliyor, bu
çok nettir arkadaşlar. Komisyonda yaşadıklarımızı görseniz bana hak
vereceksiniz ama bunların hepsi tutanaklarda var. Yani birçok meseleyi orada
böyle zar zor, işte, sayın bakanların, bürokratların ağzından rakamlar alarak…
Rakamlar iyi çalışılmamış, konu iyi çalışılmadan oraya getirilip birtakım işler
yapılıyor. Bizim yaptığımız hesaplar neticesinde aslında yapılan işlerdeki
yanlışlıklar da orada kaç defa tespit edildi. Yani konunun iyi çalışılması
lazım. Alelacele iş yapmak ayrı bir şeydir, kaliteli iş yapmak ayrı bir şeydir.
Acele yapılmasına veya hızlı hareket edilmesine bir şey dediğimiz yok ama
kalite sorunu varsa buna bakmamız gerekiyor.
Yine, gerekçeleri son derece yetersiz. Şu gerekçelere
bir bakın Allah aşkına, bu kanun tasarısı ve tekliflerde, maddeler
gerekçelerden daha açık. Yani bu gerekçelerle, yeterli hiçbir değer ifade
etmeyen gerekçelerle buraya gelinmiş durumda. 
Şimdi, birkaç konuda biraz daha izniniz olursa detaya
girmek istiyorum. Bir de bu tasarının genel bir özelliği de sorun çözücü değil,
sorunu erteleyici. Mesela, buna bir örnek vereyim. Şimdi, burada, 5’inci madde
albaylarla ilgili. Albay rütbesindeki subaylarımızı -işte, orada çok yığılma
var- bunları erken emekli etmeye yönelik bir teşvik, esas itibarıyla düzenleme
bu. 
E, şimdi, bakıyorsunuz, sorun yapısal. Sorun, az önce
ifade ettim, Millî Savunma Komisyonunda görüşülmemiş. Aslında yapısallığı şu:
Şimdi, bekleme süreleri var biliyorsunuz subaylıkta; işte, teğmenlikte üç yıl,
üsteğmenlikte şu kadar, işte kimisinde üç, kimisinde beş, kimisinde altı yıl,
albaylıkta sekiz yıl, bir kısım, işte, eğitim alırsa üç yıla kadar daha
veriliyor, başka bir şey yapılırsa beş yıla kadar daha ilave veriliyor, on üç
yıla kadar çıkarılıyor. Şimdi, aslında yapılması gereken şey bir optimizasyon
meselesidir. Yani diğer rütbelerden hızlı hızlı geçince albaylıkta ciddi bir
yığılma oluyor. Ondan sonra bu yığılmayı ne yapacağız? Bu başımıza sorun oldu.
E, bunlar albay rütbesindeki insanlar, her işi de yaptıramıyorsunuz, haydi bunları
bir teşvikle erken emekli edelim. Böyle bir şey olabilir mi arkadaşlar? Yani
dün iktidara gelmiş bir siyasi parti böyle bir şeyi getirebilir. Kaldı ki
2008’de buna benzer bir düzenleme tekrar yapılmış. 
Bakın, sorunları yapısal olarak çözmek yerine hep böyle
pansuman tedbirlerle meseleleri çözmeye çalışıyoruz. Bu, Millî Savunma
Komisyonunda görüşülmeliydi ve bunların yapısal olarak çözülmesi gerekir. Çok
kısa, ben arkadaşlara söyledim, “Bana bir akşam bir Samsun pidesi ikram edin,
ben bir akşamda bunun nasıl olacağını size… Bir optimizasyon meselesidir, bir
matematik meselesidir. O bekleme süreleriyle yeniden oynayarak bu sorunun bir
daha oluşmamasını sağlayabiliriz.” diye de ifade ettim. Şimdi, ona ilişkin
hiçbir şey yok. “Sayın Bakan, bu konuda bir şey yapılacak mı?” “Efendim,
2017’deki Yüksek Askerî Şûra’da buna ilişkin bir şey görüşülecek.” Allah Allah,
yani daha bu Askerî Şûra’da da değil, bir sonraki Askerî Şûra’da daha
görüşülecek, ne zaman yapılacağı belli değil. 
Emin olun, hepimiz canımız sağ olursa burada göreceğiz,
üç beş yıl sonra benzer bir düzenleme tekrar getirilmek zorunda kalacak. Bu
ülkenin kaynakları, arkadaşlar, bedava mı? Bu insanlar kolay mı yetişiyor?
Albay yetiştiriyorsunuz, yaptıracak iş bulamıyorsunuz, ondan sonra erken emekli
etmek için teşvik veriyorsunuz. Ya, burada herkesin, tüyü bitmemiş yetimin
hakkı yok mu bu bütçede? Nasıl bunlar olabiliyor? Ve on üç yıllık bir iktidar
yapıyor bunu, bakın, bir yıllık olursunuz, iki yıllık olursunuz. Askerin her
şeyine müdahale etmeyi biliyoruz. Askerle ilgili her düzenlemede Hükûmet “Ben
siyasi iktidarım, bu benim hakkımdır.” diyor, tamam. “Vesayeti de sona
erdirdim.” diyorsunuz ama on üç yıldır olan bir sorunu, on üç yıllık iktidar bu
sorunu çözmüyor, şimdi tekrar bu sorunu böyle pansuman tedbirlerle çözecek bir
maddeyle buraya geliyor. Bunlar son derece yanlış meseledir. 
Daha garibini söyleyeyim mi size? Millî Savunma
Bakanına soruyorum: “Bu kapsamda kaç tane subay var?” “1.071 tane.” “Efendim,
peki, 1.071 tane subayın hepsi ‘Ben bu haktan faydalanmak istiyorum.’ deyip
yarın dilekçesini verirse hizmette bir aksama olmaz mı?” diyorum, “Olmaz.”
diyor. Vah diyorum ya, bu ülkenin hâline vah. 1.071 tane -küçümsemek için
söylemiyorum- odacıyı, temizlik şirketi elemanını herhangi bir kurumdan alın,
dışarıya koyun, hizmette aksama olur. Fakat 1.071 tane albayı alıyorsunuz,
emekli ediyorsunuz aynı gün, hizmette aksama olmuyor. Bu nasıl bir iştir
arkadaşlar? On üç yıllık iktidardan sonra hiçbir siyasi partinin, hiçbir
hükûmetin böyle bir maddeyle gelmemesi lazım. Bu utanılacak bir şeydir ve bu
kamu kaynakları bedava değil. Orada, Ordu Akkuş’taki şehit olan gencimizin, Nuh
Özdemir’in evini biliyoruz, değil mi? Baraka, dışı sıvasız, birkaç günde,
birkaç saatte ancak gidilebildi, içerisi muşambayla döşenmiş. Yani bir barakada
yaşayan insanlarımız var bizim. Bu toplumun hakkıdır. 1.071 tane subayı bir
gecede emekli edeceğiz ve Türkiye’de hizmette hiçbir aksama olmayacak ve bunu
Millî Savunma Bakanı söyleyebiliyor. Yani, bunlar kabul edilecek şeyler değil. 
Şimdi, Enerji ve Tabii Kaynaklar Bakanlığının
getirdiği, Maden Kanunu’na ilişkin bir hüküm var, bir madde var. Şimdi, burada
konu hiçbir şekilde çalışılmamış -Sayın Bakan burada mı, bilmiyorum- yani
düzgün bir şekilde çalışılmamış. Orada zaten ortaya çıktı, bir gün müsaade
ettik, ertesi gün geldiler, rakamlar havada uçuşuyor, yani bürokratlar konuya
hâkim değil, ortada bakan yok. Ondan sonra oturuyorsunuz, orada kendiniz hesap
yapıyorsunuz. Bir hesap yaptık ki kamuda daha önceden… Biliyorsunuz, az önce
ifade ettim -burada zaten yani iktidar grubu partisinden bir milletvekili
arkadaşımızın ifadesidir, çok rahat kullanıyorum, onun söylemesiyle zaten o
apaçık ortada, bu daha kibar bir şekilde- el yordamıyla yasa yapılınca böyle
oluyor bu ülkede. 
Şimdi, Maden Kanunu’yla ilgili, tamam, orada bir
hassasiyet oluştu, işçilerimize haklar verilmesine hiçbir itirazımız yok, o
haklar verilsin ama bu haklar verilirken bunun ekonomi üzerinde, işletmeler
üzerinde, toplum üzerinde ne tür etkisi olacak, bunları ölçerek vermek
gerekirdi. Hiçbir şey ölçmeden veriyorsunuz. Tamam, bir kısım etkiler sonradan
ortaya çıkıyor, kamu işletmelerine veriyorsun. Ondan sonra, on ay sonra özele
veriyorsun. Ya, kardeşim, şu kamu işletmelerine verirken bunun özel sektördeki
işletmeler üzerinde de bir etkisi olacağını o gün niye düşünmüyorsun, o gün
niye bu çalışmalar yapılmıyor? İflas eden işletmeler oluyor, kapanan işletmeler
oluyor, 10 bine yakın iş kaybı oluyor; ondan sonra tutuyorsun, “Ben bu meseleyi
çözmek için yasa getiriyorum.” diyorsun. İstihdam kayıplarını nasıl
önleyeceğiz? İşletmeler el değiştirdiyse o insanların haklarını nasıl
ödeyeceğiz? Bugün bu düzenlemenin yapılacağını bilseydi adam belki o gün o
işletmesini satmayacaktı, belki bedavaya verdi. Yani bu tür adaletsizliklerle,
bu tür iş bilmezliklerle iş yapılıyor. 
En son getirildiğinde ne oluyor, biliyor musunuz?
Detaylarını arkadaşlarımız anlatacak ama ben size bir tane de orada hesaben
şahsımın bulduğu bir şeyi söyleyeyim aldığımız rakamlardan çıkardığımız: Kamu
işletmelerinde ton başına üretime destek 17,3 TL, 17 lira veriliyor. Bakanlar
Kuruluna yetki veriyor, özel için ne verileceği belli değil. Onun Anayasa’ya
aykırı olduğunu o yüzden ifade etmiştim. Ancak orada Sayın Müsteşara
sorduğumuzda, “Efendim, işte, asgari ücret…” Orada kriter değişikliği filan
var. Onların bize verdiği rakamlardan hesap ediyoruz ki özel sektörde ton
başına 95,5 lira verilecek. Niye veriyorsun? Yani devlet tarafında ton başına
destek 17 lirayken özel sektör tarafında niye 95 lira verelim? Bu milletin parası
bedava mı? Bu paranın nereye kadar ulaşacağı konusunda hiç kimsenin bir fikri
yok. Bakın, biz buna özü itibarıyla desteklenmesi gerekiyor, orada istihdam
kaybı oluşmasın diyoruz ama bu milletin parasını kullanıyorsak hesabını,
kitabını güzel yaparak işi yapacağız, işi getireceğiz. Öyle, çalışılmadan başı
boş bir şekilde… “Biz nasıl olsa Bakanlığa gideriz.”, bir kısım arkadaşlar öyle
söyledi iktidar grubundan, “Ya, Bakanlık bunu çalışır, Bakanlığa güvenelim.”
Kardeşim, güvenmiyorum. Yetki istiyorsun Mecliste, Meclisin bütçe hakkı diye
bir şey var. O zaman hiçbir şey bu Meclise gelmesin. Sonsuz bir yetkiyle
Bakanlığa yetki verilsin, ondan sonra Bakanlık istediğini yapsın, böyle bir şey
olur mu? Bir hukuk devletinde bu olmaz. O yüzden onun Anayasa’ya aykırılığını
zaten iddia ediyorum. Biz vereceğimiz önergeyle burada kriterler koyarak bunu
geliştirmeye çalıştık, onu da arz edeceğiz sizlere. 
Diğer bir husus asgari ücretle ilgili konu. Asgari
ücretin artırılmasının toplum üzerinde, ekonomi üzerinde bir yükü olacak. Bunu,
bir yıllığına Hükûmet işverenler üzerinden iki yükün bir kısmını almayı
öngörüyor. Biz de buna katılıyoruz. Biz hatta dedik ki, bunun kapsamı dar
olmasın, bunun kapsamını geniş tutmamız lazım. Çünkü kayıt dışılık fazla bu
ekonomide. Sadece asgari ücretliler için olmaz, asgari ücretin üzerindeki
miktarlar için de… Daha sonra verilen önergelerle bu bizim görüşlerimiz
çerçevesinde düzeltildi. Fakat orada eksik kalan bir şey: Esnaf, çiftçi ve
BAĞ-KUR’luların durumuna ilişkin herhangi bir şey yapılmadı. Bununla ilgili,
Milliyetçi Hareket Partisi olarak bizim verdiğimiz önerge de maalesef kabul
edilmedi. Bunların durumunun da düzeltilmesi gerekir, burada ciddi bir
adaletsizlik vardır; belli bir süreyle bu mükelleflerin üzerinden bir kısım
yükün de alınması gerekir. Bir miktar söyleyeceğim hususlar da vardı, onları
daha sonra ifade ederim.
Ben Genel Kurulu saygıyla selamlıyorum.
Çok teşekkür ediyorum. (MHP sıralarından alkışlar)
BAŞKAN – Teşekkür ederim Sayın Usta.
Cumhuriyet Halk Partisi Grubu adına İzmir Milletvekili
Zekeriya Temizel…
Buyurun Sayın Temizel. (CHP sıralarından alkışlar) 
Süreniz yirmi dakikadır efendim.
CHP GRUBU ADINA ZEKERİYA TEMİZEL (İzmir) - Teşekkür
ederim Sayın Başkan.
Sayın Başkan, değerli milletvekilleri; 60 sıra sayılı
Askerlik Kanunu ile Bazı Kanunlarda Değişiklik Yapılmasına Dair Kanun
Tasarısı’nın tümü üzerinde Cumhuriyet Halk Partisi adına söz aldım. Sözlerime
başlarken öncelikle İstanbul katliamını lanetliyor, yaşamını kaybedenlere
rahmet, yaralılara sağlıklar diliyorum. Yabancı ülkelerin neredeyse tüm yayın
organlarında yayınlanan “Türkiye’de büyük kentlerde toplu katliamlar
gerçekleştirilebilecek.” şeklindeki bu tür bilgilere karşın bunun
önlenememesinden de çok büyük üzüntü duyuyorum.
Değerli milletvekilleri, bir kanun görüşüyorsunuz.
Büyük bir olasılıkla yüzde 90’ımıza yakın bir kısmı bu kanunun nelerden ibaret
olduğunu bilmiyor, buradaki görüşmeler sırasında bilecek. Biz de Plan ve Bütçe
Komisyonunda bunu görüşürken gerçekten bilmiyorduk; her dakika oraya yeni bir
madde gelerek, her dakika değişik bir önerge gelerek, hatta sıra sayıları,
vesaireleri, her şeyi değişerek bir şekil aldı. Oradan sonraki düzenlemeden
sonra neler yaptığımızı toplu olarak gördük. 
Değerli milletvekilleri, bu tasarının 1 ve 2’nci
maddesi 1111 sayılı Askerlik Kanunu’nda değişiklik yaparak bedelli askerliği
düzenliyor, 2 maddesi bu. 
3 ve 4’üncü maddesi, bedelli askerlikten hemen sonra
210 sayılı Değerli Kağıtlar Kanunu’nda değişiklik yaparak bazı kâğıtların,
örneğin nüfus cüzdanlarının bedelini belirliyor. Bedelli askerlikten sonra
nüfus cüzdanlarının bedeline yani 210 sayılı Kanun’a atlamak ilginç bir
rastlantı. 
5’inci madde, yeniden Türk Silahlı Kuvvetlerine
dönüyor, o da Türk Silahlı Kuvvetlerinin personeliyle ilgili bir düzenleme.
Değişik nedenlerle yığılmış olan albay kadrosundaki personelin, gönüllü
emeklilik ve ikramiye teşvikiyle eritilmesini veya bu sorunun ortadan
kaldırılmasını amaçlıyor.
Sonra, birdenbire Maden Kanunu’na geçiyoruz 6’ncı
maddeyle. Maden Kanunu’nun geçici 28’inci maddesiyle daha önce yaptığımız bir
yasayla, aşırı olduğunu düşündüğümüz ve yarattığımız yükümlülüklerin belirli
bir kısmının devlet tarafından karşılanmasını amaçlıyoruz. Buna yeniden
döneceğim.
Daha sonra 7’nci maddeye geçiyoruz. Konu birdenbire
değişiyor, madenlerden Elektronik İmza Kanunu’na geçiyoruz. Madenden Elektronik
İmza Kanunu’na atladınız, dikkatinizi çekerim. 
Bu maddeden sonra tam 9 madde, tamamen Nüfus Hizmetleri
Kanunu’yla ilgili düzenlemeler. 
Daha sonra, birden 5510 sayılı Kanun’a geçiyoruz. Sosyal
Sigortalar ve Genel Sağlık Sigortası Kanunu’na eklenen ve de asgari ücretin
1.300 liraya çıkması nedeniyle işveren üzerindeki yükün paylaşılmasına dönük
bir düzenleme. 
Sonra, asgari ücretten birdenbire Mali Tatil Yasası’na
atlıyoruz. Mali Tatil Yasası’nın değiştirilmesiyle ilgili maddenin bu kadar
ivediliği, buraya sokulmasının manası nedir? Bunu takdirlerinize bırakıyorum. 
Daha sonradan da 19’uncu maddeyle, daha önceden Anayasa
Mahkemesi tarafından iptal edilen ve verilen sürenin dolması nedeniyle de mutlaka
boşluğun doldurulmasını gerektiren Sayıştayın, Anayasa'nın 160’ıncı maddesi
uyarınca yapması gereken denetime ilişkin Anayasa Mahkemesi kararlarını
giderecek, onlara karşılık verecek bir yasal düzenleme. Bu olması gerekiyor. Bu
amaçla yapılmış olan bir olay.
Şimdi, değerli arkadaşlar, ne yapmaya çalışıyoruz? Bu
olaya dikkatli olarak bakmamız gerekiyor yani burada sadece göstermelik bir
oyun mu oynuyoruz, bir tasdik makamı olarak bir şeyleri mi tasdik ediyoruz
yoksa Meclisin asli fonksiyonu olan yasa yapma görevini yerine getirmek için mi
bulunuyoruz? Meclisin yasa yapma görevini yerine getirmek için burada
bulunuyorsak, yasa koyucu işlevini görüyorsak eğer, burada, getirilen her
düzenlemenin ayrıntısıyla tartışılması, konuşulması gerek, ondan sonra karar
vermeniz gerek. Bu kadar karmakarışık bir yasanın bu şekilde görüşülmesini
neyle sağlıyoruz? Bunu “torba yasa” olarak adlandırdığımız bir yasa, temel
yasayla yapıyoruz. İç Tüzük'ün 91’inci maddesine göre bunu temel yasa olarak
görüşüyoruz şimdi. Peki, İç Tüzük'ün 91’inci maddesi bir yasanın temel yasa
olarak görüşülmesi için hangi şartları koşuyor? Bunların hepsini 91’inci
maddeyi açtığınız zaman olduğu gibi görürsünüz ama birkaç tanesine bakalım:
“Bir hukuk dalını sistematik olarak bütünüyle veya kapsamlı olarak değiştirecek
biçimde genel ilkeler içeren...” Şimdi, bu 1’inci maddesi. Yaptığımız yasa
-biraz önce söyledim ana başlıklar itibarıyla neleri değiştirdiğimizi-
gerçekten bir hukuk dalını sistematik olarak değiştiren bir yasa mı? 1’inci
maddeden itibaren hayır, böyle bir şey değil. İkinci olarak “Kişisel veya
toplumsal yaşamın büyük bir bölümünü ilgilendirmesi...” Bu doğru, bu doğru ama
toplumsal yaşamın tamamını birden ilgilendiren bir olay değil, birisi dağda,
birisi bağda; birisi adli tatil, birisi Silahlı Kuvvetler olmak üzere çok
değişik kısmını kısım kısım ilgilendiriyor, kısım kısım ilgilendiriyor, bunun
mantığı yok. Demek ki bunu da karşılamıyor. “Kendi alanındaki özel kanunların
dayandığı temel kavramları göstermesi…” Hayır, sistemlerle ilgili hiçbir şey
yok, getirip bir geçici madde koyuyorlar zaten, bir geçici maddeyle bunu
yapıyorlar. “Özel kanunlar arasında uygulamada ahenk sağlanması” vesaire
vesaire… 
Şimdi, değerli arkadaşlar, siz İç Tüzük’ü yapmış ve bu
İç Tüzük’e bağlı olarak çalışan bir Meclissiniz, göreviniz de buna göre
tanımlanmış. Peki, kendi yaptığınız ve uymanız gereken 91’inci maddeye tamamen
aykırı olarak gelmiş bir temel kanun varsa ne yaparsınız? Ne yaparsınız? Buna
bir bakmamız gerekiyor. Bu, 91’inci maddedeki hiçbir özelliği taşımıyor. Peki,
bu kanunu İç Tüzük’e aykırı olarak nasıl yapıyoruz? “Biz yaptık, oldu.”yla
yapıyoruz. Maalesef gidebileceğiniz bir merci de yok çünkü Meclis kendi
uygulamasıyla fiilî olarak İç Tüzük ihlali yapıyor ve Tüzük’ü değiştiriyor, bu
yerleşiyor. Bunun sonucunun ne olacağı konusuna özellikle dikkatinizi çekmek
istiyorum. Bu, hukuk devletinden, hukuk sisteminden ayrılmanın birinci
kavşağıdır, birinci kavşağıdır. Ne zamanki yasa yaparken yasa yapmak üzere
koyduğunuz kurallara aykırı davranırsınız, hukuk devleti yolunun birinci
sapağından saptığınız anlamına gelir bu. Biz sapıyoruz, büyük bir hızla
sapıyoruz. 
Şimdi, değerli arkadaşlar, biz
komisyondan geldik, “İnşallah, Genel Kurul bu tanımlamanın içerisinde yer
almaz.” diyoruz, almayacağını umuyoruz. 
Bir tasdik makamına geldik. Hâlbuki biz
tasdik makamı değiliz, kanun yapıcıyız. Komisyonlarda da tasdik makamı değil,
tashih makamıyız yani düzeltme, oraya gelen yasaları hakkaniyete, adalete uygun
bir şekilde düzeltme makamıyız. Ancak bütün bunları yapmak için bu konuda bir
uzmanlığımızın olması da gerekiyor. 
Plan ve Bütçe Komisyonunda bu konu geldi,
temel kanun olarak görüşülmeye başlandı ve diğer komisyonlar bu konuyla ilgili
olarak tek bir görüşme ve inceleme yapmadı. Şimdi net olarak soruyorum: Nüfus
Kanunu’nda nüfus işleriyle ilgili olarak yapılan 9 maddelik düzenlemeye
İçişleri Komisyonundan bir arkadaşımızın -var mı bilmiyorum ama- “Ya, bu benim
alanım kardeşim, benim bunu görüşmem lazım; ben bu konuda uzmanım, bu konuda
söyleyecek bir şeylerim var.” diye ortaya çıkması gerekmiyor mu? Bu denmediği
takdirde bizim diyecek pek fazla bir şeyimiz kalmıyor. Kanuna bile giremiyoruz
dikkat ediyorsanız. Bunu söyleyecek o.
Maden Kanunu’yla ilgili bir düzenleme yapacaksınız.
Peki, bu Komisyonun üyeleri “Bir dakika, bir dakika arkadaşlar, şimdiye kadar
Türkiye Cumhuriyeti’nde, şimdiye kadarki idari uygulamalarda, yasalarda asla
görülmemiş bir uygulama yapıyoruz. Daha önce yaptığımız bir yasayla pek fazla
ayrıntılı tartışmadan, düşünmeden yaptığımız bir yasayla belirli bir kesimdeki
yükleri birdenbire artırmışız, istihdamın çökmesine neden olmuşuz. Bunu nasıl
telafi edebiliriz? Dünyada bir maden faciasından sonra yapılan düzenlemeler
genellikle o işçinin sağlığını korumaya dönük, iş güvenliğini sağlamaya dönük,
özellikle madenlerdeki güvenlik önlemlerini artırmaya dönük, maden işletmesine
dönük olarak yaptırımlarken biz birdenbire bunların ücretlerini artırmak
suretiyle aynı felaketin, aynı belanın içerisinde bırakmışız. Şimdi bunun
üstünde ciddi çalışalım, ciddi olarak değiştirelim…” Üstelik bunu yaparken
başka bir olayla daha karşı karşıya geliyoruz. Burada daha önceden bu yasadan
yararlanmayan 170’e yakın -sayısını tam olarak bilmiyorum şu sırada, ne kadar
olduğunu yakında göreceğiz- maden işletmesinde bundan ne kadar ödeme
yapacağımız konusunda bizim bir sınırımız yok. 
Biliyorsunuz, Büyük Millet Meclisi, Anayasa’mız gereği
olarak sınırları belli olmayan hiçbir harcamaya izin veremez. Siz yasa yapma
yetkinizi, sınırları belli olmayan, kapsamı belli olmayan, neye mal olacağı
belli olmayan bir yetkiyi devrederek kullanamazsınız, kullanmamamız gerekiyor.
Yanlış anlamayın; dikkat ediyorsanız, burada oturup da bir eleştiri ya da sırf
laf olsun diye söylenen lafları söylemiyoruz. Burada yaptığınız düzenlemelerin
büyük bir kısmı seçim bildirgelerinde yer aldığı için bizler tarafından da
farklı şekilde savunuldu, farklı şekilde gerçekleştirileceğine ilişkin
yöntemler de gösterildi. Biraz önce konuşan MHP sözcüsü arkadaşım belirtti;
sayın arkadaşlar “Şunu çekin, aşağıda oturalım, bir alt komisyonda yarım saat
çalışsak biz bunun çatısını kurarız, iki saat sonra da Anayasa’ya uygun bir
düzenleme yaparız, dolayısıyla da eğer bu konuda birikimi olan insanlar varsa
bunların tamamının birikiminden yararlanırız. Derdimiz burada bağcı dövmek
değil. Ülke adına bir şeyler yapıyorsunuz, bir seçimden çıkmışsınız, seçim
vaatlerini yerine getirmeye çalışıyorsunuz. O zaman, düzenlemeleri doğru
yapalım. Bu düzenlemeleri doğru yapalım da iki gün sonra yeniden yeni bir torba
açıp bütün bunların hepsini doldurmayalım.”dır çabaların tamamı fakat olmadı.
Bu kanun kesin olarak hatalı geldi, yanlış geldi, düzenlemeleri de yanlış oldu.

Bu Komisyon askerlikle ilgili, gerçekten de bir sürü
insanın vicdanını doğrudan doğruya ilgilendiren düzenlemeler yaptı. Peki, Millî
Savunma Komisyonundan arkadaşlar “Ya, bir dakika Allah rızası için, biz de bu
konuda uzmanız, bizim de söyleyecek bir şeylerimizin olması gerekiyor.”
diyemeyecekler miydi? Denmedi. Biz, sessiz sedasız bir şekilde üç tane torba
kanunun içerisinde, ciddi anlamda, Silahlı Kuvvetler ve de Silahlı Kuvvetleri
Personel Kanunu’yla ilgili ciddi reformlar yaptık, daha doğrusu, yaptığımızı
zannediyoruz ama bu, aynen bileşik kaplar gibi. Maliyeyle uğraşanlar çok net
olarak bilirler, ücret düzenlemeleri belirli bir denge içerisinde gider.
Askerlerde, onlarla kıyaslanabileceklerle aşırı farklar yaratabilen bir
düzenleme yaptığınız zaman, örneğin hemen arkasından polisler gelir “Biz de
isteriz.” diye. Askerlere, polislere yaparsınız; polislere de yapıyorsunuz
şimdi. Ondan sonra kim gelecek? Yargı gelecek, hemen gelecek. Ondan sonra kim
gelecek? Kısacası, ödeneklerini, maaşlarını bütçeden alan herkes kuyruğa
girecek. Böyle bir kısır döngünün içerisine girdiğiniz andan itibaren oradan
çıkması zordur, zordur, laf olsun diye demiyorum, yaşamış bir insan olarak
söylüyorum, gerçekten zordur. O nedenle de bütün bunların hepsini, sistemli bir
şekilde çalışarak, neye mal olacaksa hakkaniyeti ve adaleti de mutlaka
sağlayacağınızı göz önünde bulundurarak yapmak zorundasınız. 
Şimdi, çok önemli bir düzenleme daha yapıyorsunuz,
özellikle kimlik kartlarındaki kimlik bilgilerinin biyometrik olarak
depolanmasıyla ilgili, düzenlenmesiyle ilgili. Değerli arkadaşlar, şunu
okumadan kesin geçmeyeceğim: Anayasa’mızın “Özel hayatın gizliliği” başlıklı
20’nci maddesi kişisel verilerle ilgili olarak “Kişisel veriler, ancak kanunda
öngörülen hallerde ve kişinin açık rızasıyla işlenebilir. Kişisel verilerin
korunmasına ilişkin esas ve usuller kanunla düzenlenir.” diyor. Biyometrik
verilerin saklanmasıyla ilgili olarak yasal düzenlemeyi siz bu Meclisten
geçirdiniz mi? Geçirmedik. Tasarı hazır, bekliyor. Öncelikle görüşülmesi
gereken bu tasarı. Avrupa Birliğine girmek için kapıda bekliyoruz. Bu koşullar
altında özel hayatın gizliliğine ilişkin, verilerin saklanmasına ilişkin bu
düzenlemeyi yapmadan siz oturup da biyometrik verilerle ilgili olarak başka bir
yasal düzenleme yapamazsınız. Yaparsanız eğer Anayasa’yı ihlal etmiş olursunuz.

Ben gerçekten anlamakta zorluk çekiyorum. Bunların
normal komisyonlarında görüşülmesi, değerlendirilmesi, sonra komisyonlarda
birleştirilmesi, bakanlıklardan kanunlarla ilgili olarak gereken görüşlerin
yazılı olarak ve sistematik olarak alınması, sonra bunların buralarda
görüşülmesi öyle çok büyük zaman alacak bir olay değildir. Sizi temin ederim,
kazanacağınız zaman bir günden fazla değildir. Böyle bir çalışma olduğu zaman
herkes özveride bulunur ve bunların hepsini çıkartabilir. Ancak, bu olmaz.
Meclis işlevine sahip çıkmadığı sürece biz bu kısır döngünün içerisinde
çırpınıp duracağız gibi gözüküyor. 
Değerli arkadaşlar, Maden Kanunu’yla ilgili
arkadaşlarımız ayrıntısıyla konuşacaklar ama bir konuya dikkatinizi çekmek
istiyorum. O kanunla ilgili olarak, o madenlerdeki karşılanacak olan miktarı
“verilebilir” ifadesiyle veriyorsunuz. Hâlbuki, yasal düzenlemelerde hangi
koşullarda kime verileceğini çok net bir şekilde yazmanız lazım, aksi takdirde
bu keyfîlik olur. Biliyorsunuz, bizde, idarede “pasif sorumluluk” diye bir şey
yoktur; yapmadığınız zaman size kimse bir şey demez, yaptığınız zaman der.
Dolayısıyla, bu tür yasaları düzenlerken bu özelliklere, bu ayrıntılara
kesinlikle ve kesinlikle dikkat etmeniz gerekir. Özellikle, asgari ücretle
ilgili olarak yaptığımız düzenlemelerde çok önemli bazı değişiklikler yaptık.
Bundan bir hafta önce yapılan görüşmeler sırasında eğer gruplar arasında
mutabakat sağlanmış olsaydı, asgari ücret nedeniyle ortaya çıkan yükün
dağıtımına dönük olarak bir kanun maddesi teklif olarak verilecek ve buradan
geçirilecekti. Anlaşma olmadı -çok şükür olmamış- geçmedi. Daha sonra Plan ve
Bütçe Komisyonuna geldi ve gece saat on birde Bakanlık tarafından getirilip
oradaki bir arkadaşımız tarafından imzalanan bir teklifle, bir hafta önce
anlaşma sağlansa geçecek olan maddeden tamamen farklı, daha ileri, daha düzgün
-kabul etmek gerekiyor- bir madde geldi. Şimdi önünüze o gelecek. Ben net
olarak şunu söylüyorum: O madde de yanlış. Nitekim, o maddedeki eksikliği
gidermek için yarın Plan ve Bütçe Komisyonunda görüşeceğimiz torbanın içerisine
özel bir madde konmuş, daha kanunu çıkarmadan torbasında devamı geliyor. Bunun
sonu gelmez, bunun sonu gerçekten gelmez. Bu konularda çok ivedi olarak
önlemler almak, bazı şeyleri sonuçlandırmak zorundayız.
Burada kanunların engellenmesi gibi bir yetkimiz yok,
biliyorsunuz, çoğunluğunuz var, Plan ve Bütçe Komisyonunda da yok ancak Plan ve
Bütçe Komisyonunda harcama hakkı ve gelir olarak bütün düzenlemelerin hepsinin
büyük ölçüde devletin sorumluluğunda olacağı da göz önünde bulundurularak orada
25 kişiye 15 kişi olan, tam anlamıyla bir denge yansıtmayan bir yapı var. Bu,
tamamen Plan ve Bütçeyle ilgili mali yasaların, mali hukukun görüşülmesi… 
(Mikrofon otomatik cihaz tarafından kapatıldı) 
ZEKERİYA TEMİZEL (Devamla) - …açısından geçerli bir
şeydir. Siz bu olayı eğer bütün kanunların görüşülmesinde yapmaya kalkarsanız
işte bu, Anayasa’nın ruhuna aykırı bir olaydır. Anayasa’nın direkt olarak
maddesine aykırı demiyorum, Anayasa’nın ruhuna aykırı bir olaydır.
Gördüğüm kadarıyla burada söylenenlere Başkanlık Divanı
da, kimse de pek fazla itibar etmiyor. O nedenle, hepinize saygılar sunuyorum.
Allah sonunu hayır etsin. (CHP sıralarından alkışlar) 
BAŞKAN – Teşekkür ederim Sayın Temizel.
Halkların Demokratik Partisi Grubu adına Ahmet
Yıldırım, Muş Milletvekili.
Buyurun Sayın Yıldırım. (HDP sıralarından alkışlar) 
Süreniz yirmi dakikadır.
HDP GRUBU ADINA AHMET YILDIRIM (Muş) – Teşekkür ederim
Sayın Başkan.
Sayın Başkan, değerli milletvekilleri; öncelikle, 60
sıra sayılı Yasa Tasarısı üzerine Halkların Demokratik Partisi adına söz almış
bulunmaktayım. Esasa geçmeden önce, bu torba yasanın usul açısından birçok
yönüyle problemli olduğunu Komisyon çalışmaları sırasında bütün muhalefet
partileri üyeleri olarak ifade ettik. Özellikle usul açısından problem taşıyan
noktaların bir kısmını benden önce söz alan muhalefet partisi hatipleri dile
getirdiler. Hükûmetin ve AKP’li yetkililerin bir daha torba yasa çalışmalarının
olmayacağını ve bunun Başbakanın talimatı olduğu yönündeki beyanatlarının
Başbakan Yardımcısı tarafından ifade edilmesi üzerinden daha bir yıl geçmedi.
Ancak, Plan ve Bütçe Komisyonunda torba düzenlemeye dair bakan ve Komisyon
Başkanının da bu konuda torba yasaları çok savunabilir durumda olmadıklarını
müşahede ettiğimizi ifade etmek isterim fakat bugün yeniden yasama faaliyetini,
deyim yerindeyse, ayaklar altına alan birçok düzenlemeyi içermektedir bu torba
yasa. 
İlgili ihtisas komisyonlarının hiçbirinden görüş
alınmamıştır. Değerli arkadaşlar, sadece bu 21 maddelik torba yasada en az 5-6
ihtisas komisyonundan geçerek Plan ve Bütçe Komisyonuna gelmesi gereken
maddeler diğer ihtisas komisyonu bölümleri pas geçilmek suretiyle, deyim
yerindeyse, yangından mal kaçırılırcasına yasalar çıkarılmaktadır. Bir: Bu
maddelerin Adalet Komisyonuyla ilgili boyutu vardır, Millî Savunma Komisyonuyla
ilgili boyutu vardır, Anayasa Komisyonuyla ilgili boyutu vardır, Dışişleri
Komisyonuyla ilgili boyutu vardır, Sağlık, Aile, Çalışma ve Sosyal İşler
Komisyonuyla ilgili boyutu vardır, Sanayi, Ticaret, Enerji, Tabii Kaynaklar
Komisyonuyla ilgili boyutu vardır. Bu saydığım ihtisas komisyonlarında bu
maddelerin büyük çoğunluğu görüşülmeden Plan ve Bütçe Komisyonuna gelmesi
yasama faaliyeti açısından birçok probleme tekabül etmektedir. Birazdan
açacağım üzere, özellikle Değerli Komisyon Başkanımızın bu itirazlarımıza
verdiği cevap çok manidardır. Bu komisyonlardan siparişle getirilmiş birer
görüş üzerinden, fiilî imkânsızlık nedeniyle komisyonumuzun toplanamayacağı
ifade edilmekte, “Plan ve Bütçe görüşsün.” Anayasa’yla direkt ilgili boyutu var,
“Toplanma zaman ve fiiliyatına, pratiğine sahip değiliz.” Dışişleri, Millî
Savunma, Çalışma ve Sosyal İşler hak getire. Biz de Komisyon çalışmalarında
itiraz ettik: “Oldu olacak, bütün ihtisas komisyonlarını lağvedelim, Meclisi
bir tek ihtisas komisyonuna indirgeyelim, ‘Meclis Plan ve Bütçe Komisyonundan
ibarettir.”, siz sağ biz selamet kurtulalım! Düşünün, askerlikle ilgili 2 temel
madde var, Millî Savunma Komisyonunun görüşü yok. Sayıştayla ilgili bölüm,
fazla değil, iki yıl önce Anayasa Mahkemesi tarafından iptal edilmiş, bir
düzenleme bir iki kelime değiştirilerek zorla Meclisten geçirilmeye
çalışılmakta, Anayasa Komisyonunun görüşü yok. 
Burada özellikle ifade etmek isterim ki yasama
faaliyeti boşa çıkarılmıştır bizzat siyasi iktidar tarafından. İhtisas
komisyonları yok sayılmıştır. Oldu olacak, açık söylüyorum, bütün ihtisas
komisyonlarını birleştirelim, bir tek komisyon üzerinden bu işi yürütelim çünkü
iktidarın acelesi var, yangından mal kaçırıyoruz biz. Enine boyuna
tartışılmadan, uzman görüşleri gelmeden, tali komisyonlarda görüşülmeden yasa
maddeleri geçirilmeye çalışılıyor. Özellikle, Anayasa Mahkemesinden dönmüş ve
önceki torba teklifte madde metninden çıkarılan Sayıştayla ilgili düzenleme
gibi, Anayasa’ya aykırılık teşkil ettiği Anayasa Mahkemesi tarafından tescil
edilmiş olan bir tasarıyı bütün itirazlarımıza rağmen Komisyondan geçirmiş,
Genel Kurula indirmiş bulunmaktayız.
Burada usul üzerine söylenebilecek çok husus olmakla
birlikte, özellikle askerlik, asgari ücretle ilgili, özellikle varsıllara,
büyük şirketlere, büyük ölçekli iş çevrelerine dönük yaratılan pozitif
ayrımcılığa dair görüşlerimi ifade etmek istiyorum. Bütün demokratik ülkelerde
vatandaşın bir konu hakkındaki beyanı esas iken antidemokratik ülkelerde
vatandaşın değil, devletin talimatlarının esas alındığı ve topluma zorla
dercedildiği fiiliyatıyla karşı karşıya bulunmaktayız. Bu konular kamu
uygulamalarında birçok çelişki yaratmaktadır. Öncelikle, vatandaşların sonraki
hayatlarını etkileyecek bir dizi mağduriyet silsilelerini açığa çıkarabilecek
olan ve kamuda da verilen kararların yanlışlıklarından dolayı tazminat
yüklerine ve yanlış algıların yerleşmesine neden olacak düzenlemeler Meclise
indirilmiş bulunmaktadır. 
Askerlik konusu, Türkiye’nin en üst hukuksal metni
olan, o faşist 12 Eylül darbesinin gölgesinde çıkarılmış olan 12 Eylül 1982
Anayasası’nda bile zorunlu değildir. Bakın, o askerî darbenin ürünü olan
Anayasa’da bile askerlik zorunlu olarak neşredilmemiştir. Şöyle ki: Bir birey
çeşitli nedenlerden dolayı askerlik kurumunun içerisinde yer almak istemiyor
olabilir. Üyesi olmaya çalıştığımız, bunun için büyük çabalar sarf ettiğimiz
Avrupa Birliği üyesi ülkelerin büyük bir çoğunluğunda zorunlu askerlik yoktur
ve vicdani ret kanuni anayasal güvence altındadır. Bazı yurttaşlarımız
savaşlara karşı olma… Savaşan bir ordunun parçası olmak istemiyor olabilir.
Emir vermek veya emir almak istememe, itaat etmek istememe bir haktır, şiddet
kullanmayı ve insan öldürmeyi reddetme, dinî inançları bağlamında savaşa,
savaşmaya, savaş eğitimi almaya, insan öldürmeye karşı olma, politik olarak
ordusuz, sınırsız ve devletsiz yaşamayı düşünüyor olma bir haktır. Tüm bu
nedenlerden bağımsız ve çok farklı bir nedenden dolayı da bir birey vicdani
olarak askerlik yapmak istemiyor ve reddediyor olabilir. Bu, bütün uluslararası
hukukta tanınmış, güvence altına alınmış vicdani ret hakkıdır. Bu olasılıkların
hepsi yeterince makul ve kabul edilmesi gereken durumlardır. 12 Eylül
Anayasası’nda bile askerlik zorunlu bir durum olarak belirtilmemekte, Türkiye
Anayasası “Her vatandaşa din ve vicdan özgürlüğü hakkı tanınmaktadır.” diye bir
maddeyi kapsamaktadır. 
Yine, 12 Eylül darbe anayasasının doğrudan askerlikle
ilgili 72’nci maddesi şöyle demektedir: “Vatan hizmeti her yurttaşın hakkı ve
ödevidir. Bu hizmetin Silahlı Kuvvetlerde veya kamu kesiminde ne şekilde yerine
getirileceği veya getirilmiş sayılacağı kanunla düzenlenir.” Buradan çok açık
bir şekilde anlaşılacağı üzere askerlik zorunlu değildir, en azından anayasal
bir talimat altına alınmamıştır. Sadece, nasıl yapılacağı kanunlara
bırakılmıştır. Bununla birlikte, vicdani ret hakkı, Türkiye’nin de taraf olduğu
Avrupa İnsan Hakları Sözleşmesi ile Medeni ve Siyasi Haklar Sözleşmesi’nde
düzenlenen din ve vicdan özgürlüğünün korunması altındadır. AİHM bu içtihadının
gereği olarak, ilk olarak 2011 yılında Ermenistanlı bir vatandaşın açtığı
davada tavrını ortaya koymuş, bir içtihat oluşturmuştur. Daha sonra,
Türkiye’den vicdani retçilerin 4 tane başvurusu, ayrı davalarda din ve vicdan
özgürlüğünün ihlalinden Türkiye'nin mahkûm olmasına neden olmuştur. 
Dövizli askerlikle ilgili bu torba yasa içerisinde
bulunan maddeyle alakalı olarak: Dövizli askerlikle ilgili bu düzenleme
konusunda Komisyonda yaptığımız görüşmelerde Komisyona uzman olarak katılan
Türk Silahlı Kuvvetlerinin mensubu olan subay sorduğumuz soru üzerine şöyle bir
cevap vermiştir: “Çifte vatandaşlığa sahip ve askerlik hizmetini yapmamış bazı
yurttaşlarımızın bulundukları ülkeler zaman zaman iki ülkeden birinin
yurttaşlığını seçmeyi zorunlu kılmaktadır.” Ve bunun yanı sıra bütün Komisyon
üyelerine Dışişleri Bakanlığının bir bilgi notu dağıtıldı. Bilgi notunda şunu
söylüyor: Yurt dışında 5 milyon Türkiye Cumhuriyeti yurttaşı var. Bunun 2,7
milyonu Almanya’da yaşamaktadır. Almanya’da özellikle 18 yaşına geldiğinde iki
yurttaşlıktan birini, 18-23 yaş arasında, tercihi o çifte vatandaşa
sorulduğunda Türkiye Cumhuriyeti vatandaşlarının yüzde 95’i tereddütsüz Alman
vatandaşlığını seçmektedir ve Komisyondaki uzman katılımlı, uzman kimliğiyle
katılan subayın söylediği husus şudur ve bunu da, Millî Savunma Bakanımız
yoktu, orada Hükûmet adına bulunan bakan, “Özellikle 6 bin eurodan bedelli
askerliği bin euroya düşürmek suretiyle biz özellikle bu çifte vatandaşlıktan
birinin tercihinde Türkiye Cumhuriyeti vatandaşlığını -kendi deyimleriyle Türk
vatandaşlığını- teşvik etmeyi murat ediyoruz.” 
Düşünün, 5 bin euroyla Türklüğe kodlanmış milliyetçilik
teşvik edilmektedir, paraya indirgenmiş bir milliyetçilik gerçekliğiyle karşı
karşıyayız. Oldu olacak tümden kaldıralım, vicdani ret hakkını getirelim, Türk
milliyetçiliğini daha fazla teşvik etmiş oluruz. Bunu Dışişleri Bakanlığının
notuyla Komisyonda Hükûmet adına görüş beyan eden Sayın Hükûmet üyesinin
düşüncesi olarak ifade etmekteyim. Oysaki bir Avrupa Birliği üyesi ülke ile
Türkiye arasında zaten -ben bir coğrafyacı olarak ifade edeyim- iç veya dış
göçün, dinî nedenli, siyasi nedenli, savaş nedenli, ifade hürriyeti nedenli, ne
nedenle olursa olsun göçlerin ortak bir paydası vardır; daha iyi yaşam arayışı.
Zaten Avrupa’ya göç etmiş olan Türkiye Cumhuriyeti yurttaşı Avrupa’da daha iyi
yaşayacağını murat ederek göç etme kararı vermiştir ve orada sadece askerlik
üzerinden oranın yurttaşlığını tercih etmeye indirgenmiş bir yaklaşımın sakat
olduğunu düşünüyoruz. Sosyal yaşam, refah düzeyi, kişi başına düşen millî
gelir, askerliğin zorunlu olmaması, demokrasi, barış, özgürlük standartlarının
yüksek olmasıdır onu o ülkeye göçerten ve oranın vatandaşlığını tercih etmesine
neden olan. Biz ne yapıyoruz? Parayla teşvik edilen bir milliyetçilik üzerinden
durumu kotarmaya çalışıyoruz. Eğer bulunduğu ülkeyi seçiyorsa bir yurttaşımız
demek ki o ülkeyi Türkiye’ye yeğlemiştir. Milliyetçi bir düşünceyle ilk önce
askerlikle bu insanları Türkiye vatandaşlığında tutma isteği sadece kâğıt üstünde
görünen bir vatandaşlıktan başka bir şey değildir. Bununla milliyetçiliğe bile
halel getirdiğinizin farkında değilsiniz.
Yine, Nüfus Kanunu’nda yapılan değişiklik üzerine:
Sayın Başkan, değerli milletvekilleri; kanun
tasarısındaki maddelerden bazıları yeni kimlik kartlarıyla ilgilidir. Özellikle
biyometrik kimlik üzerinden kişisel verilerin devlet arşivine alınıyor
olmasının altında yatan ve kamuoyunda da tartışıldığı üzere bir fişlenme
kaygısı, kuşkusu, algısı uyandırmaktadır. Ama ben, burada özellikle teknik ve
biçim boyutundan çipli kimlik kartlarını geçerek içeriğine dair bir iki hususu
ifade etmek istiyorum. Komisyon aşamasında yaptığımız değerlendirmelerde de
ısrarla dile getirdik. Nüfus cüzdanlarında bir kişiyi tanımlayan şüphesiz belli
özellikler vardır; vatandaşlık numarası, adı soyadı, doğum yeri, tarihi, ana
adı, baba adı ama problemli olan, evrensel hak ve hürriyetler açısından da bir
sıkıntıya tekabül eden din hanesidir. Türkiye’de son yüz yılda özellikle ulus
devlet oluşturma çabası ve kaygısı uğruna Türklüğe, Müslümanlığa ve Sünniliğe
indirgenmiş ve kodlanmış olan bir vatandaşlık algısının kimlikte tanımlanıyor
olması ve yüz yıl içerisinde Müslüman olmayan yurttaşlarımızın bilinçli bir
politikanın ürünü olarak azaltılmış hâle getirilmesi onların kamuda yaşam
alanlarını daraltmıştır. Adı Türkçe değilse, bir de “Dini” bölümünde Müslümanlık
dışında bir ibare varsa bütün ötekileştirme muamelelerine kamuda maruz kalması
sonucunu zaten doğurmaktadır. Bu konudaki özellikle “Dini” ibaresinin kimlikte bulunmaması
gerektiği, bunun evrensel hak ve hürriyetler açısından da zorunlu olduğu
yönündeki önergemiz iktidar partisi üyeleri tarafından reddedildi. Biz de,
ironik olsun diye, “Oldu olacak, ‘Dini’ hanesi kaldırılmıyorsa, bari ‘mezhep’
hanesini de kimliğe ekleyelim.” dedik. Ayrıştırma ve ötekileştirmeyi tam
derinleştirelim. Eğer bundan bir fayda göreceksek, kamusal bir fayda varsa,
böyle bir değişikliğe gidelim. Kaldı ki, Avrupa İnsan Hakları Sözleşmesi’nin
düşünce, vicdan, din özgürlüğüyle ilgili 9’uncu maddesine çok aykırı bir kimlik
tanımlamasıdır ve özellikle bu konuda Avrupa İnsan Hakları Mahkemesinin 2006
yılında vermiş olduğu bir karar özellikle din ve vicdan hürriyetiyle ilgili
birçok kapsamı içermektedir. Buna göre sadece 2 maddesini okuyacağım:
“1) Herkes düşünce, vicdan ve din özgürlüğüne sahiptir.
Bu hak, din ve inanç değiştirme özgürlüğüyle, tek başına veya topluca, kamuya
açık veya kapalı, ibadet, öğretim, uygulama ve ayin yapmak suretiyle dinini ve
inancını açıklama özgürlüğünü de içerir. 
2) Din veya inancını açıklama özgürlüğü sadece yasayla
öngörülen ve demokratik bir toplumda kamu güvenliğinin, kamu düzeninin, genel
sağlık ve ahlakın ya da başkalarının hak ve özgürlüklerinin korunması için
gerekli sınırlandırmalara tabi tutulabilir.”
Bu bölümü de geçerek, özellikle Sayıştayla ilgili kanun
maddesi üzerine: Hatırlanacağı üzere, AKP Hükûmeti daha önce de Sayıştayla
ilgili bir düzenleme getirmiş, komisyon ve Genel Kurul aşamasından geçmiş,
Cumhurbaşkanı onaylamış ama muhalefet partisinin Anayasa Mahkemesine taşıması
üzerine Anayasa Mahkemesi şu kararı vermişti: Sayıştayın, kamu kaynaklarının
kullanımına ilişkin denetim yetkisini ortadan kaldırdığı, yasama organının,
yürütmenin bütçeyle ilgili işlemlerini kanunlara uygun bir şekilde yürütüp yürütmediğini
denetleme imkânını sınırlayarak demokratik devlet ilkesine zarar verdiği
gerekçesiyle 2013 yılında Anayasa Mahkemesi, yüzde 50’den az, yüzde 50’den
fazla kriterlerinin yer aldığı denetim yetkisini Anayasa’ya aykırı bularak
iptal etmiştir. Aynı yasa şimdi geçirilmek isteniyor, daha Anayasa Mahkemesinin
iki yıl önceki kararının mürekkebi kurumadan yine aynı madde geçirilmeye
çalışılıyor. Göreceğiz. Bu süre içerisinde eğer Anayasa Mahkemesine götürülecek
olan bu itiraz -yasalaşacak burada- oradan onay alırsa bizim için sadece şu
realite karşımıza çıkmış olacak: İki yıllık süre içerisinde Anayasa
Mahkemesinin daha fazla siyasallaşmış olduğu gerçekliğiyle karşılaşmış olacağız
çünkü kendi kendini tekzip etmiş olacak ve öyle sanıyoruz ki bu süre içerisinde
de AKP iktidarı yargıyı zaten daha fazla siyasallaştırmıştır. 
Sayın Başkan, değerli milletvekilleri; özellikle Maden
Kanunu’nda yapılan değişiklikle sözlerimi bitirerek bu yasanın tümü üzerine
aleyhte oy kullanacağımızı ifade etmek isterim. Türkiye’de emekçilerin iş
cinayetlerinde verdikleri en büyük bedeller maden ocaklarında olmuştur.
Türkiye’de her iş sektöründe iş kazası vardır ama maden sektöründe iş kazası
değil, iş cinayeti ve iş katliamı vardır. 301 kişinin 1 defada öldüğü, hayatını
kaybettiği bir ihmal “kaza” olarak nitelendirilemez, ancak “katliam” olarak
nitelendirilebilir ve bu konudaki düzenleme hâlâ maden işverenlerini kollayan,
koruyan bir içeriğe sahiptir. Çalışanların, maden emekçilerinin iş güvenliğini
artıran düzenlemeler gerekiyorken ve özellikle bunların, maden ocaklarının
tümüyle özel sektörden alınıp kamusallaştırılması hayati önemdeyken, hâlâ
makyaj yasa maddeleriyle günü geçiştirmeye çalışıyoruz. 
Yasanın tümü üzerine aleyhte oy
kullanacağımızı ifade ederek Genel Kurulu saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Yıldırım.
Teklifin tümü üzerinde gruplar adına olan
konuşmalar tamamlanmıştır.
Şimdi şahıslar adına konuşmalara
geçiyorum. 
Şahsı adına ilk konuşmacı Nevşehir
Milletvekili Sayın Ebubekir Gizligider. 
Buyurun Sayın Gizligider. (AK PARTİ
sıralarından alkışlar) 
Sayın Gizligeder yok herhâlde. 
İkinci konuşmacıya geçiyorum; Sayın Lale
Karabıyık, Bursa Milletvekili.
Buyurun Sayın Karabıyık. (CHP
sıralarından alkışlar)
Süreniz on dakikadır.
LALE KARABIYIK (Bursa) – Teşekkürler
Sayın Başkan. 
Değerli milletvekilleri, Askerlik Kanunu
ve Bazı Kanunlarda Değişiklik Yapılmasına Dair Kanun Tasarısı’nda şahsım adına
konuşma yapmak istiyorum. 
Şimdi, efendim, biz Komisyonda bütün maddeleri
görüştük, tartıştık. Az önce de ifade edildiği gibi bu maddeler farklı
komisyonlardan geçerek, farklı komisyonların görüşleri alınarak verilmesi
gereken maddelerdi. Türkiye’de farklı kesimler için önemli olan bu konuların
son derece sağlıklı bir çatıya kavuşturulması için tartışılarak sağlıklı
biçimde gelmesi gerekiyordu. Biz buradaki görüşümüzü ifade ettik ancak çok
hızlı biçimde ve sırasını da anlamadığım bir şekilde -neden atlayarak gittiyse-
farklı bir sırayla konular gündeme geldi; biz de yaptığımız araştırmalarla bu
konularda olması gerekenleri ifade etmeye çalıştık. Ama tekrar söylüyorum ki
sağlıklı bir çalışma için öncelikle ilgili komisyonlarda görüşülüp ardından
bürokratların görüşlerinin alınması lazımdı. Biz bazen ilgili konularda
bürokratları da o salonda göremedik. Yoklama yapılıyordu, isim geçiyordu ama o
kişiler aslında orada yoktu veya davet edildikten sonra geliyorlardı. Bu
şekilde gelişen çalışmalarımızın ardından, bütün maddeler çok önemli ama ben
öncelikle “iş ve aş” diyerek asgari ücret konusuna biraz değinmek istiyorum.
Sayın vekiller, öncelikle, 7 Haziran seçimlerinden önce
partimiz tarafından bu konu zikredilmişti çünkü asgari ücretin açlık sınırının
altında olduğunu görüyorduk ve bir şeyler yapılması gerektiğini ifade etmiştik.
Bize iktidar partisi öncelikle “Bu yapılamaz.” ya da “Kaynağı nereden
bulacaksınız?” şeklinde ifadelerde bulundu. Ardından 1 Kasım geldi ve 1 Kasım
seçimlerinde iktidar partisi bunu bir vaat olarak kullandı biraz farklı
rakamlarla olsa da. Seçim bitti, tabii, vatandaş bunun karşılığını bekliyordu.
Bu defa bakanlardan farklı konuşmalar geldi “Komisyonlarda görüşülecek.” veya
“Yapacağız.” ya da “Bir miktar yapacağız.” şeklinde. Daha sonra Sayın Bakan
Şimşek’ten şöyle bir ifade geldi, dedi ki: “Şirketler, sizlerin kesesinden atıp
tuttular, siz de hiç tınlamadınız. Şimdi, biz asgari ücreti verdiğimiz söz
gereği 1.300 liraya çıkaracağız, yükü de sizlere yükleyeceğiz.” Ama kısa bir
süre içerisinde gelen tepkiler üzerine “Bir miktarını biz üstleneceğiz,
işverene destek olacağız.” şeklinde bir söylem geldi.
Aslında, zannediyorum, çalakalem verilmiş bir vaatti ve
aslında o kervan yolda düzüle düzüle hatta Komisyonda görüştüğümüz akşam, gece
on bir buçuğa kadar da o çalışma devam etti. Ve çalışma geldiği zaman, gece
yarısı bir de görüldü ki zaten esnaf unutulmuştu ve esnaf odalarının itirazı
vardı, bu da gündeme geldi. Yani demek istiyorum ki değerli vekiller, üzerinde
çok kafa yormadan veya gelişigüzel ya da çok çabuk yapılmaya çalışılan birtakım
kanunlar eksiklikleri beraberinde getiriyor ve tekrar tekrar gündeme gelip
düzenleme ihtiyacı gösteriyor.
Şimdi, asgari ücret konusunda önce şunu ifade edeyim:
Son derece fazla bir şekilde bugünlerde ifade ediliyor ki 1.300 liranın
içerisinde asgari geçim indirimi var mı yok mu? Bu bir tartışma konusu oldu.
Gerçekten 1.300 lira eline geçecek artı 123 lira asgari geçim indirimi olacak
mı tartışması vardı. Bunu basından da izlediniz. Biz Komisyonda bile
sorduğumuzda “dâhil değil, ayrıca” dediler. Bir kısmı da “dâhil” dedi. Bakın,
böyle de bir karmaşa yaşandı. Ancak burada ifade edelim ki 1.300 liranın içine
dâhildir o 123 lira. Zaten bu ücretler alındığında, eğer hariç olsaydı, 1.300
lira artı 123 lira olarak ayrıca alacaklardı ama bunun bu şekilde olmayacağı
ortada. Peki, yeterli mi? Hayır, kesinlikle yeterli değil. Zaten asgari ücret
artar artmaz enflasyon ve başta gıda enflasyonu olmak üzere asgari ücretlinin
cebinden aldı ve götürdü. 
Enerji fiyatları iki yılda yüzde 66 gerilerken, bir
yılda yüzde 43 gerilirken elektriğe yüzde 6,4 zam geldi. Gıda fiyatları dünyada
gerilerken bizde gıda fiyatları yüzde 12’nin üzerinde artış gösterdi. Zaten
ücretliyi etkileyen en önemli faktörlerden bir tanesi gıda enflasyonuydu,
ulaştırmaydı ve barınmaydı. Bu nedenle zaten bu artışın yeterli olmadığını da
burada çok net ifade edebiliriz.
Yine dendi ki ya da deniyor ki: “Ücretlere zam geldiği
için enflasyona da yansıması olacak ve oldu.” Daha ücretleri yeni alıyorlar, ne
zaman, arkadaşlar, etkisi oldu enflasyona? Bunun arkasına sığınmamak
gerektiğini bir kez daha ifade ediyorum. 
Evet, şirketlere bir yük getirdi ama
şirketlerin önce durumuna bakalım, rekabet edebilirlik seviyelerine bakalım.
Şirketlerin artık toplam kaynakları içerisindeki borçların oranının arttığını
biliyoruz. Şirketler borçla ciro yapıyorlar ve kârlılıklarının da azaldığını
biliyoruz. Eğer bu yükler üzerinden alınmasaydı, bu durumda işten çıkarmalar,
kayıt dışı istihdamlar artabilirdi. Biz, bunu, zaten, zamanında, 7 Hazirandan
önce iki tarafa da bu yüklerin yansıtılmamasını ifade etmiştik. “Kaynak” demişlerdi,
sayın vekiller, “Kaynak bütçenin olanaklarıdır.” demiştik. “Eğer bütçenin
olanaklarını, gelirlerini ileride artırabilecek bir adımı şimdiden atarsanız bu
aslında doğru bir yatırımdır.” diye de ifade etmiştik. Bu nedenle biz şu anda
asgari ücretin asla yeterli olmadığını bir kez daha burada ifade ediyoruz,
bizim projemizde olduğu gibi 1.500 lira olması gerektiğini bir kez daha aslında
vurguluyoruz ve gıda enflasyonunun kontrol altına alınmadığı sürece asla asgari
ücretin vatandaşın cebine kalmayacağını ve çok tartışılan o tasarruf oranındaki
yetersizliğin artarak devam edeceğini ve çok ifade edilen o borçlanmanın
artarak devam edeceğini de burada ifade etmekte fayda görüyorum.
Diğer taraftan, bölgesel farklılıklar
olduğunu da biliyoruz asgari ücret arasında. Bu ücretlerin de dengelemesinin
gündemimizde olduğunu biz 7 Haziranda da ifade etmiştik.
Bir başka noktaya değinmek istiyorum. Bu
madde bize ilk geldiğinde, 1.300 liraya kadar iş gören çalıştıran işletmelerin
115 liralık desteğini ifade ediyordu işverene ama gecenin bir saatinde durum
değişti çünkü örneğin, yılda 4 kez ikramiyeyi alan, çift maaş alan bir asgari
ücretli bile bu kapsamın dışında kalıyordu ve daha sonra 2.550 liraya kadar iş
gören çalıştıran -2015 itibarıyla söylüyorum tabii ki- işletmelerin 100 liralık
desteğinin olacağı ifade edildi. 
Yine ifade ediyorum ki bunlar şu anda sorunu kesin
olarak çözen çalışmalar, maddeler değildir. Tekrar üzerinde düzeltme yapılması
ve gelecekte iyileştirilmesi gerekecektir, hatta şu anda zaten yetersiz
olduğunu kesinlikle vurgulayabilirim. Ekimden sonra ne olacağı belli değil;
altı aylık, bir yıllık periyotlarda ne olacağı belli değil ve bu yükleri nereye
kadar kimin kaldıracağı henüz büyük bir muamma olarak karşımıza çıkmakta.
Evet, ben sürem yettiği kadar bu konunun önemini
vurgulamaya çalıştım. Bundan sonraki maddelerimizde de yine üzerinde duracağız.

Teşekkür ediyorum. (CHP sıralarından alkışlar) 
Teşekkürler Sayın Başkan. 
BAŞKAN – Teşekkür ederim Sayın Karabıyık. 
Şahsı adına diğer konuşmacı Ebubekir Gizligider,
Nevşehir Milletvekili. 
Buyurun Sayın Gizligider. (AK PARTİ sıralarından
alkışlar)
Süreniz on dakikadır. 
EBUBEKİR GİZLİGİDER (Nevşehir) – Sayın Başkan,
saygıdeğer milletvekilleri; öncelikle, İstanbul Sultanahmet Meydanı’nda yaşanan
terör saldırısını kınıyor, ülke olarak yaşadığımız bu acıların bir daha
yaşanmaması ümidiyle büyük Türkiye’nin doğum sancıları olmasını temenni
ediyorum. 
60 sıra sayılı Askerlik Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ve Bazı
Kanunlarda Değişiklik Yapılmasına İlişkin Teklif üzerinde söz almış
bulunuyorum. Bu vesileyle hepinizi saygıyla selamlıyorum. 
Öncelikle, düzenleme hakkında birkaç hususta bilgi
vermek istiyorum, daha sonra da bunların, inşallah, yorumlarına değineceğiz.
Yurt dışında yaşayan vatandaşlarımızın askerlik
görevini bedelli olarak yapmalarına izin veren düzenlemede talep üzerine önce 6
bin avro, daha sonra bu bedelin de yüksek olduğu düşüncesiyle yine
vatandaşlarımızın yoğun istekleri karşısında bin avroya düşürülmesini
amaçlamaktayız. Ayrıca, tasarıdaki şartlar komisyon çalışmalarımızda
kolaylaştırılmış ve daha çok gurbetçimizin bu imkândan faydalanması
sağlanmıştır. 
Bir diğer düzenlemeyle de hüviyet çağından, nüfus
cüzdanı döneminden, uzun bir süredir üzerinde çalışılan modern kimlik kartı
devrine geçiş amaçlanmaktadır. 
Yine, çok önemli olduğunu düşündüğümüz bir diğer
düzenlemeyse maden işletmeleri hakkında. Ne yazık ki hepimizi üzen, derin
acılarla ülke gündemine gelmiş ve bu acıların ardından yapılan düzenlemelerle
üzerlerindeki mali külfet oldukça artmıştır. Devlet bir yandan işçilerimizi
korurken diğer taraftan işveren hukukuna da riayet etmek ve bir denge kurmakla
mükelleftir. Bu sebeple, bu mali yükün bir kısmını devlet üzerine alarak hem
işçiye tanınan hakları korumaya devam etmekte hem de işverenin yükünü
hafifletmeyi amaçlamaktadır. 
Seçim öncesi vaadimiz olan bir diğer husus, asgari
ücret artırımının gerçekleşmesi sebebiyle işverene düşen prim külfetinin bir
kısmı da yine bu düzenlemeyle Hükûmetimiz tarafından paylaşılmış ve bu paylaşım
linyit ve taş kömürü çıkaran iş yerleri bakımından 2 kat olarak
kararlaştırılmıştır. 
Bizim için çok önem taşıyan bir husus da özellikle
muhasebecilerin yaşadığı bir sıkıntıydı, özel tüketim vergisi, banka ve sigorta
işlemleri vergisi, özel iletişim vergisi, şans oyunları vergisi ile mali tatil
sebebiyle beyanname verme süreleri uzamış olan vergilerin aynı ay içerisinde
hazine hesaplarına intikali hedeflenmektedir.
Son olarak, kamu payı yüzde 50’den az olan ve İstanbul
Borsasında işlem gören şirketler ile bunların iştirakleri ve bağlı
ortaklıklarının denetimi ilgili mevzuat uyarınca düzenlenen ve Sayıştaya
gönderilecek bağımsız denetim raporları esas alınarak yapılacaktır. Sayıştaysa
kendisine sunulan bağımsız denetim raporlarını esas alarak hazırlayacağı raporu
Türkiye Büyük Millet
Meclisinin bilgisine sunacak ve bu şekilde sağlıklı bir denetim yapılmış
olacaktır.
Ancak bu düzenlemelerin bence çok
daha büyük bir anlamı vardır ki o da şudur: AK PARTİ siyasetin algısını ve
felsefesini değiştirmiş ve geçmiş dönem siyasetindeki oy almak için vaat verme
hastalığından kurtarmıştır. Çünkü, seçim öncesi vaatlerimizi dört yıla yaymak
gibi kolay bir tercih varken biz bunu tercih
etmedik ve -belki de yakın tarihte ilk kez görülen- kendi vaatlerimizi bir
takvime bağlayarak ve bunlardan çok önemli bir kısmını da seçimden iki ay
geçmesine rağmen gerçekleştirmiş bulunuyoruz. Yine, geri kalanları da ne zaman,
hangi takvim içerisinde hayata geçireceğimizi kendimize de bağlayarak milletin
güvenini boşa çıkarmadığımızı göstereceğiz.
Çok önemli olan bir diğer husus ise Türkiye'de geçmiş
iktidarlar, özellikle içeriğinde mali külfet olan düzenlemeleri yapmak
istemelerine rağmen bütçenin yetersizliğinden bahsederken bizler, artık “Güçlü
bir bütçemiz var. İşverenin de işçinin de mali külfetini ben devlet olarak
karşılayabiliyorum.” diyebiliyoruz. Bu öz güven ve güçlü bütçe algısı, artık
içeride ve dışarıda Türkiye markasının gücünü de ortaya koymakta, hepimizin
gururu olmaktadır.
Dikkat çekmek istediğim bir diğer husus ise başta
Avrupa ve diğer gelişmiş ekonomiler her yıl ne kadar küçüleceğini ve hiç
bitmeyen krizlerle boğuşmanın yollarını arar iken Türkiye örnek gösterildiği
sosyal politikalardan taviz vermeden vatandaşının yaşamını kolaylaştırmaya ve
milletin parasını millete dağıtmaya devam etmektedir.
Gerek komisyon gerekse Genel Kurul çalışmalarında
muhalefet partilerimiz tarafından çokça eleştirilen torba yasa uygulamasına
dair de fikirlerimizi paylaşmak istiyorum. Türkiye dinamik bir ülke ve bu hıza
ayak uydurmak zorunda kalan bir Meclis olmak zorundayız. Esasen, aslında, belki
de bu düzenlemelere gerek kalmaması için temelde yapmamız gereken çok önemli
bir değişiklik var ki o da İç Tüzük değişikliğidir bana göre. Bu kapsamda temel
sorun olarak İç Tüzük değişikliği ortada iken meselenin temelini konuşmadan bu
düzenlemeyi tek başına eleştirmenin doğru olmadığını ve haksız olduğunu
düşünüyorum. Zira, bakın, Genel Kurulda esas görüşmelere başladığımız zaman
çoğunlukla gecenin ileri saatleri olmakta ve birçok zaman sabaha doğru
sağlıksız bir şekilde muhalefetiyle iktidarıyla katkı sağlamaya gayret
ediyoruz. Gelin, önce İç
Tüzük’ün bizi anlamsız bir şekilde oyalayan gereksiz maddelerini ıslah edelim.
Eminim ki o zaman torba yasa uygulamasına daha az ihtiyaç duyulacaktır. 
Yine, yasama tekniğimize ilişkin eleştirilerden olan
kalıcı düzenleme yapamadığımız ve birkaç yıl sonra tekrar aynı konuya dair yeni
bir yasa çıkarmak zorunda kaldığımız yönündeki tenkidi de şu şekilde
değerlendiriyorum: Türkiye'de sosyal ve ekonomik yapı son derece dinamik. Kaldı
ki, nasıl ki bir hizmet ona bağlı yeni bir hizmeti zaman zaman zaruri kılıyorsa
yasal düzenlemelerde de bazen öngörülemeyen, bazen uygulamasıyla ortaya
çıkabilecek yeni düzenlemeler de zaruri olabiliyor. Ancak bu kapsamda
muhalefetin eleştirilerini de dikkate almak, iktidar partisi olarak bizlerin
yasama kalitemizi önemli şekilde etkileyeceğini düşünüyorum, etkilediğini
düşünüyorum. Gerek 24’üncü Dönemde gerekse 26’ncı Dönemde muhalefetin eleştirileriyle
de yasama faaliyetimiz bana göre daha kaliteli bir hâl almıştır ve daha da bu
noktada ileri bir seviyeye gidecektir. 
Bu duygu ve düşüncelerle heyetinizi saygıyla
selamlıyorum. Bu vesileyle düzenlememize tüm Genel Kurul mensuplarından, milletvekillerimizden
destek beklediğimi bildiriyor, saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ediyorum Sayın Gizligider.
Teklifin tümü üzerinde gruplar ve şahıslar adına olan
konuşmalar tamamlanmıştır. 
Şimdi tümü üzerinde 20 dakika süreyle soru-cevap işlemi
gerçekleştireceğim. Sürenin on dakikası sorulara, ikinci on dakikası ise
cevaplara ayrılmıştır. 
Soru sorma işlemini başlatıyorum.
Sayın Aksu…
İSMAİL FARUK AKSU (İstanbul) – Sayın Bakan, 926 sayılı
Kanun’da yaptığınız erken emekliliği teşvik eden düzenlemeyi Devlet Memurları
Kanunu ve diğer personel kanunlarına tabi personel hakkında da yapacak mısınız?
Bu şekildeki münferit düzenlemelerin benzeri taleplere sebep olduğunu, bu
yönüyle bir adaletsizlik yarattığını ve sistemi daha da karmaşık hâle
getirdiğini düşünmüyor musunuz?
Teşekkür ederim.
BAŞKAN – Sayın Usta…
ERHAN USTA (Samsun) – Teşekkür ederim.
Sayın Bakan, pazartesi günü açıklanan orta vadeli
programda 2018 yılı için kişi başı gelir 10.659 dolar olarak belirlenmiştir.
İki buçuk yıl önce Türkiye Büyük Millet Meclisi tarafından kabul edilen
kalkınma planında bu rakam 16 bin dolardı. İki buçuk yıl içinde kişi başı gelir
hedefi 5.350 dolar düşürülmüştür. Yeni hedefle son on yılda Türkiye’nin aslında
yerinde saydığı anlaşılmaktadır. Bu şekilde, bu trendle 25 bin dolar olan 2023
hedefi gerçekleştirilebilir mi? 
BAŞKAN – Sayın Şimşek…
BAKİ ŞİMŞEK (Mersin) – Sayın Bakanım, öncelikle yurt
dışından bedelli askerlikle ilgili bin avro gibi bir para alınmasının doğru
olmadığını düşünüyorum. Keşke, bu kadar cüzi bir para alınacağına, bu insanlara
Türk ordusunun şerefli üniforması sembolik olarak üç beş gün giydirilerek
tezkere verilseydi. 
Bir de uzman çavuşlarla ilgili sizden bir destek
bekliyoruz. Uzman çavuşlar gerçekten çok zor şartlarda görev yapıyorlar ve
bunlar sözleşmelerini feshettikten sonra belediyelere ve kamu kurumlarına
geçmek için mücadele ediyorlar. Herhâlde burada, bu noktada referans istenmeyen
bir milletvekili yoktur. Bununla ilgili bir yasal düzenleme hazırlanarak, yani
bu sürenin gerekirse artırılarak bunlara bu hakkın tanınması ve bu insanların
da daha kolay yoldan, hem sosyal haklarının hem tazminatlarının hem de
memuriyete geçişlerinin bir statüye bağlanmasını talep ediyorum. 
Teşekkür ediyorum.
BAŞKAN – Sayın Karabıyık…
LALE KARABIYIK (Bursa) – Teşekkür ederim Sayın Başkan.
Sayın Bakan, çok kısa bir süre önce elektriğe zam
yapıldı ve sebep olarak da “Elektrik dağıtım şirketleri vatandaşa daha iyi
hizmet verebilmek için yatırım yapacaklar.” denildi. Peki, elektrik dağıtımı
tamamen özelleştirilmedi mi? Daha iyi hizmet için gerekli yatırım koşulları
özelleştirme sözleşmelerine konmadı mı? Bu özelleştirme bedelleri bu yatırım
maliyetleri dikkate alınarak belirlenmedi mi? Neden şimdi tekrar vatandaşa
yansıtılıyor? Ayrıca dünyada enerji fiyatlarının düştüğü ortamda bu artışlar
Türkiye’nin rekabet gücünü azaltmıyor mu? 
Teşekkür ederim.
BAŞKAN – Sayın Ok.
İSMAİL OK (Balıkesir) – Teşekkür ederim.
Sayın Bakan, çözüm sürecine karşı çıkanlara her türlü
hakareti yaptınız fakat çözüm süreci sonucunda ülkemizin geldiği durum ortada.
Eli kanlı PKK terör örgütü üyeleri ve cani IŞİD üyeleri, maalesef Türkiye’nin
her noktasında, her gün başta askerimiz ve polisimiz olmak üzere masum
insanlarımızı öldürmektedirler. Dolayısıyla ülkenin içerisinde bulunduğu bu
durumda başta siz olmak üzere ilgili bürokratlar hakkında ne gibi işlem yapmayı
düşünüyorsunuz?
Teşekkür ederim.
BAŞKAN – Sayın Öz…
BÜLENT ÖZ (Çanakkale) – Sayın Bakan, yeni doğan
çocukların doğumundan itibaren özellikle 2 yaşına kadar olan aşılarının düzenli
yapılmasının önemini biliyoruz. Ülkemizde hemen hemen bütün aileler
çocuklarının aşılarını bağlı oldukları sağlık ocaklarında yaptırmaktadırlar.
Fakat son birkaç aydır bu sağlık ocaklarında ellerinde hepatit A aşısı
olmadığını, dışarıda eczanelerde bulabilirlerse de ücretini ödeyerek almaları
durumunda çocuklara bu aşıyı yapabileceklerini söylemekteler. Ekonomik durumu
iyi olan aileler hepatit A aşısını eczanelerden temin etmeye çalışsalar da
onlar dahi bulmakta güçlük çekmekteler. Ekonomik yoksulluk çeken milyonlarca
yurttaşımız ise ya ilaç bulamıyor ya da sıra bana gelir umuduyla bekliyorlar.
Her sağlık ocağına bir iki doz aşı gönderilmesini nasıl değerlendiriyorsunuz?
Bu sorunun bir an önce çözümü için tedbir almayı düşünüyor musunuz? Bu sorunun
aylardır devam etmesinin nedeni ödenek yetersizliği midir?
Teşekkür ederim.
BAŞKAN – Sayın Akın…
AHMET AKIN (Balıkesir) – Bütün dünyada petrol fiyatları
düşüyor. Brent petrolün fiyatı 30 dolara kadar geriledi. Bizde ise bu düşüş hiç
hissedilmiyor. Yüksek miktarlardaki vergiler uluslararası piyasadaki düşüşün
vatandaşlarımıza yansımasını engelliyor. 
Bugün gemiler, yatlar düşük vergili daha ucuz mazot
alabilirken milyonlarca çiftçi, şoför esnafı, kamyoncu ve taksicilerimiz başta
olmak üzere vatandaşlarımız çok pahalı akaryakıt kullanıyorlar. Akaryakıt
fiyatları üzerindeki bu yüksek vergilerin düşürülmesi çiftçilerimize ve bazı
esnafımıza daha ucuz akaryakıt sağlanması yönünde bir çalışma yapacak mısınız?
BAŞKAN – Sayın Depboylu…
DENİZ DEPBOYLU (Aydın) – Teşekkür ederim Sayın Başkan.
Sayın Bakan, esnafa faizsiz verilecek olan 30 bin lira
kredi için 3.500 lira masraf, kredi tutarının 3 katı kadar da ipotek ve kefil
istendiği doğru mudur? Doğru ise, verilen bu kredi hakkının gerçekten esnaflarımızın
sorunlarına çare olacağına inanıyor musunuz?
Teşekkür ederim.
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür ederim Sayın Başkan.
Sayın Bakanım, dört gün önce Başika’daki askerî
gücümüze bir saldırı gerçekleştirildiği bildirildi, 18 DAİŞ teröristi de
etkisiz hâle getirmiş. Bu konuda sizin bir açıklamanız olmadı. Bununla ilgili
olarak bilgi verebilirseniz çok memnun olacağız.
Teşekkür ederim.
BAŞKAN – Sayın Atıcı…
AYTUĞ ATICI (Mersin) – Teşekkür ederim Sayın Başkan.
Sayın Bakan, yurt içinde veya yurt dışında parası olana
bedelli askerlik yaptırıyorsunuz; tamam, hadi, yaptırdınız, anladık. Peki,
parası olmayan gençlere bedelli askerlik yaptıramamanın hiç vicdani
sorumluluğunu hissediyor musunuz? Hiç vicdanınız sızlıyor mu? Eğer vicdanınız sızlıyorsa
bunlara bir çözüm düşündünüz mü? Yani bunlar acaba bedellerini
taksitlendirebilirler mi? Acaba başka bir yöntemle eşitlik ilkesini
sağlayabileceğinizi hiç düşündünüz mü? Bu konular benimle doğrudan ilgili
olmadığı hâlde ben bu konular yüzünden insan içine çıkamıyorum bu Parlamentoda
bulunduğumdan dolayı. Siz bir bakan olarak hakikaten nasıl insan içine
çıkıyorsunuz, merak ediyorum.
BAŞKAN – Sayın Baluken…
İDRİS BALUKEN (Diyarbakır) – Teşekkür ediyorum.
Sayın Bakanım, Hükûmetiniz döneminde, son dönemde
Diyarbakır’da, Suruç’ta, Ankara’da ve en son bugün İstanbul’da çok vahşi
katliamlar yapıldı ve bu katliamların tamamının neredeyse üstü örtüldü. Bugün
de Meclise Hükûmetin Sultanahmet katliamıyla ilgili bilgi vermesi talebini
maalesef Hükûmetiniz yerine getirmedi ancak şu anda basından okuduğum kadarıyla
Sayın Numan Kurtulmuş olayda bir güvenlik zafiyetinin olmadığını, olay yerinde
patlamadan beş, on saniye önce güvenlik güçlerinin bazı kişileri sorguladığını
söylemiş. Bu, tam özrü kabahatinden daha büyük bir açıklama. Yani “Ameliyatı
yaptık ama hasta öldü.” açıklaması. E demek ki haberiniz vardı ama
engelleyemediniz, bu anlama geliyor. Nasıl oluyor da onlarca insanın, yüzlerce
insanın yaşamını yitirdiği bu katliamlarla ilgili güvenlik zafiyeti olmadığını
düşünüyorsunuz? Nasıl oluyor da hâlâ ilgili bakanlarınız istifa etmiyor, merak
ediyoruz.
Teşekkür ediyorum.
BAŞKAN – Teşekkür ederim Sayın Baluken.
Sayın Bakan, buyurun efendim.
ERKAN HABERAL (Ankara) – On iki dakika Sayın Başkan.
BAŞKAN – Pardon.
Sayın Haberal, buyurun efendim.
ERKAN HABERAL (Ankara) – Sayın Bakan, askerlikle ilgili
konuların ilgili ihtisas komisyonunda görüşülmeyerek yani Millî Savunma
Komisyonunda görüşülmeden, enine boyuna tartışılmadan Plan Bütçe Komisyonunda
görüşülmesini Millî Savunma Komisyonunun bir üyesi olarak açıkçası tasvip
etmiyorum, özellikle belirtmek istedim.
Sayın Bakan, Sayın Başbakan “Uzman erbaşların 2200 olan
ek göstergelerini 3000’e çıkarıyoruz.” diyor. Uzman erbaşlar bugüne kadar
hiçbir zaman 2200 ek gösterge almadılar. Kanunda 3000 yazsa dahi yine de en
fazla 1830 ek gösterge alabilecekler. Uzman Erbaş Kanunu, 16’ncı maddeye ekli
cetvelde ilerleyebilecekleri en üst derece 3’üncü derece olarak
belirtilmektedir. Yani tahsili ne olursa olsun uzman erbaşlar 3’üncü derecede
kalmaktadırlar. Sayın Başbakan bizim haberimiz olmadan bu ek göstergelerde bir
değişiklik mi yapacak, bu cetveli mi değiştirecek efendim?
Teşekkür ederim.
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ederim
Sayın Başkan.
Önceki gün 10 Ocak Çalışan Gazeteciler Günü’ydü ancak
basın emekçileri bu anlamlı günlerini buruk bir şekilde kutladılar çünkü siyasi
iktidar basın özgürlüğünü, dolayısıyla da halkın doğru haber alma ve bilgilenme
hakkını da ortadan kaldırdı. Bu nedenle basın özgürlüğü sıralamasında 180 ülke
içinde maalesef 147’nciyiz. Türkiye’nin bu sicilinin acilen temizlenmesi
gerekiyor. 
Bu vesileyle 10 Ocak Çalışan Gazeteciler Günü’nü “Özgür
basın demokrasinin, hak ve özgürlüklerin teminatıdır.” özdeyişiyle birlikte
kutluyor, sadece haber yaptıkları için, haksız yere tutuklandıkları aşikâr olan
ve tutuklulukları giderek yargısız infaza dönüşen, başta Sayın Can Dündar ve
Giresunlu hemşehrim Erdem Gül olmak üzere, cezaevinde bulunan AKP mağduru bütün
düşünce suçlusu gazetecilere özgürlük diliyorum. Basın ve fikir açıklama
özgürlüğünün Anayasa güvencesi altında olduğunu, bu özgürlüğü ortadan
kaldırmaya çalışanlara bir kez daha hatırlatıyorum.
Teşekkür ederim.
BAŞKAN – Teşekkür ederim.
Sayın Bakan, buyurun efendim.
MİLLÎ SAVUNMA BAKANI İSMET YILMAZ (Sivas) – Teşekkür
ediyorum Sayın Başkanım.
Önce, Sayın Aksu’nun “Erken emekliliği teşvik
ediyorsunuz, bu diğer kurumlara kötü emsal olmuyor mu ve başkalarına kapısını
açmaz mı?” diye... Öncelikle, bunun normal bir uygulama olduğunu söylemiyorum
ama hukuk realiteden kaynaklanır. Daha önce TRT için böyle bir kanun çıkarıldı
mı? Çıkarıldı. Daha önce Türkiye Büyük Millet Meclisi personeli için böyle bir
kanun çıkarıldı mı? Çıkarıldı. Demek ki daha önce yapılmış. Peki “Su-i misal
emsal olmaz” ona da katılıyoruz, ancak bir ihtiyaçtan kaynaklandı. İhtiyaçtan
kaynaklandı, bu çıkarıldı. Yanında mıyız? Yanında değiliz ama ihtiyacı
karşılamak için daha önce başka kurumlar için çıkarıldığı gibi şimdi de Türk
Silahlı Kuvvetleri için çıkarılmakta. 
Bir başka hususu, Sayın Usta söyledi “Gelir, gerçekten
orta vadeli planda 10.256 dolar olarak öngörülüyor. Daha önce 16 bin dolar
öngörülmüştü, 5.350 dolar düşürüldü, dolayısıyla da buradan sıkıntıya girildi.”
diye. Gerçekten de daha önceki dönemlerde orta vadeli planda Türkiye’nin büyüme
oranlarında daha büyük bir rakam ifade edilmişti. Ancak Türkiye bir ateş
çemberinin içerisinde. En son çeyrekte bile Türkiye yüzde 4 gibi bir büyüme
oranını yakaladı, gelişmekte olan ülkelere bakınca -Çin’le Hindistan’ı çıkardıktan
sonra- onların içinde bile en hızlı büyüyen ülkelerden birisi. Muhakkak ki daha
iyisi var, daha yapmamız gerekenler var, ancak biz de çalışıyoruz. 2023’teki
kişi başına 25 bin dolar hedefini yakalayabilir miyiz? E, niyetimiz bu. Peki,
bunu sağlayabilecek miyiz? Bu gerçekten çok zor, kolay demiyorum. Hep beraber,
birlik içerisinde, enerjimizi birbirimize harcamadan, bu ülkenin
kalkındırılması, refahı için 80 milyonu anayasal vatandaşlık temelinde eşit
kılarak bir refah yolunda, bir medeniyet yolunda yürütmek istiyoruz. Bunun için
ne yapmak lazım? Daha çok üretmek lazım, daha çok fabrikalar yapmak lazım.
Yatırım yapacağız, istihdam oluşturacağız, üretim yapacağız ve ihracat
yapacağız. Şu anda Türkiye’nin ihracatının değeri 1,6 dolar, Almanya’nın, işte,
4 doların üzerinde. Bizim ne yapmamız lazım? Yüksek katma değerli ürünleri
üretip ihraç etmek lazım. Biz genelde savunma sanayisi olarak hep şunu
söylüyoruz -örneklerimiz var, gurur duyuyoruz- eğer ATAK helikopterini ihraç
ederseniz kilogramı 5 bin dolar. Şimdi 1,6 dolar ortalama ihracatımız.
GÖKTÜRK-2 uydusunu Türkiye’de ürettik ve ihraç ettik, kilogramı 200 bin dolar
ve galyum nitrat bazlı bir çip üreteceğiz, kilogramı 10 milyon dolar. Yani
Türkiye ne yapıp edip yüksek katma değerli ürünleri üretip onları da ihraç
ederse belki 2023’te dünyanın en büyük 10 ekonomisi arasına girme yarışına
katılabilir. Ama çok zor olduğunu söylüyorum. Ha, bunun için ihracatı artırmak
lazım, üretimi artırmak lazım, yüksek katma değerli ürünleri üretip ihraç
edebilmek lazım, zoru başarmak lazım. Zoru yenebilmek için de hep birlik
beraberlik içinde yapacağız. Bu ülke hepimizin, bizim değil ki. Türkiye
başarırsa siz de başarmış olacaksınız, evlatlarınız Türkiye Cumhuriyeti’nin.
BAKİ ŞİMŞEK (Mersin) – Siz inanıyor musunuz buna?
OKTAY VURAL (İzmir) – “Zor.” diyor zaten.
MİLLÎ SAVUNMA BAKANI İSMET YILMAZ (Sivas) – Yani zor
ama biliyorsunuz, karınca var ya… Karınca Kâbe’ye gidiyor da “Bu ayakla mı?”
dendiğinde “Gidemesek de yolunda ölürüz.” hesabı, bizim niyetimiz bu, biz bu
yolda gidiyoruz.
Bir başka… (MHP sıralarından gürültüler)
ERHAN USTA (Samsun) – Son on iki çeyrekte özel sektörde
yatırımlar negatif.
BAŞKAN – Sayın Bakan, devam edin efendim.
Sayın Bakanı dinleyelim efendim.
MİLLÎ SAVUNMA BAKANI İSMET YILMAZ (Sivas) – Bir başka sayın
milletvekilimiz “İşte, dövizli askerlikte daha önceden 6 bin avro ödeniyordu
fakat bu bin avroya düştü. Dolayısıyla bu düşük değil mi?” Peki, üniforma giyse,
gelse askerliğini yapsa. Biz de canıgönülden bunu isteriz. Bu ona verilmiş bir
seçenek. İsterse gelir askerlik yapar on iki ay, isterse bunu kullanır.
Dolayısıyla da üniforma yolu, askeriyede vatana hizmet etme yolu kapalı
değildir. Ama vatandaşın tercihi, hangisini tercih ederse ona da saygı
göstermek gerekir. 6 bin avro… 
Bakın, sadece Türkiye’deki ekonomi hassas dengeler
üzerinde gitmiyor, yurt dışında da hassas dengeler üzerinde gidiyor. Eskiden
ister Hollanda’ya ister Almanya’ya ister Belçika’ya gidin, işçiler Türkiye’ye
döviz gönderirdi; şimdi artık eskisi gibi döviz de gönderemiyorlar, orada da
işsizlik problemi var, orada da sıkıntı var. Dolayısıyla, 3 evladı olandan 6
bin avro aldığınızda, “18 bin avro öde.” dediğinizde sıkıntıya girer. O
vatandaşı da anlayabilmek lazım. Dolayısıyla da biz 6 bin avrodan bin avroya
düşürdük, biz düşündük. Ama bir başka iktidar gelir bunu sıfırlarsa başımızın,
gözümüzün üstüne. (AK PARTİ sıralarından alkışlar) 
Bir başka kardeşimin sorusu… Uzman jandarma ve erbaşlar
iki yıl çalıştıktan sonra kamuya çalışmaları doğrultusunda bir kapı açılmış,
657’de de böyle bir hüküm var ancak şu anda yaklaşık -bana bildirilen rakam- 20
bine yakın bu kapsamda insan var. Eğer 20 bine yakın insana… Oysa sizler de çok
iyi biliyorsunuz ki her yıl devletin bütçe kanunlarıyla çalıştıracağı açıktan
atama sayısı 50-60-70 bin. Bunun kaç binini öğretmene veriyoruz? 35-40 binini
öğretmene veriyoruz. Polis istiyor, hâkim istiyor, doktor istiyor, dolayısıyla
da halkın gerçek ihtiyaçlarıyla bunları bir araya koyduğumuzda bir öncelikler
sırasına geliyor. “İki yıl çalışıp da ayrılabilmek doğru değildir.” 
ERKAN HABERAL (Ankara) – Süresini uzatın.
MİLLÎ SAVUNMA BAKANI İSMET YILMAZ (Sivas) - Sayın
Vekilim, güzel, çok doğru söylüyorsunuz. Bu sürenin uzatılması için… Bakın, biz
daha sonra bir Sözleşmeli Erbaş ve Er Yasası çıkardık. Sözleşmeli Erbaş ve Er
Yasası’nda dışarıda iki yıl çalışıp kamuda çalışabilme kriteri değil de kamuda
yedi yıl çalışıp ondan sonra kamuda belirtilen kriterlere sahip olması kaydıyla
çalışabileceği kriterini getirdik. Önümüzdeki dönemde bununla ilgili şunu
yapmamız lazım: Ya buradaki iki yıllık süreyi uzatmamız lazım -yani birinci
alternatif bu- ya da bu uygulamayı kaldırmak lazım, yoksa o orada dururken… 
ERKAN HABERAL (Ankara) – Siz yapın, biz destek verelim.
MİLLÎ SAVUNMA BAKANI İSMET YILMAZ (Sivas) -
Vatandaşlardan milletvekillerimize gitmeyen de kimse yok, 550 milletvekilinin
hepsine de bu talepler geliyordur. Dolayısıyla, ya hepten kaldıracağız, “Kusura
bakmayın, yasadaki hüküm kaldırıldı.” diyeceğiz ya da bu süreyi uzatacağız ki
20 bin sayısını makul bir sayıya çekelim. 
Bir başka husus, biliyorsunuz, daha önceki yasalarda
bunların çalışma süresi daha azdı yani 30 yaşlarından sonra dışarıda
oluyorlardı, daha sonra bunlara 45 yaşına kadar çalışma mükellefiyeti getirdik
statü hukukundan. 45 yaşını getirdiğimizde de emekli olamıyorlardı, ondan sonra
tekrar bir yasal değişiklik yaptık; Millî Savunma Bakanlığına bağlı
kuruluşlarda -NATO Ant Başkanlığı, Millî Savunma- emekliliği hak etmiş
oldukları yaşa kadar çalıştırma imkânı getirdik. Fakat bu sefer de onların şu
talebi var: “Emekliliği hak etmiş olduğum yaşa kadar çalışmayayım, diğer devlet
memurları gibi 65 yaşına kadar çalışayım.” Dolayısıyla, zincirleme bir talep
var ve Türkiye’nin ekonomisi, ihtiyaçları imkân verdiği ölçüde yapacağız. 
Sayın Karabıyık “Elektrik zammı yapılması rekabet
gücünü azaltmıyor mu?” dedi. Onda şüphe yok, rekabet gücünü azaltıyor.
İnşallah, rekabet, bizim Türk üreticisinin de… Çünkü çok daha fazla ihracat
yapabilmemiz lazım. İhracatın esas unsuru rekabet, hem kalitede hem de fiyatta
rekabeti sağlayabilmek lazım. Bunun için de girdilerin önemli bir kalemi var.
Bunlardan birisi de enerji girdisi, bunu da indirebilmek lazım. 
“Çözüm sürecine karşı çıkanlara hakaret ettiniz.” Biz
böyle bir hakaret falan etmedik. Ama çözüm süreci… Barıştan kim rahatsız olur,
barıştan kim rahatsız olur? Biz istiyoruz ki barış olsun, kardeşlik olsun, 80
milyon insan anayasal, temel vatandaşlıkta eşit olsun ve ülkeye bağlılığı
kanunda kalmasın, gönülden gelsin. Ee bunu söylemenin ne zararı var?
İSMAİL OK (Balıkesir) – Her gün askerler şehit,
polisler şehit. 
MİLLÎ SAVUNMA BAKANI İSMET YILMAZ (Sivas) – Dolayısıyla
da biz bunun doğru bir tercih olduğunu söylüyoruz, doğru bir tercih olduğunu
söylemeye de devam edeceğiz. 78 milyon-80 milyon eşittir, birdir, kardeştir,
bunların hiçbirisinin diğerine üstünlüğü yoktur. Hukuk düzeni kuralları
içerisinde olunacak ve hukuk düzeni içerisinde talepler dile getirilecek. Bu
Meclis kabul ederse başımız gözümüz üzerine ama bu Meclis kabul etmezse de
“İster kabul etsin ister kabul etmesin, ben bildiğimi yaparım.” sözünün hukuk
düzeninde yeri yoktur. Buna hiçbir hukuk düzeni müsaade etmez. Biz iktidarda
değil, CHP de olsa müsaade etmez, HDP de olsa müsaade etmez, MHP de olsa
müsaade etmez. Onların da istediği, hukuk düzeni. Hukuk düzeni, vatandaşın
özgürlüklerinin kullanılmasının asgari şartıdır. Eğer hukuk düzeni yoksa
vatandaş kendisini güvende hissetmez.
Yine, yenidoğan çocukların sağlık ocaklarında aşı
gönderilmesiyle ilgili… Bunu Sağlık Bakanlığına söyleyeceğiz. Gerçekten
sağlıkta memnuniyet, işte yüzde 30’lar civarındayken yüzde 70’e geldi. Ancak
daha yapmamız gereken şey var. Sağlık Bakanlığının her sağlık ocağına, her yeni
doğanın ve evlatlarımızın, gençlerimizin aşısını göndermesi gerekir. Ben bunu
Sağlık Bakanıyla da bizzat görüşeceğim.
Bir başka husus, petrol ücretleri düşüyor, Brent
petrolü 30 dolar civarına geldi. Sadece orada bir arkadaşımız… Gemi ve yatlara
daha ucuz verilebiliyor, uçaklara da öyledir. Bunların gerekçesi de şudur…
(Mikrofon otomatik cihaz tarafından kapatıldı)
BAŞKAN – Sayın Bakan, iki dakika ilave süre veriyorum,
buyurun efendim.
MİLLÎ SAVUNMA BAKANI İSMET YILMAZ (Sivas) – Teşekkür
ediyorum.
Efendim, Sayın Akif Hamzaçebi de eski Gelir İdaresi
Başkanlığı yaptı, genel müdürlüğü de yaptı, o dönemdeki ismiyle. Dolayısıyla o
da bilir ki, eğer siz yata, gemiye Bodrum’da yakıt vermezseniz -ÖTV’siz yakıt-
hemen karşıdaki Kos’a gider, Yunan adasına gider, bir başka yerden alır. Bir
başka yerden almasın diye bu ülkedeki o yatlara, gemilere tanınmış imkân. Aksi
hâlde ne yapacak? Yunanistan’dayken yakıtı dolduracak, Türkiye'ye gelecek. E
peki, buna ne gerek var ki? Dolayısıyla da, bakın, bu yasa yaklaşık 2003’de
çıktı, 2003’ten bu yana kadar da kötüye kullanımı da olmadı. Bu bir ihtiyaçtan
doğdu. Eğer uçağı da kullanıyorsanız, siz uçağa burada pahalı satarsanız
uçaklar buraya yakıt alıp da gelir, Türkiye'den yakıt almaz. Dolayısıyla da, bu
aynen akışkanlı kaplar gibidir, neresi ucuz olursa oraya doğru gider. 
Bir başka soru, 30 bin çiftçimize, esnafımıza kredi
veriyorsunuz, bunun masrafı alınıyor. E peki, bunun da -en son bizim arkadaşlar
da bu konuyu dile getirdiler- üzerinde Maliye Bakanımız ve ekonomiden sorumlu
Başbakan Yardımcımızın da olduğu bir çalışma yapılacak, nasıl esnafımıza,
çiftçimize daha iyi şartlarda kredi verebiliriz diye bir çalışma yapılacak.
İnşallah olumlu neticelenir diye düşünüyorum ama aynı şikâyet bize de geldi. 
Sayın Kuşoğlu’nun da, Başika’ya bir saldırıyla -son
saldırı- ilgili olarak... Daha önce, biliyorsunuz, 2 sefer bir saldırı oldu.
Tabii, Başika Üssü DEAŞ’ın kontrol ettiği alana 5 kilometre mesafede.
Dolayısıyla, DEAŞ’ın bulunduğu yerden de atışın yapılabileceği bir mesafe
çerçevesi içerisinde, Musul’a da 25 kilometre falan civarında. Dolayısıyla,
DEAŞ tarafından, Başika Üs Bölgesi’ne konuşlu birliklerimize 16-17 Aralık 2015
tarihlerinde roket ve havanlarla saldırı düzenlendi.
(Mikrofon otomatik cihaz tarafından kapatıldı)
BAŞKAN – Mikrofonu açıyorum, sözlerinizi tamamlayınız
Sayın Bakanım.
MİLLÎ SAVUNMA BAKANI İSMET YILMAZ (Sivas) – Sayın
Başkanım, ben teşekkür ediyorum. 
Sayın Kuşoğlu’na, Başika’da konuşlu Türk birliğiyle
ilgili bu elimdeki bilgi notunu vereceğim. Dolayısıyla, onun cevabını yerine
getirmiş oluruz diyoruz.
Yine, paralı olana bedelli askerlik, olmayana da... Bu
Sayın Atıcı’nın şeyi de... Sayın Atıcı, bizim getirdiğimiz kural bu. Siz, yarın
iktidar olursanız da dediğinizi gerçekleştirirsiniz.
Hepinizi saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederim Sayın Bakan.
Tasarının tümü üzerindeki görüşmeler tamamlanmıştır.
Maddelerine geçilmesini oylarınıza sunuyorum: Kabul
edenler… Etmeyenler… Kabul edilmiştir. 
Birleşime beş dakika ara veriyorum.
Kapanma Saati: 22.58
BEŞİNCİ OTURUM
Açılma Saati: 23.02
BAŞKAN: Başkan Vekili Mehmet Akif
HAMZAÇEBİ
KÂTİP ÜYELER : Mustafa AÇIKGÖZ
(Nevşehir), Zihni AÇBA (Sakarya)
------0-----
BAŞKAN – Sayın milletvekilleri, Türkiye Büyük Millet
Meclisinin 26’ncı Birleşiminin Beşinci Oturumunu açıyorum. 
60 sıra sayılı Kanun Tasarısı’nın görüşmelerine devam
edeceğiz. 
Komisyon? Yok. 
Ertelenmiştir. 
Alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için 13 Ocak 2016 Çarşamba
günü saat 14.00’te toplanmak üzere birleşimi kapatıyorum. 
İyi geceler diliyorum.
Kapanma Saati: 23.03




(x) Bu bölümde hatip tarafından Türkçe
olmayan kelimeler ifade edildi.


(x) 60 S. Sayılı Basmayazı Tutanağa
eklidir.




