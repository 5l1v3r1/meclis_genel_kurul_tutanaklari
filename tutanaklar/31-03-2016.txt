



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

64’üncü Birleşim
31 Mart 2016 Perşembe

(TBMM
Tutanak Hizmetleri Başkanlığı tarafından hazırlanan bu Tutanak Dergisi’nde yer
alan ve kâtip üyeler tarafından okunmuş bulunan her tür belge ile konuşmacılar
tarafından ifade edilmiş ve tırnak içinde belirtilmiş alıntı sözler aslına
uygun olarak yazılmıştır.)

 İÇİNDEKİLER





I.– GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Ağrı Milletvekili Dirayet Taşdemir’in,
Ağrı ilinin sorunlarına ilişkin gündem dışı konuşması
2.- Osmaniye Milletvekili Mücahit
Durmuşoğlu’nun, Osmaniye Düziçi’nin düşman işgalinden kurtuluşunun 96’ncı yıl
dönümüne ilişkin gündem dışı konuşması
3.- Kırklareli Milletvekili Türabi
Kayan’ın, Kırklareli ilinin sorunlarına ilişkin gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, 31/3/2015’te görevi başında öldürülen Savcı Mehmet Selim
Kiraz’ı rahmet ve saygıyla andığına ve terörü şiddetle lanetlediğine ilişkin
konuşması 
2.- Oturum Başkanı TBMM Başkan Vekili Ayşe
Nur Bahçekapılı’nın, Eski Diyarbakır Barosu Başkanı Tahir Elçi’yi sevgiyle andığına
ilişkin konuşması
3.- Oturum Başkanı TBMM Başkan Vekili Ayşe
Nur Bahçekapılı’nın, Türkiye’de “kürdistan” diye bir bölge olmadığına ve Parlamentoda
ayrımcı bir dil kullanılmaması gerektiğine ilişkin konuşması
4.- Oturum Başkanı TBMM Başkan Vekili Ayşe
Nur Bahçekapılı’nın, “Kürdistan” ifadesinin hukuki ve siyasi bir terminoloji olarak
kullanılmasına itirazını sonuna kadar savunacağına ilişkin konuşması
5.- Oturum Başkanı TBMM Başkan Vekili Ayşe
Nur Bahçekapılı’nın, Diyarbakır’da yaşanan terör saldırısında şehit olan 4
polise rahmet, yaralı polislere acil şifalar dilediğine ve Parlamentodan terör
olayları ile şiddete karşı birlik çağrılarının yükselmesini temenni ettiğine
ilişkin konuşması

VI.- AÇIKLAMALAR
1.- Tokat Milletvekili Coşkun Çakır’ın,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’a Allah’tan rahmet dilediğine ve bu olayın Türk
yargısına, Türk demokrasisine ve Türkiye’deki bütün vatandaşlara yapılmış bir
saldırı olduğuna ilişkin açıklaması
2.- Ankara Milletvekili Levent Gök’ün,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’a Allah’tan rahmet dilediğine, Cumhuriyet Halk Partisi
olarak bütün terör olaylarını lanetlediklerine ve Türkiye'nin sorunlarının
demokrasi, insan hakları, hukukun üstünlüğü çerçevesinde çözülebileceğine
ilişkin açıklaması
3.- Manisa Milletvekili Erkan Akçay’ın, MHP
Grubu olarak, 31/3/2015’te teröristlerin saldırısı sonucu görevi başında
hayatını kaybeden Savcı Mehmet Selim Kiraz’ı rahmetle andıklarına, bugüne kadar
meydana gelen bütün terör eylemlerini lanetlediklerine ve Hükûmetin terörle
mücadele konusunda kapsamlı ve kararlı bir politikası olmadığına ilişkin
açıklaması
4.- Diyarbakır Milletvekili Çağlar
Demirel’in, İran devleti tarafından idam edilen Kürt Cumhuriyeti Başkanı Qazi
Muhammed’in 69’uncu ölüm yıl dönümüne ve insanların yaşam haklarının ellerinden
alınacağı hiçbir uygulamayı kabul etmeyeceklerine ilişkin açıklaması
5.- Hatay Milletvekili Serkan Topal’ın,
Hatay ilinin Samandağ sahilinde rip akıntıları nedeniyle boğulma vakalarının
yaşandığına ve bu bölgeye bir dalgakıran yapılmasının yerinde olacağına ilişkin
açıklaması
6.- Uşak Milletvekili Özkan Yalım’ın,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’ı rahmetle andığına ve Uşak’ın bazı köylerindeki
göletler için kira alınmasının doğru olmadığına ilişkin açıklaması
7.- İstanbul Milletvekili Serap Yaşar’ın,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’ı rahmetle andığına, terörün insanlığa karşı bir suç
olduğuna ve tüm terör örgütlerini lanetlediğine ilişkin açıklaması
8.- Denizli Milletvekili Kazım Arslan’ın,
Denizli’nin bazı ilçelerindeki adliyelerin kapatılmasına ve İŞKUR tarafından
gönderilen işçilerin sosyal güvenlik primlerinin devlet tarafından ödenmesi
gerektiğine ilişkin açıklaması
9.- Adıyaman Milletvekili Adnan
Boynukara’nın, 31/3/2015’te teröristlerin saldırısı sonucu görevi başında
hayatını kaybeden Savcı Mehmet Selim Kiraz’ı rahmetle andığına ve tüm terör
örgütlerini lanetlediğine ilişkin açıklaması
10.- İstanbul Milletvekili Markar
Eseyan’ın, 31/3/2015’te teröristlerin saldırısı sonucu görevi başında hayatını
kaybeden Savcı Mehmet Selim Kiraz’ı rahmetle andığına ilişkin açıklaması
11.- Bursa Milletvekili Zekeriya Birkan’ın,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’ı rahmetle andığına ve terör örgütlerinin amaçlarına
ulaşamayacaklarına ilişkin açıklaması
12.- Edirne Milletvekili Okan
Gaytancıoğlu’nun, Edirne Millî Eğitim Müdürlüğü tarafından “Edebiyat Günleri”
adı altında düzenlenen bir etkinliğe Mustafa Armağan’ın hangi sıfatla davet
edildiğini öğrenmek istediğine ilişkin açıklaması
13.- Mersin Milletvekili Serdal
Kuyucuoğlu’nun, muhtarların BAĞ-KUR primlerinin devlet tarafından ödenmesinin
düşünülüp düşünülmediğini öğrenmek istediğine ilişkin açıklaması
14.- Zonguldak Milletvekili Faruk
Çaturoğlu’nun, 31/3/2015’te teröristlerin saldırısı sonucu görevi başında
hayatını kaybeden Savcı Mehmet Selim Kiraz’ı rahmetle andığına ve özellikle
Meclis çatısı altında terörü kutsayanları şiddet ve nefretle kınadığına ilişkin
açıklaması
15.- Millî Eğitim Bakanı Nabi Avcı’nın,
Kırklareli Milletvekili Türabi Kayan’ın yaptığı gündem dışı konuşmasındaki bazı
ifadelerine ilişkin açıklaması 
16.- Manisa Milletvekili Özgür Özel’in,
İstanbul Milletvekili Mustafa Sezgin Tanrıkulu’nun sataşma nedeniyle yaptığı
konuşmasındaki bazı ifadelerine ilişkin açıklaması
17.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
18.- Diyarbakır Milletvekili İdris
Baluken’in, “kürdistan” ifadesini kullanmaya yasal ve anayasal herhangi bir
engelin olmadığına ve Oturum Başkanı TBMM Başkan Vekili Ayşe Nur
Bahçekapılı’nın bu ifadeye itiraz etmesinin doğru olmadığına ilişkin açıklaması
19.- Amasya Milletvekili Mehmet Naci
Bostancı’nın, Oturum Başkanı TBMM Başkan Vekili Ayşe Nur Bahçekapılı’nın, Anayasa’da
olmayan, tamamen ideolojik amaçlı etnik bir adlandırmaya itiraz etmesinin son
derece haklı ve yerinde olduğuna ilişkin açıklaması
20.- Manisa Milletvekili Erkan Akçay’ın,
Diyarbakır Otogar Kavşağı’ndaki terör saldırısı neticesinde şehit olan 4 polise
Allah’tan rahmet, yaralanan 14 polise acil şifalar dilediğine, “kürdistan”
ifadesinın tarihî, kültürel ve coğrafi bir geçerliliği olmadığına ve siyasi bir
maksatla dile getirildiğine ilişkin açıklaması
21.- Manisa Milletvekili Özgür Özel’in,
Diyarbakır Otogar Kavşağı’ndaki terör saldırısı neticesinde şehit olan 4 polise
Allah’tan rahmet, yaralanan 14 polise acil şifalar dilediğine ve CHP Grubu
olarak bu saldırıyı lanetlediklerine ilişkin açıklaması
22.- Amasya Milletvekili Mehmet Naci
Bostancı’nın, Diyarbakır Otogar Kavşağı’ndaki terör saldırısı neticesinde şehit
olan 4 polise Allah’tan rahmet, yaralanan 14 polise acil şifalar dilediğine ve
terörün insanlığın, ahlakın, halkın yanında olan herkes tarafından telin
edilmesi gerektiğine ilişkin açıklaması
23.- Diyarbakır Milletvekili İdris
Baluken’in, Diyarbakır’da meydana gelen saldırı neticesinde yaşamını yitiren 4
polise rahmet dilediğine ve yaşanan süreçle ilgili bütün şiddet yöntemlerinin
reddedilmesi, diyalog kanallarının açılması gerektiğine ilişkin açıklaması

VII.- BAŞKANLIĞIN GENEL KURULA SUNUŞLARI
A ) Meclis Araştırması Önergeleri 
1.- İstanbul Milletvekili Barış Yarkadaş ve
24 milletvekilinin, İstanbul Tuzla'da artan yapılaşmanın kent dokusuna verdiği
zararlar ile marina ve AVM gibi yapıların kentlilik kültürüne olan etkilerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/133)


2.- İstanbul
Milletvekili Gürsel Tekin ve 29 milletvekilinin, Rusya’yla olan ilişkilerimizde
yaşanan sorunlar nedeniyle Türk vatandaşlarının Rusya'da yaşadığı zorlukların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/134)
3.- Manisa Milletvekili Mazlum Nurlu ve 23
milletvekilinin, Rusya'ya yapılan yaş meyve ve sebze ihracatında yaşanan
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/135)

VIII.- ÖNERİLER
A) Siyasi Parti Grubu Önerileri
1.- MHP Grubunun, Muğla Milletvekili Mehmet
Erdoğan ve arkadaşları tarafından, son yıllarda ülkemiz ile içinde bulunduğumuz
coğrafyadaki belirsizlikler ve siyasi istikrarsızlıklar bağlamında turizm
sektörünün içine düştüğü krizin sebeplerinin araştırılması, turizm sektörünün
sorunlarının tespit edilmesi, tespit edilen sorunların giderilerek yaşanan
mağduriyetlerin önüne geçilmesi, yapılacak olan yasal düzenlemeler de dâhil
olmak üzere alınması gereken önlemlerin belirlenmesi amacıyla 23/12/2015
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 31 Mart 2016 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
2.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair Ön Görüşmeler”
kısmında yer alan, Tahir Elçi’nin ölümüne ilişkin hususların tüm boyutlarıyla
araştırılarak faili meçhul katliamının neden ve sonuçlarının tespiti ve
sorumluların ortaya çıkarılmasına yönelik olarak Türkiye Büyük Millet Meclisi
Başkanlığına verilmiş olan (10/38) esas numaralı Meclis Araştırması
Önergesi’nin, ön görüşmelerinin Genel Kurulun 31 Mart 2016 Perşembe günkü
birleşiminde yapılmasına ilişkin önerisi 
3.- CHP Grubunun, Edirne Milletvekili Okan
Gaytancıoğlu ve 24 milletvekili tarafından, atık yağların neden olduğu su ve
çevre kirliliğinin boyutlarının araştırılarak alınması gereken önlemlerin
belirlenmesi amacıyla 6/1/2016 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 31 Mart 2016
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; bastırılarak dağıtılan
(11/3) ve (11/4) esas numaralı Gensoru Önergelerinin 4 Nisan 2016 Pazartesi
günkü gündemin "Özel Gündemde Yer Alacak İşler" kısmının 1’inci ve
2’nci sıralarına alınmasına ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerinin haftalık çalışma günlerinin
dışında 4 Nisan 2016 Pazartesi günü saat 14.00’te toplanarak bu birleşimde
yapılmasına ve gensoru önergelerinin görüşmelerinin tamamlanmasına kadar
çalışmasına ilişkin önerisi 

IX.- SATAŞMALARA İLİŞKİN KONUŞMALAR
1.- Muğla Milletvekili Mehmet Erdoğan’ın,
Antalya Milletvekili Gökcen Özdoğan Enç’in MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
2.- Adana Milletvekili Meral Danış
Beştaş’ın, Bartın Milletvekili Yılmaz Tunç’un HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
3.- Bartın Milletvekili Yılmaz Tunç’un,
Adana Milletvekili Meral Danış Beştaş’ın sataşma nedeniyle yaptığı konuşması
sırasında şahsına sataşması nedeniyle konuşması
4.- Adana Milletvekili Meral Danış
Beştaş’ın, Bartın Milletvekili Yılmaz Tunç’un sataşma nedeniyle yaptığı
konuşması sırasında HDP Grubuna sataşması nedeniyle konuşması
5.- Tokat Milletvekili Coşkun Çakır’ın,
İstanbul Milletvekili Mustafa Sezgin Tanrıkulu’nun HDP grup önerisi üzerinde
yaptığı konuşması sırasında AK PARTİ Grubuna sataşması nedeniyle konuşması
6.- İstanbul Milletvekili Mustafa Sezgin
Tanrıkulu’nun, Tokat Milletvekili Coşkun Çakır’ın sataşma nedeniyle yaptığı
konuşması sırasında şahsına sataşması nedeniyle konuşması
7.- Adana Milletvekili Meral Danış
Beştaş’ın, İzmir Milletvekili Mahmut Atilla Kaya’nın HDP grup önerisi üzerinde
yaptığı konuşması sırasında HDP Grubuna sataşması nedeniyle konuşması
8.- İstanbul Milletvekili Mustafa Sezgin
Tanrıkulu’nun, İzmir Milletvekili Mahmut Atilla Kaya’nın HDP grup önerisi
üzerinde yaptığı konuşması sırasında şahsına sataşması nedeniyle konuşması
9.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
10.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
11.- Tokat Milletvekili Coşkun Çakır’ın,
İstanbul Milletvekili Mustafa Sezgin Tanrıkulu’nun sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
12.- Bursa Milletvekili Hakan
Çavuşoğlu’nun, Manisa Milletvekili Mustafa Sezgin Tanrıkulu’nun sataşma
nedeniyle yaptığı konuşması ile Manisa Milletvekili Özgür Özel’in yaptığı
açıklaması sırasında şahsına sataşması nedeniyle konuşması
13.- Manisa Milletvekili Özgür Özel’in,
Bursa Milletvekili Hakan Çavuşoğlu’nun sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
14.- Diyarbakır Milletvekili İdris
Baluken’in, Bursa Milletvekili Hakan Çavuşoğlu’nun sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
15.- Amasya Milletvekili Mehmet Naci
Bostancı’nın, İstanbul Milletvekili Mehmet Bekaroğlu’nun AK PARTİ grup önerisi
üzerinde yaptığı konuşması sırasında Adalet ve Kalkınma Partisine sataşması nedeniyle
konuşması
16.- İstanbul Milletvekili Mehmet
Bekaroğlu’nun, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
17.- Manisa Milletvekili Özgür Özel’in,
Bursa Milletvekili Hakan Çavuşoğlu’nun AK PARTİ grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
18.- Amasya Milletvekili Mehmet Naci
Bostancı’nın, Manisa Milletvekili Özgür Özel’in sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
19.- Manisa Milletvekili Özgür Özel’in,
Antalya Milletvekili Mustafa Köse’nin AK PARTİ grup önerisi üzerinde yaptığı
konuşması sırasında CHP Grubuna sataşması nedeniyle konuşması
20.- Diyarbakır Milletvekili İdris
Baluken’in, Antalya Milletvekili Mustafa Köse’nin AK PARTİ grup önerisi
üzerinde yaptığı konuşması sırasında Halkların Demokratik Partisine sataşması
nedeniyle konuşması
21.- Antalya Milletvekili Mustafa Köse’nin,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına sataşması nedeniyle konuşması

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye İnsan Hakları ve Eşitlik Kurumu
Kanunu Tasarısı (1/596) ile Kadın Erkek Fırsat Eşitliği Komisyonu ve İnsan
Haklarını İnceleme Komisyonu Raporları (S. Sayısı: 149)
2.- İş Kanunu ile Türkiye İş Kurumu
Kanununda Değişiklik Yapılmasına Dair Kanun Tasarısı (1/597) ve Sağlık, Aile,
Çalışma ve Sosyal İşler Komisyonu Raporu (S. Sayısı: 170) 

XI.- OYLAMALAR
1.- (S. Sayısı: 149) Türkiye İnsan Hakları
ve Eşitlik Kurumu Kanunu Tasarısı’nın 6’ncı maddesinin oylaması
2.- (S. Sayısı: 149) Türkiye İnsan Hakları
ve Eşitlik Kurumu Kanunu Tasarısı’nın 10’uncu maddesinin oylaması









31 Mart 2016 Perşembe
BİRİNCİ OTURUM
Açılma Saati: 14.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ) 
-----0-----
BAŞKAN
– Türkiye Büyük Millet Meclisinin 64’üncü Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim.
Gündem dışı ilk söz, Ağrı ilinin sorunları hakkında söz
isteyen Ağrı Milletvekili Dirayet Taşdemir’e aittir. 
Buyurun Sayın Taşdemir. (HDP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Ağrı Milletvekili Dirayet Taşdemir’in,
Ağrı ilinin sorunlarına ilişkin gündem dışı konuşması
DİRAYET TAŞDEMİR (Ağrı) – Sayın Başkan, değerli
milletvekilleri; hepinizi saygıyla selamlıyorum.
İran rejimi tarafından katledilen Qazi Muhammed ve
arkadaşlarını da saygıyla anıyorum.
Bugün Ağrı’nın sorunlarıyla ilgili söz hakkı almış
bulunmaktayım. 7 Hazirandan sonra Türkiye genelinde yaşanan baskı
politikalarının bir benzerini hatta daha kapsamlısını Ağrı ilimizde de yaşamış
bulunmaktayız ve hâlâ da yaşıyoruz. Dolayısıyla Ağrı halkının tercihlerine
saygı duymayanlar Ağrı halkının baskıyla, gözaltıyla, tutuklamayla, iradesine
saygısızlık göstererek kararını değiştireceğini düşünerek Ağrı halkına
saldırılar, yöneticilerimize, partimize, çalışanlarımıza, seçmenlerimize baskı
politikaları uygulamaktadır. 7 Haziranda Taşlıçay ilçemizde seçim çalışmalarımıza
gönüllü katıldıkları için bir grup öğretmen sürgün edildi. Suruç katliamını
protesto ettikleri için 13 tane kamu emekçisi görevinden uzaklaştırıldı. Tahir
Elçi’nin katliamını kınadıkları için kampüste öğrenciler gözaltına alındı,
ardından da tutuklandı. Diyadin halkına doksan yıldır hizmeti layık görmeyenler
Diyadin halkının yüzde 90’lık iradesiyle iş başına gelen, görev başına gelen Eş
Başkanımız Hazal Aras’ı hizmetlerinden dolayı tutukladı. Nevroz’a bir gün kala Ağrı
il binamız ablukaya alındı, parti binamızın içerisine girilerek, kapıları
kırılarak, içerisinde eş başkanlarımızın da bulunduğu 25 tane arkadaşımız
tutuklandı. Tutuklama gerekçesi ise parti binamızda sözde çukur kazma eğitimi
aldıklarına dair, akıl dışı, trajikomik iddialarla arkadaşlarımız tutuklandı ve
şu an cezaevindeler. 
Dolayısıyla, biz bu baskıların neden yapıldığını, Ağrı
halkına neden bunların reva görüldüğünü biliyoruz, çünkü on iki yıllık iktidarı
sürecinde Ağrı’ya hiçbir hizmet vermeyenler, bu baskıyla Ağrı halkının
kararını, iradesini değiştirmeye çalışıyorlar. 
Ağrı halkının sorunları çok fazla, ben bunu biliyorum,
ama birkaç tanesini şu an sizlerle paylaşacağım, dolayısıyla Hükûmetin de bu
sorunlar üzerinde, şapkasını çıkarıp bir kez daha düşünmesini salık veriyorum.
Ağrı ilimiz, yaşam kalitesi bakımından 81 il içerisinde
79’uncu sırada. Sosyoekonomik olarak en düşük 16 il içerisinde. Nüfusun
yarısından fazlası, yani yüzde 54’ü işsiz. Her yıl 36 bin Ağrılı kendi
memleketinden farklı illere ekonomik nedenlerden göç ediyor. Ağrılı gençlerin
büyük bir çoğunluğu batı illerinde, inşaat sektörlerinde güvencesiz çalışıyor.
Geçen şubat ayında, 3 Ağrılı genç inşaatlardan düşerek yaşamını yitirdi ve iş
cinayetine kurban gitti. 
Ağrı sağlık, hukuk ve eğitimde açıkçası staj yeri gibi
görülüyor. Buraya gelen çalışan personelin birçoğu, bir buçuk yıl sonra tayin
olup başka illere gidiyor, bu tayinlerin birinci gerekçesi ise yaşam
koşullarının yetersizliği. 
Ağrı ilinde Sağlık Bakanlığının verilerine göre ihtiyaç
duyulan doktor sayısı 283 iken 95 tane doktor görev yapıyor. Doğum oranı en
yüksek olan 3 ilden biri olan Ağrı’da sadece 5 tane kadın doğum uzmanı var.
Hükûmet sürekli “Çok çocuk yapın.”, “3 çocuk doğurun.” şeklinde nasihatlerde
bulunuyor topluma ama, bunun sağlık ihtiyacını, bunun güvenlik ihtiyacını alma
konusunda da sorumluluklarını yerine getirmiyor. Hastanelerin kapasiteleri çok
yetersiz. Dolayısıyla, çok basit bir cerrahi operasyon için bile sevk ediliyor,
tüm bu sevkler de Erzurum iline yapılıyor. Ağrılılar bu durumu şöyle vecizevi
bir şekilde ifade ediyorlar, aslında trajikomik, üzerinde düşünülmesi gereken
bir deyim; Ağrılılar diyorlar ki: “Biz Ağrı’da doğuyoruz ama Erzurum yollarında
ölüyoruz.”
Ağrı’da 2011 tarihinde yapımına başlanan bir hastane
var, beş yıldır bir türlü bu hastane bitmedi. Açıkçası Ağrılılar Godot’yu
bekler gibi bu hastanenin ne zaman biteceğini bekler durumdalar. 
Bizler biliyoruz ki açıkçası, Ağrı halkına hizmet
vermeyenlerin, Ağrı halkına hizmeti layık görmeyenlerin, sadece oy potansiyeli
olarak görüp Ağrı halkının ihtiyaçlarına karşılık vermeyenlerin, baskı
politikalarıyla, hizmetsizliklerine karşı aldıkları 7 Hazirandaki cevapla şimdi
Ağrı halkına yönelik ciddi bir baskısı, ciddi bir yönelimi söz konusudur. 
(Mikrofon otomatik cihaz tarafından kapatıldı) 
DİRAYET TAŞDEMİR (Devamla) – Biz Ağrı halkının tüm bu
sorunlarını daha geniş bir dosya hâlinde kamuoyuyla ve sizlerle de
paylaşacağız.
Teşekkür ediyorum. (HDP sıralarından alkışlar)
BAŞKAN – Teşekkür ederim Sayın Taşdemir.
NURETTİN YAŞAR (Malatya) – Tebrik ederim sizi! 
DİRAYET TAŞDEMİR (Ağrı) – Kendini tebrik et!
NURETTİN
YAŞAR (Malatya) – İlk defa bir HDP Milletvekili ilinin sorunlarını dile
getiriyor.
BAŞKAN
– Gündem dışı ikinci söz, Düziçi’nin düşman işgalinden kurtuluş yıl dönümü
münasebeti nedeniyle söz isteyen Osmaniye Milletvekili Mücahit Durmuşoğlu’na
aittir.
Buyurun
Sayın Durmuşoğlu. (AK PARTİ sıralarından alkışlar)
2.- Osmaniye Milletvekili Mücahit
Durmuşoğlu’nun, Osmaniye Düziçi’nin düşman işgalinden kurtuluşunun 96’ncı yıl
dönümüne ilişkin gündem dışı konuşması
MÜCAHİT DURMUŞOĞLU (Osmaniye) – Sayın Başkan, değerli
milletvekilleri; Orhan Kemal’in “bereketli topraklar” diye tabir ettiği, Âşık
Feymani’nin şiirleriyle Anadolu’da dilden dile dolaşan ve büyük usta Yaşar
Kemal’in “İnce Memed”in gözünden tüm dünyaya anlattığı Çukurova’nın kalbi olan
Osmaniye geçmişte olduğu gibi bugün de her açıdan önemini korumaya devam
etmektedir. Gerek konumu gerek insanı gerekse verimli toprakları nedeniyle
tarihin her döneminde hedefte olan, birçok ordunun saldırısına, birçok devletin
işgaline karşı mücadele eden Osmaniye ve ilçeleri her zaman kahramanlıklarla
anılmıştır. Osmaniye’mizin doğal güzellikleriyle ünlü ilçesi Düziçi de bundan
tam doksan altı yıl önce düşmanı defetmiş ve vatan topraklarını canı pahasına
korumuştur. Düziçi’nin düşman işgalinden kurtuluşunun yıl dönümünü kutluyor, o
zor günlerin bir daha asla yaşanmamasını diliyorum. 
Hepimizin çok iyi bildiği gibi, Anadolu toprakları bize
hiç de kolay emanet edilmedi. Ve kıymetini bilmenin yanında, torunlarımıza ve
hatta onların torunlarına da bu emanetin önemini aktarmamız gerekiyor. 
18 Aralık 1918 tarihinde Cebelibereket Sancağı’nın
Bahçe ilçesine bağlı bucak merkezi olan Haruniye, Fransız işgaline uğradı.
Bahçe ilçesinin Fransızlar için büyük önemi vardı çünkü Mersin’den Adana’ya ve
oradan da Osmaniye’ye, şehir merkezinden Gâvur Dağlarına uzanan demir yolu bu
bölgenin çok yakınından geçiyordu. 
Ecdadımız tabii ki düşmana boyun eğmeyecekti.
“İstiklalimiz, namusumuz, onurumuz, bayrağımız, ezanımız tehdit altındaysa biz
‘Yenilmez.’ denen orduları yeneriz.” diyerek derhâl bir araya geldiler. Yörenin
sevilen aşiret ve ailelerinden olan Hüseyin Hilmi, Mehmet Yeşil, Hacı Efendi,
İsmail Ökkeş, Yazlamazoğlu Süleyman Ağa, Andırın’ın Kesim köyünde Osman
Tufan’la görüştüler ve Haruniye Kuvayımilliye Teşkilatını kurdular. Başkan
olarak Hüseyin Hilmi görev aldı ve ilk önemli başarıları, Gökçayır’a baskın
düzenlemek isteyen ve sayıları 150 kişiyi bulan Ermeni güçlerini yok etmek
oldu. Fransız işgali altında bulunan Adana vilayetinin kurtarılması için
güneyde Silifke, Kozan Sancağı’nda Haçin, Andırın üzerinde Kadirli ve Gâvur
Dağları eteğindeki Haruniye’ye doğru yürütülecek harekâta başlanması kararı
alındı. Bu harekât için, Maraş kurtuluşunda büyük yararlılıklar gösteren Binbaşı
Yörük Selim’e görev verildi. Yörük Selim, yanındaki yüzlerce Kuvayımilliyeciyle
birlikte 27 Mart 1920 tarihinde bölgeyi kuşattı. Çatışmalar kısa sürede sonuç
verdi. Fransızlar, onlara bağlı iş birlikçiler ve Ermeniler kasabadan ayrılarak
tren yolu hattına doğru çekildiler. 28 Mart tarihi Düziçi’nin kurtuluşu olan
tarihimizin altın sayfalarında yer aldı. 
Düşman istilası başladığında “Bu topraklarda ezanı
susturmayız, bayrağı indirmeyiz.” diyerek harekete geçen ve düşmanı geldiğine
pişman eden yiğitleri minnetle anıyorum. Bu mukaddes günde, bizlere bu bayrağın
altında hür bir şekilde yaşama imkânı sağlayan ve bu uğurda canlarını hiçe
sayan ecdadımızın aziz hatıraları önünde saygıyla eğiliyorum.
Değerli milletvekilleri, dünün hesaplarını kapatamayan
hainler şimdi de dünyanın birçok noktasında bombalar patlatarak aynı planlarını
hayata geçirmek istiyorlar. Lahor’da, Brüksel’de, Bağdat’ta, Paris’te,
Ankara’da ve İstanbul’da gerçekleştirilen her saldırıyla, bulunduğumuz
coğrafyaya bela ve musibet getirmek istiyorlar. Aziz milletimiz, dün olduğu
gibi bugün de kanla beslenenlere, acıdan beslenenlere âdeta bir yumruk gibi
cevabını veriyor ve vermeye devam edecektir.
Doksan altı yıl önce Düziçi’ni bizden koparmaya çalışan
çeteler ve istilacılar nasıl başarısız olmuşsa bugün de yurt dışıyla iş birliği
yaparak ülkemizde kaos ortamı oluşturmaya çalışan çeteler mutlaka başarısız
olacaktır. Bu toprakları bize vatan kılan şehitlerimizin ve gazilerimizin
yüzlerce yıldır aklımıza kazıdığı hakikatler tüm berraklığıyla daima zihnimizdedir.

Bu hakikatleri kendimize rehber edinerek bugün
Osmaniye’nin ve ilçelerinin daha da gelişmesi için gayretle çalışmaya devam
ediyoruz. Daha önce özellikle tarım ve hayvancılıkta anılan bu güzel coğrafyayı
sanayide, sağlıkta, ulaşımda, eğitimde, bilimde, adalette, enerjide, sosyal
hizmetlerde ve modern şehircilikte de tüm Türkiye’ye örnek bir hâle getirmeye
kararlıyız, bunu başaracağımızdan hiç kimsenin kuşkusu olmasın. 
Tarihimizden aldığımız güç, yüreğimizdeki inanç ve
milletimizde gördüğümüz uhuvvet ruhunun verdiği şevkle Düziçi’nin düşman
işgalinden kurtuluşunun yıl dönümünü kutluyor, bu güzel ülkenin huzuruna
kasteden tüm terör örgütleri ile onların yerli ve yabancı destekçilerini
lanetliyor, dün olduğu gibi bugün de vatan toprağına sahip çıkmak için göğsünü
siper eden yiğitlerimizi rahmet ve minnetle anıyorum. 
Hepinizi saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederim Sayın Durmuşoğlu.
Gündem dışı üçüncü söz, Kırklareli ilinin sorunları
hakkında söz isteyen Kırklareli Milletvekili Türabi Kayan’a aittir. 
Buyurun Sayın Kayan. (CHP sıralarından alkışlar) 
3.- Kırklareli Milletvekili Türabi
Kayan’ın, Kırklareli ilinin sorunlarına ilişkin gündem dışı konuşması
TÜRABİ KAYAN (Kırklareli) – Teşekkür ederim Sayın Başkan.
Önce, sırasını bana veren Çetin Arık arkadaşıma buradan
ayrıca teşekkür ediyorum.
Değerli arkadaşlar, dünya bir yarış hâlindedir.
Ekonomik yarış, kültürel yarış, siyasal yarış ve bunun yanında sportif yarışlar
gibi bir sürü yarış hep biraz daha ileriye, biraz daha ileriye gitmek içindir.
Bunların en iyi bir şekilde, en sağlıklı bir şekilde yapılması ve hep birinci
gelinmesi için de sağlıklı bir eğitimin olması gerekir. Bunlar için en başarılı
eğitim de teori ile pratiğin birleştirilerek yapıldığı eğitimdir. Teori ile
pratiğin birleştirilerek yapıldığı eğitim ülkemizde iki şekilde uygulanmıştır:
Birincisi köy enstitüleriyle; ikincisi de endüstri meslek liseleriyle. Köy
enstitülerini -hepinizin bildiği gibi- 1952-1953 yıllarında kapadık, derdest
ettik, ruhlarına Fatiha okuduk. Şimdi, Hükûmetimiz sırayı endüstri meslek
liselerine getirdi. Endüstri meslek liseleri, pratik ile teoriyi uygulayarak
insanımızın beceri kazanması ve bu beceri sayesinde de yapılacak işin en az
masrafla, en hızlı bir şekilde nasıl yapılacağı beceresini kazandırmak içindir.
Bunlar ağır okullardır fakat en önemli eğitim sistemlerimizdir. Bu sistemler,
ülkemizde sanayinin hizmetine verilecek insanların daha kalifiye, daha kaliteli
insanlar olması içindir.
Bizim bölgemizde, benim bölgem olan
Trakya’da yaklaşık 2.000-2.500 fabrika vardır ve bunların da aşağı yukarı
tamamı özel sektöre aittir. Özel sektör özellikle endüstri meslek lisesi mezunu
insanlarımızı fabrikalarında, iş yerlerinde çalıştırmak istiyor ve bütün
istekleri endüstri meslek lisesi mezunlarıdır. Onun için bölgemizde çeşitli
endüstri meslek liseleri kurulmuştur fakat bizim bölgemizde yani Babaeski’mizde
bir endüstri meslek lisesini Hükûmet boğmuştur, sesini kesmiştir, kapatmıştır;
çok hızlı bir şekilde ilçe millî eğitim müdürlüğü il millî eğitim müdürlüğüne,
il millî eğitim müdürlüğü genel müdürlüğe, genel müdürlük endüstri meslek
liselerinin olduğu teknik öğretim genel müdürlüğüne, teknik öğretim genel
müdürlüğü imam-hatip, dinsel eğitim veren genel müdürlüğe ve o genel müdürlük
de Bakana ulaştırmıştır. Ne kadar zamanda mı? Bir gün içinde arkadaşlar,
yangından mal kaçırır gibi. Evet, arkadaşlar, bir günde bu işlemlerin hepsi
bitmiştir. Biz özellikle “Kalifiye eleman yetiştirelim ve bir işi en kısa ve en
ucuz bir şekilde yapacak insanımızı yetiştirelim.” diye gayret ederken bugünkü
Hükûmetimiz bırakın o gayreti daha yüksek seviyelere çıkarmayı, maalesef okulu
kapatarak beceriksiz, yeteneksiz insanlara bu üretimi teslim etmek istiyor. Ne
yapmak istediğini kendilerine soruyorum: Bu ülkeyi üretim dışı, eğitim dışı mı
bırakmak istiyorsunuz? Üretmeyen bir toplum nasıl bir toplum olur, kiminle
yarışır, onu bir defa tekrar gözden geçirmenizi istiyorum. 
Bugün ayrıca 31 Mart Vakası’nın yıl
dönümüdür, 107’nci yıl dönümü. 31 Mart vakası 13 Nisandır aslında ama biz
tarihte 31 Mart Vakası olarak bilindiği için “31 Mart Vakası” diye geçiriyoruz.
31 Mart Vakası, bildiğiniz gibi, yobaz ayaklanmasıdır, alaylının mektepliyi
derdest etmeye çalışmasıdır. Evet arkadaşlar, bu olayı kim bastırmıştır? Osmanlı
İmparatorluğu zamanında olmuş, Osmanlı İmparatorluğu’nun ordusu bastırmıştır,
Hareket Ordusu. Selanik’ten kalkarak her bulduğu yerleşim yerinden askerler
toplayıp en son Edirne’de şekil alan Hareket Ordusu bastırmıştır ve ondan sonra
da tekrar bizim anayasal düzenimize, tekrar parlamenter sistemimize geçmemizi
sağlamıştır.
Bugün, bu konuda hevesleri olanlar var,
bu konuda ülkemizi tekrar geriye götürmeye gayret edenler var. Bu gayretin bir
diğerini de şimdi imam-hatip liselerini açmak için endüstri meslek liselerini
kapatmakta görüyoruz. Bu kapatılan endüstri meslek lisesi 270 öğrencilidir ve
bu okulda aşağı yukarı öğrencilerin tamamına yetecek yurt vardır. 
Değerli arkadaşlar, mevcut imam-hatip
lisesinin 70 öğrencisi vardır. Bunun yanında, ayrıca, Babaeski’mizde mevcut
imam-hatip okulu da vardır. Ona rağmen ikinci bir imam-hatip lisesi açılarak bu
bölgedeki endüstri meslek lisesini yani kaliteli insan yetiştirecek okulu
kapatmak istiyorlar. 
Hepinize teşekkür ediyorum, saygılar
sunuyorum. (CHP sıralarından alkışlar) 
BAŞKAN – Teşekkür ederim Sayın Kayan. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, 31/3/2015’te görevi başında öldürülen Savcı Mehmet Selim
Kiraz’ı rahmet ve saygıyla andığına ve terörü şiddetle lanetlediğine ilişkin
konuşması 
BAŞKAN – Sayın milletvekilleri, geçen yıl
bugün, görevi başında Savcı Mehmet Selim Kiraz katledilmişti. Kendisini rahmet
ve saygıyla anıyorum. Terörü bir kez daha şiddetle lanetliyorum. Bugünün
özelliğinden dolayı sisteme giren ilk on milletvekiline birer dakika söz
vereceğim. Grup başkan vekillerinin söz hakkı bakidir. 
Şimdi, grup başkan vekillerinden başlayalım. 
Sayın Çakır, buyurun. 
VI.- AÇIKLAMALAR
1.- Tokat Milletvekili Coşkun Çakır’ın,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’a Allah’tan rahmet dilediğine ve bu olayın Türk
yargısına, Türk demokrasisine ve Türkiye’deki bütün vatandaşlara yapılmış bir
saldırı olduğuna ilişkin açıklaması
COŞKUN ÇAKIR (Tokat) – Sayın Başkan, çok teşekkür
ediyorum. 
Benim de bugün özellikle vurgulamak istediğim husus,
bir yıl önce bugün, maalesef, bir terörist saldırı sonucu kaybetmiş olduğumuz
Savcımız Mehmet Selim Kiraz’ı anmak olacaktır. Ben, öncelikle, geçen sene bugün
İstanbul Çağlayan Adliyesinde menfur bir saldırı sonucunda vefat eden savcımıza
tekrar Allah’tan rahmet diliyorum. Bu hadise ibretlerle dolu bir hadisedir;
daima da ibret olmaya, bize ders vermeye devam edecektir. Bu bize göstermiştir
ki… Terörün fırsat bulduğunda ne denli bir azgınlık, ne denli bir alçaklık
cüretine erişebileceğini, kalkışabileceğini gösteren bu elim saldırı sadece
merhum değerli savcımıza değil; aslında bu saldırı Türk yargısına, Türk
demokrasisine ve Türkiye’deki bütün vatandaşlarımıza dönük olarak yapılmış bir
saldırıdır. Bu saldırıyı tekrar kınıyor ve buradan dersler çıkarmamız
gerektiğini düşünüyorum. 
Bu vesileyle söylemek isterim ki terör örgütlerinin
yanıldıkları nokta tam da burasıdır. İnsan öldürerek, arkada gözü yaşlı insanlar
bırakarak, bir yetimler ordusuna yeni yetimler, öksüzler ekleyerek ne bir insan
uygarlığı ne de insani bir düzen kurulamaz ve meydana getirilemez. Teröristler
nihayetinde birer insan ve insanların arasından çıkıyor ancak tam da bu
sebeple, insanlar arasından çıkmış bu insanlar zaman içerisinde insan olmaktan
çıkıp başka bir mahluka dönüşüyorlar. Bunlar dünyadan, insandan, insanı insan
yapan değerlerden, vicdandan ve Allah’tan kopuk kişilerdir yahut mahluklardır.
Esas itibarıyla her insan bir sanatıilahidir. 
(Mikrofon otomatik cihaz tarafından kapatıldı) 
BAŞKAN – Toparlayın Sayın Çakır lütfen. 
COŞKUN ÇAKIR (Tokat) – Son sözlerimi söylüyorum Sayın
Başkan.
BAŞKAN – Bir dakika daha veriyorum.
Buyurun.
COŞKUN ÇAKIR (Tokat) – Teşekkür ederim.
Şunu söyleyerek tamamlamak isterim ki silahla salah
olmaz, öldürmekle oldurmak olmaz, vurmakla kurmak olmaz, yakmakla yapmak olmaz.
Bu vesileyle merhum Savcımız Sayın Mehmet Selim Kiraz’a
Cenab-ı Hakk’ın sonsuz rahmetini niyaz ediyorum, ailesine, milletimize ve
Meclisimize bir daha başsağlığı diliyorum.
Teşekkür ediyorum.
BAŞKAN – Teşekkür ederim.
Sayın Gök…
2.- Ankara Milletvekili Levent Gök’ün,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’a Allah’tan rahmet dilediğine, Cumhuriyet Halk Partisi
olarak bütün terör olaylarını lanetlediklerine ve Türkiye'nin sorunlarının
demokrasi, insan hakları, hukukun üstünlüğü çerçevesinde çözülebileceğine
ilişkin açıklaması
LEVENT GÖK (Ankara) – Sayın Başkan, teşekkür ederim. 
Terörün, nereden gelirse gelsin, kim yaparsa yapsın
herkesin bütün yüreğiyle, bütün kararlığıyla karşısında olması gerçeği tartışma
götürmez bir gerçekliktir. Türkiye terörden çok çekti ve çekmeye ne yazık ki
devam ediyor. Ülkemiz geçmiş dönemde de, şimdi de terörün ağır bedellerini
ödemeye devam ediyor. Terörün yol açtığı olaylarda gencecik insanlarımız
hayatlarından koparılıyor, insanlar sevdiklerinden birer birer uzaklaşıyor ve
artık terör Türkiye'nin büyük kentlerine de inmiş durumda. 
Öncelikle, geçtiğimiz yıl hayatını kaybeden Değerli
Savcımız Sayın Mehmet Kiraz’a Allah’tan rahmet diliyorum. 
Cumhuriyet Halk Partisi olarak biz bugüne kadar, adını
koyarak, “ama”sız, PKK, DHKP-C, IŞİD ya da adı bilinen bütün terör örgütleri
neyse, hepsinin yapmış olduğu bütün terör olaylarını lanetliyoruz. Türkiye'nin
sorunlarının demokrasi, insan hakları, hukukun üstünlüğü çerçevesinde
çözülebileceğine ve silahın -asla ve asla- Türkiye'nin gündeminden mutlaka
çıkarılması gerektiğini ifade ediyoruz. Bu anlamda, bir yandan terörle mücadele
ederken bir yandan da hukukun üstünlüğü ve insan haklarının ve evrensel
demokratik ölçülerin de savunulması gerektiğine dikkat çekiyoruz. Çok ince
çizgide yürüyen bu ayarın Türkiye’de kimi zaman sağa ya da sola doğru evrilmek
suretiyle dengesini yitirdiğini de görüyoruz. Bu nedenle, tam anlamıyla insan
hakları, tam anlamıyla hürriyet…
(Mikrofon otomatik cihaz tarafından kapatıldı)
BAŞKAN – Tamamlayın lütfen.
Artı bir dakika daha veriyorum Sayın Gök.
LEVENT GÖK (Ankara) – …hukukun üstünlüğü, demokrasi,
bütün bunlar da mutabık olmamız gereken konular. Ama, kim yaparsa yapsın
terörün karşısında omuz omuza vermek suretiyle dik durmanın da hepimizin bir
görevi olduğunu düşünüyorum. Cumhuriyet Halk Partisi bu konuda, terör
karşısında her zaman olduğu gibi bundan sonra da üzerine düşen görevi yapmaya
devam edecektir ve terörden medet umanların karşısında en başta Cumhuriyet Halk
Partisi dik duruşunu sergileyecektir.
Teşekkür ederim.
BAŞKAN – Teşekkür ederim.
Sayın Akçay, buyurun.
3.- Manisa Milletvekili Erkan Akçay’ın, MHP
Grubu olarak, 31/3/2015’te teröristlerin saldırısı sonucu görevi başında
hayatını kaybeden Savcı Mehmet Selim Kiraz’ı rahmetle andıklarına, bugüne kadar
meydana gelen bütün terör eylemlerini lanetlediklerine ve Hükûmetin terörle mücadele
konusunda kapsamlı ve kararlı bir politikası olmadığına ilişkin açıklaması
ERKAN AKÇAY (Manisa) – Teşekkür ederim Sayın Başkan.
Biz de Milliyetçi Hareket Partisi Grubu olarak bundan
bir yıl önce İstanbul’da teröristlerin saldırısı sonucunda hayatını kaybeden
İstanbul Cumhuriyet Savcısı Mehmet Selim Kiraz’ı tekrar rahmetle anıyoruz ve
bugüne kadar meydana gelen bütün terör eylemlerini ve faaliyetlerini
lanetliyoruz. Bu lanetleme sadece silahlı saldırı, canlı bomba, suikast
şeklinde değil, buna yardım ve yataklık yapan her türlü yardımcı faaliyetedir
aynı zamanda çünkü terör örgütleri topyekûn saldırmaktadır ve milletimizi,
ülkemizi, birliğimizi, dirliğimizi topyekûn hedef almaktadır ve terörle
yapılacak mücadele de topyekûn olmalıdır ülke olarak, devlet olarak, millet
olarak, 78 milyon vatandaş olarak ortak, net, kararlı bir tutum göstermek
gerekmektedir. Tabii, bu ortak tutum ve kararlıkta devleti yöneten birinci
derece yetkili ve sorumlu Hükûmetin sorumluluğu birinci derecede önceliklidir.
Gelişmeler çok tehlikeli boyutlara doğru sürüklenmektedir, âdeta terörizmin
oluşturduğu bir kaos yaşanmaktadır. Elbette…
(Mikrofon otomatik cihaz tarafından kapatıldı) 
ERKAN AKÇAY (Manisa) – Tamamlıyorum Sayın Başkanım.
BAŞKAN – Tamamlayın, artı bir dakika daha veriyorum
Sayın Akçay.
ERKAN AKÇAY (Manisa) – Evet… 
Elbette
bu terör olayları sadece Türkiye’de yaşanmıyor, pek çok ülkede yaşanıyor ama
uluslararası boyutta olması, başka ülkelerde yaşanmış olması sakın ha Hükûmetin
eline bu konuda bir mazeret vermesin. 
Şunu
iddia ediyorum, Sayın Bakan da burada: Daha henüz Hükûmetin terörle mücadele
konusunda kapsamlı, kapsayıcı, kararlı bir terörle mücadele politikası, vizyonu
yoktur. 5 Şubat Mardin açıklamasını lütfen herkes tekrar okusun Sayın
Başbakanın, 11 Şubatta o 10 maddelik eylem planını tevil eden açıklamasını…
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Son cümlemi söyleyebilir miyim Sayın Başkanım?
BAŞKAN
– Buyurun, açayım.
ERKAN
AKÇAY (Manisa) – 11 Şubattaki açıklamasını da yan yana getirdiğimizde Hükûmetin
bu konuda hâlâ mütereddit olduğunu, yapmak istediği mücadelenin… Mücadele
kelimesinin bile kullanılmadığını bırakalım terörle mücadeleyi. Terörle
mücadele konseptini ve politikasını oluşturmalıdır Hükûmet.
Teşekkür
ederim.
BAŞKAN
– Teşekkür ederim Sayın Akçay.
Sayın
Demirel, sisteme girmişsiniz, size de iki dakika.
Buyurun.
4.- Diyarbakır Milletvekili Çağlar
Demirel’in, İran devleti tarafından idam edilen Kürt Cumhuriyeti Başkanı Qazi
Muhammed’in 69’uncu ölüm yıl dönümüne ve insanların yaşam haklarının ellerinden
alınacağı hiçbir uygulamayı kabul etmeyeceklerine ilişkin açıklaması
ÇAĞLAR
DEMİREL (Diyarbakır) – Teşekkür ederim Sayın Başkan.
Bugün,
aynı zamanda 1947 yılında İran devleti tarafından idam edilen Kürt Cumhuriyeti
Başkanı Qazi Muhammed’in ölüm yıl dönümü. Yani idamların, katliamların,
insanların yaşamının yitirildiği bir dönemde, hem Türkiye’de yaşanan hem de tüm
dünyada ve Orta Doğu’da yaşanan bu katliamları kabul etmediğimizi bir kez daha
ifade etmek istiyorum.
Yani, başta, idama giderken Kürt halkına seslendiği
şey, diğer halklar gibi baskı ve zulümden kurtulmak için mücadele ettiğini
ifade etti Qazi Muhammed, bu yüzden idam edildi ve tüm yaşanan idamlara, tüm
katliamlara karşı, bir bütün olarak bizler yaşananları kabul etmediğimizi bir
kez daha ifade ediyoruz.
Aynı zamanda, dün ve bugün itibarıyla yaşamını yitiren
çocukların... Biliyorsunuz, Diyarbakır’da bir okulun duvarının örülmesi için
araçların oraya girmesiyle birlikte iki çocuğun yaşamını yitirdiğini, beton
bordürlerinin altında kaldığını ifade edebiliyoruz.
Çocukların, kadınların, insanların, yaşamını
yitirmediği bir ülkede özgürce ve demokratik bir şekilde yaşamasını temenni
ediyoruz.
Yine, Cizre’de çocukların oyun oynarken ya da işte ne
olduğu belli olmayan bir cisme dokunmaları sonucunda yaşamlarını yitirdiklerini
bir kez daha gördük. 
Yani, her gün geçtikçe insanlar, çocuklar, kadınlar
katlediliyor. Katliamın önüne geçilmesi ve insanların yaşam haklarının
gerçekleştirilmesi için, özelde insan haklarının... 
BAŞKAN – Artı bir dakika daha verdim Sayın Demirel,
tamamlayın lütfen.
ÇAĞLAR DEMİREL (Diyarbakır) – Tamamlıyorum Sayın
Başkan.
...elinden alındığı hiçbir uygulamayı kabul
edemeyeceğimizi bir kez daha ifade etmek istiyorum ve yaşanan tüm gelişmelere
karşı demokratik, özgür bir geleceğin yaşatılması için mücadele etmemiz
gerektiğini bir kez daha söylemek istiyorum.
Teşekkür ediyorum.
BAŞKAN – Evet, sayın milletvekilleri, bugün olduğu
gibi, her zaman, birlikte, teröre karşı duralım diyorum ve bu vesileyle sayın
milletvekillerine birer dakika söz veriyorum.
Sayın Topal...
5.- Hatay Milletvekili Serkan Topal’ın,
Hatay ilinin Samandağ sahilinde rip akıntıları nedeniyle boğulma vakalarının
yaşandığına ve bu bölgeye bir dalgakıran yapılmasının yerinde olacağına ilişkin
açıklaması
SERKAN TOPAL (Hatay) – Teşekkür ediyorum Sayın Başkan.
Evet, biz de terörü lanetliyoruz, kınıyoruz. 
Sayın Hükûmet yetkilileri, Hatay ilimizin Samandağ
ilçesi kültürel mirası, sahili, denizi ve doğal yapısıyla turizm alanında
dikkate değer yörelerimizden birisidir. Özellikle Samandağ sahili birçok
insanımızın deniz tatili yapma olanağı bulduğu yerlerden birisidir. Fakat, bu
sahilde yılda ortalama 250 kişi boğulma tehlikesi geçirmekte ve onlarca
insanımız ise maalesef hayatını kaybetmektedir. Samandağ sahilinde meydana
gelen bu üzücü boğulma vakalarının nedeni ise “rip akıntıları” denilen deniz
olaylarıdır. Rip akıntılarının neden olduğu boğulma olaylarının
engellenebilmesi için Samandağ sahilinin yeniden ele alınması ve bu bölgeye bir
dalgakıran yapılması yerinde olacaktır. Bu konuda gerekli çalışmaların
yapılmasını ve bu ölümlerin önüne geçilmesini talep etmekteyim. 
Saygılarımı sunuyorum, teşekkür ediyorum. 
BAŞKAN – Teşekkür ederim. 
Sayın Yalım…
6.- Uşak Milletvekili Özkan Yalım’ın,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’ı rahmetle andığına ve Uşak’ın bazı köylerindeki
göletler için kira alınmasının doğru olmadığına ilişkin açıklaması
ÖZKAN YALIM (Uşak) – Teşekkür ediyorum Başkan. 
Geçen yıl bugün vahim olayda öldürülen Sayın Savcımız
Mehmet Selim Kiraz’ı buradan tekrar anıyorum. 
Uşak Banaz ilçesindeki köylerimizden Ahat, Bahadır,
Dümenler, Yenice, Baltalı, Kuşdemir, Gedikler, Kızılhisar ve Kızılcasöğüt gibi
köylerde bulunan göletler için tarım il müdürlüğü, il özel idaresi
muhtarlıklardan kira almaktadır. Bu kiralar bütün Türkiye’de, gölet olan bütün
muhtarlıklardan talep edilmektedir. Zaten bütçesi olmayan muhtarlıklardan bu
ücretin alınmasını muhtarlıklar gerçekten karşılayamamaktadır. Bu hatanın bir
an önce düzeltilmesi gerektiği kanaatindeyim. 
Teşekkür ederim. 
BAŞKAN – Teşekkür ederim. 
Sayın Yaşar…
7.- İstanbul Milletvekili Serap Yaşar’ın,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’ı rahmetle andığına, terörün insanlığa karşı bir suç
olduğuna ve tüm terör örgütlerini lanetlediğine ilişkin açıklaması
SERAP YAŞAR (İstanbul) – Teşekkür ederim Sayın
Başkanım.
Geçen yıl bugün makamında görev başında kaybettiğimiz
rahmetli Savcımız Mehmet Selim Kiraz’a ben de Allah’tan rahmet, ailesine,
yakınlarına ve yargı mensuplarına başsağlığı ve sabırlar diliyorum. 
Terörün acısını tüm sonuçlarıyla yaşayan bir milletiz.
Son dönemde Ankara ve İstanbul’da olmak üzere, otuz yıldır da doğu ve güneydoğuda
terörle mücadele ediyoruz. Geldiğimiz noktada sadece ülkemizin değil, tüm
dünyanın mücadele etmesi gereken küresel bir sorun olduğunu görmekteyiz. Terör
insanlığa karşı bir suçtur aynı zamanda. Adları ve referansları ne olursa olsun
tüm terör örgütlerini lanetliyorum. Terör eylemleri insanlığa karşı
eylemlerdir. Hukuk çerçevesinde kararlı mücadelemiz sürecek ve amaçlarına
ulaşamayacaklardır. Bu eylemleri yapanları, destekleyenleri sadece bizler bugün
değil tarih de nefretle ve lanetle yazacaktır… 
(Mikrofon otomatik cihaz tarafından kapatıldı) 
SERAP YAŞAR (İstanbul) – …destekçilerini birer nefret
objesi olarak anacaklardır. 
Tekrar başsağlığı ve Allah’tan rahmet diliyorum
şehitlerimize.
BAŞKAN – Teşekkür ederim Sayın Yaşar.
Sayın Arslan…
8.- Denizli Milletvekili Kazım Arslan’ın,
Denizli’nin bazı ilçelerindeki adliyelerin kapatılmasına ve İŞKUR tarafından
gönderilen işçilerin sosyal güvenlik primlerinin devlet tarafından ödenmesi
gerektiğine ilişkin açıklaması
KAZIM ARSLAN (Denizli) – Sayın Başkan, Adalet Bakanına
soruyorum. 
Denizli ilimizin, Bekilli, Bozkurt, Beyağaç, Güney
ilçelerimizin adliyeleri iktidarınız döneminde kapatıldı. İlçe halkımız hak
aramada büyük zorluk çekmektedir. Bu ilçelerimizin adliyelerini açmayı ne zaman
düşünüyorsunuz?
İŞKUR tarafından işverenlere altışar aylık gönderilen
işçilerin sosyal güvenlik primi devlet tarafından ödenmelidir. Devlet, işverene
gönderdiği işçinin ücretini nasıl ödüyorsa, sosyal güvenlik primlerini de
mutlaka ödemelidir. Sosyal devlet anlayışının gereği de budur. 
Teşekkür ederim.
BAŞKAN – Teşekkür ederim.
Sayın Boynukara…
9.- Adıyaman Milletvekili Adnan
Boynukara’nın, 31/3/2015’te teröristlerin saldırısı sonucu görevi başında
hayatını kaybeden Savcı Mehmet Selim Kiraz’ı rahmetle andığına ve tüm terör
örgütlerini lanetlediğine ilişkin açıklaması
ADNAN BOYNUKARA (Adıyaman) – Sayın Başkan, 31 Mart 2015
tarihinde odasında DHKP-C terör örgütü tarafından katledilen Savcı Mehmet Selim
Kiraz’ı rahmetle anıyorum. 
Terör örgütünün propaganda amaçlı servis ettiği görüntüleri
kullanan yayın organlarını ve o gün bu terör saldırısını gerçekleştirenlere
güzelleme yapanları ise kınıyorum. Silahı ve şiddeti araç olarak kullanan tüm
terör örgütlerini lanetliyorum.
BAŞKAN – Teşekkür ederim.
Sayın Eseyan…
10.- İstanbul Milletvekili Markar
Eseyan’ın, 31/3/2015’te teröristlerin saldırısı sonucu görevi başında hayatını
kaybeden Savcı Mehmet Selim Kiraz’ı rahmetle andığına ilişkin açıklaması
MARKAR ESEYAN (İstanbul) – Sayın Başkan, değerli
vekiller; ben de geçen sene bugün aramızdan DHKP-C’li teröristler tarafından
menfur bir suikastla alınan Savcı Mehmet Selim Kiraz’ı tekrar rahmetle
anıyorum. Öte yandan, CHP ve MHP’li grup başkan vekillerine de partimizle
birlikte teşekkür ediyorum, Mecliste böyle bir görüntü vermek oldukça önemli. Gerçekten
geçen sene bu menfur hadise yaşandığında bu görüntü, maalesef, tam olarak
verilememişti ve savcımızın cenazesinde bu birlik görüntüsü yoktu. Medya da
maalesef bu katilleri kendi yayın organlarında posterleriyle bayağı
yüceltmişti. Şimdi bu seviyeye gelmek çok önemli. Buradan savcımızın babası
Sayın Hakkı Kiraz’a da gerçekten teessürlerimizi, üzüntülerimizi…
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Eseyan. 
Sayın Birkan… 
11.- Bursa Milletvekili Zekeriya Birkan’ın,
31/3/2015’te teröristlerin saldırısı sonucu görevi başında hayatını kaybeden
Savcı Mehmet Selim Kiraz’ı rahmetle andığına ve terör örgütlerinin amaçlarına
ulaşamayacaklarına ilişkin açıklaması
ZEKERİYA BİRKAN (Bursa) – Sağ olun Sayın Başkanım. 
Ben de geçen yıl görevi başında alçakça şehit edilen
sayın cumhuriyet savcımıza ve tüm şehitlerimize rahmet diliyorum, yakınlarına,
ailelerine de sabırlar diliyorum. 
Terör öldürmek, korkutmak ve yıldırmakla amacına
ulaşmaya çalışmaktır ama şu bilinsin ki gerek savcımızı şehit edenler gerek PKK
gerek IŞİD gerekse adını zikredemediğim terör örgütleri ve bunların ateşine
odun taşıyan legal görünümlü yapılar asla amaçlarına ulaşamayacaklardır. Biz
daha fazla özgürlükle, daha fazla insan haklarıyla, daha fazla demokrasiyle hep
birlikte el ele vererek, kardeşliğimizi pekiştirerek terörün ve bu ölümlerin
üstesinden geleceğimize inanıyorum. 
Hepinizi saygıyla selamlıyorum. 
Tekrar, baş savcımıza rahmet diliyorum. 
BAŞKAN – Teşekkür ederim. 
Sayın Gaytancıoğlu… 
12.- Edirne Milletvekili Okan
Gaytancıoğlu’nun, Edirne Millî Eğitim Müdürlüğü tarafından “Edebiyat Günleri”
adı altında düzenlenen bir etkinliğe Mustafa Armağan’ın hangi sıfatla davet
edildiğini öğrenmek istediğine ilişkin açıklaması
OKAN GAYTANCIOĞLU (Edirne) - Teşekkür ederim Sayın
Başkan. 
Edirne Millî Eğitim Müdürlüğü tarafından “Edebiyat
Günleri” adı altında düzenlenen bir etkinliğe davet edilen ve bir ortaokulda
konferans verdikten sonra “Edirne’de Kemalist kanton kurulmuş, kurtarılmalı ve
acilen el atılmazsa güzelim Edirne Kemalist sözde aydınların elinde can
verecek.” şeklinde “tweet”ler atan Mustafa Armağan’ın yayınlanmış ve çocuklar
için yazılmış hiçbir hikâye kitabı yokken hangi sıfatla davet edildiği ve bu
kişilere ne kadar ödeme yapıldığı Edirne halkı tarafından merak edilmektedir.
Edirne Millî Eğitim Müdürü “arkadaşım” dediği kişiyi hangi gerekçeyle bu
etkinliğe davet etmiştir, arkadaşı olduğu için mi?
Çakma tarihçi Mustafa Armağan bilmelidir ki Edirne
halkı Kemalist olmakla gurur duymaktadır. Edirne halkının yolu Ulu Önder
Mustafa Kemal Atatürk’ün yoludur. 
Sayın Bakan da buradayken cevaplarsa memnun oluruz. 
BAŞKAN – Teşekkür ederim. 
Sayın Kuyucuoğlu… 
13.- Mersin Milletvekili Serdal
Kuyucuoğlu’nun, muhtarların BAĞ-KUR primlerinin devlet tarafından ödenmesinin
düşünülüp düşünülmediğini öğrenmek istediğine ilişkin açıklaması
SERDAL
KUYUCUOĞLU (Mersin) – Teşekkürler Sayın Başkan. 
Ben
muhtarların bize iletilen bir sorununu dile getirmek istiyorum.
Sayın
Cumhurbaşkanı her ay muhtarlarımızı Ankara’ya toplayarak ülke meselelerini
konuşuyormuş gibi yapıp onlar üzerinden muhalif olan kim varsa eleştiriyor.
Muhtarlarımız ise kimi zoraki kimi de kendi istekleriyle o toplantılara
katılıyorlar ama ben şimdi onların her seferinde Cumhurbaşkanını dinleyip fakat
dile getiremedikleri sorunlarını dile getirmek istiyorum. 1.300 TL olduğu iddia
edilen muhtarlar maaşlarının 585 lirasını BAĞ-KUR’a prim olarak yatırmakta ve
elde kalanla da geçinmek zorunda kalmaktadırlar. Bu primlerin devlet tarafından
ödenmesi yönündeki kanun tekliflerini değerlendirmeyi ve muhtarlarımızı
rahatlatmayı düşünüyor musunuz?
Teşekkür
ederim.
BAŞKAN – Teşekkür ederim.
Sayın Çaturoğlu…
14.- Zonguldak Milletvekili Faruk
Çaturoğlu’nun, 31/3/2015’te teröristlerin saldırısı sonucu görevi başında
hayatını kaybeden Savcı Mehmet Selim Kiraz’ı rahmetle andığına ve özellikle
Meclis çatısı altında terörü kutsayanları şiddet ve nefretle kınadığına ilişkin
açıklaması
FARUK ÇATUROĞLU (Zonguldak) – Sayın Başkan, ben de
diğer arkadaşlarım gibi, geçen yıl bu zamanlar Çağlayan Adliyesinde görevi
başındayken DHKP-C terör örgütü tarafından şehit edilen Savcımız Mehmet Kiraz’ı
rahmetle ve şükranla anıyorum. Kendisine Allah’tan rahmet diliyorum. Bu, ismi
ne olursa olsun, DHKP-C, THKP-C… Dün kutsandı burada THKP-C, “Mahir Çayan’ın
yolundayız.” mesajları verildi. Aslında bu örgüt onun devamı bir örgüttür. Bu
savcımız da böyle bir örgüt mensupları tarafından katledilmiştir. Terörün
kutsanmasına karşıyım. Özellikle bu Meclisin çatısı altında terörü kim
kutsuyorsa, sıfatı ne olursa olsun onları da şiddet ve nefretle kınıyorum. Türk
devletine terör yoluyla diz çöktürmeye çalışanlar şunu bilsinler ki Türk
devleti 16 büyük imparatorluğun vârisidir, diz çökmemiştir, çökmeyecektir.
BAŞKAN – Teşekkür ederim.
Şehit edilen Savcı Mehmet Selim Kiraz’ı bir kez daha
rahmetle anıyorum, ailesine, yakınlarına baş sağlığı dileklerimizi ve sabır
dileklerimizi iletiyorum.
Gündeme geçiyoruz sayın milletvekilleri.
Başkanlığın Genel Kurula sunuşları vardır.
Meclis araştırması açılmasına ilişkin üç önerge vardır,
ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A ) Meclis Araştırması Önergeleri 
1.- İstanbul Milletvekili Barış Yarkadaş ve
24 milletvekilinin, İstanbul Tuzla'da artan yapılaşmanın kent dokusuna verdiği
zararlar ile marina ve AVM gibi yapıların kentlilik kültürüne olan etkilerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/133)
Türkiye Büyük Millet Meclisi
Başkanlığına
İstanbul'un tuzla ilçesi; tarihî kaynaklara göre
milattan önce de yerleşim birimlerinin bulunduğu, Osmanlı döneminde İstanbul'un
tuz ihtiyacını karşılayan ve burada bulunan gölden adını alan Kocaeli
yarımadasının güneybatısında konumlanan, İstanbul'un Anadolu yakasındaki sınır
bölgesidir.
İstanbul'un güzide ilçelerinden biri olan Tuzla
ilçesinde son dönemde artan yapılaşmadan kent dokusunun büyük ölçüde zarar
gördüğü birçok meslek odası ve sivil toplum kuruluşu tarafından ifade
edilmektedir. Diğer bir husus ise AVM ve marina gibi yapıların rant alanı
hâline getirilerek iktidara ve belediyelere yakın firmalara verildiği
iddialarıdır.
Sözü edilen gerekçelerden dolayı, marina ve AVM gibi
yapıların kentlilik kültürüne olan etkisinin araştırılması, olası bir depremde
bölgede meydana gelecek hasarın tespiti, deniz ekosisteminde meydana gelecek
tahribatın etüt edilmesi ve iddia edildiği gibi rantsal faaliyetlerin
araştırılması ve gereken önlemlerin alınması amacıyla İç Tüzük’ümüzün 104 ve
105’inci maddeleri gereğince araştırma komisyonu kurulmasını arz ve talep
ederiz.
1)
Barış Yarkadaş (İstanbul)
2)
Gamze Akkuş İlgezdi (İstanbul)
3)
Mahmut Tanal (İstanbul)
4)
Gülay Yedekci (İstanbul)
5)
Mustafa Sezgin Tanrıkulu (İstanbul
6)
Candan Yüceer (Tekirdağ)
7)
Gürsel Erol (Tunceli)
8)
Nurhayat Altaca Kayışoğlu (Bursa)
9)
Şerafettin Turpcu (Zonguldak)
10)
Özkan Yalım (Uşak)
11)
Onursal Adıgüzel (İstanbul)
12)
Kamil Okyay Sındır (İzmir)
13)
İbrahim Özdiş (Adana)
14)
Erdin Bircan (Edirne)
15)
Niyazi Nefi Kara (Antalya)
16)
Musa Çam (İzmir)
17)
Ünal Demirtaş (Zonguldak)
18)
Devrim Kök (Antalya)
19)
Zülfikar İnönü Tümer (Adana)
20)
Atila Sertel (İzmir)
21)
Haydar Akar (Kocaeli)
22)
Mustafa Tuncer  (Amasya)
23)
Sibel Özdemir (İstanbul)
24)
Okan Gaytancıoğlu (Edirne)
25)
Aytuğ Atıcı (Mersin)
Gerekçe: 
AKP iktidarı ile artan alışveriş merkezi (AVM)
ve marina benzeri yapı hastalığı ne yazık ki Tuzla ilçesine de sirayet etmiş
sahil şeridi yok ne denecek noktaya getirilmiştir. İlçe halkının
bisikletleriyle gezindiği, aileleriyle yürüyüş yaptığı sahil şeridi, alışveriş
merkezleri nedeniyle neredeyse araç trafiğinden geçilemez hâle gelmiştir.
Doğal koyların ve yürüyüş yollarının
kapatılması yetmezmiş gibi, sahil şeridinde bulunan ve tek yürüyüş alanı olarak
kalan, İstanbul Teknik Üniversitesi (İTÜ) ile İstanbul Deniz Otobüsleri (İDO)
iskelesi arasındaki alanında bulunan 27 bin metrekarenin de doldurularak Tuzla
halkının denizden uzaklaştırılması kabul edilebilir bir durum değildir.
Tuzla ilçesi; deprem riski açısından
"1.derece" deprem bölgesidir. Dolayısıyla sahil şeridinde bulunan ve
jeolojik-jeofizik açıdan risk taşıyan bölgelerde denizin doldurulması ve
gerekli stabilizasyonun sağlanması büyük riskler taşımaktadır.
Boğaziçi Üniversitesi Kandilli
Rasathanesi Deprem Araştırma Enstitüsü Deprem Mühendisliği Ana Bilim Dalı
Başkanı Prof. Dr. Mustafa Erdik ve Afet Yönetimi Uygulama ve Araştırma
Merkezi'nden Prof. Dr. Eser Durukal bir haber sitesine Tuzla ilçesinin
depremselliğine ilişkin şu bilgileri vermişlerdir: "Tuzla konumu
itibariyle riskli bölge olarak tabir ettiğimiz yerlerden biri. Bölgede büyük
ihtimalle büyük hasar ve yangın olur. Çünkü bütün yumurtaları aynı sepete
koymuşuz. Bu tip işlerde en emniyetli tesis bile en çok komşusu kadar
güvenlidir. Tuzla bölgesinde kimin ne tedbir aldığı belli değil. Bölgede
herkesin amacı hızlı üretim gerçekleştirmek oldu. Eğer şu dakikadan itibaren tedbir
alınmazsa, maalesef bölgedeki sanayinin durumu iyi değil. Unutulmamalıdır ki
böyle bir sanayinin hasar görmesi, neticede Türkiye ekonomisinin zarar
görmesidir. Bu nedenle Tuzla bölgesinde mutlaka ve mutlaka depreme karşı tedbir
alınmalıdır".
Yine Profesör Doktor Eser Durukal, Tuzla tarafında
tsunami ihtimali bulunduğunu, geçmişte tam yaşını bilmedikleri bir deniz altı
heyelanı olduğunu vurgulayarak, "Hem faylanmadan, hem de deniz altı
heyelanlarından dolayı tsunami olabiliyor. Tuzla bölgesi için de böyle bir risk
var" demiştir.
İstanbul Büyükşehir Belediyesi ve Tuzla Belediyesi
bölgeyle ilgili projelerini uygulamaya koyarken ne yazık ki bölge halkından ve
sivil toplum örgütlerinden görüş almamıştır. Tuzla Belediye Başkanı, Tuzla
Belediye Meclisinde yaptığı bir konuşmada hiçbir resmî anket ve veriye
dayanmayan bir açıklama yaparak "Tuzlalıların yüzde 90'ının bu projeyi
desteklediğini" ifade etmiştir. Oysa gerçek bu şekilde değildir. Belediye
bu gerçeği görmek istiyorsa 5393 sayılı Belediye Kanunu’nun 15'inci maddesinde
öngörüldüğü üzere "Belediye, belde sakinlerinin belediye hizmetleriyle
ilgili görüş ve düşüncelerini tespit etmek amacıyla kamuoyu yoklaması ve
araştırması yapabilir." halk oylaması yetkisini kullanmalıdır. Yapay ve
kent suçu niteliğindeki rant projeleri yerine var olan yeşil alanların ve
kıyıların düzenlenerek halkın eşit ve serbest kullanıma açılması vatandaşlar
açısından anayasal bir haktır.
2.- İstanbul Milletvekili Gürsel Tekin ve
29 milletvekilinin, Rusya’yla olan ilişkilerimizde yaşanan sorunlar nedeniyle
Türk vatandaşlarının Rusya'da yaşadığı zorlukların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/134)
Türkiye Büyük Millet Meclisi
Başkanlığına
Bilindiği gibi, Rusya ile Türkiye arasındaki dış
ticaret hacmi yaklaşık 32 milyar dolardır. Bunun 7 milyar doları Türkiye'nin
Rusya'ya yaptığı ihracatken, Rusya'nın Türkiye'ye yaptığı ihracat ise 25 milyar
dolardır. Türkiye'ye geçtiğimiz yıl yaklaşık 3 milyon 500 bin Rus turist
gelmiştir. Ülkemiz, Rus turistlerden yılda 3 milyar dolara yakın gelir elde
etmektedir.
Türkiye geçen yıl Rusya'dan ithal ettiği doğalgaz için
Rusya'ya 10 milyar dolarlık bir ödeme yapmıştır. Rusya'nın doğalgazda
Almanya'dan sonra en büyük 2’nci müşterisi konumundaki Türkiye'nin, Rusya'nın
toplam doğalgaz ihracatındaki payı yüzde 18'e yaklaşmaktadır. Türkiye'nin
doğalgaz ihtiyacının yarısından fazlası Rusya'dan ithal edilmekle birlikte, bu
doğalgazın önemli bir kısmı elektrik enerjisi üretiminde ve sanayide
kullanılmaktadır.
700 civarı Türk mağazası bulunan Rusya'da, inşaat
sektöründe yurttaşlarımızın önemli bir payı bulunmaktadır. Başka bir ifadeyle
Rusya Türkiye arasında, kısa sürede kurulamayacak bir ticari ilişki kapasite
vardır.
Türkiye-Rusya ilişkileri yalnızca ticari boyutta ele
alınamayacak kadar büyük ve tarihidir. Türkiye Cumhuriyeti yurttaşlarının
Rusya'daki durumu buna örnektir. Rusya'da şu an yaklaşık 100 bin yurttaşımız
yaşamakta ve bunların büyük kısmı ticaretle uğraşmaktadır. Yine, çok sayıda
yurttaşımız olan öğrenci de Rusya'da eğitim öğretim yaşamına devam etmektedir.
Son günlerde Rusya ile ülkemiz arasında yaşanan
olaylardan ötürü ilişkilerimiz ciddi bir sorun sarmalı içine girmiştir.
Rusya'nın kendi yurttaşlarına "Türkiye'ye gitmeyin." çağrısının
karşılık bulması, 1 Ocak 2016 itibarıyla vizesiz seyahatin askıya alınacağının
açıklanması ilişkilerin uzun vadede düzelmesi yönünde yeni bir yaklaşıma
ihtiyaç olduğunu göstermektedir.
Rusya'ya seyahat eden yurttaşlarımızın ve iş
adamlarımızın havalimanlarında bekletildiği, gözaltına alındığı, kötü muamelede
bulunulduğu, toplama kamplarına gönderildiği ve sınır dışı edildiği gibi; orada
yaşayan yurttaşlarımız da türlü zorluklarla karşılaşmaktadır. Edinilen
bilgilere göre, Rusya'da eğitim öğretim yaşamına devam eden öğrencilerimizin
kaldığı yurtlar, evler, yine yurttaşlarımızın işlettiği inşaat şantiyeleri
basılmakta, Türkiye Cumhuriyeti yurttaşlarına yapılan kötü muamele her geçen
gün gittikçe artmaktadır. Rusya'dan yurttaşlarımızın aktardığı bilgilere göre,
bu konuda devletin ve temsilciliklerimizin etkili bir girişimi bulunmamaktadır.
Yurttaşlarımız sahipsiz kalmaktan yakınmaktadır. Böyle bir ortamda Rusya’yla
olan ilişkilerin boyutu farklı bir önem de taşımaktadır.
Bu bağlamda, Rusya’yla olan ilişkilerimizde yaşanan
sorunlar nedeniyle yurttaşlarımızın Rusya'da yaşadığı zorlukların ivedilikle
çözülmesi ve onlara sahip çıkılması için gerekli girişimlerin bir an önce
devreye sokulması amacıyla Anayasa'nın 98’inci ve TBMM İçtüzüğü'nün 104 ve
105’inci maddeleri gereğince Meclis araştırması açılmasını saygılarımızla arz
ederiz. 
1) Gürsel Tekin (İstanbul)
2) Muharrem Erkek (Çanakkale)

3) Hilmi Yarayıcı (Hatay)
4) Candan Yüceer  (Tekirdağ)
5) Mustafa Sezgin Tanrıkulu (İstanbul)
6) Gülay Yedekci (İstanbul)
7) Atila Sertel (İzmir)
8) Sibel Özdemir (İstanbul)
9) Ali Haydar Hakverdi (Ankara)
10) Zeynel Emre (İstanbul)
11) Gürsel Erol (Tunceli)
12) Onursal Adıgüzel (İstanbul)
13) Didem Engin (İstanbul)
14) Melike Basmacı (Denizli)
15) Özkan Yalım (Uşak)
16) Burcu Köksal (Afyonkarahisar)
17) Gamze Akkuş İlgezdi (İstanbul)
18) Yaşar Tüzün (Bilecik)
19) Mahmut Tanal (İstanbul)
20) Ünal Demirtaş (Zonguldak)
21) Zülfikar İnönü Tümer (Adana)
22) İbrahim Özdiş (Adana)
23) Şerafettin Turpcu (Zonguldak)
24) Ömer Fethi Gürer (Niğde)
25) Haydar Akar (Kocaeli)
26) Mustafa Tuncer (Amasya)
27) Devrim Kök (Antalya)
28) Nurhayat Altaca Kayışoğlu (Bursa)
29) Okan Gaytancıoğlu (Edirne)
30) Aytuğ Atıcı (Mersin)
3.- Manisa Milletvekili Mazlum Nurlu ve 23
milletvekilinin, Rusya'ya yapılan yaş meyve ve sebze ihracatında yaşanan
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/135)
Türkiye Büyük Millet Meclisi
Başkanlığına
Rusya ile yaşanan uçak düşürme krizi nedeniyle yaş
meyve ve sebze taşıyan tırların geri gönderildiği, gümrük kapılarında
bekletildiği iddiaları tarımsal ihracatımızı olumsuz yönde etkilemektedir.
İki ülke yönetimlerinin kavgacı, uzlaşmadan uzak
tutumları nedeniyle tarım, turizm, enerji ve birçok sektör daha bir haftalık
krizde büyük zarar görmüştür. Rusya'da yatırımları bulunan iş yapan şirketler
ve çalışanlar zor durumda kalmışlardır.
Yaş meyve sebze ihracatımızda ilk sırada bulunan Rusya'nın
2 bin tırı gümrük kapılarında beklettiği, gemileri limanlara sokmadığı
iddiaları ihracatçı birlikleri tarafından dile getirilmektedir.
Manisa'da yetişen sofralık çekirdeksiz üzümlerin,
domateslerin gümrük kapılarından geri gönderilmesi ihracatçıları zor durumda
bırakmıştır.
Üzüm kenti Manisa'nın yıllık ortalama yaş üzüm ihracatı
250 bin ton, geliri ise 280 milyon dolar dolayındadır. En fazla sofralık yaş
üzüm ihraç ettiğimiz ülke olan Rusya, 1 milyar dolarlık yaş meyve ve sebze
ihracatı ile ilk sırada bulunmaktadır.
İki ülke arasındaki dış ticaret hacmi 2014 yılında 31,2
milyar dolar olarak gerçekleşmiştir.
Türkiye'nin geçen yıl 157,6 milyar dolar tutarındaki
toplam ihracatının 6 milyar dolarlık kısmı Rusya'ya yapılmıştır ve Türkiye'nin
en fazla ihracat yaptığı ilk 10 ülke arasındadır.
Manisa ve ilçelerindeki soğuk hava depolarında halen
5-6 bin ton dolayında sofralık yaş üzüm beklemektedir. Rusya'ya yapılan
ihracatın durması ürün fiyatlarının düşmesine ve gelecek yıllarda üretimin
olumsuz etkilenmesine neden olacaktır.
Rusya'ya yapılan sofralık yaş üzüm, domates ve diğer
yaş meyve ve sebze ihracatında yaşanan sorunların tespiti, ihracatçılar ve
üreticilerin zarar görmemesi için alınması gereken tedbirlerin belirlenmesi
amacıyla Anayasa’nın 98, TBMM İçtüzüğü’nün 104 ve 105’inci maddeleri gereğince
bir Meclis araştırması açılmasını arz ve teklif ederiz. 
1) Mazlum Nurlu (Manisa)
2) Mustafa Sezgin Tanrıkulu (İstanbul)
3) Candan Yüceer (Tekirdağ)
4) Gülay Yedekci (İstanbul)
5) Musa Çam (İzmir)
6) Gürsel Erol (Tunceli)
7) Nurhayat Altaca Kayışoğlu (Bursa)
8) Kamil Okyay Sındır (İzmir)
9) Şerafettin Turpcu (Zonguldak)
10) İbrahim Özdiş (Adana)
11) Erdin Bircan (Edirne)
12) Özkan Yalım (Uşak)
13) Gamze Akkuş İlgezdi (İstanbul)
14) Mahmut Tanal (İstanbul)
15) Niyazi Nefi Kara (Antalya)
16) Ünal Demirtaş (Zonguldak)
17) Yaşar Tüzün (Bilecik)
18) Devrim Kök (Antalya)
19) Zülfikar İnönü Tümer (Adana)
20) Atila Sertel (İzmir)
21) Mustafa Tuncer (Amasya)
22) Sibel Özdemir (İstanbul)
23) Okan Gaytancıoğlu (Edirne)
24) Aytuğ Atıcı (Mersin)
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki görüşmeler sırası geldiğinde
yapılacaktır. 
Sayın milletvekilleri, Milliyetçi Hareket Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- MHP Grubunun, Muğla Milletvekili Mehmet
Erdoğan ve arkadaşları tarafından, son yıllarda ülkemiz ile içinde bulunduğumuz
coğrafyadaki belirsizlikler ve siyasi istikrarsızlıklar bağlamında turizm
sektörünün içine düştüğü krizin sebeplerinin araştırılması, turizm sektörünün
sorunlarının tespit edilmesi, tespit edilen sorunların giderilerek yaşanan
mağduriyetlerin önüne geçilmesi, yapılacak olan yasal düzenlemeler de dâhil
olmak üzere alınması gereken önlemlerin belirlenmesi amacıyla 23/12/2015
tarihinde Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 31 Mart 2016 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
Türkiye Büyük Millet Meclisi
Başkanlığına
Danışma Kurulunun 31/03/2016 Perşembe günü (bugün)
yaptığı toplantısında, siyasi parti grupları arasında oy birliği
sağlanamadığından grubumuzun aşağıdaki önerisini İç Tüzük'ün 19'uncu maddesi
gereğince Genel Kurulun onayına sunulmasını arz ederim.
Saygılarımla.
    Erkan
Akçay
    Manisa
    MHP
Grup Başkan Vekili
Öneri:
23
Aralık 2015 tarih, 608 sayıyla TBMM Başkanlığına vermiş olduğumuz Muğla
Milletvekili Mehmet Erdoğan ve arkadaşlarının… “Son yıllarda ülkemiz ile içinde
bulunduğumuz coğrafyadaki belirsizlikler ve siyasi istikrarsızlıklar artarak
devam etmektedir. Bu bağlamda, turizm sektörünün içine düştüğü krizin
sebeplerinin araştırılması, turizm sektörünün sorunlarının tespit edilmesi,
tespit edilen sorunların giderilerek yaşanan mağduriyetlerin önüne geçilmesi,
yapılacak olan yasal düzenlemeler de dahil olmak üzere alınması gereken
önlemlerin belirlenmesi amacıyla" verdiğimiz Meclis araştırma açılması
önergemizin 31/03/2016 Perşembe günü (bugün) Genel Kurulda okunarak
görüşmelerinin bugünkü birleşiminde yapılması önerilmiştir.
BAŞKAN
– Milliyetçi Hareket Partisi grup önerisinin lehinde ilk olarak Muğla
Milletvekili Sayın Mehmet Erdoğan konuşacak. 
Buyurun
Sayın Erdoğan. (MHP sıralarından alkışlar) 
MEHMET
ERDOĞAN (Muğla) – Sayın Başkan, değerli milletvekilleri; turizm sektöründe
yaşanan sorunların araştırılmasıyla ilgili Milliyetçi Hareket Partisi Grubu
olarak vermiş olduğumuz Meclis araştırma önergesi hakkında söz almış
bulunmaktayım. Bu vesileyle yüce heyetinizi ve ekranları başında bizleri
izleyen turizm sektörünün değerli temsilcilerini ve çalışanlarını saygıyla
selamlıyorum. 
Konuşmama
başlamadan önce, bu sıkıntılı süreçte Muğla’mızın güvenliği için gece gündüz
çalışan başta Sayın Valimize, kaymakamlarımıza, Emniyet Müdürümüze ve
personeline, Alay Komutanımıza ve bütün personeline özverili çalışmalarından
dolayı teşekkür ediyor, şükranlarımı sunuyorum. 
Sayın
milletvekilleri, konumuz turizm. Daha önce uyarı veren ancak bugünlerde âdeta
can çekişen turizm sektörünün sorunlarını ve çözüm önerilerini konuşacağız.
Turizm sektörünün yıllardır çözüm bekleyen sorunları var. Bunların bir türlü
hayata geçirilmeyen çözümleri de mevcut. Daha önce defalarca çözüm
önerilerimizi ve turizmcilerimizin feryatlarını dile getirdik. Ne yazık ki bu
önerilerimiz yok sayıldı.
Ülkemizin
içinde bulunduğu coğrafyada yaşanan siyasi belirsizlikler ve son dönemde terör
olaylarındaki artışlar gerçekten ülkemizin çetin bir süreçle karşı karşıya
kaldığının açık göstergesidir. AKP iktidarının yanlış iç ve dış politikaları
sonucu hem iç politikada hem de dış politikada sıkıntılar çözüleceği yerde daha
da derinleşmektedir Ülkemizin başkenti Ankara’da bombalı araçlar patlatılıyor,
İstanbul’un göbeğinde canlı bomba eylem yapabiliyor, Doğu ve Güneydoğu Anadolu
Bölgelerimizde, operasyonların devam ettiği il ve ilçelerimizde topraktan âdeta
bombalar fışkırıyor. Ortaya çıkan tablo gerçekten vahim. “Çözüm” dediğiniz o
melanet süreçte şehirlere yerleştirilen bombalar sadece İstanbul’u ve Ankara’yı
vurmadı. İstanbul’da ve Ankara’da patlayan bombalar Muğla’daki turizmcimizi de
vurdu. Bugün gelinen noktada Muğla gibi turistler açısından âdeta cennet olarak
tanınan illerimizde endişeli bir bekleyiş hâkimdir. Turizm sektörü için söz
konusu olan felaket senaryoları adım adım gerçeğe dönüşmektedir. Bugün bize
düşen, ekranları başında bizlerden haber bekleyen turizmden ekmek yiyen
vatandaşlarımızın sıkıntılarına derman olabilmektir. Burada hepimiz bunun
farkında olarak hareket etmeliyiz. 
Sorunların
en başında maalesef güvenlik gelmektedir. O yüzden güvenliğin sağlanması için
terörle mücadeleden asla geri adım atılmamalı, atılacak kararlı adımlarla
terörle mücadeleden sonuç alınmalıdır. 
Terörle
mücadele sadece belli yerlerde değil, üniversiteler ve büyük şehirleri de
kapsayacak şekilde teröristin olduğu her yerde yapılmalıdır.
Teröre
destek olan, yardım ve yataklık yapan, bizzat terörist faaliyetlerde bulunan
kim varsa; sivil toplum kuruluşu, öğrenci, akademisyen, milletvekili, bürokrat
ayrımı yapılmadan herkesten hesap sorulmalıdır. 
Terörün
finansman kaynakları kurutulmalıdır. 
Kaçakçılıkla,
insan tacirleriyle, uyuşturucu kaçakçılığıyla gerçekten etkin bir şekilde
mücadele edilerek terörün mali kaynakları kurutulmalıdır.
Kara
paracılarla etkin bir mücadele yapılmalıdır. 
Sınır
güvenliği derhâl sağlanmalı, yurt dışındaki teröristlerle ülkemizdeki
teröristlerin bağı kesilmelidir. 
Terörle
topyekûn mücadele edilmesi sağlanırsa turizm sektörünün sorunlarının başında
gelen güvenlik sorunu ortadan kalkacak, huzur ve güven ortamı kalıcı bir
şekilde yeniden tesis edilecektir. 
Diğer
yandan, TÜİK’in Muğla’nın en güvensiz il olduğuyla ilgili garabet çalışması ve
bu çalışmanın sonucunda yapılan açıklama muhakkak düzeltilmelidir.
Hükûmetin
açıkladığı Turizm Destek Paketi Muğla’daki turizmcilerimizi ve küçük esnafımızı
maalesef teğet geçmiştir. Bu pakete göre turizmcilerimizden alınan ecrimisiller
3 taksite bölünmektedir ancak bu, turizmcilerimiz açısından çözüm değildir.
Çözüm bu ecrimisillerin ya hiç alınmaması ya da en az yarı yarıya
düşürülmesidir. 
Yine
Turizm Destek Paketi’yle uçak başına 6 bin dolar destek verilmesi
öngörülmektedir. Bunun uçak başına değil, yolcu başına verilecek destek olarak
yeniden düzenlenmesi gerekmektedir. 
Turizm
acentelerinin birtakım desteklerden faydalanabilmesi için öngörülen 400 bin ve
üzeri turist getirme şartı kaldırılmalı, Türkiye’ye turist getiren bütün
yetkili turizm acentelerini kapsayacak bir destek paketi açıklanmalıdır. 
Yine
açıklanan Turizm Destek Paketi’yle biraz önce söylediğim yetersiz önlemler
sadece 1 Nisan-31 Mayıs arası geçerli olmaktadır. Gerekli revizyonlar bu
pakette yapıldıktan sonra bu paketin turizm sektörü krizden çıkıncaya kadar
sürdürülmesi konusunda bir karar alınmalıdır. 
Muğla ile ilgili turizm verileri incelendiğinde
görüleceği gibi Muğla’ya gelen turistin bir yarısı yabancı, diğer yarısı yerli
turisttir.
Muğla’da 2 tane havalimanı var ancak 2 havalimanına da
Ankara ve İstanbul dışından direkt uçuş bulunmamaktadır. Hükûmet, bu konuda,
Muğla’daki havalimanlarına Türkiye’nin değişik yerlerinden direkt seferler
koyarak turizme destek vermelidir. 
Yine bu yıl birçok charter seferi ülkemizin içinde
bulunduğu şartlar sebebiyle iptal edilmiştir. Bu boşluğu doldurmak için
alınacak tedbirlerle Muğla’daki havalimanlarımıza başta Avrupa olmak üzere
ülkemize turist gelen bölgelerden direkt uçuşların planlanması faydalı
olacaktır. Mesela, Muğla’ya her yıl ortalama 3,5 milyon turist gelmekte, bunun
1,5 milyonu İngilizlerden oluşmaktadır. Ancak İngiltere’den Dalaman’a da
Bodrum’a da direkt uçuş bulunmamaktadır. 
Yurt dışında yaşayan vatandaşlarımız özellikle yaz sezonunda
Türk Hava Yollarının uyguladığı fiyat politikasından çok muzdariptir. Bu sorun
derhâl çözüme kavuşturulmalı ve yurt dışında yaşayan bütün vatandaşlarımızın
tatillerini Türkiye’de geçirmeleri konusunda bir kampanya başlatılarak turizme
içinde bulunduğu şu sıkıntılı süreçte önemli bir kampanya yapılmalıdır. 
Muğla turizmine önemli katkılarda bulunan denizcilik
sektörünün de önemli sorunları vardır. Mavi yolculuk deyince akla gelen Türkiye
ve Muğla’dır. Mavi yolculuğun bu yıl yaşanan krizden etkilenmemesi için mavi
yolculuktaki tekneler için uygulanan KDV oranının yüzde 18’den yüzde 8’e
düşürülmesi sağlanmalıdır. 
Mavi yolculuğun devam edebilmesi için kıyı
yağmacılığına son verilmesi lazım. En önemli varlığımız olan kıyılarımızın
korunması lazım. 
Bölgemizde mavi yolculuk yapan tekneler yerli
teknelerdir. Bunların imalatı ve bakımı için kullanılan tersane ve çekek
yerlerinin çoğu, maalesef, değişik gerekçelerle ruhsat sorununu bugüne kadar
çözememiştir. Bu sorun çözülemediği gibi, vatandaşlarımızın kendi imkânlarıyla
yaptığı çekek yerlerine tekneler çekildiği zaman da çekilen her tekne için
ciddi cezalar ödenmektedir. Bu sorun muhakkak çözülmelidir. Hatta bu çekek
yerlerinin yerli ve yabancı yatlara hizmet verebilecek şekilde de teşvik
edilmesi, geliştirilmesi ve dizayn edilmesi gerekmektedir. 
Yabancı yatların ülkemizdeki konaklama süresinin doksan
günden yüz seksen güne çıkarılması sektöre bir katkı sağlayacaktır. 
Turizm sektöründeki işverenlerimizin SGK prim desteği
beklentileri hiç olmazsa bu sezon karşılanmalıdır. 
Belediye ruhsatlı veya turizm işletme belgeli bütün
tesislerin kredi borçları yeniden yapılandırılmalı, yeni kredi ihtiyacı
olanlara da bu konuda destek olunmalı, çözüm bulunmalıdır. 
Diğer taraftan, turizm sektöründe çalışan yüz binlerce
vatandaşımızın işsizlik ödeneğinden faydalanamadığı da bir gerçektir. Bunu bir
daha hatırlatmak ve bu garabetin ortadan kaldırılarak bu kardeşlerimizin
işsizlik ödeneğinden faydalanması konusunda bir çözüm üretilmesi gerekmektedir.
Yine bir diğer husus ise, Muğla’nın tanıtımı konusunda
Turizm Bakanlığının öncülüğünde, Valiliğimizin, belediyelerimizin ve sektörün
katılımıyla özel bir çalışma yapılmalı ve Muğla’nın bir bütün olarak tanıtımı
konusunda ciddi bir kampanya yapılmalıdır. Muğla, gerçekten, yaylasıyla,
sahiliyle, tarihî ören yerleriyle, tabii değerleriyle çok ciddi bir turizm
potansiyeline sahiptir ancak tam manasıyla tanıtım yapamadığımız için
istediğimiz sonucu bugüne kadar alamadık. Tam manasıyla tanıtım yapılırsa bir
turist Muğla’ya gelse, ömür boyu Muğla’da tatil yapabileceği kendisine
alternatif alanlar vardır.
Muğla’da turizmin on iki ay sürdürülebilmesi için spor
kafilelerinin kamp yapabileceği bir spor altyapısına Muğla’mız
kavuşturulmalıdır. 
Sağlık turizmine yönelik yatırımlar teşvik edilmeli,
devlet de bu yatırımlara öncülük etmelidir. Elbette daha çok sorun var,
bunların hepsini dile getirmek konusunda burada zamanımız elbette ki yeterli
değil. Eğer araştırma önergemiz kabul edilirse bu işin tamamı araştırılarak
bütün sorunların masaya konması ve çözülmesi konusunda bir imkân olacaktır. 
Değerli milletvekilleri, sayın Hükûmet yetkilileri; bu
işin şakası yok. Biz, bugün saydığımız bu tedbirleri anlatırken bu çözümleri
kendi kafamızdan uydurmadık. Sektörün bütün temsilcileriyle görüştük. Bu bakımdan,
yukarıda saydığımız tedbirlerin hızla alınması için Meclis araştırma
önergemizin kabul edilmesi gerekmektedir. Eğer bugün bunu yapamazsak, Muğla’da
lokomotif sektör olan turizm sektörü göçerse bunun domino etkisi Muğla’daki
bütün esnafımızı hatta köylülerimizi bile etkiler. Çözüm önerileri bizden,
çözmek iktidardan. Bugün çözüm üretilemezse önümüzdeki süreçte yaşanacak maddi
ve sosyal krizin vebalini kimse ödeyemez. 
Bu vesileyle yüce heyetinizi tekrar saygı ve muhabbetle
selamlıyor, önergemizin turizmcilerimiz ve Muğla’mız için hayırlara vesile
olmasını diliyorum. (MHP sıralarından alkışlar)
BAŞKAN - Teşekkür ederim Sayın Erdoğan.
Milliyetçi Hareket Partisi grup önerisinin aleyhinde
ilk konuşmacı Antalya Milletvekili Gökcen Özdoğan Enç. 
Buyurun Sayın Enç. (AK PARTİ sıralarından alkışlar) 
GÖKCEN ÖZDOĞAN ENÇ (Antalya) – Teşekkür ederim. 
Sayın Başkan, değerli milletvekilleri; hepinizi
saygıyla selamlıyorum. 
Öncelikle, Milliyetçi Hareket Partili Milletvekilimizin
doğru birtakım eleştirileri var, onun için teşekkür etmek istiyorum. 
MEHMET ERDOĞAN (Muğla) – Yani bir kısmı doğru, bir
kısmı yanlış mı Sayın Özdoğan Enç? 
GÖKCEN ÖZDOĞAN ENÇ (Devamla) – Düzelteceğim yerler de
var Sayın Milletvekilim. 
HAYDAR AKAR (Kocaeli) – Niye düzeltiyorsun, hepsi doğru
olsa ne var?
GÖKCEN ÖZDOĞAN ENÇ (Devamla) – İki, yaklaşık üç hafta
önce bununla ilgili yine bir araştırma önergesi verilmişti, bu minvalde de biz
Hükûmet olarak, parti olarak, Sayın Başbakanımızın, 12 maddeden oluşan, 9’unu
açıkladığı eylem planımızı dillendirmiştik. Sayın Vekil de bunlara katkı koydu.

Şöyle bir turizme bakmak lazım önce. Türkiye 2002’yle…
HAYDAR AKAR (Kocaeli) – Sayın Enç…
GÖKCEN ÖZDOĞAN ENÇ (Devamla) – Sataşmayalım lütfen
Haydar Bey. 
…2013 yılları arasında gerçekten turizm alanında ciddi
dönüşümler yaptı. 36 milyon turist, 32 milyar dolar gelirden bahsediyoruz.
İhracatımızın yaklaşık yüzde 20’sini turizm oluşturuyor ki, turizmde bu
anlamda, dünya ölçeğinde baktığınız zaman da 6’ncı sıradayız ve bu sektörde
yaklaşık 1,5 milyon insan istihdam ediliyor. 50 tane sektörle organik ya da
inorganik ilişki içerisinde ve tabii ki 1.200 yatak kapasitesiyle 80 milyar
dolarlık da bir yatırımdan bahsediyoruz otel anlamında.
Bu noktada, evet, kanunlarımızla,
birtakım desteklerimizle turizmin sıkıntılarını aşmaya çalıştık ancak 2014
yılında gerçekleşen -geçen seferki konuşmamda da söylemiştim- özellikle
Rusya’daki ekonomik krizi de göz önüne almamız gerekiyor. Rubledeki
devalüasyon, Batı Avrupa’daki sıkışmış euro bölgesi de turizmi Türkiye
açısından olumsuz anlamda etkileyen faktörlerden birisi.
Evet -güvenlik konusunda- eğer bir ülke güvenliyse
turist oraya çok daha rahat ve güven içerisinde gelir ama güvenlik meselesi
sadece bugün Türkiye'nin problemi değil, Brüksel’de yaşadık örneğini, Fransa’da
yaşadık örneğini, 2011 yılında da Amerika’da yaşadık örneğini. Burada topyekûn
bir mücadeleden bahsetmemiz gerekiyor. Eğer sizin dışınızda gelişen birtakım
yapılar ülkenizi sürekli savaş hâlinde gösterirse buraya tabii ki de turistin
gelmesinde sıkıntılar doğurabilir. Bu, muhalefetin, iktidarın, sivil toplum
kuruluşlarının, medyanın da desteğiyle aşılacak bir problem.
Kıymetli milletvekilleri, bir kere, buradaki kırılma
çok önemli. Psikolojik anlamda eğer siz bunu aşamazsanız bu krizin etkisi daha
da derinleşecek. Ama biz burada şunu özellikle söylüyoruz: Türkiye kesinlikle
güvenli bir ülkedir. Bunu şu anlamda da söylüyoruz: Evet, bugün terörle
mücadele ülkemizin bir kısmında devam ediyor.
O şekilde gülerseniz psikolojik anlamda bu kırılmayı
sağlayamazsınız sayın milletvekili. Eğer siz sürekli derseniz...
BAŞKAN – Sayın konuşmacı, Genel Kurulda gerekli ikazı
ben yaparım. Siz lütfen Genel Kurula hitap ederek konuşun. 
GÖKCEN ÖZDOĞAN ENÇ (Devamla) – Özür diliyorum Sayın
Başkan.
VELİ AĞBABA (Malatya) – Vallahi Gökçen Hanım, herkese
laf atıyorsun ya, kimseyi laf atınca konuşturmuyorsun ya... Herkese laf
atıyorsun.
BAŞKAN – Sayın Ağbaba... Sayın Ağbaba, lütfen... Rica
ediyorum...
BÜLENT YENER BEKTAŞOĞLU (Giresun) – Ama bu olmadı
şimdi.
GÖKCEN ÖZDOĞAN ENÇ (Devamla) – Siz, sürekli “Ülkemizde
terör var. Cumhurbaşkanımızı, Başbakanımızı göreve çağırıyoruz, görevden
azledilmesini istiyoruz.” derseniz bu ülkeye turist getirmekte zorlanırsınız.
VELİ AĞBABA (Malatya) – CHP’den kimseyi konuşturmuyor.
BAŞKAN – Sayın Ağbaba, konuşmacı kürsüde düşüncelerini
ifade ediyor. Lütfen...
BÜLENT YENER BEKTAŞOĞLU (Giresun) – Yok, yok, kendisi
çok laf atıyor da onun için söylüyor. 
VELİ AĞBABA (Malatya) – “Türkiye güvenli.” Bir daha
söyle... Bir daha söyle...
AKIN ÜSTÜNDAĞ (Muğla) – Muğla niye sondan 1’inci, onu
anlatır mısınız.
GÖKCEN ÖZDOĞAN ENÇ (Devamla) – Kıymetli arkadaşlar,
bugün bir konuşmacımızın söylemiş olduğu...
AKIN ÜSTÜNDAĞ (Muğla) – Güvenlik endeksinde niye sonda
Muğla, anlatır mısınız. Sayın vekil de söyledi.
GÖKCEN ÖZDOĞAN ENÇ (Devamla) – ...turizmin
çeşitlendirilmesiyle de ilgili, Bakanlığımız ciddi bir şekilde çalışmaktadır. 
Deniz-kum-güneş üçgeninden turizmi çıkarmak için, bu
anlamdaki, yine bugün Plan ve Bütçe Komisyonunda görüşülmekte olan kanun
tasarısıyla da ilgili bilgi vermek istiyorum size. 
BÜLENT YENER BEKTAŞOĞLU (Giresun) – Tabii... Tabii...
GÖKCEN ÖZDOĞAN ENÇ (Devamla) – Turizm ve Kültür
Bakanlığımızın, Maliye Bakanlığı tarafından...
VELİ AĞBABA (Malatya) – Herkese laf atıyorsun. Hadi
bakalım!
GÖKCEN ÖZDOĞAN ENÇ (Devamla) – ...konaklama amaçlı
turizm tesisleri yapılmak üzere adlarına kamu arazisi tahsis edilen belgeli
yatırımcılar, işletmecilerden...
BAŞKAN – Sayın Ağbaba, bir tek sizin sesiniz duyuluyor.
Lütfen... Lütfen...
GÖKCEN ÖZDOĞAN ENÇ (Devamla) – ...1/1/2016 tarihi ile
31/12/2016 tarihi arasındaki dönemde tahsil edilmesi gereken...
BÜLENT YENER BEKTAŞOĞLU (Giresun) – Antalya’da işler
nasıl acaba?
GÖKCEN ÖZDOĞAN ENÇ (Devamla) – ...biraz evvel sizin de
ifade ettiğiniz gibi kira, kesin tahsis, irtifak hakkı, kullanma izin
bedelleri, hasılat payları ile ecrimisillerin ödenmesinin bir yıl süreyle
ertelenmesi...
VELİ AĞBABA (Malatya) – Bu Gökcen Hanım Mecliste en çok
laf atan milletvekili.
BÜLENT YENER BEKTAŞOĞLU (Giresun) – Tabii... Tabii...
Bize hiç dönmüyor, bize bakmıyor hiç.
MEHMET ERDOĞAN (Muğla) – Azaltan yok.
GÖKCEN ÖZDOĞAN ENÇ (Devamla) – ...ertelemeyle alakalı
taksitlendirme işlemleri de yapacak, eğer gerçekten sıkıntı devam ederse bu
bedellerin daha ileri aşamada taksitlendirilmesi de sağlanacak. 
BÜLENT YENER BEKTAŞOĞLU (Giresun) – Gökcen Hanım,
Antalya’da işler nasıl?
GÖKCEN ÖZDOĞAN ENÇ (Devamla) – Yani, biz, turizmciyi
rahatlatmak adına, bütçemizin, Hükûmetimizin elverdiği ölçüde bu hizmetleri
yapmaya devam edeceğiz kıymetli arkadaşlar. 
Ayrıca,
şunu da ifade etmek istiyorum: Bu turizm sadece tek açıdan yani sadece otel
çerçevesinden değerlendirilecek bir mesele değil. Bunun aynı zamanda tur
operatörü, acente, otel ve konaklama tesisleri de var yani bütüncül bir yapı
aslında. 
AKIN
ÜSTÜNDAĞ (Muğla) – Kapatılan otelleri ne yapacağız?
GÖKCEN
ÖZDOĞAN ENÇ (Devamla) – Sadece buradaki bir alana dayanarak, işte
ecrimisillerin ertelenmesi problemi çözecek anlamında söylemiyorum bunu ama
bizim bunu yapma irademiz ve arzumuz var. 
Konuşmanın
başında ifade ettiğim gibi, yaklaşık 32 milyar dolarlık bir gelirden
bahsediyoruz. Tabii ki de hiçbir Hükûmet, hiçbir bakanlık bu gelirin tuzla buz
olmasını istemez ama yapıcı muhalefete ihtiyacımız var. Ülkede aslında temel
sorun bence bu… 
BÜLENT YENER BEKTAŞOĞLU (Giresun) – Yapma,
yapma!
GÖKCEN ÖZDOĞAN ENÇ (Devamla) – Sürekli
eleştirmek.
BÜLENT YENER BEKTAŞOĞLU (Giresun) – Bu
hiç olmadı, hiç olmadı.
GÖKCEN ÖZDOĞAN ENÇ (Devamla) – Yapılan
olumlu işlerin arkasında sürekli başka şeyler aramak da ne yazık ki bizim on
dört yıldan beri yaşadığımız bir gerçek.
MEHMET ERDOĞAN (Muğla) – Beni dinlemeden
çıkmışsın oraya ya!
GÖKCEN ÖZDOĞAN ENÇ (Devamla) – Kıymetli
arkadaşlar, Antalya’ya gelecek olursak, tabii, EXPO 2016 bizim yüz akımız bir
proje olacak. 22 Nisanda Sayın Cumhurbaşkanımızın katılımıyla inşallah bunun da
açılışını gerçekleştireceğiz. Yaklaşık 8,5 milyona yakın bir turist beklentimiz
var.
BÜLENT YENER BEKTAŞOĞLU (Giresun) –
İnşallah.
GÖKCEN ÖZDOĞAN ENÇ (Devamla) – Bu arada,
krizler fırsatları da doğurur. Bu anlamda da sadece Rusya ve Almanya üçgenine
bağlı kalmaktansa -tabii, batı bölgelerde belki İngiliz turist sayısı daha
fazla- Orta Doğu ve Amerika gibi elimizin uzanabileceği farklı ülkelere de
destinasyon programları yapmamız gerektiğini düşünüyorum. (CHP sıralarından
gürültüler)
BAŞKAN – Sayın milletvekilleri…
BÜLENT YENER BEKTAŞOĞLU (Giresun) – Ama
çok laf attı herkese.
GÖKCEN ÖZDOĞAN ENÇ (Devamla) – Bu anlamda
Sayın Bakanımızın da Antalya’ya olan ve turizme olan ilgisini yakinen bilen bir
kardeşiniz olarak da söylüyorum…
VELİ AĞBABA (Malatya) – Gökcen Hanım,
Gökcen Hanım…
BAŞKAN – Sayın milletvekilleri…
GÖKCEN ÖZDOĞAN ENÇ (Devamla) – …Antalya
yakın zamanda…
BAŞKAN - Sayın Konuşmacı, bir dakika…
Sayın milletvekilleri, bazı milletvekili
arkadaşların yüzlerinde alay edici bir ifade var konuşmayı dinlerken ve bu
ifadeyle laf atılıyor. Bu, konuşmacıya ve Meclise, Divana bir hakarettir.
Lütfen, bu edadan vazgeçin. (CHP sıralarından gürültüler)
AKIN ÜSTÜNDAĞ (Muğla) – Öyle bir şey yok.
BAŞKAN - Buyurun Sayın Milletvekili.
OKAN GAYTANCIOĞLU (Edirne) – O da bizi
konuşturmuyor, laf atıyor.
GÖKCEN ÖZDOĞAN ENÇ (Devamla) – Teşekkür
ederim Sayın Başkan.
VELİ AĞBABA (Malatya) – Gülümsemeyin
lütfen.
BAŞKAN – Kim üstüne alınırsa.
Buyurun.
GÖKCEN ÖZDOĞAN ENÇ (Devamla) – Efendim,
bu çok normal çünkü doğruları söylediğiniz zaman bunların sesleri çok çıkıyor.
BÜLENT YENER BEKTAŞOĞLU (Giresun) –
Kendisi de gülüyor.
GÖKCEN ÖZDOĞAN ENÇ (Devamla) –
Bağırmalarında problem yok benim için, ben devam ediyorum konuşmama.
Sayın Başkan, kıymetli milletvekilleri;
bu minvalde, EXPO’yla ilgili de ben hepinizi açılışa davet etmek istiyorum.
BÜLENT YENER BEKTAŞOĞLU (Giresun) –
Davetiye…
GÖKCEN ÖZDOĞAN ENÇ (Devamla) – Davetiyeyi
de odalarınıza inşallah göndereceğiz.
BÜLENT YENER BEKTAŞOĞLU (Giresun) –
Geleceğiz.
GÖKCEN ÖZDOĞAN ENÇ (Devamla) – Ben, beni
dinlediğiniz için teşekkür ediyorum, araştırma önergesinin de aleyhinde
olduğumuzu da belirtiyorum, saygılar sunuyorum. (AK PARTİ sıralarından
alkışlar)
BAŞKAN – Teşekkür ederim Sayın Enç.
MEHMET ERDOĞAN (Muğla) – Teşekkür
ediyorum. Vatandaş dinliyor tabii sizi.
ERKAN AKÇAY (Manisa) – Sayın Başkan,
sayın konuşmacı konuşması sırasında hatibimizi ve grubumuzu kastederek…
BAŞKAN – Sohbet biterse sizi duyabileceğim.
GÖKCEN ÖZDOĞAN ENÇ (Antalya) – Cır, cır, cır, cır… Ben
göstereceğim size!
BAŞKAN - Buyurun.
ERKAN AKÇAY (Manisa) – Biraz daha yüksek…
BAŞKAN – Mikrofonunuzu açın.
ERKAN AKÇAY (Manisa) – Gerek yok Sayın Başkan.
Sayın konuşmacı kürsüde grubumuza dönerek…
BAŞKAN – Sayın Gök, lütfen arkadaşlarınıza söyler
misiniz, duyamıyoruz Sayın Akçay’ı. Sohbetlerini daha alçak bir sesle
yaparlarsa memnun olurum.
Buyurun Sayın Akçay, mikrofonu açtım.
ERKAN AKÇAY (Manisa) – Teşekkür ederim Sayın Başkan.
Sayın konuşmacı konuşması sırasında grubumuza dönerek
yapıcı muhalefet yapmadığımız şeklinde bize sataşma şeklinde bir görüş izafe
etmiştir.
BAŞKAN – “Yapıcı bir muhalefet isterim.” dedi.
ERKAN AKÇAY (Manisa) – O nedenle sataşmadan dolayı söz
istiyoruz efendim.
BAŞKAN – “Yapıcı bir muhalefet bekleriz.” dedi. Bunu
böyle algılıyorsanız…
GÖKCEN ÖZDOĞAN ENÇ (Antalya) – Yok, yapıcı muhalefet
oldukları için teşekkür ettim.
ERKAN AKÇAY (Manisa) – Yok, efendim, bu ne demektir?
BAŞKAN – Bir şey demiyorum, “Yapıcı bir muhalefet
beklerim.” dedi, bunu bir sataşma olarak algılıyorsanız buyurun.
Sayın Erdoğan mı konuşacak?
ERKAN AKÇAY (Manisa) – Sayın Erdoğan konuşacak efendim.
BAŞKAN – Buyurun, iki dakika…
ERKAN AKÇAY (Manisa) – Teşekkür ederim Sayın Başkan.
BAŞKAN – Rica ederim.
AKIN ÜSTÜNDAĞ (Muğla) – Dalga geçer gibi gülüyordu, ben
gördüm.
BAŞKAN – Herkesin kendi sorumluluğunda.
Buyurun Sayın Erdoğan.
IX.- SATAŞMALARA İLİŞKİN KONUŞMALAR
1.- Muğla Milletvekili Mehmet Erdoğan’ın,
Antalya Milletvekili Gökcen Özdoğan Enç’in MHP grup önerisi üzerinde yaptığı
konuşması sırasında Milliyetçi Hareket Partisine sataşması nedeniyle konuşması
MEHMET ERDOĞAN (Muğla) – Teşekkür ediyorum Sayın
Başkan.
Sayın Başkan, değerli milletvekilleri; dikkat
ediyorsanız konuşmamı yaparken hiç kimseye sataşmamaya ve bir polemiğe
girmemeye gayret ettim. Sebebi, bu sektörden ekmek yiyen bütün hemşehrilerimiz
buradan çözüm bekliyor. Dolayısıyla, ben, bütün yapılanları, Hükûmetin
yaptıklarını ve bunun nerede yetersiz olduğunu, nelerin ilave edilmesi
gerektiğini zamanımın elverdiği ölçüde tek tek saydım. Yani daha ne yapacağız,
milleti sokağa döken bir açıklama mı yaptık burada?
GÖKCEN ÖZDOĞAN ENÇ (Antalya) – Ben teşekkür ettim,
yanlış anladınız Sayın Vekilim.
MEHMET ERDOĞAN (Devamla) – Bakınız, bugün, gerçekten,
Muğla’da şu anda psikolojik bir kriz var. Bu krizi aşma konusunda herkesin gözü
burada şu anda, herkes bunu takip ediyor Muğla’da. Niye takip ediyor? Herkes
ekmek yiyor bu sektörden. Yani, sadece bu sektörden otel sahibi, lokanta sahibi
ekmek yemiyor, bu sektörden dağda domates üreten -yaz sezonunda- oralarda
yeşillik üreten vatandaşa kadar, et üreten, süt üreten, taşımacılık yapan
herkes ekmek yiyor. Dolayısıyla, Muğla’da bu sıkıntılar çözülmezse bu dönemde…
Hükûmetin açıkladığı turizm paketinin Muğla’ya hiçbir faydası yok. Bunu
Muğla’ya fayda getirecek hâle getirmezse bu sezon Muğla’da bir sürü iflas olur,
bir sürü sosyal patlama olur, intihar olur, bunların hepsinin vebali iktidarın
boynundadır.
Hepinize saygılar sunuyor, teşekkür ediyorum.
BAŞKAN – Teşekkür ederim Sayın Erdoğan.
VIII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Muğla Milletvekili Mehmet
Erdoğan ve arkadaşları tarafından, son yıllarda ülkemiz ile içinde bulunduğumuz
coğrafyadaki belirsizlikler ve siyasi istikrarsızlıklar bağlamında turizm
sektörünün içine düştüğü krizin sebeplerinin araştırılması, turizm sektörünün
sorunlarının tespit edilmesi, tespit edilen sorunların giderilerek yaşanan
mağduriyetlerin önüne geçilmesi, yapılacak olan yasal düzenlemeler de dâhil
olmak üzere alınması gereken önlemlerin belirlenmesi amacıyla 23/12/2015
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 31 Mart 2016 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN – Milliyetçi Hareket Partisi grup önerisinin
lehinde ikinci konuşmacı Antalya Milletvekili Çetin Osman Budak.
Buyurun Sayın Budak. (CHP sıralarından alkışlar)
ÇETİN OSMAN BUDAK (Antalya) – Sayın Başkan, değerli
milletvekilleri; MHP’nin grup önerisi üzerine lehinde ben de söz almış
bulunuyorum.
Efendim, turizmi şöyle değerlendirmek lazım: Turizm,
bir kere, 1990’lı yıllardan itibaren Türkiye’de sürekli büyüme kaydeden, hatta
Türkiye’nin büyümesinin de üzerinde geometrik olarak büyüme kaydeden bir
sektör, önce bunu bir sabitleyelim. 1990’dan itibaren ortalama yüzde 10
civarında büyüme kaydetmiş. 1990’dan itibaren de, gelirlerine baktığınız zaman,
200 milyarın üzerinde bir gelir elde edilmiş turizm sektöründen. Şimdi, şöyle
bir şey düşünelim, varsayalım ki turizm sektörü yoktu. Cari açıkla ilgili
ülkenin ne kadar kırılgan olduğunu hepiniz biliyorsunuz, hiçbir zaman için de
cari açığı bu ülke düşüremedi. On beş yıllık AKP iktidarında da hiç şöyle bir
rahatlayıp da bizim cari açığımızın yüzde 6’nın altına indiği bir dönem
görülmedi. Şimdi bu kadar kırılganlık tabii ki krizlere de her zaman açık bir
ülkeyi gündemde tutuyor.
Şimdi, 1999’dan itibaren 2015 yılında ne oldu? Ben size
kısaca anlatacağım, sonra da çözüm önerilerime geleceğim. 2015 yılında dünyada
da büyük sıkıntılar yaşanırken özellikle Rusya’da bir ekonomik kriz yaşandı:
Ukrayna meselesi, Kırım meselesi ve orada rublenin inanılmaz devalüasyonu.
Geçen yıl, 2014 yılında dedik ki: Bakın, bu krizi okuyamıyorsunuz. Sadece uçağa
yakıt desteğiyle bu krizi aşamazsınız çünkü on beş yıldır AKP’nin bir turizm
politikası yok. “Neden?” derseniz, tek tek de sıralayabilirim. Sadece deniz,
kum, güneşle -biraz önce vekilimiz de söyledi- turizmi sürdürebilmenizin imkânı
yok. Ağzımızı açtığımız zaman deriz ki: “Türkiye açık hava müzesi.” Türkiye'nin
her yerinde inanılmaz zenginliklerimiz var, tarih zenginliğimiz var, doğa
zenginliğimiz var, yayla zenginliğimiz var, her şeyimiz var. Ee, o zaman turizm
niye bu hâlde? İki pazara dayandırıyorsunuz; iki pazardan bir tanesi Rusya,
diğeri de Almanya. Özellikle sahil turizmi yapılan bölgelerde bu iki pazardan
turist alıyoruz, İngiltere daha sonra geliyor, Hollanda daha sonra geliyor.
Pazarlardan biri çökünce bugün, turizminiz çöküyor. 
85 milyar dolarlık yatırımdan bahsediyorsunuz. 85
milyarlık yatırım, sadece millî kaynaklarımızla yapılmış bir yatırım ve bu
yatırımların boşa çıkması diye bir şey söz konusu olabilir. Yani burada, sadece
turist için yapılmış otelleri ne yurt yapabilirsiniz, yurt yapıp ne TÜRGEV’e
verebilirsiniz ne buraları pansiyon yapabilirsiniz ne de başka bir şey
yapabilirsiniz, buraya sadece turist getirmek zorundasınız. Peki, turist
getirmek için ne gerekiyor? İlk önce, 1 numarada huzur. Huzur olmayan yerde,
güven olmayan yerde turizm olmaz. Hangi birimiz kalkarız da şimdi Suriye’de
tatile gideriz ya da Tunus’ta tatile gideriz ya da Orta Afrika’ya, kargaşa olan
bölgelere tatile gideriz? Durum aynen budur. Türkiye’de şu anda ciddi bir güven
sorunu vardır ve tek konu da Rusya değildir. 24 kasımda uçak düşürüldükten
sonra, baktık, Rusya’dan gelen bütün rakamlar yerle bir olmuş. 
Peki, Rusya deyince biz ne düşünüyoruz? Sadece turizm
mi? Hayır. Yaş sebze meyve ihracatında, hatta çiçek ihracatında da 1 numaralı
ülke Rusya. Orada da aynen sıfırlanmış bir durum söz konusu ve 1 Ocaktan
itibaren inanılmaz bir şey oldu, Türk sermayesi, dişiyle tırnağıyla
geliştirdiği bir pazar da yok sayıldı. “Türk sermayesi olan şirketler burada iş
yapamaz.” dediler. Bu, inşaatı da kapsıyor, tarımı da kapsıyor ama en önemlisi
turizm. Oradan 2,5 milyon Rus turist Türkiye’ye geliyordu. Şu anda biz bunu yok
sayıyoruz, yok saymak zorundasınız. Yani oradan, hâlâ -şunu hayal etmeyin-
turist gelecek diye beklemeyin. En çok, zorlamayla 1 milyon turisti
çıkartabilir miyiz çıkartamaz mıyız, meçhul arkadaşlar.
Şimdi, iki pazara dayalı turizmde öbür pazarı da
söyleyeyim, Alman pazarını. Bakın, erken rezervasyonların 31 ocakta birinci
ayağı biter, erken rezervasyonda yüzde 60 gerileme var. İkinci ayağı 31 martta
biter, yani bugün bitiyor, burada da yüzde 40 gerileme var ve bütün
turizmcilerle… Aynı zamanda turistik bölgelere dönüp baktığınız zaman, oradaki
insanların -esnaf da dâhil- şunu söylediklerini duyuyorsunuz: “Biz bittik, bizi
nasıl kurtaracaksınız?” Söyleyecek lafımız yok. Çünkü biz her zaman şunu,
özellikle bu tür ekonomik konuları şöyle gördük: Bu bir millî meseledir,
buradan biz muhalefet üretmeyi düşünmüyoruz. Biraz önce sayın AKP milletvekili,
Antalya milletvekili söyledi, muhalefet aslında hiç sesini çıkartmıyor, sizden
gelecek yaptırımları bekliyor, sizden gelecek can suyunu bekliyor ama sizden
gelenler de maalesef ortada.
“9 madde açıkladık.” dediniz, 9 maddeden bir tanesi
uçak desteğiydi, geçen sene verdiniz ama 1 milyon Rus eksik geldi, ona rağmen
eksik geldi. Şimdi, bu sene verdiğiniz uçak desteği hâlâ başlamadı ve nisan,
mayıs aylarında vereceksiniz, nisan, mayıs ayları zaten yok, zaten yok, nisan,
mayıs aylarını yok görüyoruz. Hâlbuki bütün yıla yayılması gerekiyor demiştik,
orada da sizden tık yok.
Sadece bu mu? Ecrimisil meselesi diyorsunuz. Ee, peki,
kendi sermayesiyle kendi arsasına otel yapanlara ne yapacaksınız? Tahsisle
verilmiş yerler belli, turizmin yüzde 50’sidir, ee, diğerlerini ne
yapacaksınız? Bir de böylesi bir durumda, özellikle Sayın Başbakanın “Bu bir
afet hâlidir.” dediği bir durumda siz sadece ecrimisili bir yıl erteliyorsunuz.
Yani madem afet hâli, afetlerde hibeler konuşulur, hibe yapılması konuşulur ama
bu da maalesef yok.
Diğer maddeler de ihracatçı sayılması mesela. Turizm
sektörünün ihracatçı sayılması meselesi şudur: Sadece EXIMBANK kredilerinden
destek alma konusudur. Ee, zaten krediye ulaşımda çok büyük sorun yok,
insanların tek derdi krediye ulaşmak değil. Madem ihracatçıya verilen destekler
nasıl tekstilde, makine sanayisinde ihracata veriliyorsa aynı şekilde, KDV
iadesi verin, o da yok. E, peki, bu desteğin neresi doğru, nasıl bir can suyu
verilir? “Afet hâli” dediğiniz iş tam da siyaset afet hâlidir, siyasi afet
hâlinde… Yani AKP’nin politikalarından dolayı siyasi afet hâli yaşanıyor ve
turizmi seyrediyoruz. Peki, buradan ben nereye geleceğim? Tamam “Tesisler bu
seneyi bir şekilde böyle atlatır, önümüzdeki sene belki toparlanır.”
denilebilir ama 2017’yi de biz kayıp yılı olarak görüyoruz, eğer böyle
giderseniz 2018’de de toparlanamaz. Zorla, yirmi beş yılda tuğlaları üst üste
koyarak gerçekleştirdiğimiz turizm sektörü ve potansiyelinin bu politikalarla
devam etmesinin ihtimali yok. 
Peki, ne yapılması lazım? Bir: Esnafa hiçbir şey yok.
Özellikle esnaf işsizliği ortada. 1,5 milyonun üzerinde esnaf var Türkiye’de,
bunun büyük bölümü de sahillerde; Muğla’da, Antalya’da, Aydın’da, İzmir’de ve
esnafın bütün geçim kaynağı turizm sektörü. 50’nin üzerinde sektörü
ilgilendiren bir turizm sektöründen bahsediyoruz, 50’nin üzerinde. Bakın, bir
araştırma yaptım, sadece Konya Antalya’ya 2 milyar mal satıyor. Türkiye
genelinde Antalya’ya 50 milyarın üzerinde mal satan kentlerimiz var; Hakkâri
var, Van var, Giresun var, Trabzon var, Mersin var, Isparta var, Burdur var,
Konya var. Yani buralarda şimdi turizm daha fark edilmedi çünkü sezon açılmadı
ve sezonun da pek açılacağı yok ama oteller genellikle 1 Haziranda açılacak,
özellikle Muğla ve Aydın bölgesinde. Belki açılmayacak çok otel var ve bunu
otelcilerden alıyoruz. Sadece Antalya’dan bir örnek vereyim: 7 oteli olan bir
yatırımcının 4 bin çalışanı var, 7 oteli var -4 bin çalışanı var- bunun 3’ünü
açmıyor. 1.500 kişi işsiz kalacak. Şimdi, bir esnaf ayağı, bir de çalışan;
turizm çalışanı tarafında şu ana kadar öngördüğünüz bir şey yok, en azından
bizim bildiğimiz bir şey yok ve daha önce bir öneri getirmiştim turizm
çalışanlarıyla ilgili, bir araştırma yapılmasıyla ilgili, siz reddettiniz. Yani
turizm çalışanlarının durumu ortada… Altı ay çalışıp… Altı ay işsizdiler zaten,
şu anda on iki ay işlerinden mahrum kaldılar. Dedik ki: Bu asgari ücretin
üzerine 100 lira destek verdiniz, bu 100 liranın 2 katına çıkarılıp bunun
verilmesi…
Bir ikincisi de özellikle turizmde çalışanlara kış
aylarında da çalışmak üzere bir destek verilmesi lazım, ama şu anda, artık
onlar işsiz, yazın da işsiz. Bunlara işsizlik sigortasından altı ay verdiğiniz
işsizlik sigortasını bir yıla çıkarmanızı talep ediyoruz, inşallah bunları
yaparsınız. 
Konuşacak çok şey var. Biliyorsunuz, EXPO 2016 da
başından itibaren olduğum bir konudur; biz, burada, 100 ülkenin gelmesini
bekliyorduk, aynı zamanda da 8 milyon turistin gelmesini bekliyorduk, fakat şu
anda 50 ülkedeyiz ve o seviyede bir turist de bekletmeyin, yani kendimizi
kandırırız. 
(Mikrofon otomatik cihaz tarafından kapatıldı) 
GÖKCEN ÖZDOĞAN ENÇ (Antalya) – Sayın Başkan, standart
24 ama.
BAŞKAN – Sayın Enç, lütfen… 
Sayın Budak, teşekkür ederim.
MİLLÎ EĞİTİM BAKANI NABİ AVCI (Eskişehir) – Sayın
Başkan…
ÇETİN OSMAN BUDAK (Devamla) – Antalya’da birlik ve
beraberliği görebilirdik, aslında Türkiye'nin en büyük organizasyonuydu,
maalesef onu da elinize yüzünüze bulaştırdınız.
Hepinize saygılar sunuyorum. (CHP sıralarından
alkışlar)
HAKAN ÇAVUŞOĞLU (Bursa) – Sayın hatip, G20’yi nasıl
buldunuz Antalya’da? 
VELİ AĞBABA (Malatya) – Sayın Başkan…
BAŞKAN – İkaz ettim efendim.
Sayın Budak, teşekkür ederim. 
Sayın Bakanım, bir açıklama yapmak istediğinizi
söylemiştiniz, sanıyorum bir soru veya bir konuşma üzerinde söylenen bir konu
üzerinde bir açıklama yapmak istiyorsunuz.
Bir dakika süre veriyorum. 
Buyurun. 
VI.- AÇIKLAMALAR (Devam)
15.- Millî Eğitim Bakanı Nabi Avcı’nın,
Kırklareli Milletvekili Türabi Kayan’ın yaptığı gündem dışı konuşmasındaki bazı
ifadelerine ilişkin açıklaması 
MİLLÎ EĞİTİM BAKANI NABİ AVCI (Eskişehir) – Teşekkür
ederim Sayın Başkan.
Kırklareli Milletvekilimiz Sayın Türabi Kayan biraz
önce yaptığı konuşmada -daha sonra bilgileri de aldım- Babaeski Mesleki ve
Teknik Anadolu Lisesinin kapatıldığını ve imam hatibe dönüştürüldüğünü
söylemişti. 
Konuyu araştırdım şimdi, sayın milletvekilindeki
bilgiler yanlış, doğrusu şu: Babaeski’de 3 tane mesleki teknik lisemiz var. Bir
tanesi Gazi Mesleki ve Teknik Anadolu Lisesi, diğeri Babaeski Mesleki ve Teknik
Anadolu Lisesi, üçüncüsü de İMKB Mesleki ve Teknik Anadolu Lisesi. Bu “İmam
hatibe dönüştürülüyor.” denilen okul hâlen faaliyetine devam eden Gazi Mesleki
ve Teknik Anadolu Lisesi. Buranın 190 öğrencisi var, önümüzdeki dönemde bu 190
öğrenci Babaeski Mesleki ve Teknik Anadolu Lisesine alınıyor, çünkü bu bina,
Gazi Mesleki ve Teknik Anadolu Lisesi 12 derslikli bir bina, eski bir bina,
zaten oraya geçici olarak imam hatip öğrencisi de alınmış, onunla beraber
meslek lisesi devam ediyor.
(Mikrofon otomatik cihaz tarafından kapatıldı) 
MİLLÎ EĞİTİM BAKANI NABİ AVCI (Eskişehir) – Biraz daha
müsaade eder misiniz Sayın Başkan.
BAŞKAN – Bir dakika daha ekleyeyim, tamamlayın lütfen
Sayın Bakan. 
MİLLÎ EĞİTİM BAKANI NABİ AVCI (Eskişehir) – Babaeski
Meslek Lisesi 24 derslikli, 330 öğrencisi var. İMKB Meslek Lisesi, 3’üncü
meslek lisesi de 18 derslikli ve 293 öğrencisi var. Demek ki “Babaeski’de
meslek liseleri kapatılıyor, imam hatibe dönüştürülüyor.” iddiası doğru değil.
3 tane meslek lisesi var, bunlardan 2 tanesi -24 derslikli ve 18 derslikli
olanlar- günün şartlarına da uygun atölyeleri olduğu için devam ediyor, diğeri zaten
eski ve atölyesi de kullanılmaz durumda. Orası tadilattan sonra başka bir okul
türüne dönüştürülebilir ama şu anda 3’ü de devam ediyor.
Teşekkür ederim.
BAŞKAN – Teşekkür ederim Sayın Bakan.
VIII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Muğla Milletvekili Mehmet
Erdoğan ve arkadaşları tarafından, son yıllarda ülkemiz ile içinde bulunduğumuz
coğrafyadaki belirsizlikler ve siyasi istikrarsızlıklar bağlamında turizm
sektörünün içine düştüğü krizin sebeplerinin araştırılması, turizm sektörünün
sorunlarının tespit edilmesi, tespit edilen sorunların giderilerek yaşanan
mağduriyetlerin önüne geçilmesi, yapılacak olan yasal düzenlemeler de dâhil
olmak üzere alınması gereken önlemlerin belirlenmesi amacıyla 23/12/2015 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 31 Mart 2016 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN – Milliyetçi Hareket Partisi grup önerisinin
aleyhinde son konuşmacı İstanbul Milletvekili Sayın Celal Doğan.
Buyurun Sayın Doğan. (HDP sıralarından alkışlar)
CELAL DOĞAN (İstanbul) – Sayın Başkan, değerli
milletvekilleri; turizmle ilgili Milliyetçi Hareket Partisinin vermiş olduğu
önerge üzerinde partimizin aslında söz talebi yoktu. Ben bugün 3 bakanımızın
Sur’da yaptığı toplantı nedeniyle söz almak istediğimi bildirdim. Onun üzerine
grup başkan vekilimiz AK PARTİ’den rica etti. Bana kendi on dakikalık söz
hakkınızı verdiğiniz için teşekkür ediyorum.
İDRİS BALUKEN (Diyarbakır) – Değiştik, değiştik. Sadece
değişmiş olduk.
CELAL DOĞAN (Devamla) – Aleyhe verilen sözün içeriğinde
ne var ne yok biraz sonraki konuşmamda anlarsınız, ne bakacaksanız.
Mesele şu, burada söz almamın nedeni şu: Bir defa “Sur”
dediğiniz zaman mutlaka akla Tahir Elçi gelir. Tahir Elçi’nin öldürüldüğü
vakadan kaç ay geçti? Bugün 3 bakan oraya imar ve inşaya gittiklerini
söylediler, takdir edilecek bir olaydır, mutlaka gidecekler ama Tahir Elçi’nin
katilinin hâlâ bulunmaması nedeniyle Sur’da yükselecek bütün binaların hiçbiri
o yarayı kapatacak yükseklikte, değerde, ağırlıkta değildir. Onun için, keşke,
Sur’da öldürülen, barış için öldürülen, huzur için öldürülen, hoşgörü için
öldürülen Tahir Elçi cinayetinin katilleri bulunmuş olsaydı, oraya gitselerdi
çok daha büyük mutluluk duyacaktım.
Turizm açısından Milliyetçi Hareket Partisinin vermiş
olduğu önerge konusunda, içeriği konusunda diyeceğim fazla bir şey yok ama
turizm ancak huzurun olduğu ülkelerde, barışın olduğu ülkelerde, güvenliğin
olduğu ülkelerde çok daha kendiliğinden değer kaybeder veya kazanır veyahut da
bir anlam ifade eder. Bugün, bizim bütün çabamız… Ülkemizdeki huzursuzluğun
minimum noktasında olduğunu kamuoyuna ve dünya kamuoyuna anlatmaya çalışıyoruz;
yoksa teknik tedbirlerin, başka tedbirlerin kolay kolay bu turizm dalgasını
Türkiye’ye taşıma konusunda yeterli olmayacağı kanaatindeyim. “Evet.” deriz,
“Hayır.” deriz, bunlar önemli değil ama keşke Türkiye’de, Türkiye'nin her
zerresinde, Antalya’da, Milas’ta, İzmir’de, Gaziantep’te, Muğla’da huzur olsa
ve dün akın akın gelmiş olan turistler bugün Türkiye’ye tekrar gelebilse. 
Ben 1977’de Turizm Bakanlığı bütçe sözcülüğü yapmıştım.
Bir rakam vermek istiyorum size: Türkiye’de, İtfaiye Meydanı’ndaki pansiyonlar
dâhil, 30 bin yatağımız vardı, 30 bin, tamamı 30 bindi. Bugün sadece -inanarak
söylüyorum- Belek’te ve Kemer bölgesinde belki 500 binin üzerinde yatağımız
var. Bu yatakların olması güzel bir şeydir, turizmde alınan mesafeler
saygıdeğerdir ama insanları getirecek huzuru ve demokrasiyi getiremezsek
bunların hepsi nafile ve boştur. 
Bugün Sur’daki bakanları dinledim. Dünkü buradaki
polemiklerden de üzüntülerimi belirtmek istiyorum açıkçası. Keşke o polemikler
ve sertleşmeler olmasaydı ama meseleyi bakanlara getirmek istiyorum.
Ben on beş sene büyükşehir belediye başkanlığı yaptım.
Yasa gereği, daha doğrusu gelenekler gereği belediye başkanları
cumhurbaşkanlarını havaalanında karşılarlar, şehir girişinde karşılarlar. Hatta
başbakan konusunda bile zaruret yoktur ama on beş yıl boyunca hiçbir bakanı ve
hiçbir başbakanı, cumhurbaşkanını havalananında karşılamazlık yapmadım. Ama her
bakan, mutlaka, gelmeden önce belediyeye bilgi verirdi. Şimdi, Sur’da şiddet
oldu, hendek oldu, cinayet oldu, katletti, katledildi, amacını aştı, bir tarafa
bırakıyorum. Şunun için bırakıyorum: Çünkü olmuş ile ölmüşe çare bulamayız,
olmaması gereken şeylerdi, oldu. 
Ama 3 bakanın topluma sunduğu projeye baktım, içinde
yüzde 65-70 oy almış ne Sur Belediye Başkanı var ne Büyükşehir Belediye Başkanı
var. Şimdi, siz, yüzde 65-70 oy almış bir belediye başkanını o toplantıda
muhatap almayacaksınız, şehrin imar ve inşasında almayacaksınız, o belediye
başkanının yüzde 49 oy almış partiye bakışını nasıl değerlendirirsiniz? Sayın
Bakanım burada galiba. Sayın Bakanın seçilmiş belediye başkanlarının meşruiyeti
konusunda bir rahatsızlık duyacağını zannetmiyorum. Ama o 3 bakanın, en
azından, şartlar ne olursa olsun, o belediye başkanlarını ya ziyareti veyahut
da orada bulundurması yahut da bu projenin işleminde ve inşasında söz sahibi
olmaları -en azından katmaları- bir devlet adabı gereğiydi. Devlet adabı,
devlet terbiyesi bunu gerektirir. 
Buradan şuna gelmek istiyorum müsaade ederseniz: On
üç-on dört yıldan beri devleti yönetiyorsunuz; iyidir kötüdür, eksik aksak var
ama şu eksikleri mutlaka gidermek zorundasınız: Genellikle muhalefetin hiçbir
dediğine kulaklarınızı açmak istemiyorsunuz, kapatıyorsunuz. Çünkü şundan
rahatsızım açıkçası: Hükmetmek istiyorsunuz ve devlet hükmederek yönetilmez.
Devlet istişare edilerek yönetilirse çok daha iyi bir noktaya gelirsiniz. 
Belediye Başkanı olduğum gün belediyenin
merdivenlerinden yukarıya çıktığımda partinin rozetini il başkanıma teslim
ettim. Dedim ki: “Bu emaneti alınız, seçimde getirirsiniz.” Belediye
Başkanlığımın bittiği gün de şu ilanda bulundum Antep’te, dedim ki: “Ey
Gaziantep halkı, içinizde ‘Ben MHP’liydim, AK PARTİ’liydim, CHP’liydim, başka
partiliydim. Kapına geldim, bana partizanlık yaptın.’ diyen tek kişi -iftira etme
hakkına dahi sahiptir- dese aday olmayacağım.” Bunu ilan ettim. Ama görüyorum
ki bürokrasideki egemenliğiniz, devlete bakışınız, siyasi partiyle ilişkiniz
maalesef bu noktada değil. 
Urfa milletvekili vardır, Maraş milletvekili var,
yanılmıyorsam Adıyaman milletvekilleri var. Belediye Başkanı olarak hizmette
çevremde hiçbir ile en ufak bir farklılık gözetmedim ama bütün buna rağmen
yaptıklarım, objektif hizmete rağmen… Bir derdimi de şikâyet olarak söylüyorum:
Gaziantep’te “Yalçın Nane” diye bir astsubay çavuş IŞİD tarafından öldürüldü,
faturasını bana çıkardınız, ismimi bir caddeden sildiniz. Besni’de yaptığım bir
köprüden Halkların Demokratik Partisine geçtim diye ismimi sildiniz.
Pazarcık’ta Pazarcık halkına yaptığım parkın üzerindeki ismimi sildiniz adını
Atatürk Parkı yaptınız. 
Şimdi, tahammülsüzlük doğru değildir,
tahammülsüzlüğün sonu Türkiye’de gerçekten tahayyül etmeyeceğiniz noktalara
götürür bizi. Bu nedenle, değerli dostlarıma şunu özellikle sunmak istiyorum:
Bugünlerde basında çok konuşulan darbe meseleleri var. Darbelerin olduğu yerde
demokrasiden filan bahsedemeyiz, zaten neler olduğunu da hep birlikte yaşadık.
60 ihtilali, 12 Eylül, 12 Martlar Türkiye’de insanların kemiklerinin ve
iliklerinin üzerinden geçti, demokrasiyi de otuz yıl geriletti. Bu konuda
Hükûmetten tek ses çıkmıyor. Birtakım köşe yazarları, birtakım sorumsuz
insanlar darbe çığırtkanlıkları yaparak Türkiye’de demokrasinin askıya alınması
konusundaki birtakım meseleleri dürtüklemektedirler. O nedenle, grup başkan
vekilime rica ettim, kısa zamanda bu konuyla ilgili bir araştırma getirmek
gerekir. Sebebi de şu: Darbeler geldikten sonra “Tankın önüne yatarım.” lafı,
palavralarından çok bizim darbelerin nasıl olmaması gerektiği konusunda
kendimizi hazırlamamız gerekir. Ben her türlü sivil siyaseti -açıkça net olarak
söylüyorum- darbelere tercih eden bir siyasetçiyim. Ne zaman darbe olursa biz
hapse gireriz, ne zaman demokrasi olursa biz bir yere geliriz. Demokrasi bizim
Kâbe’mizdir, bizim vazgeçmeyeceğimiz şeydir. O nedenle de bu konudaki
çığırtkanların ortaya koydukları meselelerin nereye varacağı konusunda da
duyarlı olmak zorundasınız. 
25 Aralık 1979 yılında verilen bir
muhtırayı ne Sayın Demirel ne Ecevit ne diğer siyasi partiler üzerine
almadılar. Sanki çaycı Necmettin Bey vardı ona verilmiş gibi es geçtiler ama
bugün es geçme zamanı değildir, meselenin ciddiye alınması gerekir. Bu konuda
da bütün siyasi partilerin duyarlılığını Parlamentoda ortaya koyması gerekir. 
Bir başka şey arz etmek istiyorum size.
Biraz önce, değerli arkadaşlarımız sözlerini sarf ederken... Özellikle de
içinde bulunduğumuz bu durumun gerçekten farkında olmanızı istiyorum yani şu
açıdan olmanızı istiyorum: “Muhalefetten gelen her şey yanlıştır.” değil. Çok
kısa tarihte şunu gördünüz: Burada, yargıçların halletmesi gereken meseleyi,
Zarraf meselesinde oyları kaldırarak… Belki mahkeme kararına, takipsizliğe
itibar ederek kaldırdınız ama o orada bitmedi, gitti Amerika’da patladı. Mesele
şu: Keşke kendi yargıçlarımızla, keşke kendi Parlamentomuzla, kendi duyarlılıklarımızla
bu meseleyi çözseydik de bugün Amerika’dan gelecek sese kulak verecek durumda
olmasaydık diye düşünüyorum. 
Bu duygularla yüce Meclise saygılarımı sunuyorum. 
Mümkün olduğu kadar iktidarın hoşgörülü olması,
iktidarın çok daha toleranslı olması görevidir. Muhalefetteki sertlikleri de
doğru bulmam ama muhalefet genellikle sert laflar söylese bile hoşgörünün
sahibi iktidar olması gerekir çünkü yöneten sizlersiniz. Yönetimde de başarılı
olmanın bir yolu da istişareden geçiyor. Bu konuyu da esirgememeniz dileğiyle
yüce Meclise saygılar sunuyorum. 
Teşekkür ederim. (HDP sıralarından alkışlar)
BAŞKAN – Teşekkür ederim Sayın Doğan.
MEHMET ERDOĞAN (Muğla) – Karar yeter sayısı…
BAŞKAN – Milliyetçi Hareket Partisi Grubunun önerisini
oylarınıza sunacağım ve karar yeter sayısı arayacağım.
Kabul edenler… Kabul etmeyenler…
Kâtip üyeler arasında bir anlaşmazlık var, elektronik
cihazla yapalım.
İki dakika süre veriyorum. 
(Elektronik cihazla oylama yapıldı) 
BAŞKAN – Karar yeter sayısı yoktur.
Birleşime on beş dakika ara veriyorum. 
Kapanma Saati: 15.39
İKİNCİ OTURUM
Açılma Saati: 15.59
BAŞKAN: Başkan Vekili Ayşe Nur BAHÇEKAPILI
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 64’üncü Birleşiminin
İkinci Oturumunu açıyorum.
Milliyetçi
Hareket Partisi Grubu önerisinin oylamasında karar yeter sayısı bulunamamıştı.
Şimdi, öneriyi tekrar oylarınıza sunacağım ve karar yeter sayısı arayacağım.
Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir, karar yeter sayısı vardır.
Sayın
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair Ön
Görüşmeler” kısmında yer alan, Tahir Elçi’nin ölümüne ilişkin hususların tüm
boyutlarıyla araştırılarak faili meçhul katliamının neden ve sonuçlarının
tespiti ve sorumluların ortaya çıkarılmasına yönelik olarak Türkiye Büyük
Millet Meclisi Başkanlığına verilmiş olan (10/38) esas numaralı Meclis
Araştırması Önergesi’nin, ön görüşmelerinin Genel Kurulun 31 Mart 2016 Perşembe
günkü birleşiminde yapılmasına ilişkin önerisi 
31/03/2016
Türkiye Büyük Millet Meclisi
Başkanlığına
Danışma Kurulunun 31/03/2016 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
saygılarımla arz ederim.
 Çağlar
Demirel
 Diyarbakır
 Grup
Başkan Vekili
Öneri: 
Türkiye Büyük Millet Meclisi gündeminin
“Genel Görüşme ve Meclis Araştırması Açılmasına Dair Öngörüşmeler” kısmında yer
alan (10/38) esas numaralı “Tahir Elçi’nin ölümüne ilişkin hususların tüm
boyutlarıyla araştırılarak faili meçhul katliamın neden ve sonuçlarının tespiti
ve sorumluların ortaya çıkarılmasına yönelik olarak” bir Meclis araştırması açılmasına
ilişkin önergelerin görüşülmesinin Genel Kurulun 31/03/2016 Perşembe günlü
birleşiminde birlikte yapılması önerilmiştir.
BAŞKAN – Halkların Demokratik Partisi
grup önerisinin lehinde ilk konuşmacı Adana Milletvekili Meral Danış Beştaş
olacak. (HDP sıralarından alkışlar) 
Buyurun Sayın Beştaş.
MERAL
DANIŞ BEŞTAŞ (Adana) – Sayın Başkan, değerli milletvekilleri; Tahir Elçi’yle
ilgili Meclis araştırması talebimizin kabulünü isteyeceğiz konuşmamızın
sonunda. Umarız bugün bir değişiklik olur ve gerçekten -sevgili Tahir’in nasıl
öldürüldüğü, sonuçları, faillerin hâlâ bulunamamış olmasını- bu Meclis
araştırmayı kabul eder temennisiyle başlamak istiyorum.
Değerli milletvekilleri, baro başkanımız,
değerli insan hakları savunucusu Tahir Elçi, yine bir sabah, dosyaları elinde,
şehrine sahip çıkmak için, tarihî bir mirası korumak için yola çıkmış ve
çıktığı yolda maalesef katledildi. 
Sevgili Tahir’in işaret ettiği gibi,
Sur’da birçok kültür mirası harabeye çevrilmiş, artık Hükûmetin rant alanına
dönüşmüştür. İşte, o miraslardan, simgelerden bir tanesi olan Dört Ayaklı
Minare’nin kurşunlara hedef olmaması için uğraş veren Elçi, deyim yerindeyse
kendi gövdesini minareye siper etmiş ama devletin acımasız eli Dört Ayaklı
Minare’yi, Sur’u aldığı gibi Tahir’i de bizlerden almıştır.
Tahir’in son sözleri şuydu basın
açıklamasında: “Tarihî bölgede, birçok medeniyete beşiklik etmiş, ev sahipliği
yapmış kadim bölgede, insanlığın bu ortak mekânında silahlı çatışma, operasyon
istemiyoruz. Savaşlar, çatışmalar, operasyonlar bu alandan uzak olsun.”
demişti. Tahir, canı pahasına o bölgenin mirasına sahip çıkmış ama ne yazık ki
kendisinin ardından Sur’da kurşunların ve rant düşkünlerinin hedefi olmuştur. 
Tahir de, Sur da hedeftir aslında bugün. Tahir’i
kaybettik, Sur’u kaybetmemeliyiz. 
HALİS DALKILIÇ (İstanbul) – Ruhuna bir Fatiha
okursunuz.
MERAL DANIŞ BEŞTAŞ (Devamla) – Tahir Elçi nasıl oldu da
devletin…
Bu konuda lütfen sataşmayın, saygı duyun birazcık yani
arkadaşımızı kaybettik, buna saygı duyun yani. 
HALİS DALKILIÇ (İstanbul) – Fatiha okuyalım beraber. 
BAŞKAN – Sayın Milletvekili, ben gerekli ikazı yaparım,
lütfen… 
Sayın milletvekilleri, siz de lütfen laf atmayın, ciddi
bir konu konuşuyoruz burada lütfen.
Buyurun Sayın Beştaş. 
MUSTAFA SEZGİN TANRIKULU (İstanbul) – Ya, lütfen
arkadaşlar. 
Uyarır mısınız lütfen ya, grup başkan vekili. Lütfen,
lütfen, lütfen, rica ediyoruz, lütfen ya. 
MERAL DANIŞ BEŞTAŞ (Devamla) – Tahir Elçi’nin hedef
gösterildiği…
HALİS DALKILIÇ (İstanbul) – Fatiha okuyalım, kötü bir
şey mi?
MERAL DANIŞ BEŞTAŞ (Devamla) – Lütfen, saygılı olun,
kendi arkadaşımı anlatıyorum burada. 
HALİS DALKILIÇ (İstanbul) – Fatiha’dan rahatsız mı
oldunuz?
MUSTAFA SEZGİN TANRIKULU (İstanbul) – Evet!
MERAL DANIŞ BEŞTAŞ (Devamla) – Saygısızlık yapmayın,
ölünün arkasından, katledilen birinin arkasından böyle konuşamazsınız. 
BAŞKAN – Sayın milletvekilleri… 
Sayın Beştaş, müsaade edin Genel Kurulun düzenini ben
sağlamada etkin bir görev yapayım, siz de konuşmanıza devam edin, lütfen
saygılı davranalım. 
MERAL DANIŞ BEŞTAŞ (Devamla) – Evet, Tahir Elçi, ekim
ayı başlarında Hürriyet gazetesi yazarı Ahmet Hakan’ın Tarafsız Bölge
programında söylediği sözlerden, “PKK, terör örgütü değildir.” dediği için
lince tabi tutuldu. Ve bu lincin başını maalesef Cumhurbaşkanı ve Başbakan çekti,
bunu hep birlikte ibretle izledik. İşte, yandaş medyanın attığı manşetlerden
biri: “Açık açık terör propagandası. CNN Türk’te skandal sözler.” diye manşet
atıldı. Yine, başka bir manşet: “’PKK, terörist değildir.’ diyen Elçi serbest.”
Bu manşetleri tabii ki unutmadık, unutturmayacağız da. Ve ondan sonra Tahir
Elçi haksız ve hukuksuz bir şekilde hakkında verilen yakalama kararıyla
İstanbul Bakırköy’e götürüldü. Kendisi baro binasında beklediği hâlde polisler
-Terörle Mücadele Şubesi ekipleri tarafından- sanki azılı bir katili
arıyorlarmış gibi, sanki bir katliam failiymiş gibi onu oradan alıp apar topar
İstanbul’a götürdüler ve sonra serbest bırakıldı. Tahir Elçi savunmasında o
sözleri niye sarf ettiğini, bütün ayrıntılarıyla neden böyle düşündüğünü açıkladı;
bu konumuz değil. 
Şimdi bizim burada üstünde durmak istediğimiz mesele,
Tahir Elçi nasıl katledildi ve niye hâlâ failler ortada değil? 28 Kasım saat
10.52’de Tahir’i katlettiler ve o güne götürmek istiyorum sizi. 2 polis memuru
önceden vurulmuştu ve olay yerinde çatışma yoktu. Bilinçli bir şekilde -o gün
ben de oradaydım- olay yeri incelemesi yapılmadı. Saat 13.00’te, aynı gün
sokağa çıkma yasağı ilan edildi ve böylece delillerin kolayca karartılabileceği
bir ortam sağlandı. Olay yerinden -ben olay yerini bilerek konuşuyorum, gittim-
hiçbir barikat görünmüyor, barikatların olduğu yerden de olay yeri görünmüyor;
bu, tutanaklarla da sabit. Deliller bilinçli bir şekilde toplanmadı, şu anda da
hâlâ… Aşamayı size söyleyeceğim zamanım kalırsa. 
Olay yeri incelemesinde -avukat arkadaşlar gittiler- 84
bulgu tespit ediliyor o gün. Yerinde bırakılıyor o bulgular ve polislerin
vurulduğu alandan o bulgular toplanmaya çalışılıyor ama tespit edilen deliller,
boş kovan ve çekirdekler sırayla toplanmaya başlanmıyor. Tam da olayda
kullanılanlara sıra geldiğinde çatışma süsü veriliyor ve 43 numara alınmıyor,
sadece 43 numara ama 45 ve 46 numaralı deliller olay yerinden alınıyor ve
dosyaya bağlanıyor. Devamında, çatışma gerekçesiyle, silah sesleri geldi
gerekçesiyle -bunların hepsini orada, yerinde izlediğim için biliyorum- olay
yeri inceleme ekibi suni bir çatışma ortamıyla olay yerinden ayrılıyorlar. Foto
film şubesi kesintisiz çekim yapmış -bu, başsavcının beyanıyla da sabit- ancak
vurulma anını kapsayan on üç saniye yok, o dosyada yok ve görevlinin ifadesi
alınmış, “Niye durdurdun çekimi?” Görevli “Çekimden istemeyerek çıktım.” demiş.
O, on üç saniye kayıp. Ancak cihaz ve hafıza kartının incelenmesini avukat
arkadaşlar istediği hâlde hâlâ yanıt yok. PTT’nin kamerasında da olay anını
kapsayan on yedi dakikalık görüntü yok; istendi ama hâlâ görüntü gelmedi.
“Mardin Kebap kamerası kopyası alınamıyor.” diye verilmedi. 
Ortada şüpheli yok değerli arkadaşlar. Aradan geçen
süre zarfında cumhuriyet savcısı, tek bir kişinin “şüpheli” diye ifadesini
almadı, hepsi tanık statüsünde ve kamuoyuna bilinçli bir şekilde, Sayın Adalet
Bakanı başta olmak üzere “Biz delilleri bulduk, olay ifadeleri alındı.” diye
olayı sürüncemede bırakmak ve dikkatlerden kaçırmak için sanki şüpheli varmış
gibi ifade etti. Tahir’in öldürülmesiyle ilgili tek bir şüpheli ifadesi dosyada
yok ve şu anda polisin kurşunuyla vurulduğu konusunda da hiçbir şüphemiz yok
çünkü görüntülerin bilirkişi marifetiyle incelenmesi hâlinde… Çünkü Tahir Elçi
neredeyse canlı yayında öldürüldü, bütün Türkiye ve dünya Tahir Elçi’nin
vurulma anını, öncesini ve sonrasını izledi fakat nedense dosyada bunlar ortaya
çıkarılmıyor. Eğer gerçekten polis kurşunuyla ölmemiş olsaydı bu olaydan hemen
sonra, bir saat, maksimum üç saat içinde bu faillerin açıklanacağını çok iyi
biliyoruz. 
Tabii, buna ilişkin, o öldürülmesine, linç edilmesine
teşvik söylemlerinde bulunanlar, Tahir’in katlinden sonra da boş durmadılar,
öldürüldüğü hâlde şu manşeti attılar: “Al sana terör” Katliamın, katlin
arkasında duran bir manşettir bu. Yine Rotterdam Üniversitesi Rektörü –rektör
demeye asla dilim varmıyor- “Diyarbakır Baro Başkanı Tahir Elçi öldürülmüş, su
testisi su yolunda kırılır.” diye büyük bir ahlaksızlıkla, büyük bir alçaklıkla
bu beyanda bulunabilmiştir. 
Yine başka bir manşet… Tahir Elçi vurulduktan sonra
“PKK terör örgütüdür” diye manşet attı ve bu manşetler o kadar fazla ki emin
olun okurken ve görürken göstermekten de hiç mutluluk duymuyoruz. Ama bu olayı
bütün Türkiye şöyle bilsin: Tahir Elçi konuşmasından dolayı hedef gösterildi,
öldürüldü; faillerini devlet biliyor, Hükûmet biliyor ve bu failleri
açıklamıyor. Diğer binlerce faili meçhul cinayet gibi bunun da faillerini
aklamak, sürüncemede bırakmak ve olayı karartmak telaşındadır. Fakat Tahir Elçi
gerçekten büyük bir insan hakları savunucusu, iyi bir hukukçu ve gerçekten
barış gönüllüsü, barış savunucusu bir arkadaşımızdı. Tahir Elçi’yi öldürenler,
onun düşüncesini ve istemlerini asla ortadan kaldıramadılar, kaldıramayacaklar.
Ve gerçekten Tahir Elçi cinayetinin aydınlatılmamış olmasının altında Hükûmet
kalır. Bu nedenle çağrımız Hükûmetedir. Sayın Başbakan ve Adalet Bakanı olaydan
hemen sonra yaptıkları açıklamalarla “Biz bunları ortaya çıkaracağız.” dediler;
elimde mevcut ama maalesef açıklayamıyorum, zaman yok. “Faili meçhullere bizim
dönemimizde izin vermeyiz.” diye Başbakanın açıklaması var. Ama AKP döneminde
ne kadar faili meçhul cinayetler olduğunu, hepsinin failinin bulunmadığını bu
kürsüden onlarca defa ifade ettik. Tahir Elçi bunlardan biridir. Gerçekten
Tahir Elçi’yi tahir olmayanlar vurdu, tahir olamayanlar vurdu. Ve bu, bizim
açımızdan çok önemli bir mevzudur. Meclisin bu konuda anlattığım kısaca
verilerle bir araştırma yapması hayati önemdedir. Hepinize bu Meclis
araştırması komisyonu kurulmasının kabulünün önemini tekrar ifade etmek
istiyorum.
Teşekkür ederim. (HDP sıralarından alkışlar)
BAŞKAN – Teşekkür ederim Sayın Beştaş.
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ayşe
Nur Bahçekapılı’nın, Eski Diyarbakır Barosu Başkanı Tahir Elçi’yi sevgiyle
andığına ilişkin konuşması
BAŞKAN – Ben de meslektaşım eski Diyarbakır Barosu
Başkanı Tahir Elçi’yi sevgiyle anıyorum.
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair Ön
Görüşmeler” kısmında yer alan, Tahir Elçi’nin ölümüne ilişkin hususların tüm
boyutlarıyla araştırılarak faili meçhul katliamının neden ve sonuçlarının
tespiti ve sorumluların ortaya çıkarılmasına yönelik olarak Türkiye Büyük
Millet Meclisi Başkanlığına verilmiş olan (10/38) esas numaralı Meclis
Araştırması Önergesi’nin, ön görüşmelerinin Genel Kurulun 31 Mart 2016 Perşembe
günkü birleşiminde yapılmasına ilişkin önerisi (Devam)
BAŞKAN – Halkların Demokratik Partisi grup önerisinin
aleyhinde ilk konuşmacı Bartın Milletvekili Yılmaz Tunç olacak.
Buyurun Sayın Tunç. (AK PARTİ sıralarından alkışlar)
YILMAZ TUNÇ (Bartın) – Sayın Başkan, değerli
milletvekilleri; HDP grup önerisi aleyhinde söz aldım. Bu vesileyle Genel
Kurulu saygılarımla selamlıyorum. 
HDP grup önerisiyle, daha önce de aynı konuda bir grup
önerisi verilmişti, bu kez yine aynı şekilde Diyarbakır Barosu Başkanı Tahir
Elçi’nin ölümüne ilişkin hususların tüm boyutlarıyla araştırılıp sorumluların
bulunması amacıyla Anayasa’nın 98, İç Tüzük’ün 104 ve 105’inci maddeleri
gereğince bir araştırma komisyonu kurulmasına ilişkin önergenin bugünkü gündeme
alınıp görüşülmesi istenmektedir.
Öncelikle, menfur saldırıyı bir kez daha kınıyorum.
Eski Diyarbakır Barosu Başkanı merhum Tahir Elçi’ye Allah’tan rahmet diliyorum.
Yine aynı olayda hayatını kaybeden polis memurlarımıza -Ahmet Çiftaslan ve
Cengiz Erdur’a- ve daha sonra terörle mücadelede şehit olan tüm şehitlerimize
Allah’tan rahmet, milletimize bir kez daha başsağlığı diliyorum. 
Değerli
milletvekilleri, Tahir Elçi’ye yapılan saldırı, milletimizin birlik ve
beraberliğine yapılan bir saldırıdır, bölgenin huzura kavuşmasını istemeyen
teröristlerin amacına hizmet eden bir saldırıdır. Tahir Elçi’nin öldürülmesi
hepimizi derinden üzmüştür, çünkü Tahir Elçi, Diyarbakır Barosu Başkanı olarak
yaptığı açıklamalarla şiddetin çözüm olmadığını hep savunmuştur, hendek
kazmanın yanlışlığına “tweet”leriyle vurgu yapmıştır, çatışmanın sona erdirilmesi
gerektiğini ifade etmiştir. Olayın olduğu gün de yine Diyarbakır’ın Sur
ilçesinde terör olaylarında hasar gören tarihî mirasımız Dört Ayaklı Minare’nin
etrafında çatışmaların olmamasını, terörist eylemlerin buradan uzak durmasını
hep savunmuştur, o gün de o basın açıklamasını yapmaktadır.
Diyarbakır
Cumhuriyet Başsavcılığı olayın olduğu gün hemen soruşturma başlatmıştır. İlgili
savcılar ve baro heyeti oraya gittiğinde olay yeri inceleme ekiplerine
teröristlerce ateş açılmış ve olayın karanlıkta kalması için her türlü karanlık
el, terörist devreye girerek orada soruşturmanın selametini etkilemeye
çalışmıştır. İkinci gün yine aynı şekilde terörist eylemler olay yeri inceleme
ekibine saldırmış ve orada bir araştırmanın, soruşturmanın yapılmaması için elinden
gelen gayreti göstermiştir. Cumhuriyet başsavcılarının soruşturması hâlâ devam
ediyor, ayrıca İçişleri Bakanlığının idari soruşturması da devam ediyor ve bu
soruşturmada aranan teröristlerden bir tanesi de Sur’da meydana gelen, Sur’daki
operasyonlarda ölü olarak ele geçiriliyor. Tahir Elçi’ye yapılan saldırı
sırasında basın olayın büyük bir bölümünü çekmiştir ama çekilemeyen bölümleri
de vardır. PKK’lı teröristler basın açıklamasının yapıldığı yere yakın mesafede
polislerimize ateş etmişler ve 2 polisimizi şehit ettikten sonra kaçarak Tahir
Elçi’nin basın açıklaması yaptığı sokağa doğru koşmuşlar ve ardından bu
teröristlerle güvenlik güçlerinin çatışması, güvenlik güçlerinin o teröristlere
karşılık vermesi sonucu çıkan çatışma neticesinde Tahir Elçi kurşunlara hedef
olmuş ve o menfur saldırı neticesinde hayatını kaybetmiştir. Daha ortada hiçbir
şey yokken olay sonrasında bazı sorumluluk mevkisinde olan kişilerin
açıklamaları, maalesef, konuyu, sorumluları hemen devletin üzerine yıkmasına
yönelik açıklamaları ve cenazede atılan sloganları hatırladığımızda katilin
peşinen devlet olduğu, hatta Cumhurbaşkanımıza ağır hakaretlere varan cenaze
törenine yakışmayacak ifadeleri de hep beraber millet olarak gördük. Adli
soruşturmanın bir an önce neticelenmesi bizim dileğimizdir. Bir an önce, bu
kurşun nereden geldi, tespit edilmesini, biz bunu istiyoruz ve gerçekten
sorumlu kimse onu biz de görmek istiyoruz. 
Sayın Başkan, değerli milletvekilleri; şimdi tabii ki
araştırma önergesi elimizde. Araştırma önergesine baktığımız zaman önergenin
gerekçesini okuduğumuz zaman, önergenin aslında Tahir Elçi’nin öldürülmesi
olayını araştırmak için değil de PKK propagandası yapmak için yazıldığı
görülüyor.
MERAL DANIŞ BEŞTAŞ (Adana) – Ya, ayıptır ya! Gerçekten
saygılı olun. Önergeyi ben verdim.
YILMAZ TUNÇ (Devamla) – Önergeye bakın, bir okuyun.
Tahir Elçi üzerinden, PKK propagandasına dönük ifadeler bulunuyor bu önergenin
gerekçesinde. Tahir Elçi’nin bir televizyon programında ifade ettiği sözleri
nedeniyle soruşturma açılması eleştiriliyor ve PKK terör örgütünü aklamaya
dönük orada ifadeleri görüyoruz. “PKK terör örgütü değildir.” demenin düşünce
özgürlüğü kapsamında değerlendirilmesi gerektiği ifade ediliyor bu önergede.
MERAL DANIŞ BEŞTAŞ (Adana) – Evet, aynen öyle.
YILMAZ TUNÇ (Devamla) – Aynen öyle midir?
MERAL DANIŞ BEŞTAŞ (Adana) – Öyle değerlendirilmeli.
YILMAZ TUNÇ (Devamla) – Yani PKK terör örgütü değil
midir sizce?
MERAL DANIŞ BEŞTAŞ (Adana) – Tabii ki düşünce
özgürlüğüdür.
YILMAZ TUNÇ (Devamla) – PKK, otuz beş yıldır 40 bin
insanımızın canına kasteden örgüt değil midir?
MERAL DANIŞ BEŞTAŞ (Adana) – Tabii ki düşünce
özgürlüğüdür. Bu AİHM kararlarıyla da sabittir.
BAŞKAN – Sayın Beştaş, karşılıklı konuşmayın lütfen.
YILMAZ TUNÇ (Devamla) – 1983 yılından bu yana onlarca
köyü basarak, yaşlı, ihtiyar, kadın, bebek ayırmadan…
İDRİS BALUKEN (Diyarbakır) – Ya, Tahir Elçi’yi kim
öldürdü, kim?
MERAL DANIŞ BEŞTAŞ (Adana) – Tahir Elçi’ye gel, oraya
gel.
İDRİS BALUKEN (Diyarbakır) – Olayı saptırma.
YILMAZ TUNÇ (Devamla) – …beşikteki, kundaktaki bebeği
de katleden PKK, terör örgütü değil midir? Nasıl bunu söyleyebilirsiniz.
İDRİS BALUKEN (Diyarbakır) – Tahir Elçi’nin katili kim,
faili kim? Soruşturma ne aşamada?
MERAL DANIŞ BEŞTAŞ (Adana) – Tahir’in katili kim?
Tahir’in katilini istiyoruz.
YILMAZ TUNÇ (Devamla) – Şiddeti teşvik, şiddet çağrısı
hiçbir hukuk düzeninde düşünce ve ifade özgürlüğü olarak tanımlanamaz. (AK
PARTİ sıralarından alkışlar) Hiçbir uluslararası belgede bunu göremezsiniz.
İDRİS BALUKEN (Diyarbakır) – Senin gibi düşünenler de
Tahir’i öldürdüler.
YILMAZ TUNÇ (Devamla) – Avrupa İnsan Hakları
Sözleşmesi’nin 10’uncu maddesine bakın, şiddet çağrısı düşünce ve ifade
özgürlüğü değildir. Anayasa’mızın 26’ncı maddesini okuyun. Birleşmiş Milletler
Medeni ve Siyasal Haklar Sözleşmesi’nin 19’uncu maddesini okuyun. Yargıtay
kararlarına bakın. Avrupa İnsan Hakları Sözleşmesi’nin sayısız kararları var. 
MERAL DANIŞ BEŞTAŞ (Adana) – Hepsini biliyoruz. 
YILMAZ TUNÇ (Devamla) – Şiddet çağrısı, terörü teşvik
düşünce ve ifade özgürlüğü kapsamında sayılamaz. 
PKK’nın terör örgütü olduğu bütün dünya tarafından
kabul ediliyor, siz istediğiniz kadar “Terör örgütü değildir.” deyin.
ALİ ÖZCAN (İstanbul) – Onun için görüştünüz siz!
YILMAZ TUNÇ (Devamla) – Tahir Elçi’nin olayının
aydınlatılmasından rahatsız olan PKK’dır değerli milletvekilleri. Tahir
Elçi’nin ölümüne neden olan da PKK’dır. 
HÜDA KAYA (İstanbul) – O zaman “evet” deyin.
İLYAS ŞEKER (Kocaeli) – HDP niye rahatsız?
YILMAZ TUNÇ (Devamla) – Çünkü o bölgede terör
olaylarının son bulmasını isteyen bir baro başkanı vardır ama hendek kazmayı
teşvik eden siyasi parti vardır, terör örgütü vardır.
ALİ ÖZCAN (İstanbul) – İnceleyelim, araştıralım o
zaman.
İDRİS BALUKEN (Diyarbakır) – Onay ver, onay.
YILMAZ TUNÇ (Devamla) – Ve işte, bu çatışmalar, orada terör
olayları olmasaydı Tahir Elçi bugün hayatta olacaktı, Tahir Elçi çatışmasızlığı
yine savunmaya devam edecekti, tarihî mirası yine savunmaya devam edecekti.
MERAL DANIŞ BEŞTAŞ (Adana) – Hrant Dink vurulduğunda
hendek yoktu Sayın Hatip.
YILMAZ TUNÇ (Devamla) – Sayın Başbakanımızın
ifadelerini, olay sonrası açıklamalarını çarpıtarak önergeye yazmışsınız. Sayın
Başbakanımız olay sonrası ne dedi? Şunu dedi: “Orada terör olayları olmasaydı
Tahir Elçi ölmemiş olacaktı.” Siz, bunu, “Sayın Başbakan bu şekilde konuştu.
Bakın, polis kurşunuyla ölmüştür.” sonucunu bu ifadeden “Sayın Başbakanımız
bunu kasetti.” diye bu önergeye nasıl yazabiliyorsunuz? Bu ifadelerden bu sonuç
çıkabilir mi? Çıkmaz. Maalesef her konuda çarpıtma içerisindesiniz, bu önergede
de bu çarpıtmaların açık örneklerini görüyoruz. 
Yine, önergede katliamlardan bahsediyorsunuz,
katliamlar, “Ankara katliamı” dediniz, “Suruç katliamı” dediniz. Evet, bunlar
katliamdır, bir kısmını DAİŞ yapmıştır; kınıyoruz, lanetliyoruz. Ama başka
katliamlar da vardır, Merasim Sokak’ta 29 canımız gitmiştir. Bunu niye bu
önergeye yazmadınız? Ankara Kızılay katliamında 39 canımız gitmiştir, anne
karnındaki bebeği öldürmüştür o katliamda caniler. Onu niye bu katliamlar
zincirine yazmadınız önergeye? Hepsini yazalım. Terörün dini, milliyeti, ırkı,
rengi olabilir mi? Hep beraber, tüm partiler olarak DAEŞ’ini de cehennemin
dibine gönderelim, PKK’sını da, DHKP-C’sini de, bunların alt taşeronlarını da;
hepsini de kınayalım, bunu yapalım. AK PARTİ “Terörün dini, milliyeti, rengi,
ırkı olmaz.” diyor. Onun için, tüm terör örgütleriyle mücadele ediyoruz.
Terörle mücadeleyi sanki burada bir savaş varmış havasına büründürmenize artık
kimse inanmıyor. Bölge insanını huzursuz eden, Kürt kökenli vatandaşlarımızı
orada huzursuz eden bu terör örgütüyle hep birlikte mücadele etmemiz gerekiyor.
(AK PARTİ sıralarından alkışlar) 
Değerli milletvekilleri, adli soruşturma şu anda devam
ediyor. Anayasa’mızın 138’inci maddesi gereğince, soruşturma devam ederken
burada bir araştırma komisyonunun kurulamayacağı yönündeki hükmü amir.
Soruşturmanın bir an önce açığa çıkması, buradaki kurşunu atan kim olursa olsun
bunun tespit edilip bundan yargı yoluyla hesap sorulması hepimizin dileği.
İnşallah, bu soruşturmanın neticesinde sorumlular bulunur. Ülkemiz üzerinde
oynanan oyunların farkındadır milletimiz. Milletimiz artık bu oyunların sona
ermesi için, hangi bölgede yaşarsa yaşasın, bir gayret içerisindedir ve
devletine, ülkesine sahip çıkmaktadır.
Tahir Elçi’nin ölümü gerçekten hepimizi üzmüştür.
Olayın bir an önce açığa kavuşması hepimizin dileğidir. Ancak, araştırma
önergesi, Tahir Elçi’nin ölümüyle, ölümünün araştırılmasıyla ilgili bir önerge
değildir.
Bu nedenle, araştırma grup önerisinin aleyhinde
olduğumu belirtiyor, Genel Kurulu saygılarımla selamlıyorum. (AK PARTİ
sıralarından alkışlar) 
BAŞKAN – Teşekkür ederim. 
Sayın Baluken…
İDRİS BALUKEN (Diyarbakır) – Sayın Başkan, konuşması
sırasında sayın hatip önergenin içeriğinin Tahir Elçi’nin ölümüyle ilgili
değil, PKK’nin propagandasını yapmak için verildiğini ifade etti. Açıktan
sataşmada bulundu, sataşmadan söz istiyoruz. 
BAŞKAN – Buyurun. 
İDRİS BALUKEN (Diyarbakır) – Meral Danış Beştaş. 
BAŞKAN – Buyurun Sayın Danış Beştaş.
IX.- SATAŞMALARA İLİŞKİN KONUŞMALAR (Devam)
2.- Adana Milletvekili Meral Danış
Beştaş’ın, Bartın Milletvekili Yılmaz Tunç’un HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
MERAL DANIŞ BEŞTAŞ (Adana) – Sayın Başkan, değerli
milletvekilleri; doğrusu hatibin, Hükûmetten doğru konuşan hatibin, sorduğum
sorulara, on üç saniyeye, faile ilişkin açıklama yapmasını beklerdik, karşı
tarafa geçip suçlama yapmasını değil, hem de ölen birinin arkasından. 
Tahir’i sizin gibi düşünenler öldürdü. 
İLYAS ŞEKER (Kocaeli) – PKK’ya destek verenler öldürdü.

MERAL DANIŞ BEŞTAŞ (Devamla) - Aynı senin konuşmanı yapıp bunu manşetlere
çekenler öldürdü, bunu çok iyi biliyoruz.
İLYAS ŞEKER (Kocaeli) – PKK öldürdü. PKK’ya destek
verenler ortak oldu. 
MERAL DANIŞ BEŞTAŞ (Devamla) – Siz burada konuyu
saptırmaya çalışıyorsunuz. Konu gayet açık, gayet açık. Biz önergemizde bu linç
süresinin silsilesini anlattık; Tahir Elçi ne zaman yakalandı, ne zaman serbest
bırakıldı, ne zaman öldürüldü, o süre zarfında manşetlerde ve siyasilerin,
Hükûmet konuşmalarında nasıl geçti bunu size on dakikalık süre içinde izah
etmeye çalıştım ama hiçbirine yanıtınız yok, olamaz çünkü. Burada siz hep aynı
sözlerle, aynı propagandayla vatandaşın algısını değiştirmeye ve aldatmaya
devam ediyorsunuz. Tahir Elçi’ye ilişkin AİHM, Yargıtay kararı ya da diğer
kararları sizlerden çok daha iyi biliyoruz, hiç mütevazı değiliz çünkü biz bu
kararların hep mağduru olduk, hep başvurucusu olduk ve hep, maalesef, bu konuda
sizler -sizler derken Türkiye’yi kastediyorum- iç hukukta çözülmediği için
uluslararası hukukta tazminata mahkûm kaldınız. Buranın, bizim Yargıtayımız
bile geçenlerde üç karar verdi, biliyor musunuz? Bilmiyorsanız hatırlatayım:
“…”(x)
suç değildir, “Katil Erdoğan.” suç değildir, “Hırsız Erdoğan.” suç değildir
diye üç karar açıkladı. Şimdi, bunlara, siz, bu Mecliste “Yargıtay bu kararı
verdi.” dediğimizde “Siz propaganda yapıyorsunuz.” diyeceksiniz. Burası
yargının çok gerisindedir. Türkiye Büyük Millet Meclisi yargının ilerisinde
olması gerekirken, düşünce, ifade özgürlüğü konusunda çok gerisindedir. 
İLYAS ŞEKER (Kocaeli) – “PKK” deyince niye rahatsız
oluyorsunuz?
MERAL DANIŞ BEŞTAŞ (Devamla) – Siz, bu araştırmayla
ilgili aleyhe oy vermekle bu cinayete sahip çıkıyorsunuz. (HDP sıralarından
alkışlar) 
İLYAS ŞEKER (Kocaeli) – “PKK” deyince niye rahatsız
oluyorsunuz siz? Onu bir anlatsana bir ya. Niye “PKK” deyince rahatsız
oluyorsunuz?
YILMAZ TUNÇ (Bartın) – Sayın Başkan…
BAŞKAN – Sayın Tunç…
YILMAZ TUNÇ (Bartın) – Benim konuşmamı bağlamından
farklı şekilde aktararak sataşmada bulundu. Söz istiyorum. 
BAŞKAN – Buyurun. 
İki dakika… (AK PARTİ sıralarından alkışlar)
3.- Bartın Milletvekili Yılmaz Tunç’un,
Adana Milletvekili Meral Danış Beştaş’ın sataşma nedeniyle yaptığı konuşması
sırasında şahsına sataşması nedeniyle konuşması
YILMAZ
TUNÇ (Bartın) – Sayın Başkan, değerli milletvekilleri; şimdi, benim konuşmam
açık. Ben sorumlular tespit edilsin, kim yapmışsa yargı önünde hesabını versin
diyorum.
İLYAS
ŞEKER (Kocaeli) – İşlerine gelmez o.
YILMAZ
TUNÇ (Devamla) – Ama sizin konuşmanız daha farklı. Siz diyorsunuz ki
önergenizde: “Yapan bellidir, araştırmaya gerek yok.” 
İLYAS
ŞEKER (Kocaeli) – Yapan belli.
MERAL
DANIŞ BEŞTAŞ (Adana) – “Yargıya talimat veriyorsunuz.” diyorum.
YILMAZ
TUNÇ (Devamla) – Yani şunu hiç düşünemiyor musunuz? Oradan geçen PKK’lı
teröristlerin polislere yönelik saldırı sırasında kurşunlara hedef olabileceği
hiç ihtimal dâhilinde değil mi?
MERAL
DANIŞ BEŞTAŞ (Adana) – “Bulun.” diyoruz, oysa da bulun. 
YILMAZ
TUNÇ (Devamla) – Hiç ihtimal dâhilinde değil mi? Ya, bunu da söyleyebilin,
gelin.
İDRİS
BALUKEN (Diyarbakır) – Tamam işte komisyon kuralım kimse açığa çıksın.
MERAL
DANIŞ BEŞTAŞ (Adana) – Komisyon kuralım.
BAŞKAN
– Sayın Beştaş…
YILMAZ
TUNÇ (Devamla) – Deyin ki: “Orada bir çatışma çıktı, bu kurşunlar PKK’lı
teröristlerden de gelmiş olabilir, polisten de gelmiş olabilir.” Niye
demiyorsunuz?
İLYAS
ŞEKER (Kocaeli) – Diyemez ki. Var mı o cesaret. 
MERAL
DANIŞ BEŞTAŞ (Adana) – “Bulalım.” diyorum.
İDRİS
BALUKEN (Diyarbakır) – Tamam işte bulalım, kimse bulalım.
Niye
komisyona hayır diyorsunuz?
YILMAZ
TUNÇ (Devamla) – Diyemiyorsunuz, o kısmını söyleyemiyorsunuz. Onu
söyleyemezsiniz. Siz zaten peşinen “Araştırılsın ama bizim kesin kanaatimiz
budur ki polis tarafından yapılmıştır." diyorsunuz. Nereden biliyorsunuz?
PKK’lı terörist oradan elinde silahla geçmiyor muydu?
MERAL
DANIŞ BEŞTAŞ (Adana) – “Çıkarın, bulun.” diyorum.
YILMAZ
TUNÇ (Devamla) – Kaç tanesi orada kaçarak geçti. Silahını çevirip merhum Tahir
Elçi’yi öldürmüş olamaz mı, bunu söylemek niye bu kadar zor? Niye bu kadar zor?
HÜDA
KAYA (İstanbul) – Savcı biliyor katili. 
İLYAS
ŞEKER (Kocaeli) – Söyleyemez ki, nasıl söyleyecek, söyleyemez; yürek ister,
yürek!
YILMAZ
TUNÇ (Devamla) – Zor olmaması gerekir. Onun için değerli milletvekilleri, Tahir
Elçi soruşturmasının sonuna kadar gidilmesi taraftarıyız. Kim yapmışsa yapsın
ama sadece sizin söylediğiniz gibi “Bir taraf masumdur, onlar yapmaz.” 
MERAL
DANIŞ BEŞTAŞ (Adana) – On üç saniye nerede?
YILMAZ
TUNÇ (Devamla) – 40 bin insanın katili onu da yapar. 
MERAL
DANIŞ BEŞTAŞ (Adana) – On üç saniye nerede?
İLYAS
ŞEKER (Kocaeli) – Bağırma, ne bağırıyorsun! Ne bağırıyorsun, saygılı ol biraz!
YILMAZ
TUNÇ (Devamla) – Saygılarımla selamlıyorum, sağ olun, var olun. (AK PARTİ
sıralarından alkışlar) 
BAŞKAN
– Teşekkür ederim.
İDRİS
BALUKEN (Diyarbakır) – Sayın hatip, yine konuşması sırasında açık sataşmalarda
bulundu grubumuza yönelik.
BAŞKAN
– Hangi konuda, ne dedi?
İDRİS
BALUKEN (Diyarbakır) – Yani konuşmanın tümü zaten sataşma.
İLYAS
ŞEKER (Kocaeli) – Ne sataştı, ne dedi ki ya! Niye rahatsız oluyorsunuz “PKK”
deyince ya!
İDRİS
BALUKEN (Diyarbakır) – Bizim işte PKK’nin işlemiş olabileceği bir suçu örtmeye
çalıştığımızı ifade etti, onunla ilgili açık sataşmada bulundu.
BAŞKAN
– Bunu sataşma olarak alıyorsanız tabii buyurun.
İDRİS
BALUKEN (Diyarbakır) – Meral Hanım konuşacak.
İLYAS
ŞEKER (Kocaeli) – PKK’nın temsilcisi misiniz siz? PKK’ya sataşınca hep ha bire
söz alıyorsunuz ya. Temsilcisi misiniz be!
BAŞKAN
– Bunun söylenmesini sataşma olarak algıladılar. 
İDRİS
BALUKEN (Diyarbakır) – Bize sataşıyor, PKK’nin bize ihtiyacı mı var ya? 
İLYAS
ŞEKER (Kocaeli) – Ya, PKK’ya söylenince söz alıyorsunuz temsilcisi gibi. 
İDRİS
BALUKEN (Diyarbakır) – HDP’ye sataşıyor, dinlemiyor musun ya! Dinle, HDP’ye
sataşıyor.
İLYAS
ŞEKER (Kocaeli) – HDP’nin ismi bile geçmedi be, “PKK” geçti.
İDRİS
BALUKEN (Diyarbakır) – Ya söylediğini anlamıyorsun…
BAŞKAN
– Öyle söyledi. Öyle söyledi sayın grup başkan vekili.
Buyurun
iki dakika…
4.- Adana Milletvekili Meral Danış
Beştaş’ın, Bartın Milletvekili Yılmaz Tunç’un sataşma nedeniyle yaptığı
konuşması sırasında HDP Grubuna sataşması nedeniyle konuşması
MERAL
DANIŞ BEŞTAŞ (Adana) – Hayır hayır, bizim sözlerimiz saptırıldığı için söz
aldık.
BAŞKAN
– Buyurun, Genel Kurula hitap…
MERAL
DANIŞ BEŞTAŞ (Devamla) – Meclis Başkan Vekili olarak lütfen… 
Söz
istemimizi açıklıyorum. Burada, biz araştırma önergesi verirken, kimse eğer bu
kurşunu sıkan ortaya çıkaralım diyoruz. 
İLYAS
ŞEKER (Kocaeli) – Biz de aynısını diyoruz. 
MERAL DANIŞ BEŞTAŞ (Devamla) – Ama siz bize atfen “Siz
karar vermişsiniz.” diyorsunuz. Biz de diyoruz ki bugüne kadarki devlet
pratiğinde, 1990’lı yıllardan bugüne kadar fail devlet değilse fail
bulunmuştur. Bu konuda binlerce dava dosyası vardır. Eğer on üç saniyeyi
bulursak… Canlı yayında öldürülen bir baro başkanından söz ediyorum,
dikkatinizi çekerim. Ve orada yüzlerce polis memuru var, yüzlerce boş kovan
toplanmış…
İLYAS ŞEKER (Kocaeli) – Ve kaçan teröristler var orada,
kaçan PKK teröristleri var. 
MERAL DANIŞ BEŞTAŞ (Devamla) – …polis memurunun şüpheli
olarak ifadesi alınmıyor. Bunun anlamı ne? Ben polis memurunu biliyorum,
tanıyorum…
İLYAS ŞEKER (Kocaeli) – Silah elinde geçen teröristler
var orada.
MERAL DANIŞ BEŞTAŞ (Devamla) – …şüpheli olarak
ifadesini almıyorum, on üç saniyeyi de kaçırıyorum demek istiyor. Biz işte tam
da bu nedenle diyoruz ki bunu araştıralım, Tahir Elçi’nin failinin bulunması
çok önemlidir. 
İLYAS ŞEKER (Kocaeli) – Kesinlikle öyle. Kesinlikle
önemli.
MERAL DANIŞ BEŞTAŞ (Devamla) – “Bu ülkede faili meçhul
cinayetlerle mücadele edeceğiz.” diyen bir iktidarın bu fail konusunda… Hem de
ben dava dosyasından söylüyorum, ezbere söylemiyorum. Bu kameraları, bu on üç
saniyeyi ben 4 kere izledim o kamerayı, tak geliyor ölüm yerine, o kaçırılıyor.
84 tane bulgu bulunuyor, 45 numaralı, 46 numaralı bulunuyor, 43 alınmıyor olay
yerinden? Neden? Neden? Bunlara cevap istiyoruz. Yani sonuçta bu soruları
kriminal olarak soruyorum ben, bırakın siyaseti. On üç saniye nerede? Olay
yerinde bulunan kurşunları niye toplamadınız? O gün niye sokağa çıkma yasağı
ilan edildi? Eğer gerçekten istiyorsanız çıkmasını, gelin, evet diyelim bu
faili bulalım. Kim olursa olsun bulalım ve yargılansın, cezasını alsın. Biz
bunun aksini iddia etmiyoruz. 
Teşekkür ediyorum. (HDP sıralarından alkışlar) 
BAŞKAN – Teşekkür ederim. 
NURETTİN YAŞAR (Malatya) – Ancak Tahir sizi de
sevmiyordu. Ben Tahir’i tanıyorum.
MERAL DANIŞ BEŞTAŞ (Adana) – Saygılı olun, saygılı
olun! 
NURETTİN YAŞAR (Malatya) – Tanıyordum ben Tahir’i.
Tahir sizi sevmiyordu.
MERAL DANIŞ BEŞTAŞ (Adana) – Tahir benim otuz yıllık
arkadaşım. Saygılı olun!
NURETTİN YAŞAR (Malatya) – Tahir böyle istismar
edileceğini bilse ölmek istemezdi, ölmezdi ya!
MERAL DANIŞ BEŞTAŞ (Adana) – İstismar eden sizsiniz.
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair Ön
Görüşmeler” kısmında yer alan, Tahir Elçi’nin ölümüne ilişkin hususların tüm
boyutlarıyla araştırılarak faili meçhul katliamının neden ve sonuçlarının
tespiti ve sorumluların ortaya çıkarılmasına yönelik olarak Türkiye Büyük
Millet Meclisi Başkanlığına verilmiş olan (10/38) esas numaralı Meclis
Araştırması Önergesi’nin, ön görüşmelerinin Genel Kurulun 31 Mart 2016 Perşembe
günkü birleşiminde yapılmasına ilişkin önerisi (Devam)
BAŞKAN – Halkların Demokratik Partisi grup önerisinin
lehinde ikinci konuşmacı İstanbul Milletvekili Mustafa Sezgin Tanrıkulu.
Buyurun Sayın Tanrıkulu. (CHP sıralarından alkışlar)
MUSTAFA SEZGİN TANRIKULU (İstanbul) – Evet, arkadaşlar,
yıllar önce Afganistan’da Taliban güçlerinin Buda heykelini bombalama
görüntülerini hep birlikte dehşet içinde izlerdik. Yine, son birkaç yıl içinde
‘IŞİD’ denilen o barbar grupların Palmira'da, Musul'da, Ezidi yurdu Şengal'de o
insanların tarihî birikimlerine yönelik suikastlarını, bombalamalarını hep
endişe içinde kederle izlerdik ve Türkiye toplumu olarak hep şunu derdik: ‘Aman
bunlar bizden uzak olsun.’ Ne yazık ki, çok kısa bir süre içerisinde bizim de
tarihî eserlerimize, tarihî değerlerimize yönelik benzer girişimler söz konusu
oldu. 
Değerli arkadaşlar, şu anda içinde bulunduğumuz
Diyarbakır’ın tarihî Suriçi bölgesi yedi bin yıllık geçmişe sahip. Bu alan
içerisinde surlar, camiler, kiliseler ve daha başka tarihî yapılar
bulunmaktadır. Hemen yanı başımızda bulunan, Diyarbakır deyince zihinlerimizde
en çok canlanan, Diyarbakır ismiyle en çok anılan, zihinlerimizde Diyarbakır’ın
adıyla en çok sembolize olan Dört Ayaklı Minare’yi, ne yazık ki, iki gün önce,
şu anda gördüğünüz gibi ayağından vurdular. 
Arkadaşlarımızın elindeki dövizlerden de gördüğünüz
gibi şunu diyoruz: Tarihî dört ayaklı minare insanlığa sesleniyor, ‘Beni
ayağımdan vurdular. Ne savaşlar ne felaketler gördüm ama böyle ihanet
görmedim.’ diyor bize. 
Değerli arkadaşlar, bu tarihî yapı Anadolu'da örneği
tek olan bir eserdir. Dünyada bunun bir örneği yoktur. Diyarbakır salnamelerine
göre ve buradaki yazıtlara göre İslam’dan önce inşa edilmiş, tahminen bir çan
kulesi gibi tasarlanmış. Ancak İslamiyet’ten sonra, fetihten sonra Akkoyunlu
hükümdarlığı döneminde Sultan Kasım tarafından, hemen yanı başımızda
gördüğünüz, Şeyh Mutahhar Camii inşa edilmiş ve bugüne kadar Diyarbakır'da
yaşanan birçok felaketten sağ kurtulmuştur bu eser. 
Biz Diyarbakırlılar olarak, Diyarbakır Barosu olarak
tarihî değerlerimize, tarihî eserlerimize, insanlığın bin yıllık emeğine,
birikimine bu kadim şehirde sahip çıkalım ve bu nedenle, buradan çok açıkça bir
çağrı yapmak istiyoruz: Biz bu tarihî bölgede birçok medeniyete beşiklik etmiş,
ev sahipliği yapmış bu kadim bölgede, insanlığın bu ortak mekânında silah,
çatışma, operasyon istemiyoruz. Savaşlar, çatışmalar, silahlar, operasyonlar bu
alandan uzak olsun diyoruz ve bu amaçla bugün arkadaşlarımla, Diyarbakır Barosu
üyesi avukat arkadaşlarımla ve Diyarbakırlılarla birlikte buradayız. Buradan
demokratik hakkımızı ifade etmek için buradayız. Bu davranışı tarihe yönelik
bir şiddet eylemini, tarihi bir değere yönelik bir suikastı, bu saygısızlığı
kınıyoruz. Tarihine, tarihsel değerlerine, tarihsel mirasına sahip çıkmayan
toplumlar doğru ve güvenli bir gelecek kuramazlar. Bu nedenle, tarihimize,
değerlerimize, tarihî ve kültürel mirasımıza sahip çıkalım diyoruz.”
Teşekkür ediyorum arkadaşlar.
Sayın Başkan, değerli milletvekilleri; bire bir
aktardığım bu konuşma sevgili dostum, sevgili Tahir Elçi’nin Dört Ayaklı Minare
önünde yaptığı son konuşmaydı ve tarihe yapılan o suikasttan sonra da kendisi
suikasta uğradı ve alçakça katledildi. 
Biraz önce burada tartışmaları izledim ama hicap duydum
gerçekten. Tahir Elçi gibi bir barışseverin arkasından Parlamentonun böyle bir
polemiğe konu olmasından, tartışmanın bu noktaya gelmesinden hicap duyduğumu
ifade etmek isterim. 
Değerli arkadaşlar, Diyarbakır Barosu 28 Kasım 2015
tarihinde tarihinin en ağır bedelini Tahir Elçi’yi vererek ödedi. Diyarbakır Barosu
ve Diyarbakır bölgesi, insanlık tarihi birçok bedel vermişti ama Tahir de kendi
bedelini ödedi. 
Şimdi, ona en çok kimler seviniyor biliyor musunuz
değerli arkadaşlar? Tahir bütün hayatını tırnaklarıyla kazımış, kendisini
yetiştirmiş, büyük bedeller ödemiş, gençliğinde, öğrenciliğinde büyük bedeller
ödemiş, avukatlığında büyük bedeller ödemiş bir avukattı, insan hakları
savunucusuydu. Tırnağıyla kazdığı davalarda, faili meçhullerde onlarca insanı
yargı önüne çıkardı, hiç kimsenin çıkarmadığını. Hiçbirimizin yapamadığını
kendisi büyük bir emekle ve büyük bir ketumlukla yaptı ve en çok onlar
seviniyorlar şimdi, bir daha sanık olamayacaklar seviniyorlar. Ve insan hakları
savunucularıyla birlikte onun büyük çabasıyla mahkemelerin önüne çıkmış olan
sanıklar, faili meçhul cinayetlerin sanıkları, korucular, JİTEM’ciler, kamu
görevlileri şimdi, ondan sonra teker teker beraat ediyorlar, ondan sonra. Her
davanın takipçisiydi; Eskişehir’de, Ankara’da, İstanbul’da, Türkiye’nin her
yerinde. Nerede bir insan hakkı ihlali varsa oradaydı. Şimdi en fazla onlar
seviniyorlar.
Evet, şimdi, efendim, “Terör vardı, terör örgütü
oradaydı, o nedenle bu olmuştur, sorumlusu odur.” Değerli arkadaşlar, bu ülkeyi
biz yönetmiyoruz, Diyarbakır’ı da biz yönetmiyoruz; sizler yönetiyorsunuz,
sizler. Baro Başkanını ya oraya göndermeyeceksin ya da öldürtmeyeceksin. Bu
kadar!
RAMAZAN CAN (Kırıkkale) – Bağırma ya! Ne bağırıyorsun!
MUSTAFA SEZGİN TANRIKULU (Devamla) – Bu kadar! (AK
PARTİ sıralarından gürültüler)
RAMAZAN CAN (Kırıkkale) – Ne bağırıyorsun ya! 
MUSTAFA SEZGİN TANRIKULU (Devamla) – Çıkıp burada böyle
pişmiş, kibirli konuşamazsınız. 
YILMAZ TUNÇ (Bartın) – Oraya da söyle! Oraya da konuş!
MUSTAFA SEZGİN TANRIKULU (Devamla) – Ülkeyi siz
yönetiyorsunuz, siz!
RAMAZAN CAN (Kırıkkale) – Bağıramazsın! Ne
bağırıyorsun! Hayret bir şey ya!
MUSTAFA SEZGİN TANRIKULU (Devamla) – Siz
yönetiyorsunuz. Ya göndermeyeceksiniz oraya, diyeceksiniz ki: “Sayın Baro
Başkanı, sen oraya gidemezsin, orada hendek var.” Ya da öldürtmeyeceksin. Bu
kadar basit. Bu ülkeyi biz yönetmiyoruz. (AK PARTİ sıralarından gürültüler)
RAMAZAN CAN (Kırıkkale) – Ne konuşacağını sen mi tayin
edeceksin?
BAŞKAN – Sayın milletvekilleri…
MUSTAFA SEZGİN TANRIKULU (Devamla) – Bu ülkeyi biz
yönetmiyoruz.
Bakın, değerli arkadaşlar, aynı gün yapılan… (AK PARTİ
sıralarından gürültüler)
BAŞKAN – Sayın milletvekilleri, konuşmacıyı dinliyorum.

Konuşmacı da lütfen, üslubunuza dikkat edin.
RAMAZAN CAN (Kırıkkale) – Sen mi tayin edeceksin ne
konuşacağını?
MUSTAFA SEZGİN TANRIKULU (Devamla) – Aynı gün yapılan
keşif var değerli arkadaşlar. Bakın, 80 no.lu delil, 80 no.lu…
HAKAN ÇAVUŞOĞLU (Bursa) – Mehmet Selim Kiraz’ı öldüren
seni aramıştı telefonla, onun cevabını ver sen önce!
MUSTAFA SEZGİN TANRIKULU (Devamla) – 80 no.lu kurşun,
niye bu toplanmadı?
HAKAN ÇAVUŞOĞLU (Bursa) – Bugün Mehmet Selim Kiraz’ın
ölüm yıl dönümü, bir tek kelime söyleyemiyorsun!
MUSTAFA SEZGİN TANRIKULU (Devamla) – Niye bu
toplanmadı? Niye bu toplanmadı? 
HAKAN ÇAVUŞOĞLU (Bursa) – Onu katleden terörist seni
aramıştı telefonla.
MUSTAFA SEZGİN TANRIKULU (Devamla) – Niye bu toplanmadı
değerli arkadaşlar? 43’e kadar toplandı…
HAKAN ÇAVUŞOĞLU (Bursa) – Niye gitmedin? Niye gitmedin
Sayın Tanrıkulu oraya?
MUSTAFA SEZGİN TANRIKULU (Devamla) – Sayın Başkan…
BAŞKAN – Sayın milletvekilleri…
MUSTAFA SEZGİN TANRIKULU (Devamla) – 43’e kadar
toplandı, 43’ten sonra toplanamadı. 
HAKAN ÇAVUŞOĞLU (Bursa) – Mehmet Selim Kiraz’ı öldüren
de seni aradı, niye gitmedin?
BAŞKAN – Sayın Çavuşoğlu…
MUSTAFA SEZGİN TANRIKULU (Devamla) – 80 no.lu mermi
çekirdeği iki yıl sonra yok değerli arkadaşlar, iki yıl sonra yok, yok, bu yok.
HAKAN ÇAVUŞOĞLU (Bursa) – Niye başkasını aramadı o
terörist de seni aradı? Mehmet Selim Kiraz’ı öldürene niye gitmedin?
MUSTAFA SEZGİN TANRIKULU (Devamla) – Değerli
arkadaşlar, bakın, ben size söyleyeceğim. Değerli arkadaşlar, Emniyet Müdürüne
sordum ben, 12 kilometre boyunca 2 tane militan, terör örgütü üyesi, terörist,
neyse, takip ediliyorlar. Neden oraya kadar takip edildiler, bana söyler
misiniz? Neden, söyler misiniz değerli arkadaşlar? Neden hendeğin arkasına
kadar geldiler, söyler misiniz? 
HASAN BASRİ KURT (Samsun) – Ya, orada polis de öldü,
polis de şehit oldu. 
MUSTAFA SEZGİN TANRIKULU (Devamla) – Neden tam da
kaçacakları yere kadar takip edildiler, 2 tane polis memuru onları misafir
karşılar gibi karşıladı? 
HASAN BASRİ KURT (Samsun) – Böyle bir terbiyesizlik
yok, adamlar şehit oldu, şehit!
MUSTAFA SEZGİN TANRIKULU (Devamla) – Söyler misiniz
değerli arkadaşlar, neden 2 tane polis memuru yaşamını yitirdi, şehit oldu,
söyler misiniz? İzlediniz bütün bunları. Dört ay geçti aradan, dört ay. Tek bir
şüpheli yok bu olayda, tek bir şüpheli. Tek bir şüpheli yok bu olayda değerli
arkadaşlar. 
HASAN BASRİ KURT (Samsun) – Az önce konuştuğun metne
sadık kal. 
MUSTAFA SEZGİN TANRIKULU (Devamla) – Arkadaşlar, bakın,
ben en yakın arkadaşımı yitirdim, en yakın arkadaşımı yitirdim. Buradan bu
hezeyanlara… Sizlerin nasıl sorumlu olduğunuzu gösteriyor. Şunu söyleyeyim bizi
izleyenlere ve sevgili Türkan’a, sevgili Arin’e ve sevgili Nazenin’e…
SALİH CORA (Trabzon) – Şov yapma! Şov yapma!
MUSTAFA SEZGİN TANRIKULU (Devamla) – Ben bu hayatta var
olduğum sürece -bu, kürsüde kayıtlara geçsin- bu cinayetin, bu katliamın
takipçisi olmaya devam edeceğim. Takipçisi olmaya devam edeceğim ve bu failleri
ortaya çıkarmak için de mücadele etmeye devam edeceğim. 
SALİH CORA (Trabzon) – Kandil’i takip et, Kandil’i.
MUSTAFA SEZGİN TANRIKULU (Devamla) – Burada ben söz
veriyorum ve sizin bu sözlerden sonra da şunu söylüyorum… 
SALİH CORA (Trabzon) – Takipçi olmak istiyorsan PKK’yı
araştır. 
MUSTAFA SEZGİN TANRIKULU (Devamla) – …bu sözlerden
sonra şunu söylüyorum: Kendim ölmüş gibiyim. Bu kadarı size yeter. (CHP
sıralarından alkışlar) 
HALİS DALKILIÇ (İstanbul) – Tahir Elçi’yi istismar
ediyorsunuz. 
COŞKUN ÇAKIR (Tokat) – Sayın Başkan…
BAŞKAN – Buyurun Sayın Çakır.
HAKAN ÇAVUŞOĞLU (Bursa) – Mehmet Selim Kiraz bugün
öldürüldü. Onunla ilgili bir kelime söyleyemedin. O terörist sizi aramıştı,
niye aradı?
BAŞKAN – Sayın Çavuşoğlu, Grup Başkan Vekilinizi
dinliyorum. 
COŞKUN ÇAKIR (Tokat) – Sayın konuşmacı, konuşmasında
grubumuza dönerek, azarlayarak, bağırarak ithamda bulunmuştur. 
Sataşmadan söz istiyorum. 
BAŞKAN – Buyurun, iki dakika... (AK PARTİ sıralarından
alkışlar) 
IX.- SATAŞMALARA İLİŞKİN KONUŞMALAR (Devam)
5.- Tokat Milletvekili Coşkun Çakır’ın,
İstanbul Milletvekili Mustafa Sezgin Tanrıkulu’nun HDP grup önerisi üzerinde
yaptığı konuşması sırasında AK PARTİ Grubuna sataşması nedeniyle konuşması
COŞKUN ÇAKIR (Tokat) – Teşekkür ederim Sayın Başkan.
Değerli milletvekilleri, Sayın Tanrıkulu konuşmasının
ilk yarısını gayet güzel bir şekilde, ses tonunu da ayarlayarak tarihe,
kültüre, uygarlıklar merkezi olan Mezopotamya’ya ve Diyarbakır’a, Dört Ayaklı
Minare’ye, camiye ayırdı, gayet güzel konuştu. Hepimiz gayet sakin bir şekilde
ve edeple dinledik. Yapılması gereken de budur. 
Fakat ilginç bir şey, Sayın Tanrıkulu’nun bunu hep daha
evvel yaptığı gibi, konuşmasının dörtte 3’ü bu şekilde geçti, hiçbir tepki yok.
Sayın Tanrıkulu bundan rahatsız olmuş olmalı ki… 
VELİ AĞBABA (Malatya) – Sayın Çakır, sizin
milletvekilleri provoke ediyorlar.
COŞKUN ÇAKIR (Devamla) – …konuşmasının son çeyreğini,
sesini de değiştirerek, tonunu da değiştirerek, azarlayarak, bağırarak,
çağırarak grubumuza dönmek suretiyle ithamda, bühtanda bulunmaya başladı. Bu,
doğrusunu söylemek gerekirse kabul edilebilir bir şey değil. 
Ondan sonra da arkadaşlarımızın haklı tepkilerini
“hezeyan” diye nitelemeye başladı. Sizin on dakikalık konuşmanızın dörtte
3’ünde konuştuğunuzda keyifle, zevkle dinlerken son üç dakikasında böyle
konuşursanız ne yapacağız, dut yemiş bülbül gibi susacak mıyız? Yani hangisi
hezeyan. Eğer değerli arkadaşlar, hezeyan arıyorsak bu konuşmanın son
çeyreğinde yapılan, özellikle yapılan, kastımahsusla yapılan bir tahriktir.
Asıl hezeyan budur.
Saygılarımla. (AK PARTİ sıralarından alkışlar)
BAŞKAN – Teşekkür ederim.
MUSTAFA SEZGİN TANRIKULU (İstanbul) – Sayın Başkan…
BAŞKAN – Sayın Tanrıkulu…
MUSTAFA SEZGİN TANRIKULU (İstanbul) – Şahsıma atfen,
69’a göre yani… Söylemediğim sözleri başka anlama gelecek şekilde…
BAŞKAN – Buyurun.
İki dakika…
HAKAN ÇAVUŞOĞLU (Bursa) – Mehmet Selim Kiraz’ı
anacaksın.
ÖZGÜR ÖZEL (Manisa) – Dinle bakalım, söylesin.
HAKAN ÇAVUŞOĞLU (Bursa) – O bir de savcıydı, bir adalet
adamıydı. (AK PARTİ sıralarından gürültüler) 
BAŞKAN – Sayın milletvekilleri, lütfen…
Sayın Konuşmacı, siz de üslubunuza dikkat ederseniz
lütfen…
Buyurun.
6.- İstanbul Milletvekili Mustafa Sezgin
Tanrıkulu’nun, Tokat Milletvekili Coşkun Çakır’ın sataşma nedeniyle yaptığı
konuşması sırasında şahsına sataşması nedeniyle konuşması
MUSTAFA SEZGİN TANRIKULU (İstanbul) – Değerli
arkadaşlar, bakın, buradaki, biraz önceki tartışmadan hicap duydum, sizin
konuşmanızdan hicap duydum.
HAKAN ÇAVUŞOĞLU (Bursa) – Sen kendi konuşmandan hicap
duy.
MUSTAFA SEZGİN TANRIKULU (Devamla) – Bir ölüm üzerine
konuşuyoruz ve burada, sizin gruplarınız, sizin gruplarda birçok insanla
beraber aynı panelde bulunmuş, aynı ortamda bulunmuş bir insanın ölümüyle
ilgili konuşuyoruz ve gerçekten de hicap duyulacak konuşmalar yapıyorsunuz burada.
Bakın, bizim anımıza, hiç olmazsa, burada anımıza saygı
duyun ya, bir kelime konuşmayın, bir cümle laf etmeyin. Konuşmalar başladıktan
itibaren laf atmaya başlıyorsunuz. 
HAKAN ÇAVUŞOĞLU (Bursa) – Yok öyle bir şey, yok öyle
bir şey.
MUSTAFA SEZGİN TANRIKULU (Devamla) – Sizden rica
ediyorum değerli arkadaşlar. 
Bakın, bu cinayetten sonra Davutoğlu şunu söyledi:
“Faili meçhul kalmayacak.” Peki, kalırsa ne olacak, sorumlusu kim?
SALİH CORA (Trabzon) – PKK.
MUSTAFA SEZGİN TANRIKULU (Devamla) – Sorumlusu kim, kim
sorumlusu?
VELİ AĞBABA (Malatya) – Eset, Eset…
MUSTAFA SEZGİN TANRIKULU (Devamla) – Biraz önce,
gösterdim, bakın, 80 no.lu delil orada dururken alınmamış, alınmamış.
VELİ AĞBABA (Malatya) – Obama, Obama, paralel Obama.
MUSTAFA SEZGİN TANRIKULU (Devamla) – Tam da öldüğü
yerde alınmamış, tam da öldüğü yer, alınmamış ve şimdi yok değerli arkadaşlar.
Kimdir bunun sorumlusu? 
VELİ AĞBABA (Malatya) – “Hükûmet” niye diyemiyorsunuz?
MUSTAFA SEZGİN TANRIKULU (Devamla) – Hükûmet değil mi?
Bunu söylemeyecek miyiz bu kürsüde, söylemeyecek miyiz?
HAKAN ÇAVUŞOĞLU (Bursa) – Bekle bakalım yargıyı.
MUSTAFA SEZGİN TANRIKULU (Devamla) – Değerli
arkadaşlar, bakın, Diyarbakır Barosunun yaptığı bütün tevsii tahkikat
taleplerini bugün bir daha okudum. Değerli arkadaşlar, bir ölümden sonra böyle
konuşmayalım ya, bir ölümden sonra böyle konuşmayalım, rica ederim. 
Değerli arkadaşlar, bakın, geçen yıl bugün…
HAKAN ÇAVUŞOĞLU (Bursa) – Şükür.
MUSTAFA SEZGİN TANRIKULU (Devamla) – Evet, Cumhuriyet
Savcısı Mehmet Selim Kiraz katledildi, vahşice öldürüldü. 
HAKAN ÇAVUŞOĞLU (Bursa) – Tamam.
MUSTAFA SEZGİN TANRIKULU (Devamla) – Öldürenleri
lanetliyorum, o gün de lanetlemiştim, bugün de lanetliyorum! 
HAKAN ÇAVUŞOĞLU (Bursa) – Tamam, bravo.
MUSTAFA SEZGİN TANRIKULU (Devamla) – Ama bunu bugün bu
cihet bağlamında bir savunma mekanizması olarak kullanmanızı da lanetliyorum ve
alçakça buluyorum! (CHP sıralarından alkışlar)
RAMAZAN CAN (Kırıkkale) – Sayın Başkanım…
HAKAN ÇAVUŞOĞLU (Bursa) – Sayın Başkanım…
BAŞKAN – Bu konuda artık çok açık bir sataşma yok, söz
vermeyeceğim. Hem Anayasa’nın 138’inci maddesi var hem de Tahir Elçi’nin
öldürülmesi işi araçsallaştırılmaya başladı, lütfen hepimiz buna saygılı
duralım.
RAMAZAN CAN (Kırıkkale) – Sayın Başkanım, hatip
kürsüdeyken “Bu tavrı alçakça buluyorum.” dedi, aynen iade ediyoruz. 
BAŞKAN – “Alçakça” demedi, ben öyle anlamadım.
RAMAZAN CAN (Kırıkkale) – Evet, aynen öyle dedi. Bu
tavır alçakça!
HAYDAR AKAR (Kocaeli) – Arkadaşlara demedi onu ya.
BAŞKAN – “Alçakça” mı dedi, onu duymadım. Bir bakayım,
tutanağı getirteceğim, bakacağım, size söz vereceğim. 
MEHMET NACİ BOSTANCI (Amasya) – Sayın Başkan…
BAŞKAN - Duymadım Sayın Bostancı, duymadım, tutanağı
getirteceğim, söz hakkınız bakidir. Benim itirazım sadece Anayasa’nın 138’inci
maddesi ve Tahir Elçi’nin öldürülmesi olayının araçsallaştırılmasınadır, bu
kadar. Kimseyi de hedefime almıyorum, genel olarak söylüyorum. Tutanağı rica
ediyorum.
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair Ön
Görüşmeler” kısmında yer alan, Tahir Elçi’nin ölümüne ilişkin hususların tüm
boyutlarıyla araştırılarak faili meçhul katliamının neden ve sonuçlarının
tespiti ve sorumluların ortaya çıkarılmasına yönelik olarak Türkiye Büyük
Millet Meclisi Başkanlığına verilmiş olan (10/38) esas numaralı Meclis
Araştırması Önergesi’nin, ön görüşmelerinin Genel Kurulun 31 Mart 2016 Perşembe
günkü birleşiminde yapılmasına ilişkin önerisi (Devam)
BAŞKAN - Halkların Demokratik Partisi grup önerisi
üzerinde son konuşmacı aleyhinde olmak üzere İzmir Milletvekili Mahmut Atilla
Kaya. (AK PARTİ sıralarından alkışlar)
Buyurun.
MAHMUT ATİLLA KAYA (İzmir) - Sayın Başkan, değerli
milletvekilleri; HDP grup önerisinin aleyhinde söz almış bulunmaktayım. Bu
vesileyle hepinizi saygıyla selamlıyorum. 
Tabii, burada Sayın Tanrıkulu’nun AK PARTİ Grubunun, AK
PARTİ Grubundan bir milletvekilinin nasıl konuşacağına karar verme yetkisi ve
haddi yoktur, bunu çok net şekilde bilmesi gerekiyor. (AK PARTİ sıralarından
alkışlar) Ve her zaman o şehit savcımız Mehmet Selim Kiraz’ı katleden
katillerin kendisine başvurusuyla ve kendisini aramasıyla da tarih boyunca da
anılacaktır, bunu da net olarak ifade etmek istiyorum. (AK PARTİ sıralarından
alkışlar) 
Tabii, burada çok acıyla HDP ve CHP konuşmacılarını
dinledim. Gerçekten, baktığımız zaman, bahsettikleri otuz yıllık bir
arkadaşlarının cenazesi üzerinden, vefatı üzerinden... 
MERAL DANIŞ BEŞTAŞ (Adana) – Terbiyeli ol!
MAHMUT ATİLLA KAYA (Devamla) – ...nasıl bir siyasi
ortam kurmaya çalıştıklarını gerçekten ibretle izledim.
MERAL DANIŞ BEŞTAŞ (Adana) – Ya, biraz saygılı olun ya!
MAHMUT ATİLLA KAYA (Devamla) – Ve nasıl onların gözle
ve her birimizin gördüğü katillerini de korumak amaçlı olarak yaptıkları
konuşma ve eylemleri de hep birlikte net şekilde gördük.
Ben, Tahir Elçi’ye ve aynı hain saldırıda şehit olan
polis memurlarımız Ahmet Çiftaslan ve Cengiz Erdur’a Allah’tan rahmet
diliyorum, ailelerine tekrar başsağlığı diliyorum.
Tabii, ancak, bugün şehit savcımız Mehmet Selim
Kiraz’ın vefatının 1’inci yılı, bizlerden ayrılışının 1’inci yılı. Bir yıl
önce, Çağlayan Adliyesinde, avukat cüppesiyle giren 2 hain terörist tarafından
katledildi. Onun da ailesine başsağlığı diliyorum, kendisine rahmet diliyorum. 
Tabii, aslında bunların hepsi, Türkiye'de terörle ne
kadar kararlı bir biçimde mücadele etmemiz gerektiğini çok net şekilde
hatırlatıyor. Gerçi, Sayın Tanrıkulu’nun beyanlarını, hemen şehit savcımız
Mehmet Selim Kiraz’ın vefatından sonra sosyal medyada birlik ve beraberliğe
karşı, teröre karşı yapılmış bir eylem, teröre yapılmış bir eylem sonucunda
atılmış “tweet” ve sosyal medya paylaşımlarını da hatırlıyoruz, hep beraber
bunları gördük. 
Bakın, çok net şekilde söylüyorum: Bu duruş doğru bir
duruş değildir. Bu duruş, terör ve teröristlerin istedikleri amaçlara yönelik
bir duruştur. Bu duruş, terör ile terörist arasına mesafe koyamayan bir
duruştur. Ve bu duruş, birlik ve beraberliğimize zarar veren bir duruştur. 
Yine, baktığımız zaman...
MUSTAFA SEZGİN TANRIKULU (İstanbul) – Ya, lanet olsun
gerçekten sizlere ya! Hakikaten lanet olsun!
MAHMUT ATİLLA KAYA (Devamla) – Size lanet olsun! Size
lanet olsun!
MUSTAFA SEZGİN TANRIKULU (İstanbul) – Okur musun o
“tweet”i... Okur musun o “tweet”i...
BAŞKAN – Sayın Tanrıkulu... 
MAHMUT ATİLLA KAYA (Devamla) – Burada lanet
okuyamazsınız. 
MUSTAFA SEZGİN TANRIKULU (İstanbul) – Okur musun o
“tweet”i, utanmaz!
BAŞKAN – Sayın Tanrıkulu...
MAHMUT ATİLLA KAYA (Devamla) – Lanet okuyamazsınız
burada. AK PARTİ’ye ve AK PARTİ Gruba sürekli lanet okuyamazsınız burada.
MUSTAFA SEZGİN TANRIKULU (İstanbul) – Oku “tweet”i. 
BAŞKAN – Sayın Tanrıkulu...
MAHMUT ATİLLA KAYA (Devamla) – Burada biz sizi saygıyla
dinledik ve sizin konuşmanızı, bakın, beş dakika boyunca -grup başkan vekilimiz
de söyledi- hep beraber dinledik. 
MURAT EMİR (Ankara) – Neyle suçladığını bilmiyoruz ki.
HAYDAR AKAR (Kocaeli) – O “tweet”i oku, “tweet”i. Biz
de merak ediyoruz.
MAHMUT ATİLLA KAYA (Devamla) – Ben de söyleyeceğim
birazdan Tahir Elçi’nin vermek istediği mesajı ama Tahir Elçi’nin verdiği
mesajdan sonra, direkt bizim bir milletvekilimize karşı, grubumuza karşı,
Hükûmetimize karşı yaptığınız da kabul edilebilir tutum ve davranış değildir;
onun anısına büyük bir ihanettir; açık şekilde ifade edeyim. Tabii ki bu
önergenin kabulüne ne Anayasa’nın 6’ncı maddesi ne 9’uncu maddesi -ki yargı
yetkisi Türk milleti adına bağımsız mahkemelerce yürütülür ve kullanılır- ve ne
de Anayasa’nın 138’inci maddesinin üçüncü fıkrası cevaz vermiyor. Bunun için bu
önergeye ilişkin görüşümüz rettir. Fakat, şu an Diyarbakır Cumhuriyet
Başsavcılığı tarafından da tahkikat 2015/42413 sayılı dosyayla devam ediyor.
Sizler de bahsettiniz -dosyaya verdiğiniz, dosyada verilen- avukat arkadaşların
dilekçelerinden bahsettiniz fakat katilin -vardır ya hukukta bir tabirimiz
bizim, katil cinayet mahalline döner- olayın hemen akabinde, olay yeri
incelemesi yapmak isteyen polis memurlarımıza PKK’ca yapılan, maalesef,
saldırıdan da ciddi manada bahsetmediniz. Bu delillerin büyük kısmının ele
geçirilmesinden niye PKK rahatsız oldu? PKK’nın ne derdi var bu noktada? 
Ve yine baktığımız zaman Tahir Elçi’nin vermiş olduğu
mesaja, Tahir Elçi ne demişti, siz de söylediniz, ben de söylüyorum: “Biz
Diyarbakırlılar olarak, Diyarbakır Barosu olarak, tarihî değer ve eserlerimize,
insanlığın bin yıllık emeğine, birikimine, bu kadim şehre sahip çıkalım. Biz
buradan çağrı yapmak istiyoruz: Biz bu tarihî bölgede, birçok medeniyete
beşiklik etmiş, ev sahipliği yapmış bu kadim bölgede, insanlığın bu ortak
mekânında silah, çatışma, operasyon istemiyoruz. Savaşlar, çatışmalar,
silahlar, operasyonlar bu alandan uzak olsun diyoruz.” Yani, ne dedi Tahir
Elçi: “Çatışma istemiyoruz, silah istemiyoruz.” Silah isteyen kim? Baktığımız
zaman görmedik mi? Siz “fail, fail, fail” diye bahsettiniz. Fail çok açık,
bütün milletimiz de görüyor, bizler de görüyoruz, Rabb’im inşallah sizin de
gözlerinizdeki o perdeyi kaldırır.
MERAL DANIŞ BEŞTAŞ (Adana) – Perde sizin gözünüzde,
perde. 
MAHMUT ATİLLA KAYA (Devamla) – Fail bellidir, Anadolu
coğrafyasının en kadim şehirlerinden biri olan Diyarbakır’ı, Sur’u açtığı
çukurlarla, kurduğu barikatlarla yaşanmaz hâle getirmeye çalışan PKK’dır fail;
bu çok nettir. (AK PARTİ sıralarından alkışlar) PKK’nın bu bölgede yapmış
olduğu saldırılardan, okullarımıza yapmış olduğu saldırılardan, camilere yapmış
olduğu saldırılardan, hastanelerimize yapmış olduğu saldırılardan en çok bölge
halkı ve orada yaşayan Tahir Elçi de muzdarip ve mağdur olmuştu ve çıktı,
günler önce bu çağrıyı yaptı. Ama, siz, şimdi çıkıp PKK’nın çok net şekilde
yaptığı bir eylemi devlete yükleyemezsiniz, kusura bakmayın. Yani, her zaman
yapıp çıktığınız gibi her olaydan sonra devleti suçlamak, böyle bir usul, adap
yok. Baktığımız zaman, bizim, her birimizin burada birer milletvekili olarak ettiğimiz
yemine öncelikle sadık kalmamız lazım.
İDRİS BALUKEN (Diyarbakır) – Ya,
konuştuğuna sen inanıyor musun, konuştuğuna? Ayıp, ayıp ya! Konuştuğuna
inanmıyorsun ya, ayıp denen bir şey var ya. 
MAHMUT ATİLLA KAYA (Devamla) – Olay
araştırılsın, olayın sonuçlarını yakalayalım ama sizden de bu çukurları
açanlara, okullarımızı, hastanelerimizi bombalayanlara da bir tepki bekliyoruz.
MERAL DANIŞ BEŞTAŞ (Adana) – Ya, konuya
gel, konuya. Fail nerede?
İDRİS BALUKEN (Diyarbakır) – Tahir
Elçi’yi kim katletti? Sen inanıyor musun?
MAHMUT ATİLLA KAYA (Devamla) – PKK’ya da
buradan net şekilde bir tepki bekliyoruz sizden. 
MERAL DANIŞ BEŞTAŞ (Adana) – Niye “hayır”
oyu veriyorsunuz? Niye aleyhinde konuşuyorsun?
MAHMUT ATİLLA KAYA (Devamla) – Ve bakın,
burada…
İDRİS BALUKEN (Diyarbakır) – Gel,
komisyonu kur; kim öldürmüşse ortaya çıksın. 
MERAL DANIŞ BEŞTAŞ (Adana) – Komisyonu
kuralım.
MAHMUT ATİLLA KAYA (Devamla) – Yine,
bugün, özellikle Sayın Bakanlarımızın Diyarbakır’da yapmış oldukları
ziyaretlerde Diyarbakır Büyükşehir Belediye Başkanının ve işte Sur Belediye
Başkanının olmadığını söylediniz. Bakın, Tahir Elçi, Diyarbakır’a sahip çıkmak
adına, Diyarbakır’ın kültür ve medeniyetine sahip çıkmak adına bir duruş
göstermişti. Peki, o bölgede yaşayan, o bölgenin belediye başkanlarının da
böyle bir duruş göstermesini beklemek bizim hakkımız değil mi? Orada yaşayan
vatandaşlarımızın hakkı değil mi? (AK PARTİ sıralarından alkışlar) Ve o
okullar, o hastaneler bombalanırken, PKK’ca bu haince eylemler yapılırken çukur
kazmaktan bu işlere fırsat bulamıyorlar.
İDRİS BALUKEN (Diyarbakır) – Ya, ne
alakası var Tahir Elçi olayıyla ya?
MERAL DANIŞ BEŞTAŞ (Adana) – Ya, Tahir
Elçi’yle bağı nerede, bağı?
MAHMUT ATİLLA KAYA (Devamla) – Bakın,
bunların her birinin, hem milletimizin önünde hem de tarihin önünde teker teker
hepsinin hesabı hep birlikte çıkarılacaktır. 
Bakın, şunu net olarak görmenizi
istiyoruz: Tahir Elçi cinayetinde de gördük. PKK için Türk, Kürt, çocuk, bebek,
yaşlı, hasta; böyle bir tabir yok. 
BÜLENT TURAN (Çanakkale) – Doğmamış çocuk
var ya!
MAHMUT ATİLLA KAYA (Devamla) – Doğmamış
çocuğu bile katletti. 
İDRİS BALUKEN (Diyarbakır) – Cizre’de
biliyorsun değil mi doğmamış çocuğu kim katletti?
MAHMUT ATİLLA KAYA (Devamla) – Ve kendi
örgüt içinde, işte, Öcalan’ın savunmalarında gördük, 15 bine yakın kendi
örgütündeki infazlardan bahsetti. 
MERAL DANIŞ BEŞTAŞ (Adana) – Ya, ne
alakası var bu meseleyle?
MAHMUT ATİLLA KAYA (Devamla) – PKK için…
MERAL DANIŞ BEŞTAŞ (Adana) – Ne alakası
var?
MAHMUT ATİLLA KAYA (Devamla) – Çok net
şunu görmenizi istiyoruz, bakın: PKK için…
İDRİS BALUKEN (Diyarbakır) – Ya, Tahir
Elçi olayıyla ne alakası var?
MERAL DANIŞ BEŞTAŞ (Adana) – Tahir Elçi
olayına gel, Tahir Elçi.
BAŞKAN
– Sayın Beştaş…
MAHMUT
ATİLLA KAYA (Devamla) – Çok net şunu gör: PKK için bir Kürt sorunu yoktur, asıl
Kürtler için bir PKK sorunu vardır, bunu siz böyle bilin. (AK PARTİ
sıralarından alkışlar) 
Sayın
Diyarbakır Cumhuriyet Başsavcılığımız bu olaya ilişkin çok detaylı ve ciddi bir
inceleme yapmaktadır. Yine, bakın, İçişleri Bakanlığımız da olaydan hemen sonra
bu konuda 2’si mülkiye başmüfettişi olmak üzere, 2 polis müfettişi ve 4 de daha
farklı kurumlardan müfettişler de görevlendirerek ciddi manada bu saldırının
üzerine detaylı olarak gitmektedir. 
Olay yeri incelemesine ilişkin raporlar
gelmiştir -siz de biliyorsunuz bunları- ve Adli Tıptan gelecek raporlar ve
diğer raporlarla birlikte yakın zaman içerisinde basında -takip edilmekte-
gördüğümüz üzere bir iddianame hazırlanacaktır ve bakın, bu dosyaya ilişkin bir
gizlilik kararı da yoktur. Yani bu dosyaya ilişkin kimin herhangi bir iddiası
varsa, orada cumhuriyet savcılığımızın kapısı açık ve bunu ciddi şekilde yerine
getirebilir.
Bakın, bu terör bizim millî meselemizdir
ve bu meselede de ortak bir duruş gösteremeyeceksek biz 4 parti olarak, daha
hangi noktada beraber olacağız? Ben, özellikle Sayın Cumhurbaşkanımızın ve
Başbakanımızın yapmış olduğu çağrıyla sözlerime son vermek istiyorum: Terör
örgütlerini darmadağın etmek, mensuplarının başlarını ezmek Türkiye için
kolaydır. Önemli olan, bizim millet olarak tarihimize, kültürümüze,
değerlerimize, hedeflerimize güçlü çıkarak terörün karşısında dimdik, hep
birlikte ayakta durmamızdır. Bunu başardığımızda ne terör örgütleri ne de
onların arkasındaki güçler bizi yolumuzdan alıkoyamaz. Onlar, ne kadar çok kan
dökerlerse milletimizi bir arada tutan bağların o kadar gevşeyeceğini
sanıyorlar. Hâlbuki bizim için şehitlerimiz ve gazilerimiz, millet olarak
varlığımızın ve dirliğimizin en büyük teminatıdır. 
Tedbiri elden bırakmadan, terör
örgütlerinin üzerine en şiddetli ve en kararlı şekilde gitmeye devam edeceğiz.
(AK PARTİ sıralarından alkışlar)
İDRİS BALUKEN (Diyarbakır) – Yolun açık
olsun. Sen git, sen! 
MAHMUT ATİLLA KAYA (Devamla) – Ben, bu
yolda şehit olan tüm kahraman askerimizi, polisimizi…
İDRİS BALUKEN (Diyarbakır) – O çocukları
ölüme gönderme de sen git.
MAHMUT ATİLLA KAYA (Devamla) - Ben orada
yaptım askerliğimi. Ben orada yaptım, 1996’da da, 1997’de de oradaydım ben. 
İDRİS BALUKEN (Diyarbakır) – Sen git,
şimdi git, savaşa git, savaşa, o yoksul çocukları gönderdiğin ölüme!
MAHMUT ATİLLA KAYA (Devamla) - Hiç böyle
şeyle de beni konuşamaz.
FEVZİ ŞANVERDİ (Hatay) – Savaş yok,
terörle mücadele var.
İDRİS BALUKEN (Diyarbakır) – Yola çık,
gidersin. Hadi bakalım!
MAHMUT ATİLLA KAYA (Devamla) - Terörle
mücadele var, bunu da net olarak bilin.
(Mikrofon otomatik cihaz tarafından
kapatıldı) 
MAHMUT ATİLLA KAYA (Devamla) – Ben, tüm
şehitlerimizi rahmetle anıyorum, tüm gazilerimizi de tekrar buradan anıyorum.
(AK PARTİ sıralarından “Bravo” sesleri, alkışlar) 
BAŞKAN – Teşekkür ederim Sayın Kaya.
MUSTAFA SEZGİN TANRIKULU (İstanbul) –
Sayın Başkan…
MERAL DANIŞ BEŞTAŞ (Adana) – Sayın
Başkan…
BAŞKAN - Sayın Danış Beştaş, buyurun, talebiniz nedir?
MERAL DANIŞ BEŞTAŞ (Adana) – Doğrudan sataşma var. 
BÜLENT TURAN (Çanakkale) – Apo’ya sataştı Sayın Başkan.
MERAL DANIŞ BEŞTAŞ (Adana) – Bizi cenaze üzerinden
siyaset yapmakla, hem de Tahir Elçi cenazesi üzerinden… (AK PARTİ sıralarından
gürültüler)
BAŞKAN – Şahsınıza mı bir laf söyledi?
MERAL DANIŞ BEŞTAŞ (Adana) – Tabii tabii, direkt
konuşmama söyledi.
BAŞKAN – Sizin şahsınıza, adınızı geçirerek bir
sataşmada bulundu mu?
İDRİS BALUKEN (Diyarbakır) – Grubumuza…
MERAL DANIŞ BEŞTAŞ (Adana) – Grubumuza sataştı.
İDRİS BALUKEN (Diyarbakır) – Cenazeler üzerinden…
MERAL DANIŞ BEŞTAŞ (Adana) – Cenazeler üzerinden
siyaset yapıldığını…
BÜLENT TURAN (Çanakkale) – Hayır, hayır...
BAŞKAN – Grubunuza söyleniyorsa o zaman grup başkan
vekilinizin söz istemesi lazım.
MERAL DANIŞ BEŞTAŞ (Adana) – Biz konuştuk.
İDRİS BALUKEN (Diyarbakır) – Tamam Sayın Başkan, yani
grubumuz adına Sayın Beştaş sataşmadan dolayı söz alıyor.
BAŞKAN – Görevli, yetkiliyse, tamam, buyurun. 
İDRİS BALUKEN (Diyarbakır) – Evet.
BAŞKAN – Yetkiliyse, tabii, buyurun.
Sizi de sonra değerlendireceğim.
Buyurun iki dakika. 
HAKAN ÇAVUŞOĞLU (Bursa) – Yok, bu, DHKP-C’ye de sahip
çıkmıştı seçimden önce, “Onlar yapmaz.” demişti. 
BAŞKAN – Lütfen laf atmayın.
IX.- SATAŞMALARA İLİŞKİN KONUŞMALAR (Devam)
7.- Adana Milletvekili Meral Danış
Beştaş’ın, İzmir Milletvekili Mahmut Atilla Kaya’nın HDP grup önerisi üzerinde
yaptığı konuşması sırasında HDP Grubuna sataşması nedeniyle konuşması
MERAL DANIŞ BEŞTAŞ (Adana) – Gerçekten utanıyorum sizi
dinlerken ama sizin utanmanız lazım. (AK PARTİ sıralarından gürültüler, sıra
kapaklarına vurmalar)
MİHRİMAH BELMA SATIR (İstanbul) – Biz senden
utanıyoruz.
MERAL DANIŞ BEŞTAŞ (Devamla) – Utanın, bence utanın!
BAŞKAN – Sayın Beştaş, üslubunuza dikkat edin lütfen.
MERAL DANIŞ BEŞTAŞ (Devamla) – Cenaze üzerinden siyaset
yapanların kim olduğunu bütün Türkiye biliyor. (AK PARTİ sıralarından
gürültüler)
FARUK ÖZLÜ (Düzce) – Sen yapıyorsun, sen!
İDRİS BALUKEN (Diyarbakır) – Sayın Başkan, müdahale
edin ya!
MERAL DANIŞ BEŞTAŞ (Devamla) – Siz o kadar yalan
atıyorsunuz ki gerçekle bağınız kopmuş.
BAŞKAN – Sayın Beştaş… 
Sayın milletvekilleri…
Sayın Beştaş, siz üslubunuza lütfen dikkat edin.
Hakaret etmeden konuşmanızı özellikle rica ediyorum.
SAİT YÜCE (Isparta) – Biz de bu Hanımefendiden
utanıyoruz Sayın Başkan.
MİHRİMAH BELMA SATIR (İstanbul) – Sayın Başkan, biz de
Vekilden utanıyoruz.
MERAL DANIŞ BEŞTAŞ (Devamla) – Oradan hakaret ediyor.
BAŞKAN – Sayın milletvekilleri, sizin de sükûnetle
dinlemenizi özellikle rica ediyorum çünkü duyamıyorum, işlem yapamayacağım
sonra.
MERAL DANIŞ BEŞTAŞ (Devamla) – Sayın Başkan, otuz
saniye bitti.
BAŞKAN – Buyurun, yeniden başlatıyorum.
MİHRİMAH BELMA SATIR (İstanbul) – Sayın Başkan, biz de
Vekilden utanıyoruz. Bir seçilmiş vekile “Senden utanıyorum.” diyen Vekilden
biz de utanıyoruz.
SAİT YÜCE (Isparta) – Senden utanıyorum.
BAŞKAN – Tamam arkadaşlar, susar mısınız lütfen. Tamam.
MERAL DANIŞ BEŞTAŞ (Devamla) – Biz burada -çok net
tekrar ediyorum- araştırma önergemizde “Gelin, Mecliste bir araştırma
önergemizi kabul edin, bunu araştıralım, kimse failler hep birlikte bulalım.”
dedik.
SAİT YÜCE (Isparta) – Senden utanıyoruz biz.
MERAL DANIŞ BEŞTAŞ (Devamla) – Diyor ki sayın hatip…
Konuşmasının sekiz dakikası saldırıyla geçti, ben tuttum...
SAİT YÜCE (Isparta) – PKK’ya saldırdı.
MERAL DANIŞ BEŞTAŞ (Devamla) – …ama son otuz saniye ya
da bir dakikada “Gizlilik kararı yoktur, olay yeri incelemesi yapılmıştır ve
iddianame hazırlanacaktır.” dedi. Hepimiz çok iyi biliyoruz ki iddianamenin
hazırlanması için şüpheli lazım, şüpheli. Ortada şüpheli yok. (AK PARTİ
sıralarından gürültüler)
FEVZİ ŞANVERDİ (Hatay) – Şüpheli belli. 
MERAL DANIŞ BEŞTAŞ (Devamla) – Henüz şüpheli olarak
kimsenin ifadesi alınmamış. Henüz… Dosyada gizlilik kararı niye verilsin? Niye
verilsin gizlilik kararı? Zaten canlı yayında öldürüldü, o on üç saniyede
kaçırıldı, olayın asıl boyutu kamuoyundan gizlendi ve dosyadan çıkarıldı.
Olayın faillerini çıkarmamak için dosya ona uygun bir şekilde dizayn edilmiş. 
Siz “Olay yeri inceleme ekibine saldırı var.” dediniz.
Ben o gün morgdaydım ve avukat arkadaşlar geldiler, bize anlattılar. Suni bir
tartışma -başsavcı da gitti- suni bir çatışma görüntüsüyle olay yeri incelemesi
yaptırılmadan, oradan geri gelindi. Eğer gerçekten çekindiğiniz bir şey yoksa,
bunun failini bulmak istiyorsanız dediğiniz gibi, eğer yalan değilse, eğer hakikiyse
gelin, hep birlikte, bu dosyada söylediğim sözlerin hangisi gerçek dışı
söyleyin. Hepsini dosyadan söylüyorum. Hangisi doğru değil bana söyleyin, ben
buradan, kürsüden size yanıt vereyim. Bizim talebimiz çok açık ve nettir: Bir
komisyon kuralım, yargı bunu aramıyor ve bulmuyor çünkü talimat gelmedi onlara,
çünkü başkaları fail, çünkü bu devlete dokunuyor ve bunun için bütün dünya
kamuoyuna karşı bu dosyayı sürüncemede bırakmak istiyorsunuz, buna izin
vermeyeceğiz. (HDP sıralarından alkışlar) 
BAŞKAN – Sayın Tanrıkulu…
MEHMET NACİ BOSTANCI (Amasya) – Sayın Başkan…
BAŞKAN - Sayın Bostancı, gelmek üzere tutanak. 
O sözünüzle mi yoksa yeni bir sataşmadan dolayı mı…
MUSTAFA SEZGİN TANRIKULU (İstanbul) – Efendim, sayın
konuşmacı, AK PARTİ adına konuşan…
BAŞKAN - Sayın Tanrıkulu önce size söz vereceğim, siz
elinizi kaldırdınız. Nedir talebiniz?
MUSTAFA SEZGİN TANRIKULU (İstanbul) – Efendim,
konuşmacı benimle başladı söze benimle bitirdi zaten. Konuşması başından beri
sataşmaydı.
BAŞKAN – Buyurun, iki dakika.
Sayın Bostancı, şimdi size vereceğim sözü.
Üslubunuza lütfen dikkat edin Sayın Tanrıkulu ve yeni
bir sataşmaya meydan vermeyin.
MUSTAFA SEZGİN TANRIKULU (İstanbul) – AKP Grubuna
söylerseniz bunu…
BAŞKAN – Onları da uyarıyorum ben, onlara da aynı şeyi
söylüyorum. Görevimi bana hatırlatmayın.
MİHRİMAH BELMA SATIR (İstanbul) – Sayın Başkan,
kürsüdeki milletvekiline “Lanet olsun!” diyen vekili lütfen kınayın. 
Lanet olsun sana o zaman!
8.- İstanbul Milletvekili Mustafa Sezgin
Tanrıkulu’nun, İzmir Milletvekili Mahmut Atilla Kaya’nın HDP grup önerisi
üzerinde yaptığı konuşması sırasında şahsına sataşması nedeniyle konuşması
MUSTAFA SEZGİN TANRIKULU (İstanbul) – Değerli
arkadaşlar, burada on dakika bir Google geçmişine bakarsanız benim ne yaptığımı
ne yapmadığımı bilirsiniz. 
MİHRİMAH BELMA SATIR (İstanbul) – Sayın Sezgin
Tanrıkulu, lanet olsun!
MUSTAFA SEZGİN TANRIKULU (Devamla) – Dolayısıyla,
teröre, şiddete, silaha bu kürsülerde değil, ben, Diyarbakır’da, İstanbul’da,
Ankara’da, her yerde karşı çıkmış insanım. Dolayısıyla, o konuda sizin
izahınıza ihtiyacım yok ama şunu söyleyeyim: Bir algı operasyonuyla katletmeye
göndermek istediniz, ben gitmedim, bu kadar basit. Ben lanetledim, Mehmet Selim
Kirazcı cinayetini lanetlemeye devam ediyorum, etmeye devam edeceğim ama
arkadaşımdan rica ederim, o “tweet”imi bir okusun, burada aynısını bir okusun,
algı operasyonu yapmasın. 
Bakın, burada, sevgili Tahir Elçi’nin anısı üzerine
konuşuyoruz ve yanlış bir tartışma AKP grubundan başladı, sözcüsünden başladı,
başka bir noktaya çekti bu konuyu, bu konu üzerinde konuşacaktık. Bu mudur, şu
mudur, terör örgütü müdür, değil midir, böyle mi, oldu mu, olmadı mı…
MİHRİMAH BELMA SATIR (İstanbul) – Terör örgütüdür.
ALİM TUNÇ (Uşak) – Terör örgütü mü PKK?
MUSTAFA SEZGİN TANRIKULU (Devamla) – Arkadaşlar, bakın,
burada bir ölümü konuşuyoruz ve Sayın Başbakanın, Sayın Cumhurbaşkanının
lanetlediği bir ölümü konuşuyoruz, bunu konuşuyoruz. Faili meçhul kalmasın diye
konuştuk ama faili meçhul kaldı maalesef.
SALİH CORA (Trabzon) – Kalmayacak, rahat ol.
MUSTAFA SEZGİN TANRIKULU (Devamla) – Kaldı maalesef,
maalesef! Bakın, bunu sürekli ifade ediyorum çünkü deliller toplanmadı ama
sizin zihniyetiniz, sizin yaklaşımınız bunu örtmek çünkü fail sizsiniz. 
YUSUF BAŞER (Yozgat) – Hadi be!
MUSTAFA SEZGİN TANRIKULU (Devamla) – Fail
sizsiniz. (AK PARTİ sıralarından gürültüler)
BAŞKAN – Sayın Tanrıkulu…
ALİM TUNÇ (Uşak) – Fail sensin, sen,
senin düşüncen.
MUSTAFA SEZGİN TANRIKULU (Devamla) –
Bakın, Sur’da başladınız. Tahir Elçi’nin dediği gibi, suikastla başladınız,
suikastla başladınız ve Tahir Elçi suikastıyla da Sur’un suikastı başladı.
Bakın, değerli arkadaşlar, bu, Tahir
Elçi’nin cenazesi, naaşı. Başında ben varım, eşi var, kızı var ve oğlu var
değerli arkadaşlar. Bakın, gösteriyorum. Bunda sizin zihniyetiniz, AK trollerin
paylaşımı, sizin zihniyetiniz. Okuyorum, bakın, değerli arkadaşlar.
MUHAMMET BALTA (Trabzon) – Sana
yakışıyor, yazıklar olsun!
MUSTAFA SEZGİN TANRIKULU (Devamla) –
“Erdoğan” “tag”ıyla paylaşmışlar ve “ak” “tag”la paylaşmışlar. 
İLYAS ŞEKER (Kocaeli) – Nerede terör
örgütü varsa, siz oradasınız be!
(Mikrofon otomatik cihaz tarafından
kapatıldı)
MUSTAFA SEZGİN TANRIKULU (Devamla) - Ne
diyorlar biliyor musunuz sevgili Tahir Elçi’ye AK troller ve troliçeler?
BAŞKAN – Teşekkür ederim Sayın Tanrıkulu.
Süreniz bitti.
MUSTAFA SEZGİN TANRIKULU (Devamla) – Ne
söylüyorlar? “Sen değil misin PKK’lının leşinde bulunan?” Fotoğraf bu, “tweet”i
bu. Aynen biraz önce konuşulan bu.
BAŞKAN – Tanrıkulu, süreniz bitti.
MUSTAFA SEZGİN TANRIKULU (Devamla) -
Mesele bu değerli arkadaşlar. (CHP sıralarından alkışlar)
MEHMET NACİ BOSTANCI (Amasya) – Sayın
Başkan…
BAŞKAN – Sayın Bostancı…
FARUK ÖZLÜ (Düzce) - Ayıp, ayıp, çok
ayıp.
İLYAS ŞEKER (Kocaeli) – Yazıklar olsun
sana, hiç yakıştıramadım be!
MEHMET NACİ BOSTANCI (Amasya) – Sayın
Başkan, biraz önce…
ÖZGÜR ÖZEL (Manisa) – Doğru söylüyor
adam. Tahir Elçi cinayetine “PKK’nın leşi.” demiş adam ya, böyle bir şey olur
mu?
BAŞKAN – Sayın Özel, Grup Başkan Vekili
konuşuyor.
ÖZGÜR ÖZEL (Manisa) – Pardon, pardon
Başkanım.
BAŞKAN – Görmedi herhâlde.
Buyurun.
MİHRİMAH BELMA SATIR (İstanbul) –
Arkadaşının cenazesi üzerinden istismar eden…
HAKAN ÇAVUŞOĞLU (Bursa) – Ya, Düzce İl
Başkanını döven sizin adamınız çıktı be.
ÖZGÜR ÖZEL (Manisa) – Bak, bak, ver onu.
MİHRİMAH BELMA SATIR (İstanbul) –
Yazıklar olsun size ya!
FARUK ÖZLÜ (Düzce) – Çok ayıp, çok ayıp.
MEHMET NACİ BOSTANCI (Amasya) – Meral
Hanım konuşma yaparken bizleri cenazeler üzerinden siyaset yapmakla suçladı, bu
açık bir sataşma.
BÜLENT TURAN (Çanakkale) – Aynaya baksın.
HAKAN ÇAVUŞOĞLU (Bursa) – “Fail
sizsiniz.” dedi. 
MEHMET NACİ BOSTANCI (Amasya) – 69’a göre
söz istiyorum.
BAŞKAN – Buyurun. (AK PARTİ sıralarından
alkışlar)
İki dakika süre veriyorum. 
9.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET NACİ BOSTANCI (Amasya) – Sayın
Başkanım, değerli arkadaşlar…
HAKAN ÇAVUŞOĞLU (Bursa) – Ya Düzce İl
Başkanını kendi adamınız dövmüş. Nerede şeyler?
ÖZGÜR ÖZEL (Manisa) – Dün rezil oldun be,
dün rezil oldun hâlâ iddia ediyorsun.
FARUK ÖZLÜ (Düzce) – Ayıp, ayıp, utan!
ÖZGÜR ÖZEL (Manisa) – Sana demiyorum,
Çavuşoğlu’na söylüyorum.
HAKAN ÇAVUŞOĞLU (Bursa) – Neredeler?
Getir, getir.
FARUK ÖZLÜ (Düzce) – Belgeler burada,
burada.
ÖZGÜR ÖZEL (Manisa) – Çavuşoğlu’na
söyledim, sana demiyorum.
BAŞKAN – Grup Başkan Vekiliniz konuşuyor
sayın milletvekilleri.
Buyurun.
MEHMET NACİ BOSTANCI (Devamla) –
…cenazelerin ortaya koyduğu acılar bu ülkede herkesin acısıdır, önce bunu doğru
bir şekilde ortaya koyalım. En çok da iktidarın acısıdır çünkü bu ülkede
esenlik ve barıştan sorumlu olan akıl buradadır. (AK PARTİ sıralarından
alkışlar)
Cenazeler üzerinden siyasi istismar
meselesine gelince, burada söylenecek çok söz var. Askerler teröre karşı
mücadele için operasyon maksadıyla dağlara giderken onların önünü kesenler
vardı, hatırlayın. Peki, aynı insanlar Sur’da, Nusaybin’de, İdil’de o çukurları
kazan çocukların önüne niçin geçmediler? Niçin? (AK PARTİ sıralarından
alkışlar)
İLYAS ŞEKER (Kocaeli) – Niye geçsinler, birlikte
hareket ediyor.
MEHMET NACİ BOSTANCI (Devamla) – O çocuklar hayattayken
onların nefesleriyle, soluklarıyla, hayatlarıyla niçin ilgilenmediler? Ne zaman
ilgilenmeye başladılar?
ALİM TUNÇ (Uşak) – Öldükten sonra.
MEHMET NACİ BOSATNCI (Devamla) – Ölü bedenleriyle
ilgilendiler. (AK PARTİ sıralarından alkışlar) Ölü bedenleri üzerinden, onların
kanlı bedenleri üzerinden siyaset yapmak diye bir suçlama getirilecekse önce
siz düşüneceksiniz, siz. (AK PARTİ sıralarından alkışlar)
Kıymetli arkadaşlar, biz bu ülkedeki çekilen her tür
acıdan acı duyarız. Bu ülkenin birlik ve barışı için mücadele ettik, etmeye
devam edeceğiz. Ama acıları istismar ederek böyle davrananlara karşı da gereken
tavrı göstereceğiz ve halk kendi çocuklarına sahip çıkanla onların ölü
bedenleriyle ilgilenenleri ayırt etmesini çok iyi biliyor.
Saygılar sunarım. (AK PARTİ sıralarından alkışlar)
BAŞKAN - Teşekkür ederim Sayın Bostancı.
İDRİS BALUKEN (Diyarbakır) – Sayın Başkan…
BAŞKAN – Sayın Baluken…
İDRİS BALUKEN (Diyarbakır) – Sayın Bostancı hem
cenazeleri istismar ettiğimizi…
İLYAS ŞEKER (Kocaeli) – Etmiyor musunuz?
İDRİS BALUKEN (Diyarbakır) - …hem de gençlerin ölümüne
sebep olduğumuzu ifade ederek açık sataşmada bulundu.
BAŞKAN – Buyurun, iki dakika…
10.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
İDRİS BALUKEN (Diyarbakır) – Teşekkür ediyorum.
Sayın Bostancı, cenazeleri kimin istismar ettiğini
merak ediyorsan, bir elini cenazeye dayayıp diğer eliyle de miting alanına
seslenenlerin fotoğraflarına bakmanı tavsiye ediyorum. Kimin istismar ettiğini
merak ediyorsan, gazeteci ordusunun önünde, canlı yayında yaşamını yitirmiş
asker ailelerine bağlanıp oradan siyaset devşirmeye çalışanlara bakmanı tavsiye
ediyorum. 
GÖKCEN ÖZDOĞAN ENÇ (Antalya) – Senin milletvekillerin
teröristlerin cenazesine gidiyor, senin milletvekilin.
İDRİS BALUKEN (Devamla) – Kimin istismar ettiğini merak
ediyorsan, bir ile gidip “17’nci şehit de geldi, ne mutlu size.” diyenlere açıp
bakmanı tavsiye ediyorum. Bunu Türkiye toplumu biliyor, Türkiye halkı biliyor.
SALİH CORA (Trabzon) - Ankara bombacısının taziyesine
giden kimdi?
SELİM DURSUN (Sivas) - Onu anlayamazsın sen,
anlayamazsın. (AK PARTİ sıralarından gürültüler) 
İDRİS BALUKEN (Devamla) – Siz, hem cenazeleri istismar
eden hem de cenazelere hakaret eden, insanlık dışı suç işleyen bir pratiğin
sahibi olan bir Hükûmetin, bir iktidar partisinin mensubu olarak bugün bu
kürsüden konuşuyorsunuz. Öyle gelip buradan konuyu başka yere çekmene gerek
yok. 
Hendek, barikat meselesine gelince; kim hendek,
barikatların kapanması için, olmaması için çalışmış halkımız çok iyi biliyor. 
UĞUR AYDEMİR (Manisa) – Kendi kendine mi kazıldı onlar!
İDRİS BALUKEN (Devamla) – Sen onu yeterince
anlamamışsan eğer İçişleri Bakanına sor, İçişleri Bakanına.
UĞUR AYDEMİR (Manisa) – Kim kazdı onları, kim?
İDRİS BALUKEN (Devamla) – Çözüm sürecinde bizim
karşımızda oturanlara sor…
BAŞKAN – Sayın Baluken, lütfen Genel Kurula hitap edin.
İDRİS BALUKEN (Devamla) – Diyalog kanalları devam
ederken, diyalog kanalları açıkken açılan hendekler ve barikatların nasıl
birkaç gün içerisinde kapatılabildiğini git onlara sor…
UĞUR AYDEMİR (Manisa) – Evet, içine gömeceğiz, o
açanları içine gömeceğiz!
İDRİS BALUKEN (Devamla) – …ama ne zaman ki diyalog
kanallarını kapattınız, ne zaman ki siyasetin yerine gençlerin üzerine “Biz
sizi katledeceğiz.” anlayışıyla yürüdünüz ondan sonra hendek ve barikat
meselesi sorun oldu. 
GÖKCEN ÖZDOĞAN ENÇ (Antalya) – Böldürmeyeceğiz!
İDRİS BALUKEN (Devamla) – Dolayısıyla, hendek ve
barikatları süreç içerisinde kapatan biz olmamıza rağmen açtıran siz oldunuz,
müsebbibi siz oldunuz. (AK PARTİ sıralarından gürültüler) 
UĞUR AYDEMİR (Manisa) – Niye açtınız o hendekleri, niye
açtınız!
İDRİS BALUKEN (Devamla) – Hepinizi saygıyla
selamlıyorum. (HDP sıralarından alkışlar)
BAŞKAN – Teşekkür ederim.
COŞKUN ÇAKIR (Tokat) – Sayın Başkan…
BAŞKAN – Sayın Çakır elini daha önce kaldırdığı için
kendisini dinleyeceğim ve söz vereceğim.
Buyurun.
COŞKUN ÇAKIR (Tokat) – Sayın Başkan, Sayın Tanrıkulu
son konuşmasında bize, grubumuza dönmek suretiyle “Fail mi arıyorsunuz? Fail
sizsiniz!” diyerek büyük bir suçlamada bulunmuştur.
BÜLENT TURAN (Çanakkale) – Aynaya baksın, aynaya!
GÖKCEN ÖZDOĞAN ENÇ (Antalya) – Yüzü yok, aynaya bakar
mı, aynaya bakmak için yüz lazım.
COŞKUN ÇAKIR (Tokat) – Sataşmadan söz istiyorum.
BAŞKAN – Buyurun iki dakika veriyorum. (AK PARTİ sıralarından
alkışlar) 
Tutanak daha henüz gelmedi o kelimeyle ilgili olarak,
tutanağı bekliyorum.
11.- Tokat Milletvekili Coşkun Çakır’ın,
İstanbul Milletvekili Mustafa Sezgin Tanrıkulu’nun sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
COŞKUN ÇAKIR (Tokat) – Sayın Başkan, teşekkür ederim.
Değerli milletvekilleri, tutanak gelince göreceğiz,
şüphemiz yok; abdestimizden şüphemiz yok çünkü. “Alçak” kelimesini, bir kem söz
olarak, sahibi kimse aynen ona iade ediyoruz. (AK PARTİ sıralarından alkışlar)
Faile gelince: Değerli arkadaşlar, bir sorunun
çözümünde eğer çözüme yaklaşmışsanız ve bu sorunun kaynağında payı olanlar
sorunun çözüleceğini görürse bir paniğe kapılırlar. Bugün burada görmüş
olduğumuz fotoğraf tam da budur. (AK PARTİ sıralarından “Bravo” sesleri,
alkışlar). Sayın Tanrıkulu’nun yapmış olduğu siyaset değildir, bu başka bir
şeydir; siyaset yapan sorunu tanımlar, çözüm önerisini ortaya koyar.
Değerli arkadaşlar, iki arkadaşımız konuştu, Atilla Bey
ve Yılmaz Bey. Her ikisinin konuşmasını da ortalama bir insan dinlediğinde,
öncelikle Tahir Elçi’ye Cenab-ı Hakk’tan rahmetler dilediler, üzüntülerini,
kederlerini beyan ettiler ve oldukça samimi bir şekilde yaptılar. Zaten başkası
da düşünülemezdi.
BÜLENT TURAN (Çanakkale) - Dertleri başka. 
İDRİS BALUKEN (Diyarbakır) - Fail istiyoruz, fail.
Üzüntüyü dile getirmeyin. İktidarsınız; kim öldürdü, onu çıkaracaksınız. 
COŞKUN ÇAKIR (Devamla) - Ama başından itibaren diğer
konuşmacılar tahrik etmek suretiyle, sataşmak suretiyle “İstismar ediyorsunuz,
dalga geçiyorsunuz…” Hayır. 
MERAL DANIŞ BEŞTAŞ (Adana) - Buna cevap verin, buna. 
COŞKUN ÇAKIR (Devamla) - Her iki konuşmacının konuşması
da oldukça açık, net ve sarihtir. Her ikisi de üzüntüsünü, kederini beyan etmiştir.
Ayrıca, meselenin aydınlığa kavuşması, vuzuha kavuşması, ortaya çıkması için de
yargının ne yapması gerektiğini de tam bir hukuk dersi olarak ortaya
koymuşlardır, netleştirmişlerdir. Bundan sonrası lafügüzaftır. 
Bağcıyı dövmek istiyorsanız başka ama üzüm yemek
istiyorsanız o da başka. Bizim arkadaşlarımız üzüm yemek niyetindedir, sizler
ise bağcıyı dövmek niyetindesiniz. 
Saygılarımla. (AK PARTİ sıralarından alkışlar)
BAŞKAN - Teşekkür ederim.
MUSTAFA SEZGİN TANRIKULU (İstanbul) - Sayın Başkan…
BAŞKAN - Bu konuyla ilgili olarak, Sayın Tanrıkulu,
acılar, kaybedilenler, katledilenler, şehitler, bunlar yarıştırılmaz. Lütfen… 
Kendi inisiyatifimi koyuyorum, bundan sonra başka hiç
kimseye söz vermeyeceğim çünkü çok hassas bir konuyu tartışmaya başladık. Bu
noktada hiç kimsenin “Senin, benim.” deme lüksü yok. 
Lütfen Sayın Tanrıkulu…
MUSTAFA SEZGİN TANRIKULU (İstanbul) - Sayın Başkan,
ama…
BAŞKAN - Lütfen…
MUSTAFA SEZGİN TANRIKULU (İstanbul) - …Grup başkan
vekilini uyarmanız lazımdı o zaman. 
BAŞKAN - Sayın Tanrıkulu, lütfen…
MUSTAFA SEZGİN TANRIKULU (İstanbul) - Uyarmanız lazımdı
ama.
69’a göre benim söz alma hakkım var. 
BAŞKAN - Sayın Tanrıkulu, lütfen… Bakın, ara veririm,
hiç konuşamazsınız. Lütfen…
MUSTAFA SEZGİN TANRIKULU (İstanbul) - Ara verin o zaman
Sayın Başkan. 
BAŞKAN - Lütfen…
MUSTAFA SEZGİN TANRIKULU (İstanbul) - Ara verin o zaman
Sayın Başkan. 69’dan…
BAŞKAN - Ya, ben burada dayanamıyorum bu
dinlediklerime.
MUSTAFA SEZGİN TANRIKULU (İstanbul) - Sayın Başkan,
bakın, siz beni…
BAŞKAN - Yani, nasıl böyle bir şey bu acılar, bu
şehitler…
MUSTAFA SEZGİN TANRIKULU (İstanbul) - Sayın Başkan, bir
saniye. 
BAŞKAN - …bu katletmeler, bu Tahir Elçiler burada
tartışılıyor. 
BÜLENT TURAN (Çanakkale) - Derdi başka, derdi. 
BAŞKAN - Bu çok yanlış bir şey sayın milletvekilleri. 
MUSTAFA SEZGİN TANRIKULU (İstanbul) - Sayın Başkan, bir
saniye.
BAŞKAN - On beş dakika ara veriyorum.
Kapanma Saati: 17.09
ÜÇÜNCÜ OTURUM
Açılma Saati: 16.33
BAŞKAN: Başkan Vekili Ayşe Nur BAHÇEKAPILI
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 64’üncü Birleşiminin
Üçüncü Oturumunu açıyorum.
Bundan
önceki oturumda tutanakla ilgili bir talebim olmuştu. Tutanak geldi. Orada
kullanılan, Sayın Mustafa Sezgin Tanrıkulu tarafından kullanılan bir cümle var,
okuyorum: “Ama bunu bugün bu cihet bağlamında bir savunma mekanizması olarak
kullanmanızı da lanetliyorum ve alçakça buluyorum.” 
Sayın
milletvekilleri, bu konuda Grup Başkan Vekili Sayın Özgür Özel’in bir
açıklaması olacak. Onu dinleyelim. 
VI.- AÇIKLAMALAR (Devam)
16.- Manisa Milletvekili Özgür Özel’in,
İstanbul Milletvekili Mustafa Sezgin Tanrıkulu’nun sataşma nedeniyle yaptığı
konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan. 
Sayın
Başkan, tutanağı hep birlikte gördük, inceledik. Öncelikle şunu söyleyeyim:
Biraz önce Sayın Grup Başkan Vekili de Sayın Sezgin Tanrıkulu’nun kendi
gruplarına hitaben “alçakça buluyorum” ifadesini kullandığını söyledi ve bundan
duyduğu rahatsızlığı haklı olarak dile getirdi. Ben, hiçbir milletvekilinin
hiçbir grubu lanetlemesini ya da “alçakça bulma” gibi bir ifade kullanmasını
Cumhuriyet Halk Partisi Grubu olarak da, hiçbir milletvekilimiz olarak da
tasvip etmeyeceğimizi burada söylemek isterim. 
Tutanak
incelendiğinde, dikkatle okunduğunda Sayın Çavuşoğlu’nun -yeni bir tartışma da
başlatmak istemiyorum ama- bütün konuşma boyunca “Geçen sene bugün katledilen
savcının katillerini lanetle.” dediğini takip ediyoruz tutanaktan ve Sezgin
Tanrıkulu da diyor ki: “Evet, Cumhuriyet Savcısı Mehmet Selim Kiraz katledildi,
vahşice öldürüldü. Öldürenleri lanetliyorum, o gün de lanetlemiştim, bugün de
lanetliyorum.” Ve devamında “Ama, bunu, bugün bu cihet bağlamında bir savunma
mekanizması olarak kullanmanızı da lanetliyorum ve alçakça buluyorum.” diyor.
Buradaki kastı kesinlikle Adalet ve Kalkınma Partisi Grubu değildir, kendisine
sürekli “O savcıyı öldüreni niye lanetlemiyorsun?” diyen Sayın Çavuşoğlu’na
verilmiş cevaptır. Sayın Çavuşoğlu’nun buna kişisel cevap hakkı saklıdır ama
ben meseleyi yakından takip etmiş birisi olarak bu meselenin Adalet ve Kalkınma
Partisi Grubuna yönelik olarak söylenmediğinin birinci elden şahidiyim yine de
grubun böyle bir alınganlığı varsa bu ifadenin kastı aştığını ifade etmem
gerekir. Buradaki ifade tamamen kendisini bu konuda tahrik eden ve haksız yere
hedef gösteren Sayın Çavuşoğlu’na yöneliktir, açıkça söylüyorum.
Bu kadar.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı…
17.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
MEHMET NACİ BOSTANCI (Amasya) – Sayın Başkanım, bizimki
bir alınganlık değil. Bir konuşma metinde farklıdır, kürsüde canlı bir şekilde
ifade edilirken farklıdır. En önde ben de oturuyorum ve eğer bir hatip dönüp
bütün gruba yönelik olarak böyle bir dil kullanıyorsa bunun muhatabı bütün bir
gruptur. Hakaretleri üstümüze alınmak gibi bir özel çabamız yok, sadece ortada
yaşanan çirkin ve kabul edilemez bir tavra karşı bu durumun kayıtlara geçmesi
için bunu söyledik. 
Evet, Özgür Bey’e teşekkür ediyorum, bunu genel bir
ifadeyle kabul edilemez buldu. Herhâlde kastı, aynı zamanda Sayın Tanrıkulu’nun
da böyle yapmış olması dolayısıyla bunu da kabul edilemez buluşu.
ÖZGÜR ÖZEL (Manisa) – Grubunuza yönelik yapsa kabul
edilemez buluyorum ama burada çok açık, Sayın Çavuşoğlu…
MEHMET NACİ BOSTANCI (Amasya) – Muhakkak, evet.
BAŞKAN – Bu yönde açıklama yaptı Sayın Özel.
MEHMET NACİ BOSTANCI (Amasya) – Evet, ben açıklık
getirmek için söylüyorum.
Biz eğer birtakım problemleri çözmek istiyorsak,
niyetimiz ve kastımız buysa çözümün bir parçası olacak bir dille konuşmak
durumundayız, problemin bir parçası olacak değil. Sayın Tanrıkulu’nun konuşması
bu manada çözüme katkı sağlamamıştır, problemin bir parçası olmuştur. Kaldı ki
siyasete girdiğinde, Meclise geldiğinde doğrusu onu yakından tanıyanlar daha
farklı bir dil ve yaklaşımla bu meselelere ilişkin bir rol oynayabileceğini
ümit ediyorlardı. Ümidimizi bütünüyle kaybetmek istemiyoruz. 
Saygılarımla.
BAŞKAN – Teşekkür ederim. 
HAKAN ÇAVUŞOĞLU (Bursa) – Sayın
Başkanım...
BAŞKAN – Sayın Çavuşoğlu, grubunuz adına
Grup Başkan Vekiliniz cevap verdi, bu konuyu burada noktalamak istiyorum. 
HAKAN ÇAVUŞOĞLU (Bursa) – Sayın Başkanım,
söz alabilir miyim, söz almak istiyorum. 
BAŞKAN – Buyurun. 
HAKAN ÇAVUŞOĞLU (Bursa) – Şimdi, bakın,
doğrudur, Sayın Grup Başkan Vekilimiz –sözünü- gruba ilişkin olarak
açıklamasını yapmıştır ama Cumhuriyet Halk Partisi Grup Başkan Vekili ısrarla
ve altını çizerek bu, gruba yönelikse sözleri geri almak değil de tasvip
etmediğini beyan edip bana söylendiği takdirde tasvip edeceği gibi bir...
BAŞKAN – Hayır, hayır öyle söylemedi,
hayır. 
HAKAN ÇAVUŞOĞLU (Bursa) – Sayın Başkanım...
BAŞKAN – Hayır, kişileri de kastetti,
grubu da kastetti. 
HAKAN ÇAVUŞOĞLU (Bursa) – Sayın Başkanım,
burada ifade açık ve net bir şekilde, Grup Başkan Vekili tarafından da ifade
edildiği gibi, tarafıma söylenmiş bir ifadedir. Ben bu nedenle söz istiyorum. 
BAŞKAN – Sayın Çavuşoğlu...
ÖZGÜR ÖZEL (Manisa) – Canım, grubunuza
olmadığını açıklarken... Nasıl bir şey bu ya?
BAŞKAN – Sayın Çavuşoğlu, Sayın Özel hem
gruba hem de kişilere bu Genel Kurul salonu içinde bu tarz lafların
kullanılmasını tasvip etmediğini söyledi. Bundan siz de payınızı alıyorsunuz
milletvekili olarak. 
HAKAN ÇAVUŞOĞLU (Bursa) – Sayın Başkanım,
elbette, ara verdiniz sataşmadan dolayı söz almak gibi bir hakkımız da yok
ancak burada tarafıma dönük olarak gerçekten de şu kürsüde söylememesi gereken
ifadeler var. Bunlarla ilgili olarak ben sizin adalet duygunuza da inanarak
şuradan üç dakikalık bir açıklama...
BAŞKAN – Peki, iki dakika, gelin. 
Hassas yerimden vurdu, adalet duyguma
güvendi. (AK PARTİ sıralarından alkışlar)
Buyurun iki dakika... 
Lütfen yeni sataşmalar neden olmayın
Sayın Çavuşoğlu.
IX.- SATAŞMALARA İLİŞKİN KONUŞMALAR (Devam)
12.- Bursa Milletvekili Hakan
Çavuşoğlu’nun, Manisa Milletvekili Mustafa Sezgin Tanrıkulu’nun sataşma
nedeniyle yaptığı konuşması ile Manisa Milletvekili Özgür Özel’in yaptığı
açıklaması sırasında şahsına sataşması nedeniyle konuşması
HAKAN ÇAVUŞOĞLU (Bursa) – Öncelikle söz
verdiğiniz için çok teşekkür ederim Sayın Başkanım. 
Bakınız, burada biraz evvel konuştuğumuz
konu, rahmetli Tahir Elçi’nin yani bir hukuk adamının, bir baro başkanının
katledilmesiyle ilgili bir araştırma önergesi konusuydu. Ve bugün, değerli
arkadaşlar, Mehmet Selim Kiraz’ın katledilişinin yıl dönümü. Ve burada konuşan
kişi eski bir baro başkanı. Ben, bulunduğum yerden eski bir baro başkanının bir
diğer baro başkanıyla ilgili olarak kaygılarını, düşüncelerini dile getirirken
bugün ölüm yıl dönümü olan Mehmet Selim Kiraz’la ilgili hiçbir ifadede
bulunmamasını öncelikle yadırgadığımı ifade etmek üzere bu girişimde bulundum,
bir. 
İki: Ben burada ifadelerimi söylerken
telefondan da bahsettim. Neden bu adam ya da bu örgütle ilgili olarak Sayın
Tanrıkulu’nun arandığını, neden arandığını söylemedim bakın, aranmıştır ama
neden bu telefonlara cevap vermemiş ya da bir nebze, bir ihtimal dahi olsa bir
canı kurtarmak için bir adım dahi atmamıştır? Buna vurgu yapmak istedim değerli
kardeşlerim. (AK PARTİ sıralarından alkışlar) 
Bakın, tekrar söylüyorum: Niyetim CHP’yi kastetmek
değildir ama Sezgin Tanrıkulu vasıtasıyla CHP’ye bir aşı yapılmıştır, CHP
giderek HDP’lileşmektedir arkadaşlar; bu. (AK PARTİ sıralarından alkışlar)
TAHSİN TARHAN (Kocaeli) – Çok terbiyesizlik yapıyorsun.
Ayıp sana!
BAŞKAN – Ah, keşke içeride verdiğimiz sözleri burada da
tutabilseydik.
ÖZGÜR ÖZEL (Manisa) – Tutmadık mı?
BAŞKAN – Buyurun Sayın Özel, nedir talebiniz?
ÖZGÜR ÖZEL (Manisa) – Efendim, daha ne desin? Sezgin
Tanrıkulu kanalıyla CHP’ye aşı yapılmış da… Yani, dünya kadar…
BAŞKAN – Buyurun, iki dakika. 
13.- Manisa Milletvekili Özgür Özel’in,
Bursa Milletvekili Hakan Çavuşoğlu’nun sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR ÖZEL (Manisa) – Sayın Başkan, değerli
milletvekilleri; öncelikle şunu söyleyelim: İçeride bu işi nasıl çözeceğimizi
konuştuk, iki grup başkan vekili buna sadık kaldık ama bir arkadaşımız grubunun
da iradesini aşarak bir şeyler söyledi. Fazla uzatmayayım. Ama, burada çok net
bir şey söylemem gerekiyor. Ya, şöyle bir şey yok: Bir kişi hakkında bir algı
operasyonu ve o kişi üzerinden grubumuz üzerine bir algı operasyonu
yürütülüyor. Biraz önce iddianız savcıyı kınayamayacağıydı, hatta çıkan bir
arkadaş “Keşke o gün de kınasaydı.” dedi sanki kınamamış gibi. Sezgin
Tanrıkulu’nu çıkardı. O gün attığı “tweet”te de lanetliyor, bugün de
lanetliyor, açıkça da söyledi. 
Ama, Sayın Grup Başkan Vekili, Sezgin Tanrıkulu’yla
ilgili, ümidinizin çoğunu kaybettiğiniz izlenimini verdiğiniz bir şey var ya…
Ben, Sezgin Tanrıkulu’nu, o Diyarbakır Baro Başkanıyken, ben Türk Eczacıları
Birliği Genel Sekreteriyken tanıdım, o günden bugüne kadar da tanıyoruz.
Cumhuriyet Halk Partisindeki varlığıyla, böyle, arkadaşın yaptığı ithamı falan
bir yana bırakalım da, ilk günden beri hep bir çözümü, barışı, çatışmaların
olmamasını, anaların gözyaşının durmasını savunmuş, asla ve asla terör
örgütünün yanında bir ifade kullanmamış; aksine, terör örgütünün bu konuda
hedefi hâline gelmiş, zaman zaman makamında tehdit edilmiş ama bunlara boyun
eğmemiş ve demokratik yollardan ve insan hakları temelli mücadelesini grubumuz
sıralarından Meclise taşımış. Ama özelikle son aylarda doğrudan Sayın
Başbakanın da yürüttüğü veya yanıltılarak alet edildiği bir algı operasyonu ile
partimize ve Sezgin Tanrıkulu’ya karşı yapılmaya çalışılan algı operasyonu
sonucunda buralara geldik ama bunu sahiplenen birinin buradan konuşması son
derece üzüntü vericidir.
Ne hakaret edeceğim ne size hak ettiğiniz sözleri
söyleyeceğim ama Cumhuriyet Halk Partisi için de, sayın milletvekilimiz için de
bunu iddia edenler, en hafifiyle, olabilecek en üst düzeydeki kul hakkıyla
gideceklerdir; biz bundan başka bir şey söylemiyoruz.
Saygılar sunarım. (CHP sıralarından alkışlar)
BAŞKAN – Teşekkür ederim. 
İDRİS BALUKEN (Diyarbakır) – Sayın Başkan…
BAŞKAN – Son söz Sayın Baluken’in.
Biraz önce yaptığım ikazı tekrar yapacağım. Bugün
Mehmet Selim Kiraz ve Tahir Elçi üzerinden, inanın, yeteri kadar rahatsız ettik
kendilerini ve ailelerini, son söz olsun sizinki.
Nedir talebiniz?
İDRİS BALUKEN (Diyarbakır) – Sayın Başkan, tartışmanın
herhangi bir yerinde yokken AKP’li hatip, bir milletvekili aracılığıyla
HDP’lilik aşısı yapıldığını ve CHP’nin HDP’lileştiğini…
BAŞKAN – Tamam, bir şey söylemiyorum.
İki dakika size söz vereceğim ama son söz yani başka
kimseye söz vermeyeceğim. Gerçekten, rahatsız oldum burada yani sizin de aynı
rahatsızlığı paylaşacağınızı umuyorum. 
Buyurun. 
14.- Diyarbakır Milletvekili İdris
Baluken’in, Bursa Milletvekili Hakan Çavuşoğlu’nun sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
İDRİS BALUKEN (Diyarbakır) – Teşekkür ederim Sayın
Başkan.
Değerli milletvekilleri, öncelikle, şunu ifade edeyim:
HDP çatısı altında olmayan herhangi bir milletvekilini HDP’li olarak tanımlamak
ya da HDP aşısı olarak tanımlamak, herhangi bir partiyi de HDP’lileşme olarak
buradan değerlendirmek, gerçeği tamamen ters yüz etmeye çalışmaktır. HDP’li
olan milletvekilleri HDP çatısı altındadır, HDP’nin siyasetini benimseyen
insanların geleceği adres de bizim açımızdan partimizin çatısıdır. 
Ancak, demin ifade ettiğim gibi, herhangi bir tarafında
olmadığımız bir tartışmanın içerisinde bile HDP üzerinden bir polemik ve
tartışmaya başvurma ihtiyacı duymanız HDP’den duyduğunuz korkunun hangi aşamaya
geldiğini gösteriyor. Çünkü, HDP, size karşı gerçekleri söyleyerek, bütün
Türkiye kamuoyunu, dünya kamuoyunu uyararak sizin demokratik maskenizi,
demokrasi maskenizi düşürüp gerçek yüzünüzü ortaya çıkarıyor.
HAKAN ÇAVUŞOĞLU (Bursa) – O zaman, CHP niye rahatsız
oldu Sayın Baluken?
İDRİS BALUKEN (Devamla) – Savaş ve darbe konseptini HDP
anlatıyor, halkımıza dayatılan katliam konseptinin sonuçlarını HDP anlatıyor;
cenazeleri yakmanızı, cenazeleri zırhlı araçların arkasından sürüklemenizi ya
da cenazeleri sokak hayvanlarının önüne atacak şekilde insanlığa karşı işlenmiş
suçlarınızı HDP ifade ediyor. Dolayısıyla, sizin bu konuda korkmanızdan daha
doğal bir şey yok.
Aynı şekilde, dış politikada da hem toplumsal muhalefet
üzerindeki baskınızın hem yürüttüğünüz savaş konseptinin hem de iflas eden
Suriye ve Orta Doğu politikanızın ülkemizi hangi felaketlerin eşiğine
getirdiğini HDP anlatıyor, anlatmaya devam ediyor. Bakın, böyle olduğu için de
bir zamanlar “Ey Amerika! Ne diyorsun?” deme durumundan bugün bir randevu almak
için kapı kapı dolaşmak zorunda kalıyorsunuz. HDP bunu yapmaya devam edecek.
Saygılar sunuyorum. (HDP sıralarından alkışlar)
BAŞKAN – Sayın milletvekilleri…
MEHMET NACİ BOSTANCI (Amasya) – Sayın Başkanım, Sayın
Baluken’in artık ezbere repliğe dönüşmüş olan bu eleştirilerini reddediyoruz,
önce onu belirteyim.
İDRİS BALUKEN (Diyarbakır) – Neyini reddediyorsun?
Reddedilecek ne var, hangisini reddediyorsun?
MEHMET NACİ BOSTANCI (Amasya) – İkincisi: HDP’yi ne
korkulacak bir parti olarak görürüz ne de HDP’den korkarız. HDP’nin bir korku
unsuru gibi tartışılmasını da kesin bir dille reddederiz.
İDRİS BALUKEN (Diyarbakır) – Siz ele veriyorsunuz, biz
demiyoruz. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair Ön
Görüşmeler” kısmında yer alan, Tahir Elçi’nin ölümüne ilişkin hususların tüm
boyutlarıyla araştırılarak faili meçhul katliamının neden ve sonuçlarının
tespiti ve sorumluların ortaya çıkarılmasına yönelik olarak Türkiye Büyük
Millet Meclisi Başkanlığına verilmiş olan (10/38) esas numaralı Meclis
Araştırması Önergesi’nin, ön görüşmelerinin Genel Kurulun 31 Mart 2016 Perşembe
günkü birleşiminde yapılmasına ilişkin önerisi (Devam)
BAŞKAN – Halkların Demokratik Partisinin grup önerisini
oylarınıza sunuyorum…
İDRİS BALUKEN (Diyarbakır) – Karar yeter sayısı
istiyoruz.
BAŞKAN – Karar yeter sayısı arayacağım.
Kabul edenler… Kabul etmeyenler… Karar yeter sayısı
vardır, grup önerisi kabul edilmemiştir.
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
3.- CHP Grubunun, Edirne Milletvekili Okan
Gaytancıoğlu ve 24 milletvekili tarafından, atık yağların neden olduğu su ve
çevre kirliliğinin boyutlarının araştırılarak alınması gereken önlemlerin
belirlenmesi amacıyla 6/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 31
Mart 2016 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
31/03/2016
Türkiye Büyük Millet Meclisi
Başkanlığına
Danışma Kurulunun 31/03/2016 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 
 Özgür
Özel
 Manisa
 CHP
Grubu Başkan Vekili
Öneri:
Edirne Milletvekili Okan Gaytancıoğlu ve 24
milletvekilince, atık yağların neden olduğu su ve çevre kirliliğinin boyutlarının
araştırılarak alınması gereken önlemlerin belirlenmesi amacıyla 06/01/2016
tarihinde Türkiye Büyük Millet Meclisi Başkanlığına verilmiş olan Meclis
Araştırması Önergesi’nin (186 sıra no.lu) Genel Kurulun bilgisine sunulmak
üzere bekleyen diğer önergelerin önüne alınarak 31/03/2016 Perşembe günlü
birleşimde sunuşlarda okunması ve görüşmelerinin aynı tarihli birleşiminde
yapılması önerilmiştir.
BAŞKAN – Cumhuriyet Halk Partisi grup önerisinin
lehinde ilk konuşmacı Edirne Milletvekili Okan Gaytancıoğlu olacak.
Buyurun Sayın Gaytancıoğlu. (CHP sıralarından alkışlar)
OKAN GAYTANCIOĞLU (Edirne) – Evet, Sayın Başkan,
değerli milletvekilleri; Cumhuriyet Halk Partisi Grubu adına bir önerge verdik,
araştırma önergesi, inşallah, kabul edilmesini diliyorum çünkü hepimizi
ilgilendiren bir konudan bahsedeceğim. Atık yağlar ve atık yağların neden
olduğu çevre ve su kirliliğinin boyutlarının araştırılmasını istiyoruz. 
Ülkemizde kişi başına yaklaşık 20 kilogram bitkisel yağ
tüketiliyor. Peki, bu yağlar hangi kaynaklardan elde edilebilir? Öncelikle
ayçiçeğinden, soyadan, kanoladan, aspirden, pamuktan, zeytinden ve margarinden
elde edilebilir ama tüketim alışkanlığı olarak ayçiçek yağının ağırlıklı
olduğunu söyleyebiliriz. Ne kadar yağ tüketiyoruz? Yılda 1,5 milyon tonun
üzerinde bitkisel amaçlı yağ tüketiyoruz. Peki, bu yağın hepsini bünyemize
alabiliyor muyuz ya da yemekler kızartıldığı zaman atık yağ oluşuyor mu? Evet,
tam dörtte 3’ünü bünyemize alıyoruz, geri kalan dörtte 1’i -ne oluyor- yani 350
bin ton yağ atık oluyor. Bakın, aynen böyle -şimdi arkadaki fotoğraf başka, o
da çiftliklerle ilgiliydi- bu şekilde bir restoranın önünden çekilmiş bir
fotoğraf. Peki, bu ne oluyor, nereye gidiyor? Hemen başka bir fotoğrafla
söyleyelim: 1 litre atık yağ tam 1 milyon litre temiz suyu batırıyor, buna
dikkat çekmek istiyorum. 
Peki, biz bunu atmasak da başka yerlerde kullanamaz
mıyız? Evet, kullanabiliriz, biz bunu uygun tesislerde metil alkolle fiziksel
ve kimyasal işlemlere sokarsak biyodizel yapabiliyoruz yani yakıt elde edebiliyoruz.
Ayrıca, yan ürün olarak gliserin elde edebiliyoruz. Ürettiğimiz biyodizeli de
motorinle harmanlamak suretiyle genel kullanıma sunmuş oluyoruz. Yani daha az
da döviz ödemiş oluyoruz. Türkiye Cumhuriyeti bununla ilgili bir yasa çıkarmış
mı? Evet, çıkarmış, demiş ki: Bunları yüzde 3’e kadar katabilirsiniz mazotun
içerisine, hatta benzinin içerisine. Yani, benzinin içerisine yağ katamazsınız
ama bunu katabilirsiniz. Bu ne? Şeker pancarı. Şeker pancarının posasını yüzde
3’e kadar katıyor muyuz? Evet, katıyoruz. Peki, bunu niye katmıyoruz? Bu da
ayçiçek yağı ya da diğer bitkisel yağlar. Bunu niye katmıyoruz? Bugünkü konumuz
bu. Cumhuriyet Halk Partisi olarak biz daha önce de 2012 yılında önerge
vermişiz, katılması gerektiğini söylemişiz ama bir cevap alamamışız. Bugünkü
konumuz aslında bu da değil. Neden? Çünkü benzine ya da mazota karışım yapmakla
ilgili değil. Bu atık yağı ne yapacağız? Biz diyoruz ki: “350 bin ton atık
yağın ne kadarını geri dönüşüme alabiliyoruz?” Evet, bazı belediyelerimiz bu yağları
topluyorlar. Ne kadarını toplayabiliyorlar? Yaklaşık 20 bin tonunu
toplayabiliyorlar. 330 bin ton yağ ne oluyor? Aynen tekrar gösteriyorum, bakın,
bu şekilde gidiyor. Ya da bayanlar kızartma yaptıkları zaman döküyorlar, bu
dökülenler nereye gidiyor? İşte, bugünkü konumuz bu. Toplanamayan bu yağlar
dökülmekte, hem can hem mal kaybına neden olmaktadır; çevreye verdiği zararlar
üzerinden su canlılarına, diğer taraftan kaçak olarak araçlara direkt olarak
katılmaktadır. 
Ülkemizde 17,5 milyon hane var, 20 kilogram atık yağ
dökülerek denizler ve akarsularımız kirlenmektedir. Evsel atık sular su
kirliliğinin yaklaşık yüzde 25’ini oluşturmakta, Türkiye’nin toprakları,
gölleri ve akarsuları ciddi bir kirlenmeyle karşı karşıya kalmaktadır. Ayrıca,
Tarım Bakanlığı, Çevre Bakanlığı ve tüm yerel yönetimler yeterince denetim
yapmamakta, bu kirlenme insan sağlığını etkilemektedir. Yeterli denetim
yapılmadığı için defalarca kez kullanılan yağlarda kanserojen madde miktarı
artmakta ve bu yağları tüketen insanlarda daha çok kolon ve mide kanserleri
görülmektedir. Buna neden olmamak için kızartma yağların en fazla 2 defa
tüketilmesi yani 2 defa kızartılması öngörülmekte ama vahşi kapitalizm duruyor
mu? Durmuyor. Ne kadar çok kızartırlarsa o kadar çok para kazanacaklar. Dolayısıyla,
kızarttıkları kadar kızarttırıyorlar, biz de sürekli ne yapıyoruz?
Hastalanıyoruz, mide hastalıklarına yakalanıyoruz. 
Peki, Avrupa ne yapıyor, bunu da araştırdık, girmeye
çalıştığımız Avrupa’da neler oluyor? Bu tehditleri gören Avrupa Birliği yani
çevre kirliliğinin ileri boyutlara ulaştığını gören Avrupa Birliği 2003 yılında
demişti ki: “Biz evsel atık yağları sulara ve toprağa dökmeyelim, biyolojik
yakıtlara dönüştürelim.” Ve 31 Aralık 2005’te yani bundan on bir yıl önce
yönetmeliğini hazırlamış ve yüzde 5,75 düzeyinde, biz yüzde 3 demişiz, onlar 2
katını önermişler ve kullanıyorlar. Diğer ülkeleri de araştırdım; özellikle,
Brezilya ve Arjantin’de yüzde 15’lere, yüzde 20’lere kadar yakıtlara katılıyor
bunlar. Bu ne demek? Geri dönüşüm sağlanıyor. Hani hep kaynak arıyoruz ya
“Nerede kaynak? Türkiye’de kaynak yok.” Ben her çıktığımda burada size kaynak
söylüyorum, işte bu da bir kaynak. (CHP sıralarından alkışlar) 
AB ülkeleri böyle hedeflere doğru kararlılıkla
ilerlerken Türkiye’de bu konuda bir girişim yoktur, AKP Hükûmeti bu konuda
üzerine düşen görevi yapmamıştır. Enerji Piyasası Düzenleme Kurumu ülkemizde
bitkisel atık yağlardan elde edilen biyodizelin motorinle harmanlanarak
bertaraf edilmesi konusunda taslak bir metin hazırlayıp kamuoyunun görüşüne
sunmuştur. 1 Ocak 2016’dan itibaren yani dört ay önce binde 1 oranında motorine
katma zorunluluğu getirilmiştir; iyi ama hâlen katılmıyor. Binde 1 de son
derece az bir rakam. Bu kadar yağı biz nasıl tolere edeceğiz arkadaşlar? Yani,
330 bin ton atık yağdan bahsediyoruz. Uzmanlar bunun en fazla 70-80 bin tonunun
toplanabileceğini söylüyorlar. 70-80 bini toplayalım da çevreye zarar
vermeyelim, insan sağlığına zarar vermeyelim, akarsularımıza, toprağımıza zarar
vermeyelim; bunu yakıta kullanalım, bu şekilde az döviz ödeyelim. Mazotumuz da
az… (CHP sıralarından alkışlar) 
Evet, biz binde 2 olarak öneriyoruz. Bakın, onu da
hesapladım, 18 milyon ton mazot kullanıyoruz, binde 2 kullanırsak yaklaşık 700
bin ton tasarruf ediyoruz. Biz çok zengin bir ülke değiliz arkadaşlar ve bir
adaletsizlik söz konusu. Benzinde neden yüzde 3’e kadar kullanıyoruz da mazotta
binde 1 kullanma zorunluluğu getirmişiz? Bunu bile yapmıyoruz. 
Bilindiği üzere Anayasa’nın 56’ncı maddesi, herkesin
temiz bir çevrede yaşama hakkı olduğunu ifade etmekte. Yine aynı madde,
çevrenin korunması ödevini devlete görev olarak vermektedir. 
Türkiye’de daha başka çok kaynak vardır arkadaşlar.
Bakın, bugün sadece bitkisel yağları söyledim ama başka hayvansal yağlar var.
Kemik, deri, iç yağ gibi yağlar, tavuk yağları var. Bunlarla birlikte 150 bin
ton daha hayvansal yağ var. Biz bu kadar zengin bir ülke değiliz. Bunların
hepsini toplayacak tesisler kuralım. 
Burada diyorsunuz ki, yapıcı muhalefet yapmıyorsunuz.
İşte size yapıcı bir muhalefet. (CHP ve AK PARTİ sıralarından alkışlar)
Toplayalım, hep beraber çalıştıralım Meclisi, yasalarımızı çıkartalım. 
HAKAN ÇAVUŞOĞLU (Bursa) – Demek ki, hakaret etmeden de
muhalefet yapılıyormuş. 
OKAN GAYTANCIOĞLU (Devamla) – Evet, bu kadar çok
kaynağımız varken biz bunları atıyoruz, hem kendimizi hem de çevreyi zarara
uğratıyoruz. Biyoyakıt olarak kullanılacak çok kaynaktan bahsettim, Avrupa
Birliğinde bunlar var; dolayısıyla, biz bunları çıkartmak zorundayız.
Son olarak şunu söylüyorum: Türkiye’de atık yağların
neden olduğu su ve çevre kirliliğinin boyutlarının araştırılması ve bu konuda
alınabilecek önlemlerin belirlenmesi amacıyla, hep beraber gelin ele ele
verelim bir Meclis araştırması komisyonu kuralım. Neler yapabiliriz, hangi
tesisleri gezebiliriz, yerli sermayeyi nasıl yüceltebiliriz, kaynaklarımızı
nasıl etkin ve etkili kullanabiliriz? “Kaynak” diyorsunuz, ben size dünya kadar
kaynak gösterdim, hem de atık olan kaynakları söylüyorum, ekonomiye kâr
getirmeyen kaynakları söylüyorum, atıl kaynaklardan bahsediyorum. 
Dinlediğiniz için teşekkür ederim. (CHP ve AK PARTİ
sıralarından alkışlar) 
BAŞKAN – Biz teşekkür ederiz Sayın Gaytancıoğlu. 
Cumhuriyet Halk Partisi grup önerisinin aleyhinde ilk
konuşmacı İstanbul Milletvekili Hulusi Şentürk olacak. 
Buyurun Sayın Şentürk. (AK PARTİ sıralarından alkışlar)

HULUSİ ŞENTÜRK (İstanbul) – Sayın Başkan, sayın
milletvekilleri; hepinizi saygıyla selamlıyorum. Cumhuriyet Halk Partisinin
vermiş olduğu önergeyle ilgili olarak AK PARTİ Grubu adına söz almış
bulunuyorum.
Ancak konuşmama geçmeden önce, az önce Diyarbakır’da
PKK’nın hain saldırısında, yine bomba yüklü araçla gerçekleştirilen saldırıda
-polis servis aracımıza- çok sayıda yaralı polisimiz var. Allah’tan kendilerine
acil şifalar diliyorum. Yine bugün Şırnak’ta PKK teröristlerinin açtığı ateş
sonucu bir sivil vatandaşımız hayatını kaybetmiştir. Kendisine Allah’tan rahmet
dilerken bu terörist saldırıları gerçekleştiren PKK’yı, onların destekçilerini
ve sözcülerini de lanetliyorum. 
Değerli milletvekilleri, Sayın Cumhuriyet Halk Partisi
milletvekilimiz ve arkadaşları tarafından verilmiş olan önergede, Avrupa
Birliği düzenlemeleri çerçevesinde atık yağların biyodizel olarak kullanımı
konusunda Meclis araştırması istenmektedir. Öncelikle, hepimizin bildiği gibi,
içinde yaşadığımız kainata “çevre” diyoruz. Çevrenin bir sürü akademik tanımı
yapılabilir ama basit bir biçimde kâinat çevredir ve Allahuteala bu kainatı
muhteşem bir düzen üzerine yaratmıştır. Ancak, insanoğlu, istifadesine sunulan
bu kainatı ne yazık ki açgözlülük ve sorumsuzlukla tarumar etmekte ve
geleceğimize de ipotekler koymaktadır. Bu anlamda da son yıllarda tüm dünya
genelinde çevre duyarlılığı önemli oranda artış göstermiştir ve göstermektedir
de. 
AK PARTİ olarak bizim de temel yaklaşımımız, her türlü
politika ve kararda çevreyi öncelikli olarak göz önünde bulundurmaktır.
Çevrenin korunmasını sadece ulusal ve uluslararası bir sorun olarak görmekle
kalmıyor, aynı zamanda nitelikli bir kalkınmanın da ancak sürdürülebilir çevre
politikalarıyla mümkün olduğunu biliyor ve savunuyoruz. Bu hassasiyetimiz ve
ilkelerimiz sebebiyledir ki 2002 yılından beri devam eden 14 yıllık
iktidarımızda Türkiye’de çevre alanında çok önemli yatırımlara imza attık.
Birkaç tane örnek vermek istiyorum: 2002 yılında Türkiye’de sadece 145 tane
atık su arıtma tesisi varken bugün 4 katından daha fazla 650 tesisimiz; 2002
yılında katı atık düzenli depolama alanımız sadece 15 iken, vahşi depolama
yapılırken bugün 79 düzenli depolama alanımız; tehlikeli atıkların düzenli
depolanmasıyla ilgili sadece 1 tesis varken bugün 8 tesisimiz ve yine tehlikeli
atıkların geri kazanım tesisi sadece 18’ken 20 katın üzerinde artarak bugün 370
rakamına ulaşmış bulunmaktadır. Bu da AK PARTİ Hükûmeti olarak ve iktidarı
olarak çevre konusunda ne kadar duyarlı olduğumuzu gösteren çalışmalardan
sadece birkaç tanesidir. 
Meclis araştırmasıyla ilgili söz konusu önergede Avrupa
Birliği 2003/30 Direktifi çerçevesinde atık yağlardan elde edilen biyodizelin
fosil yakıtlarda kullanımıyla ilgili düzenlemenin Türkiye’de uygulanmadığı,
bununla ilgili adım atılmadığı söyleniyor. Oysa değerli arkadaşlar, yine bu
alanda ilk adım iktidarımız döneminde, 2005 yılında Bitkisel Atık Yağların
Kontrolü Yönetmeliği’yle atılmış ve hemen akabinde 6 Haziran 2015 tarihinde ise
yine bizim iktidarımız tarafından bu yönetmelik tekrar revize edilmiş, bitkisel
atık yağlardan sadece biyodizel ve biyogaz üretimi esas alınmış, bunun dışında
yemlik yağ ve kozmetik üretiminde kullanımı yasaklanmıştır ki biyodizel
üretiminin teşvik edilebilmesi amacıyla. Şunu da belirtelim ki söz konusu bu
yönetmelik Avrupa Birliği müzakerelerinde bizzat Avrupa Birliği müzakerecileri
tarafından övgüyle karşılanmıştır.
Ülkemizde biyodizel üretiminin teşvik edilmesi amacıyla
Maliye Bakanlığımızca Resmî Gazete’de yayımlanan 25 Şubat 2011 tarih ve 27857
sayılı Bakanlar Kurulu Kararı’yla biyodizel ve yakıt biyodizeline ÖTV muafiyeti
getirilmiştir. 
Yine, Resmî Gazete’de yayımlanan 27 Eylül 2011 tarihli
28067 sayılı Motorin Türlerine İlişkin Teknik Düzenleme Tebliği’nde de ÖTV
muafiyetinden yararlanabilmek için yapılan düzenleme neticesinde 1 Ocak
2014’ten sonra en az yüzde 1, 1 Ocak 2015’ten itibaren en az yüzde 2, 1 Ocak
2016’dan itibaren ise en az yüzde 3 oranında biyodizel kullanımı şartı
getirilmiştir ÖTV muafiyetinden yararlanabilmek için. Bu kapsamda yapılan bu
teşvikler sayesinde Türkiye'de biyodizel üretiminde önemli artış
gerçekleşmiştir. 2015 yılında yerli tarım ürünleri ve atık yağlardan elde
edilen biyodizelin toplamı 69.326 ton olup bunun 21.040 tonu az önce
bahsettiğimiz atık yağların geri dönüşümü suretiyle elde edilen biyodizeldir.
Şu an ülkemizde 34 adet biyodizel üretim işletmesi bulunup bunların toplam
kapasiteleri de 561.217 tondur. 2010 yılında sadece 10.800 ton atık yağlardan
biyodizel üretilirken dört yılda yüzde 100 artışla 21.040 tona ulaşmış
bulunmaktayız. Bu da, sadece, Maliye Bakanlığımızın ÖTV teşviki sayesinde
ulaşılmış güzel bir rakam. Ancak, elbette bu yeterli değildi ve Enerji Piyasası
Düzenleme Kurumumuz bu konuda önemli bir çalışma yaptı. 
Sayın hatip az önce konuşurken doğruları anlattı,
teşekkür ediyorum. Yalnız, verilen önergede bu konuda bir taslak hazırlandığı,
askıya çıktığı, sonra askıdan indirildiği söyleniyor ve sanki vazgeçilmiş gibi
bir görüntü veriliyor. Öyle olmadığını az önce kendisi söyledi, teşekkür
ederiz. EPDK bu konuda bir taslak hazırlamıştır ve bu taslağı görüşe açmıştır
-askıya çıkma budur- ve gerçek de bu taslakta da binde 1 olarak öngörülüyordu.
Ancak, askı süresinde gelen görüşlerden sonra ve özellikle de 2015’te biyodizel
üretimindeki bu artış da görülünce, aslında binde 2 hedefinin ulaşılabilir
olduğu görüldü ve taslak binde 2 olarak revize edildi. Geçen hafta Maliye
Bakanlığımızdan da uygun görüş geldi ve inşallah önümüzdeki günlerde
biyodizelle ilgili olarak binde 2 zorunluluğu yürürlüğe girmiş olacak.
Dolayısıyla, bir askıdan inme söz konusu değil, katılımcı yönetimin gereği
olarak tarafların görüşlerinin değerlendirilebilmesi süreci vardı ve bu süreç
de sağlıklı bir biçimde gerçekleştirilmiş oldu.
Değerli arkadaşlar, hepiniz takdir edersiniz ki
çevreyle mücadele çok yönlü ve çok aktörlü sürdürülmesi gereken bir politikadır
ve burada özellikle de vatandaşın bilinci çok önemlidir. 2005 ve takip eden
yıllardaki düzenlemelerle bir yandan kafeterya, lokanta, yemek siteleri gibi yerlerdeki
atık yağların toplanması lisanslı işletmecilik zorunluluğuyla bakanlığımız
tarafından yapılmaya başlanmıştır, ilave olarak evdeki atıkların toplanması
sorumluluğu belediyelerimize verilmiştir. Birçok belediyemiz bu konuda çalışma
yapıyor, inşallah tamamı bu çalışmaya tam olarak katılır. Bunun yanı sıra,
ayrıca, bu iki projenin dışında bakanlığımız yine yeni bir proje başlatmıştır.
Bu proje kapsamında okul, cami gibi 50 bin noktada bu atık yağların
toplanmasıyla ilgili noktalar oluşturulmuştur. Bir yandan da bakanlığımız
yaptığı yayınlarla kamuoyunun, vatandaşın bilincini artırmak için çalışmalar
sürdürmektedir.
Ben sayın hatibe yaklaşımından dolayı teşekkür
ediyorum. Çevre hepimizin sorunudur ama hamdolsun bakanlığımız bu konuda
gerçekten çok ciddi adımlar attı ve atmaya devam ediyor. Meclis araştırması
gibi bu işi politik noktalara çekmek yerine hepimizin belediyeleri var, 1.397
belediyemiz var; gelin, hep beraber AK PARTİ’siyle, CHP’siyle, MHP’siyle,
HDP’siyle 1.397 belediyemizin de bu evsel atıkların toplanması noktasında
seferberlik yapmasına gayret gösterelim. Bu işi politika malzemesi yapmayalım
diyorum ve bu arada da sayın bakanlığımızın yetkililerine bu çalışmalarından
dolayı, gayretlerinden dolayı teşekkür ederim. Bu arada 39 kadar Avrupa Birliği
projesinin de yine bakanlığımız tarafından sürdürüldüğünü de sizlerle paylaşmak
istiyorum. 
Sözlerimize
son vermeden önce AK PARTİ Grubu olarak bu öneriye “Evet.” demeyeceğimizi çünkü
zaten bakanlıkça bu konuda alınmış tüm mevzuat tedbirlerinin alındığını,
projelerin yürütüldüğünü ancak kamuoyunun bilinçlendirilmesi konusunda da tüm
partileri partilerüzeri davranmaya davet ediyor, hepinizi saygıyla
selamlıyorum.
BAŞKAN
– Teşekkür ederim.
Şimdi,
Cumhuriyet Halk Partisi Grubu önerisinin lehinde ikinci konuşmacı olarak Ağrı
Milletvekili Sayın Dirayet Taşdemir konuşacak.
Buyurun
Sayın Taşdemir. (HDP sıralarından alkışlar)
DİRAYET
TAŞDEMİR (Ağrı) – Sayın Başkan, değerli milletvekilleri; atık yağların sebep
olduğu su ve çevre kirlenmesiyle ilgili söz almış bulunmaktayım. 
Sağlıklı bir çevrenin koşullarının ortadan kalkması
insan sağlığının ve doğanın dengesinin bozulması anlamında kuşaklar arası bir
önem taşıyor. Bu koşulların sağlanabilmesi için öncelikli olan, tüm canlıların
ve doğanın değerinin teslim edilmesidir.
Ancak Türkiye, AKP’nin gözü dönmüş kalkınmacılık
siyasetiyle sadece taşın, toprağın, havanın, suyun değil, insanın bile ham
madde hâline geldiği bir süreci yaşıyor. Kalkınma hayaliyle siyaset yapanların
doğanın tasarrufunu kendinde gören bir kibirle doğa, insan ve kültür üzerindeki
sömürgeciliklerine şahit oluyoruz. Ortaya çıkan kirlilik nedeniyle doğa
neredeyse renk değiştiriyor, çevre betonlaşıyor. AKP’nin çevre politikası bu
ülkede sermaye eliyle yaratılan tahribata karşı çıkmanın değil “kalkınma,
gelişme, büyüme” adı altında yürütülen köprü, otoyol, santral projeleriyle
tabiatın kirletilmesi, tahrip ve yok edilmesinin kılıfı oluyor maalesef. Bu
nedenle bizler giderek daha çok hastalanıyor ve daha çok yoksullaşıyoruz. 
Bugün kanserin yüzde 75-80 oranında çevresel
etkenlerden kaynaklandığı belirtiliyor. Türkiye'de kanser oluşumunda çevrenin
etkisi ise dünya ortalamasına göre 700 kat daha fazla. Havzalara, göllere yakın
yerlerde kanser etkisi daha da artıyor. Kirlenen sulardaki artış nedeniyle,
Melen Çayı gibi yerlerden büyük şehirlere su taşıması yapılarak bir şehrin
kendisine ait varlıklar büyük şehirlerin yok edilen havzalarının yerine
kullanılıyor. Bu, suyu çekilen yerlerde de yaşam alanlarının tükenmesine yol
açıyor.
Ve evet daha fazla yoksullaşıyoruz, sadece maddi olarak
değil insana, hayvana, toprağa verdiğimiz değer anlamında da yoksullaşıyoruz.
Gelişmenin büyüme olarak algılandığı bir siyasi anlayışın ezberi nedeniyle
çevre sağlığının, ekolojik dengenin mali bir külfet olarak önümüze konulduğu dönemlerden
kurtulamıyoruz. 
Hükûmet çevrenin doğal formlarında kalmasını boşa
gitmiş bir sermaye olarak görüyor. “Doğa” denildiğinde akıllarına yatırım
geliyor. Kalkınma planları özelleştirme programları olarak işlev görüyor. Temel
hizmetlerin konusu olan elektrik, su, halkı yoksullaştırarak yandaşlara para
aktarmanın kaynağı gibi kullanılıyor.
Uluslararası raporlarda Türkiye’de kalkınma, büyüme,
enerji, güvenlik hedefleri nedeniyle büyük miktarlarda su kullanılmasının
sonucunda oluşacak krize işaret ediliyor. 2030 yılında Türkiye’nin su fakiri
ülkeler arasında yer alacağı vurgulanarak su krizinden bahsediliyor. Hükûmetin
sorumlusu olduğu bu krizi aşma önerisi yine tüm canlı ve cansız varlıklara ait
kamusal bir varlık olan suyu piyasalaştırmak üzerine. Türkiye’nin 2023 Enerji
Hedefleri Strateji Belgesi’ndeki “Kaynak Bazında Hedefler” dokümanı, Hükûmetin
ekolojik yıkımlara yol açan ve doğal kaynakları yok eden bir projenin
savunuculuğunu üstlendiği bir belge olarak tarihe geçmiştir. Nükleer santral
kurabilmek için serbest piyasa koşullarının bile hiçe sayıldığı bir sürecin
hayata geçirilişini izliyoruz. 
Çevrecilikten ağaç ve çiçek fidesi dikmeyi anlayan
Hükûmet, Gezi Parkı’nda, Karadeniz’de, kürdistanda ortak yaşam alanlarını
gasbediyor; toplumun ortak varlıklarına el koyuyor, su ve yaşam haklarını ve
alanlarını savunan, çevresel talana karşı çıkan köylülere şiddet uyguluyor. 
Sulanabilen arazi miktarının azlığı ve su kaynaklarının
etkin kullanılmaması sorunu bugünün ve yarının en büyük problem alanlarından biri.
Mevcut anlayış, su kaynaklarını enerji üretimi için heba ediyor. ÇED
süreçlerini bile yok sayarak HES projeleriyle sularımızı rant ve talan alanına
dönüştürüyor.
Üretime değil, toprağa verilen destekle çiftçileri,
çiftçiliği öldürerek yaşatmanın formülünü bulmuşlar. Bir dönem, halkın sosyal
yardıma bağımlı olmadan kendine yeter bir ekonomi sürdürmesini sağlayan
geçimlik tarım ortadan kaldırılmış durumda. Tarım Bakanlığı, tarımın
güçlenmesine yönelik politikaları üretmede yetersiz kaldığı gibi, önergenin
konusu olan içme suları ve ekosistemin kirlenmesiyle ilgili denetimlerini de
yerine getirmiyor.
Çevre ve Şehircilik Bakanlığı, Enerji Bakanlığı,
Kalkınma Bakanlığıysa toprağı, doğayı sermayenin hizmetine sunmanın aracı
kurumları hâline gelmiş. Çevre Bakanlığı, atık su arıtma ve evsel nitelikli
katı atık bertaraf tesislerine ilişkin Çevre Kanunu’nda belirtilen idari para
cezalarını niye kesmiyor sanıyorsunuz? Halkın tasarrufunda olması gereken
günübirlik alanlar neden kiraya veriliyor? Bu ülkede bakanlıklar yaşam
alanlarına el koymanın siyasetini yaparken halk eliyle siyaseti Çevre
Mühendisleri Odası, Şehir Plancıları Odası, Su Politik gibi bugün hedef alınmış
olan örgütlenmeler yürütüyor. 
Savaşla
birlikte toplumun ve doğanın yıkımı ve talanı her geçen gün daha da artıyor.
Kürt halkına karşı gerçekleştirilen savaş politikaları, yalnızca Kürt halkı,
kültürü, tarihî değerleri üzerinde değil, onun toprağı, suyu, havası, ormanları
üzerinde de bir tahribat yaratıyor. Bugün Sur gibi dünyanın tarihsel mirası
açısından önemi tescillenmiş yerler talan ediliyor. Kürdistanda birçok tarihî
kale, kervansaray gibi tarihî ve kültürel yapı kışla ve karakol olarak
kullanılıyor. Mardin Kalesi’nin, Van’da Meher Kapı’nın MİT ve Jandarma
tarafından nasıl kullanıldığı, ırkçılık sloganlarıyla nasıl donatıldığı basına
yansımıştı, bizler de takip ettik ve görmüştük.
1990’larda
devletin bir sel harekâtıyla yaktığı köylerle ortaya çıkan göçlerin ardından
kırsallığın ortadan kaldırıldığı, kentleşmenin, zorunlu göçün taşıyıcılığını
üstlendiği çarpıklığa bu günlerde yeniden şahit oluyoruz. Kır ile kent, doğa
ile insan arasındaki dengeler çökertiliyor. Bu yıl Dersim ve Cudi dağlarında
güvenlik amaçlı olarak askerlerce çıkarılan ve haftalarca süren orman
yangınları, yine güvenlik iddiasıyla kurulan barajlar, özel güvenlik
bölgeleriyle halkın yaşam ve üretim alanı olan yayla ve meraların
insansızlaştırılması kürdistanda sosyal ve ekolojik yaşama sömürgecilik
anlayışıyla nasıl el konulduğunun da çok açık göstergeleridir.
Abluka
altına alınan yerlerdeki halk kimyasal kullanıldığını iddia ediyor; suları,
toprakları, bedenleri ve hayvanları zehirleniyor. Roboski’de katledilen
katırlardan abluka altındaki şehirlerde katledilen kediler, inekler, atlara
kadar bütün hayvanlar, bu savaş siyasetinde telef olmuş değersiz varlıklar
olarak kayıtlara geçiyor.
Bizler
demokrasi ve ekoloji mücadelesinin birbirinden ayrılamayacağına inanan bir
parti olarak 31 Mayısta başlayacak olan ekolojik yıkımlara karşı mücadele
haftasında yaşam alanlarımızı korumak için şimdiden çağrıda bulunuyoruz. Doğa
mal değildir, insanın kendisini dünyayla birlikte eşitlik içinde üretebilmenin
onurlu yaşam alanıdır.
Teşekkür
ediyorum. (HDP sıralarından alkışlar) 
BAŞKAN
– Teşekkür ederim.
V.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili Ayşe
Nur Bahçekapılı’nın, Türkiye’de “kürdistan” diye bir bölge olmadığına ve
Parlamentoda ayrımcı bir dil kullanılmaması gerektiğine ilişkin konuşması
BAŞKAN - Sayın konuşmacı, sayın milletvekilleri;
“Türkiye” 780 bin küsur kilometrekare yüz ölçümü olan kara parçasının adıdır.
Türkiye’de “kürdistan” diye bir bölge yoktur. Türkiye'nin bütün bölgeleri
birbirine eşittir, hiçbirinin birbirinden farkı yoktur. Burası Türkiye
Cumhuriyeti’nin Parlamentosudur. Lütfen, burada ayrımcı bir dili kullanmayalım.
(AK PARTİ sıralarından alkışlar) 
İDRİS BALUKEN (Diyarbakır) – Sayın Başkan…
BAŞKAN – Buyurun.
ALİM TUNÇ (Uşak) – Kimyasal silah da kullanılmamıştır
Sayın Başkan.
VI.- AÇIKLAMALAR (Devam)
18.- Diyarbakır Milletvekili İdris Baluken’in,
“kürdistan” ifadesini kullanmaya yasal ve anayasal herhangi bir engelin
olmadığına ve Oturum Başkanı TBMM Başkan Vekili Ayşe Nur Bahçekapılı’nın bu
ifadeye itiraz etmesinin doğru olmadığına ilişkin açıklaması
İDRİS BALUKEN (Diyarbakır) – Sayın Başkan, bu konuda
defalarca burada tartışmalar yürütüldü.
BAŞKAN – Evet, biliyorum.
İDRİS BALUKEN (Diyarbakır) – Belli ki siyasi parti
grupları arasında farklı bakış açıları ve görüşler var. Biz, Halkların
Demokratik Partisi olarak kürdistanın Türkiye’de tarihsel, coğrafik, ekolojik,
toplumsal bir realite olduğunu başından beri söylüyoruz ve bugün de söylemeye
devam ediyoruz. “Kürdistan” terimini kullanmakla bu ülkede bahsetmiş olduğunuz
gibi bir ayrımcılık yapmak ya da bir bölme anlayışı ortaya koymak gibi herhangi
bir amaç söz konusu değildir. 
GÖKCEN ÖZDOĞAN ENÇ (Antalya) – Sayın Başkanım,
Diyarbakır’da 4 polisimiz şehit oldu.
İDRİS BALUKEN (Diyarbakır) – Tam tersine, biz bu
tarihsel gerçekliklerle, realiteyle yüzleşmeden Türkiye'nin gerçek sorunlarının
çözümü noktasında da her geçen gün derinleşen sorunlarla karşı karşıya
kalacağımızı düşünüyoruz. Bu konuda, hem Türkiye’deki yasalar hem de
Türkiye'nin Anayasa’sı sizin çıkarmış olduğunuz anlamı çıkarmayacak şekilde bu
kavramın çok rahatlıkla kullanılabileceğini sayısız örnekte de ortaya
koymuştur. Yani programında, tüzüğünde “Kürdistan” kelimesi geçen siyasi
partilerin kuruluşundan bağımsız kürdistanı savunan parti programlarına kadar
bu konuda yasal ve anayasal herhangi bir engelin olmadığı durumunu da dikkatinize
sunmak isterim.
Sürekli her HDP kullandığında bu şekilde bir tartışma
açmanızı da doğru bulmadığımı ifade etmek isterim.
Teşekkür ederim.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı…
19.- Amasya Milletvekili Mehmet Naci
Bostancı’nın, Oturum Başkanı TBMM Başkan Vekili Ayşe Nur Bahçekapılı’nın,
Anayasa’da olmayan, tamamen ideolojik amaçlı etnik bir adlandırmaya itiraz
etmesinin son derece haklı ve yerinde olduğuna ilişkin açıklaması
MEHMET NACİ BOSTANCI (Amasya) – Sayın Başkanım, hepimizi
bağlayan bir Anayasa var. Anayasa’dan memnun değilsek bunu değiştirmenin de
yolları var. Anayasa 123, 126, 127, Türkiye'nin idari olarak nasıl taksim
edilebileceği anlamı üzerine açıklamalarla dolu. Burada böyle bir adlandırma,
böyle bir bölge söz konusu değil. Anayasa’da olmayan, Anayasa’nın tayin
etmediği, tamamen ideolojik amaçlı, etnik adlandırmayı da ideolojik angajmanın
bir aracı olarak kullanan bir politik propagandanın dili olarak burada ifade
ediliyor. Buna itirazı ortaya koymanız son derece haklı ve yerindedir. Geçmişte
de bu çok tartışıldı, ben de tekrar bir tartışma açmak istemem elbette.
Kayıtlara geçsin diye bu açıklamayı yapıyorum. 
V.- OTURUM BAŞKANLARININ KONUŞMALARI
(Devam)
4.- Oturum Başkanı TBMM Başkan Vekili Ayşe
Nur Bahçekapılı’nın, “Kürdistan” ifadesinin hukuki ve siyasi bir terminoloji
olarak kullanılmasına itirazını sonuna kadar savunacağına ilişkin konuşması
BAŞKAN – Evet, herkes bu konudaki düşüncesini söylüyor,
ben de düşüncemi ifade ettim. Yineliyorum: Burada kürdistan diye bir bölgenin
tarihî, coğrafi, toplumsal, ekolojik, sizin saydığınız her şeyi içine alan bir
tanımlama yapılmasının ötesinde, hukuki ve siyasi bir terminoloji kullanıldığı
için bu itirazı yaptım, bu itirazımı da sonuna kadar savunacağım. Herkesin
düşüncesini ifade özgürlüğü vardır.
İDRİS BALUKEN (Diyarbakır) – Düşüncelerimiz tutanaklara
geçmiştir.
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Edirne Milletvekili Okan Gaytancıoğlu ve 24
milletvekili tarafından, atık yağların neden olduğu su ve çevre kirliliğinin
boyutlarının araştırılarak alınması gereken önlemlerin belirlenmesi amacıyla
6/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 31 Mart 2016 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi grup önerisinin
aleyhinde son konuşmacı Antalya Milletvekili Sayın Ahmet Selim Yurdakul olacak.
Buyurun Sayın Yurdakul…
ERKAN AKÇAY (Manisa) – Sayın Başkan…
BAŞKAN – Efendim?
ERKAN AKÇAY (Manisa) – Yerimden bir dakikalık söz
alabilir miyim?
BAŞKAN – Cumhuriyet Halk Partisi grup önerisinin…
ERKAN AKÇAY (Manisa) – Efendim, yerimden bir dakikalık
söz istiyorum.
BAŞKAN – Ha, siz söz istediniz, özür dilerim,
anlamadım.
Buyurun, bir dakika…
VI.- AÇIKLAMALAR (Devam)
20.- Manisa Milletvekili Erkan Akçay’ın,
Diyarbakır Otogar Kavşağı’ndaki terör saldırısı neticesinde şehit olan 4 polise
Allah’tan rahmet, yaralanan 14 polise acil şifalar dilediğine, “kürdistan”
ifadesinın tarihî, kültürel ve coğrafi bir geçerliliği olmadığına ve siyasi bir
maksatla dile getirildiğine ilişkin açıklaması
ERKAN AKÇAY (Manisa) – Teşekkür ederim Sayın Başkan.
Yine, biraz önce Diyarbakır’da bir bombalı saldırıyla 4
polisimiz şehit ve 14 yaralımız var. Her gün, her saat Türkiye Büyük Millet
Meclisinde ve Türkiye'nin her tarafında ya şehitlerimizi ebediyete uğurluyoruz
ya yaralılarımızı ziyaret ederek onların yaralarını sarmak için elimizden gelen
gayreti gösteriyoruz ve her saat başı da taziye haberleriyle de kahroluyoruz. 
Bunu göz ardı etmemek lazım, bu “kürdistan” ifadesi
sıklıkla, bilinçle ve siyasi bir maksatla dile getiriliyor. Bunun tarihî,
kültürel ve coğrafi bir geçerliliği yoktur. 
(Mikrofon otomatik cihaz tarafından kapatıldı) 
BAŞKAN – Bir dakika daha vereyim, toparlayın lütfen. 
ERKAN AKÇAY (Manisa) – Evet, toparlıyorum Sayın Başkan.

İnşallah, zamanımız olduğunda, ileride bunu daha farklı
platformda değerlendirmek üzere şimdilik burada son veriyorum. 
Teşekkür ederim Sayın Başkan.
BAŞKAN – Ben de teşekkür ederim. 
Sayın Özel, buyurun. 
21.- Manisa Milletvekili Özgür Özel’in,
Diyarbakır Otogar Kavşağı’ndaki terör saldırısı neticesinde şehit olan 4 polise
Allah’tan rahmet, yaralanan 14 polise acil şifalar dilediğine ve CHP Grubu
olarak bu saldırıyı lanetlediklerine ilişkin açıklaması
ÖZGÜR ÖZEL (Manisa) – Sayın Başkanım, teşekkür ederim. 
Diyarbakır Otogar mevkisi, 3’üncü Sanayi karşısında
bomba yüklü bir araçla bir saldırı gerçekleştiğini ve 4 polisimizin şehit
olduğunu, 14 polisimizin de yaralı olduğunu öğrendik. Bu, hepimizi son derece
üzen bir saldırı ve şehitlerimize Allah’tan rahmet, yaralılara acil şifalar
diliyoruz. 
Elbette failleri bulunacak, elbette azmettirenler bulunacak
ama faili de azmettiren de kim olursa olsun, bu terörist saldırıyı
lanetlediğimizi Cumhuriyet Halk Partisi Grubu olarak bir kez daha ifade etmek
istiyoruz. 
Sağ olun. 
BAŞKAN – Teşekkür ederim.
Sayın Bostancı…
22.- Amasya Milletvekili Mehmet Naci Bostancı’nın,
Diyarbakır Otogar Kavşağı’ndaki terör saldırısı neticesinde şehit olan 4 polise
Allah’tan rahmet, yaralanan 14 polise acil şifalar dilediğine ve terörün
insanlığın, ahlakın, halkın yanında olan herkes tarafından telin edilmesi
gerektiğine ilişkin açıklaması
MEHMET NACİ BOSTANCI (Amasya) – Sayın Başkanım,
Diyarbakır Otogar kavşağında bombalı bir araçla teröristlerin yaptığı saldırı
neticesinde 4 polisimiz şehit olmuş, 14 polisimiz yaralanmıştır. Şehitlerimize
Allah’tan rahmet diliyorum, yaralılara şifa diliyorum. 
Terörün karanlık, çirkin yüzünü bir kez daha ortaya
koyan bu olay, geçmişteki olaylar da hatırlandığında, mutlak surette
insanlığın, ahlakın, halkın yanında olan herkes tarafından telin edilmesi
gereken karakterini ortaya koymuştur bir kez daha, bunun da altını çizmek
isterim. 
Ümit ederim ki demokratik zeminlerde yer alan siyasetin
iktidarıyla muhalefetiyle bütün çevreleri teröre karşı ortak bir tutumla
seslerini yükseltirler, güçlerini ortaya koyarlar…
(Mikrofon otomatik cihaz tarafından kapatıldı) 
BAŞKAN – Bir dakika daha veriyorum, tamamlarsanız Sayın
Bostancı…
MEHMET NACİ BOSTANCI (Amasya) – …bu ülkenin esenliği ve
barışı için el birliği ederler. İktidar elbette üzerine düşeni yapacaktır ama
terör belası herkese bir yükümlülük yüklüyor, bunu da unutmamak gerekiyor. Bu
ülke kudretlidir, halkımız terörün bu tür saldırılarına karşı hiçbir biçimde
-geçmişte de bu tecrübeleri yaşadık- boyun eğmemiştir, bundan sonra da
eğmeyecektir. Terör kaybedecektir.
BAŞKAN – Teşekkür ederim.
Sayın Baluken…
23.- Diyarbakır Milletvekili İdris
Baluken’in, Diyarbakır’da meydana gelen saldırı neticesinde yaşamını yitiren 4
polise rahmet dilediğine ve yaşanan süreçle ilgili bütün şiddet yöntemlerinin
reddedilmesi, diyalog kanallarının açılması gerektiğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, uzun süredir bu Meclis Genel Kurulunu
âdeta başsağlığı ve taziye dileklerini ileten ve çözüm konusunda da hiçbir
inisiyatif alamayan bir çatı hâline getirdik. Biz, bu yaşanan acılı süreçle
ilgili, başından beri bütün şiddet yöntemlerinin reddedilmesi gerektiğini,
müzakere yöntemleriyle çözülebilecek sorunlarda mutlaka diyalog kanallarının
açılması gerektiğini, “ama”sız ve “fakat”sız olarak da, devreye konan bu savaş
konseptiyle ilgili, bir an önce bu savaş konseptinden vazgeçilmesi gerektiğini
ısrarla vurguladık. HDP olarak başından beri yaşanan bu sürecin halklarımıza…
(Mikrofon otomatik cihaz tarafından kapatıldı)
İDRİS BALUKEN (Diyarbakır) – Toparlayacağım.
BAŞKAN – Bir dakika daha veriyorum, toparlayın lütfen.
İDRİS BALUKEN (Diyarbakır) – …kan, gözyaşı ve acı
dışında herhangi bir şey getirmeyeceğini ve mutlaka, çözümle ilgili Meclisin
inisiyatif alması gerektiğini söyledik. 
Sadece son bir hafta içerisinde bu ülkenin yüzlerce
yurttaşı maalesef yaşamını yitirdi. Bugün Diyarbakır’da da meydana gelen
saldırıda 4 polisin yaşamını yitirmesini ve onlarca polisin de yaralanmasını
büyük bir üzüntü ve acıyla öğrenmiş bulunuyoruz. Ben yaşamını yitiren polislere
rahmet dileğimi, ailelere ve tüm Türkiye halklarına da geçmiş olsun dileklerimi
iletmek istiyorum. Bu savaşın derhâl sonlanması gerektiğini… 
GÖKCEN ÖZDOĞAN ENÇ (Antalya) – Savaş değil, terörle
mücadele.
“Savaş” diyor hâlâ ya!
İDRİS BALUKEN (Diyarbakır) – …çözümle ilgili bir an
önce tıkalı olan diyalog kanallarının açılarak müzakere yöntemlerine
başvurulması gerektiğini ifade ediyorum.
Teşekkür ederim.
BAŞKAN – Ben de teşekkür ederim.
V.- OTURUM BAŞKANLARININ KONUŞMALARI
(Devam)
5.- Oturum Başkanı TBMM Başkan Vekili Ayşe
Nur Bahçekapılı’nın, Diyarbakır’da yaşanan terör saldırısında şehit olan 4
polise rahmet, yaralı polislere acil şifalar dilediğine ve Parlamentodan terör
olayları ile şiddete karşı birlik çağrılarının yükselmesini temenni ettiğine
ilişkin konuşması
BAŞKAN
- Sayın milletvekilleri, bugün epeyce bir süre, bütün gruplar olarak, terör
karşısında, terörle birlikte katledilen Tahir Elçi ve Mehmet Selim Kiraz’ı
konuştuk ama maalesef, bu süre içinde tekrar bir terör olayıyla karşılaşmış
bulunuyoruz, 4 polisimizin şehit olduğunu öğrendik. 
Bütün
bu terör olaylarına karşı, bütün şiddete karşı, hep birlikte bütün partiler,
siyasetimizi ve ait olduğumuz ideolojik sınırları düşünmeden beraber karşı
durmamız gerekiyor, ancak bu sayede lanetlediğimiz terörü geriletebiliriz diye
düşünüyorum. Ve her seferinde, her olayda bir daha yaşanmamasını dilemekle bu
Parlamentodan birlik çağrılarının yükselmesini temenni ediyorum. Yaralı
polislerimize de acil şifalar diliyorum.
VIII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Edirne Milletvekili Okan
Gaytancıoğlu ve 24 milletvekili tarafından, atık yağların neden olduğu su ve
çevre kirliliğinin boyutlarının araştırılarak alınması gereken önlemlerin
belirlenmesi amacıyla 6/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 31
Mart 2016 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Şimdi, Cumhuriyet Halk Partisi Grubunun önerisi üzerinde, aleyhinde son
konuşmacı Antalya Milletvekili Ahmet Selim Yurdakul olacak.
Buyurun
Sayın Yurdakul. (MHP sıralarından alkışlar)
AHMET
SELİM YURDAKUL (Antalya) – Sayın Başkan, değerli milletvekilleri, saygıdeğer
vatandaşlarım; tabii, böyle üzücü ve acı bir haber aldıktan sonra konuşma yapmak
da inanın çok zor. Ben, burada, Diyarbakır’da kalleşçe yapılan saldırı
sonucunda şehit olan polislerimize Allah’tan rahmet, yakınlarına sabırlar
diliyorum ve yaralılara da acil şifalar diliyorum ama Milliyetçi Hareket
Partisi olarak da şunu ifade ediyorum ki birliğimizi ve beraberliğimizi ve bin
yıllık kardeşliğimizi hiç kimse bozamayacaktır, buna Milliyetçi Hareket Partisi
izin vermeyecektir.
Bugün,
üçüncü dünya ülkelerinin yaşadığı atık yağ sıkıntısını görüşüyor olmamız ve
hâlâ bu sorunu çözememiş olmamız çok üzücü ancak AKP Hükûmetinin çevreye ve
insana duyarsız politikalarını düşündüğümüzde bu pek de şaşırtıcı değildir. 
Saygıdeğer
vatandaşlarım, atık yağ, sizlerin mutfaklarda kullanmış olduğunuz,
araçlarımızda ve sanayide kullanılan yağların kullanım ömürleri dolduktan sonra
geride kalan yağlardır. Ülkemizde sadece bitkisel yağ tüketimi 1,5 milyon
tondur. Evlerde ve restoranlarda yediğimiz patateslerin kızartılmasından sonra
artan bitkisel yağların 350 bin tonunun toplanarak doğanın korunabilme ve
ekonomiye kazandırılma imkânı vardır. Bu hem çevre hem de ekonomimiz için
önemli bir kazanç olacaktır. Bunun aksine, atık yağları kanalizasyona
döktüğümüzde tıkanmalara ve altyapı sorunlarına neden olmasının yanında,
toprağa karıştığında yer altındaki suları kirlettiği gibi, bitkileri tahrip
eder ve toprak ürünlerine de zarar verir. Suya karıştığında ise 1 litrelik atık
yağ, 1 milyon litre içme suyunu maalesef kirletebilmektedir. Kullanılmış
bitkisel yağlar su kirliliğinin yüzde 25’ine neden olmaktadır. Tabii ki içinde
bulunan arsenik, kurşun, krom gibi ağır metaller sağlığımız için büyük bir
tehlikedir. Bu su ürünlerini tükettiğimizde de bundan yine insanoğlu olarak
bizler zarar görürüz. Bu, yakılıp tüketildiği zaman havaya karıştığında ise
maalesef içindeki ağır metal ve klor bileşimleri atık havayla birlikte
atmosfere salınarak havayı kirletir ve insan sağlığına zarar verir. Zaten
ülkemizdeki hava kirliliği alarm vermektedir. 
Bildiğiniz üzere, doğal gaz fiyatları, büyük kısmı
açlık sınırında yaşayan vatandaşlarımızın alım gücünün çok ötesindedir. Bu
nedenle vatandaşlarımız evlerinden kalitesiz kömür yakmak zorunda kalıyorlar
veya doğal gazı normalden daha az yakıyorlar. Buradan AKP Hükûmetini sürekli
uyarıyoruz, 184 dolara aldığınız doğal gazı karaborsacı tüccarlar gibi
vatandaşlarımıza 340 dolara satmanızı kabul etmediğimizi söylüyoruz ama
maalesef duymuyorsunuz.
Solunum yolu hastalıklarındaki artışın, kanser
vakalarındaki artışın altında yatan sebeplerden biri de AKP Hükûmetinin
vatandaşı kömüre ve uygunsuz yakıt kullanımına iten ekonomi politikalarıdır. 
Hava kirliliği açısından ülkemizde yapılan ölçümlerde,
maalesef, 81 ilimizin 41’inde insan sağlığını tehdit eden sonuçlar elde
edilmiştir. Bu illerde bir gün nefes almak yaklaşık 1,5 paket sigara içmeye eş
değerdir. Hava kirliliği yüzünden kalp damar hastalıklarında, solunum yolu
enfeksiyonlarında ve çeşitli kanser vakalarında maalesef artışlar olmaktadır. 
Ülkemizde hava kirliliği Avrupa standartlarının 2
katını bile aşmış durumda ve her yıl 29 bin kişi hava kirliliği nedeniyle
hayatını kaybetmektedir. 
Geçen gün esnaf kardeşlerimi ziyaret ettim. Bakın,
sizin bu vatandaşın cebine yerleştirdiğiniz hortumlar nedeniyle, insanlar
ısınmak için yağ sobaları kurmuş vaziyette. Özellikle sanayi sitelerine gidin,
esnaf kardeşlerimize bir bakın ne durumdalar, ne yakıyorlar ısınmak için.
İzlediğiniz politikaların, çevre ve insan sağlığının yanı sıra ekonomiye de
zarar verdiğini bir kez daha ifade etmek istiyorum.
Ulaştırma şirketleri ve şoför esnafımız mazot fiyatlarından
maalesef yılmış durumdalar. Bu kardeşlerimiz ne yapıyor biliyor musunuz?
Merdiven altında hiçbir standarda uymadan üretilen atık yağları maalesef
araçlarında kullanıyorlar. Tabii, onlar yatları ve gemileri olmadığı için
seslerini size duyuramıyorlar. Şu esnaf kardeşlerimizden bir nakliyeci şoförle
sohbet etseniz, hangi sanayi sitesinde atık yağlardan üretilen motor yakıtını
kullandığını sizlere bir anlatabilse. 
Biz, Milliyetçi Hareket Partisi olarak, şoför
esnafımıza, çiftçi kardeşlerimize, AKP, yat sahiplerine ve gemilere verdiği
mazota hangi vergi indirimini yaptıysa, o indirimi bu kardeşlerimize yapmayı
vadetmiştik biliyorsunuz. 
Buradan AKP Hükûmetine çağrımızdır. Çiftçilerimiz,
şoförlerimiz çok zor durumdalar. Gelin, onlara mazotu 1,75 lira yapalım ve
böylece, hem onları rahatlatalım hem de çevreyi ve insan sağlığını korumak için
bir adım atmış olalım. 
Atık yağ, başta da dediğim gibi, üçüncü dünya
ülkelerinin sorunudur. Bugün burada bunu konuşuyor olmamız, on dört yıllık
iktidarı boyunca çevreye ve insan sağlığına önem vermeyen AKP Hükûmetinin bir
eseridir. “Plaza”, “rezidans”, “AVM”, bu kelimelerden çok hoşlandığınızı
biliyorum. Üreten ve katma değer yaratan bir ekonomi yerine üstyapı ve
gayrimenkul rantına temellendirdiğiniz ülke ekonomisi ve doğanın can çekişmesi
sizin sorununuz değil, biliyoruz ama yine de anlatalım. İnsanı, doğayı ve
kalkınmayı aynı potada eriten kalkınma modelleri “sürdürülebilir ekonomi”
olarak ifade edilebilir. “Sürdürülebilir ekonomi” demek çevre ve insan
sağlığını gözeten duyarlı bir bakış açısıdır ve en temel amacı, gelecek
nesillere temiz bir çevreyle birlikte gelişen bir ekonomiyi bırakmaktır. Yani,
ne pahasına olursa olsun o madeni çıkarmak için doğayı talan eden, o doğanın
sahibi insanları türlü eziyetlerle karşı karşıya bırakan, süpüren bu anlayışın
tam tersidir. Orta Doğu’da ve sömürge ülkelerinde rastlanan bu yıkıcı ekonomi
modelini kabul etmemiz mümkün değildir. 
Peki, atık yağları ne yapmalıyız? Milliyetçi Hareket
Partisi olarak bizim önerimiz şu şekildedir: Öncelikle, vatandaşlarımızın ve
işletme sahiplerinin bilinçlendirilmesi için eğitim verilmelidir. 
İkinci önerimiz, yazılı ve görsel basın kullanılarak
atık yağların zararlarının vatandaşlarımıza detaylı olarak anlatılması gerekir.

Üçüncü önerimiz, Çevre ve Orman Bakanlığı ya da
belediyelerin gözetiminde atık toplama merkezleri faal olmalıdır. Bu atıkların
yeniden kullanılarak ekonomiye kazandırılmasının önü açılmalıdır. Bu,
Avrupa’da, Amerika’da ve diğer tüm ülkelerde maalesef 2000’li yıllardan
itibaren yapılmaya başlanmıştır.
Dördüncü önerimiz ise biyoyakıtlar için teşvikler
uygulanmalı ve atık yağların biyoyakıta dönüştürülmesinde çeşitli vergi
indirimleri gündeme gelmelidir.
Temiz havayı ve insan sağlığına uyumlu bir çevreyi Türk
milletine çok görmeyin çünkü gidecek başka bir vatanımız yok; çocuklarımıza,
gençlerimize bırakacak başka bir vatanımız yok.
Konuşmamı bir atasözüyle bitirmek istiyorum: “Ancak en
son ağaç kesildikten, en son nehir zehirlendikten ve en son balık tutulduktan
sonra anlayacaksınız ki insan aç kaldığında parayı yiyemez.”
Hepinizi sevgi ve saygılarımla selamlıyorum. (MHP
sıralarından alkışlar)
BAŞKAN – Teşekkür ederim.
Cumhuriyet Halk Partisi Grubunun grup önerisini
oylarınıza sunacağım: Kabul edenler… Kabul etmeyenler… Kabul edilmemiştir.
Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; bastırılarak dağıtılan
(11/3) ve (11/4) esas numaralı Gensoru Önergelerinin 4 Nisan 2016 Pazartesi
günkü gündemin "Özel Gündemde Yer Alacak İşler" kısmının 1’inci ve
2’nci sıralarına alınmasına ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerinin haftalık çalışma günlerinin
dışında 4 Nisan 2016 Pazartesi günü saat 14.00’te toplanarak bu birleşimde
yapılmasına ve gensoru önergelerinin görüşmelerinin tamamlanmasına kadar
çalışmasına ilişkin önerisi 
31/3/2016
Türkiye Büyük Millet Meclisi
Başkanlığına
Danışma Kurulunun 31/3/2016 Perşembe günü (bugün)
yaptığı toplantıda siyasi parti grupları arasında oy birliği sağlanamadığından,
İç Tüzük’ün 19’uncu maddesi gereğince grubumuzun aşağıdaki önerisinin Genel
Kurulun onayına sunulmasını arz ederim.
 Coşkun
Çakır
 Tokat
 AK
PARTİ Grubu 
 Başkan
Vekili

Öneri:
Genel Kurulun;
31 Mart 2016 Perşembe günkü (bugün) birleşiminde 149
sıra sayılı Kanun Tasarısı’nın görüşmelerinin tamamlanmasına kadar,
1 Nisan 2016 Cuma günkü birleşiminde 5 sıra sayılı Kanun
Tasarısı’na kadar olan işlerin görüşmelerinin tamamlanmasına kadar,
Haftalık çalışma günlerinin dışında 8, 11, 15, 18, 22,
25 ve 29 Nisan 2016 Pazartesi ve Cuma günleri saat 14.00’te toplanarak bu günkü
birleşimlerinde gündemin "Kanun Tasarı ve Teklifleri ile Komisyonlardan
Gelen Diğer İşler" kısmında yer alan işlerin görüşülmesi;
Bastırılarak dağıtılan (11/3) ve (11/4) esas numaralı
gensoru önergelerinin 4 Nisan 2016 Pazartesi günkü gündemin "Özel Gündemde
Yer Alacak İşler" kısmının 1’inci ve 2’nci sıralarına alınması ve
Anayasa’nın 99’uncu maddesi gereğince gündeme alınıp alınmayacağı hususundaki
görüşmelerinin haftalık çalışma günlerinin dışında 4 Nisan 2016 Pazartesi günü
saat 14.00’te toplanarak bu birleşimde yapılması ve gensoru önergelerinin görüşmelerinin
tamamlanmasına kadar;
5 Nisan 2016 Salı günkü birleşiminde 24 sıra sayılı
Kanun Tasarısı’na kadar olan işlerin görüşmelerinin tamamlanmasına kadar,
6 Nisan 2016 Çarşamba günkü birleşiminde 29 sıra sayılı
Kanun Tasarısı’na kadar olan işlerin görüşmelerinin tamamlanmasına kadar;
7 Nisan 2016 Perşembe günkü birleşiminde 31 sıra sayılı
Kanun Tasarısı’na kadar olan işlerin görüşmelerinin tamamlanmasına kadar;
8 Nisan 2016 Cuma günkü birleşiminde 33 sıra sayılı
Kanun Tasarısı’na kadar olan işlerin görüşmelerinin tamamlanmasına kadar;
11 Nisan 2016 Pazartesi günkü birleşiminde 35 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
12 Nisan 2016 Salı günkü birleşiminde 37 sıra sayılı
Kanun Tasarısı’na kadar olan işlerin görüşmelerinin tamamlanmasına kadar;
Yukarıda belirtilen birleşimlerinde gece 24.00'de
günlük programın tamamlanamaması hâlinde günlük programın tamamlanmasına kadar,
15, 18, 22, 25 ve 29 Nisan 2016 Cuma ve Pazartesi
günlerindeki birleşimlerinde saat 24.00'e kadar çalışmalarını sürdürmesi
önerilmiştir.
BAŞKAN – Adalet ve Kalkınma Partisi grup
önerisinin lehinde ilk konuşmacı İstanbul Milletvekili Sayın Tülay Kaynarca
olacak. 
Buyurun Sayın Kaynarca. (AK PARTİ
sıralarından alkışlar) 
TÜLAY KAYNARCA (İstanbul) – Sayın Başkan,
değerli milletvekilleri; Adalet ve Kalkınma Partisi grup önerisi lehinde söz
aldım. Genel Kurulu saygıyla selamlıyorum. 
Öncelikle, Diyarbakır’daki acı olayı
öğrendik ve o menfur saldırıda, hain saldırıda şehit olan polislerimize
Allah’tan rahmet diliyorum, tüm yaralılara acil şifalar diliyorum. Terörü
lanetliyorum, teröre destek olanları da onların sözcüsü olanları da
lanetliyorum, milletimizin başı sağ olsun diyorum. (AK PARTİ sıralarından
alkışlar) 
Bugünkü grup önerimiz önümüzdeki hafta içerisindeki
çalışma takvimimiz ve saatlerimizi içeriyor. Bugünden itibaren, yarın,
önümüzdeki hafta ve nisan ayındaki çalışma programımızla ilgili önerileri
sunacağım sizlere. 
Öncelikle şunu ifade etmem lazım çünkü
Avrupa Birliğiyle vize muafiyeti konusunda haziran ayındaki anlaşmanın
tamamlanması için bazı yasal düzenlemeler yapmamız gerekiyor ve bu yasal
düzenlemelerin 1 Mayısa kadar bitmesi lazım; milletimiz için de, ülkemiz için
de çok değerli. Ben inanıyorum ki bu yasal düzlenmeleri nisan ayı içerisindeki
çalışmalarımızda yerine getiriyorken eleştirileri ile katkıları ile sunacakları
önerilerle muhalefetin de diğer siyasi partilerin de bu çalışmada emeği
olacağına, katkı sunacaklarına inanıyorum. Çünkü bu süreç ülkemiz için çok
değerli, elli altmış yıllık bir rüyanın bitimi olacak ve inşallah, o şeref, o
onur bu Parlamentoya ait olacak ve vize muafiyeti gerçekleşebilecek. 
Peki, bu süreç içerisinde, bu kanuni düzenlemeler
içerisinde neler var? Birkaç başlığa özellikle işaret etmek isterim. Siyasi
Etik Kanunu bunlar içerisinde yer alıyor, Adli Yardım Kanunu gibi, vize
muafiyeti için gerekli olan bazı kanuni değişiklikler var; temel kanun adı
altında da Meclisimize, Parlamentomuza gelecek. Yine, Kolluk Gözetim Komisyon
Kurulu Kanunu da bu kanunlar içerisinde yer alıyor. Çocuklarımızı ilgilendiren,
onların desteklenmesi, velayet sorunlarını içeren kanunlar da yine bu çerçevede
önümüzdeki ay içerisinde çıkarmayı planladığımız, önerdiğimiz kanuni
düzenlemeler içerisinde yer alıyor.
Peki, hangi saat, hangi gün ve takvim içerisinde
yapacağız, ona da işaret etmek isterim. Şöyle ki: 149 sıra sayılı, yine, az
önce ifade ettiğim, vize muafiyeti çerçevesindeki kanunlardan İnsan Hakları ve
Eşitlik Kurumu Kanunu Tasarısı’nı görüşmeye bugün itibarıyla devam edeceğiz. Biliyorsunuz,
birinci bölüm üzerinde 6’ncı maddede kalmıştık, inşallah, bugün bitimi
gerçekleşecek. Yarın itibarıyla, 1 Nisanda 5 sıra sayılı Kanun Tasarısı’na
kadar olan işlerin görüşülmesinin tamamlanmasına kadar çalışmamız devam ediyor.

Önümüzdeki haftaya bir bakıyoruz hemen. Önümüzdeki
hafta içerisinde de bir gensoru gözüküyor pazartesi günü. Hemen onunla ilgili
ayrıntı vermek isterim. Haftalık çalışma günleri dışındaki pazartesi günü,
(11/3) ve (11/4) esas numaralı gensoru önergelerini 4 Nisan Pazartesi günü
“Özel Gündemde Yer Alacak İşler” kısmında görüşeceğiz. 1’inci ve 2’nci sıraya
alınmasını, Anayasa’nın 99’uncu maddesi gereğince gündeme alıp bu gensoru
görüşmeleri tamamlanana kadar, bitimine kadar görüşmeleri sürdürmüş olacağız.
Bu arada, pazartesi ve cuma günü çalışmalarımız da öngörülüyor önümüzdeki
çalışma takvimi içerisinde. Bu da 4, 8, 11, 15, 18, 22, 25 ve 29 Nisan
tarihlerinde pazartesi ve cuma günlerini de çalışma programımıza almış olduk.
Ben birkaç başlığı, önümüzdeki hafta içerisinde öne aldığımız
kanun başlıklarını ifade edeceğim. 5 Nisan Salı günü 24 sıra sayılı Kanun
Tasarısı’na, 6 Nisanda 29 sıra sayılı Kanun Tasarısı’na kadar olan işlerin
görüşülmesi, yine 7 Nisanda 31 sıra sayılı Kanun Tasarısı’na, 8 Nisan
itibarıyla da 33 sıra sayılı Kanun Tasarısı’na kadar olan işlerin görüşülmesini
öngörüyor ve Genel Kurula sunuyoruz cuma itibarıyla. Bir sonraki pazartesi ve
salı günü ise 35 sıra sayılı ve 37 sıra sayılı Kanun Tasarılarının Mecliste
görüşülmesini grup önerisi olarak sunuyoruz. 
Çalışma takvimimizdeki başlıkları kısa başlıklarla
aktardım, çalışma saatleriyle ilgili de değinip cümlelerimi tamamlamak isterim.
O da şu: Yukarıda belirttiğim birleşimlerde gece 24.00’e kadar günlük programın
tamamlanmaması hâlinde programın tamamlanmasına kadar çalışmalar
gerçekleştirilecek ancak 15, 18, 22, 25 ve 29 Nisan tarihleri cuma ve pazartesi
günlerine tekabül ediyor, o günlerde ise saat 24.00 itibarıyla çalışma
saatlerini programladığımızı ifade etmek isterim.
Sayın Başkan, değerli milletvekilleri; AK PARTİ grup
önerisi lehinde söz aldım. Çalışmaların hayırlı olmasını diliyorum. Özellikle
ve özellikle Avrupa Birliğiyle ilgili vize muafiyeti konusunda hazirana kadar,
bu ay içerisinde, anlaşmanın tamamlanması için 1 Mayısa kadar çıkartmamız
gereken bu yasal düzenlemeleri, bu kanuni düzenlemeleri başarıyla huzurlu bir
ortamda çıkartabilmek nasip olsun inşallah diyorum. Hatta muhalefetin de,
saygıdeğer tüm siyasi parti temsilcilerinin de bu kadar önemli bir süreçte
gerek eleştirileri gerekse öneri ve öngörüleriyle bu sürece katkı sunacaklarına
inanıyorum.
Hayırlı olmasını diliyor ve Genel Kurulu saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ederim Sayın Kaynarca.
Adalet ve Kalkınma Partisi Grubunun grup önerisinin
aleyhinde ilk konuşmacı İstanbul Milletvekili Sayın Mehmet Bekaroğlu.
Buyurun Sayın Bekaroğlu. (CHP sıralarından alkışlar) 
MEHMET BEKAROĞLU (İstanbul) – Sayın Başkan, değerli
milletvekilleri; hepinizi saygıyla selamlıyorum.
Anlaşılan o ki, yine iki ayağımızı bir pabuca
sokacağız. Ben üçüncü dönem milletvekilliği yapıyorum, böyle şeyleri çok
gördüm. Niye böyle yapıyoruz? Bu sorunun cevabı yok. Bu şekilde gerçekten yasa
yapma tekniğine uygun mu? On saat, on beş saat komisyonlarda çalışarak, on
saat, on iki saat Genel Kurulda çalışarak bir yasa yapılabilir mi, bu ayrı bir
tartışma konusu. 
Şimdi, sayın hatip çok önemli bir şey söyledi, “Vize
muafiyeti için şu yasaları çıkarmamız gerekir.” dedi. Bunlardan bir tanesi de
siyasi etik, siyasi ahlak yasası. “Yani bizim aslında böyle bir şeye
ihtiyacımız yok ama vize muafiyetinden dolayı böyle bir şey yapıyoruz.” 
Değerli arkadaşlarım, yanlış yapıyorsunuz, Adalet ve
Kalkınma Partisi yanlış yönetiyor Türkiye’yi. Bakın, 11’inci Cumhurbaşkanı
Sayın Abdullah Gül “Cumhuriyet tarihinin en zor günlerinden geçiyoruz.” diye
bir açıklama yaptı. Aslında AKP’nin yöneticileri, Başbakan, Cumhurbaşkanı da
aynı şeyleri söylüyor. Böyle olmasaydı herhâlde seferberlik ilan etmezdiniz.
Değerli arkadaşlarım, doğru, ben de katılıyorum, cumhuriyet tarihinin en zor
günlerini yaşıyoruz, bunda hiç şüphe yok. Böylesine bir terör girdabına ülke
hiçbir zaman girmemişti. Biraz evvel haber geldi işte, Diyarbakır’da 6 şehit,
çok sayıda yaralı var, hepsine Allah’tan rahmet diliyorum, yaralılara da şifa
diliyorum. Şehirlerde bombalar patlıyor, her gün şehitler geliyor, şehit
cenazelerindeyiz, insanlar ölüyor. Temmuz ayından bu yana ben binlerce filan
diyecektim ama geçen gün Sayın Cumhurbaşkanının yapmış olduğu bir konuşmayı
hatırladım, “355 şehit verdik.” dedi. O günden bugüne bu sayı arttı. Gerçi,
aynı günlerde Genelkurmay “377” diyordu. “5.379 da PKK’lı terör örgütü üyesini
etkisiz hâle getirdik.” dedi. Bu kadar çok insan ölüyor. Böyle bir şey
olmamıştı Türkiye’de değerli milletvekilleri. Davutoğlu’nun Başbakanlığında,
terörün rekor can almasıyla tarihe geçeceğiz, bu kesin. Ayrıca, etrafımız da
ateş çemberi, sadece içeride değil problemler, güvenlik riski var, hâlâ savaş
tehlikesi var; dış politikada dökülüyoruz, herkesle kavga ediyoruz. Sadece
bunlar mı? Ekonomi tozpembe, işte yüzde 4’lük rakam, güzel rakamlar
açıklanıyor. “Her şey yolunda gidiyor.” söylemlerine rağmen herkes biliyor ki
ekonomi de iyi gitmiyor. Rant ekonomisinin sonuna gelindiğine dair sinyaller
var. Aslında esnafı, dar gelirlileri gezdiğinizde Türkiye’nin ekonomisinin öyle
çok da iyi olmadığı görülüyor. Demokraside, hak ve özgürlüklerde de çok ciddi
problemler var. Yargı, özellikle yargı felaket. Yargıçlarımız haklı ve haksız
ayırarak adalet dağıtamaz hâle geldiler. Sizden bizden olmak yargı terazisini
etkiler duruma geldi. En önemlisi, toplumda müthiş bir kutuplaşma var; toplumun
tüm sinir uçlarına dokunuldu, insanlar birbirine düşman edildi değerli
arkadaşlarım.
Evet, Türkiye, cumhuriyet tarihinin en bunalımlı, en
sorunlu dönemlerinden geçiyor ve Hükûmet, bütün bunları yedi düvelle, yedi
düvel bize karşı diye açıklıyor. “Bizi çekemiyorlar.” Bütün sorumluluğu
başkalarında, ötekilerde, her seferinde birilerinde buluyor; paralelde buluyor,
dikdörtgende buluyor, o örgütte buluyor, faiz lobisi, hep dışarıya. Öyle değil
değerli arkadaşlarım. Bu ülkenin sorunlarını, riskleri, dostu düşmanı
bileceksiniz, ona göre tedbir alacaksınız. On dört yıldan beri bu ülkeyi
yönetiyorsunuz. Eğer bir sorumlu varsa ki vardır, bu sorumlu sizsiniz; Adalet
ve Kalkınma Partisinin kadrolarıdır, yönetimidir, sizin iktidar anlayışınız, iç
ve dış politika stratejilerinizdir bütün bu olup bitenlerden sorumlu.
Kutuplaştırma, gerginlik artık sizin bir yönetme, yönetim stratejiniz hâline
geldi.
Sayın Cumhurbaşkanı “Ya bizdensiniz, ya da
teröristsiniz, terörden yanasınız.” diyor. Türkiye’yi yöneten, Türkiye’nin
tepesindeki insanların milleti bu şekilde ayırdığı hiçbir dönem olmamıştı,
böyle bir şey görmemiştik. “Yeniden terör tanımı yapalım.” diyor.
Akademisyenlere çatıyor…
HALİS DALKILIÇ (İstanbul) – Ne zaman söyledi onu Sayın
Bekaroğlu ya, ne zaman söyledi ya?
MEHMET BEKAROĞLU (Devamla) – …yabancılara çatışıyor,
elçilere çatışıyor; herkesle savaş hâlinde. 
HALİS DALKILIÇ (İstanbul) – Sayın Cumhurbaşkanına
iftira ediyorsun. 
MEHMET BEKAROĞLU (Devamla) – Yozgat’ta, Sorgun’da da
gidiyor, Fetih Suresi okuyor, sanki bu ülkeyi yeniden fethedecekler.
Kutuplaştırma en tepedeki söylemler ile nefret söylemine ve düşmanlığa evrilmiş
durumda değerli arkadaşlarım. 
YILMAZ TUNÇ (Bartın) – Senin yaptığın ne?
MEHMET BEKAROĞLU (Devamla) – Başbakan aynı şeyi
yapıyor, Sayın Başbakan ana muhalefet partisini terörle ilişkilendirmek için
kırk dereden su getiriyor… 
İLYAS ŞEKER (Kocaeli) – Önerge neydi?
MEHMET BEKAROĞLU (Devamla) – …böyle bir şey olabilir mi
değerli arkadaşlarım? 
Tarihi yeniden kurguluyorsunuz, yeniden yazıyorsunuz ve
kutuplaşmanın aracı hâline getiriyorsunuz. Millet, milletin yabancısı, millet
dışı ayrımı yapıyorsunuz; tüm muhalefeti, farklı söyleyen herkesi millet dışı
olarak ilan ediyorsunuz. 
İLYAS ŞEKER (Kocaeli) – Sayın Bekaroğlu, önerge neydi?
MEHMET BEKAROĞLU (Devamla) – Üzülerek ifade ediyorum,
sizin bu siyasetiniz nedeniyle artık bir millet olmak vasfımızdan söz etmek
bile tartışılır hâle geldi. Tasada, kıvançta bir olan bir millet vasfımız yavaş
yavaş eriyip gidiyor sayenizde. Bu yol, yol değil değerli arkadaşlarım. Bu
gidiş felakete çıkar değerli arkadaşlarım. Tamam, mutlak iktidar istiyorsunuz
ama bu çok tehlikeli bir yol, çok tehlikeli sularda geziniyoruz, bu, yol değil.
“7 Hazirandan sonra istikrar bozuluyor.” diye milletten tekrar yetki istediniz,
tek başına Hükûmet yetkisi istediniz. 
SELİM DURSUN (Sivas) – İstemedik.
MEHMET BEKAROĞLU (Devamla) – Terörle, ekonomik
sıkıntıyla, krizle insanları tehdit ettiniz ve yüzde 49 aldınız, tamam ama
kutuplaştırma, gerginlik politikalarına devam ediyorsunuz. Bu gidişle nasıl bir
istikrar olacak merak konusu. 
RADİYE SEZER KATIRCIOĞLU (Kocaeli) – Siz ne
yapıyorsunuz, siz?
MEHMET BEKAROĞLU (Devamla) – Hadi varsayalım, kimlik
siyaseti üzerinden bütün toplumu konsolide ettiniz ve yüzde 60’ını aldınız.
Peki, yüzde 40’ı ezerek, susturarak, sindirerek nereye gideceksiniz, bu ülkeyi
nasıl yöneteceksiniz merak ediyorum. Nasıl bir toplum istiyorsunuz siz, nasıl
bir demokrasi istiyorsunuz? İlle de Başkanlık, Türk tipi Başkanlık; bu mu
değerli arkadaşlarım? Bu kutuplaşmayla nereye çıkacaksınız? Şuna hiç kimse
itiraz etmiyor, defalarca söyledik: Elbette ülkeyi seçilmiş çoğunluk yönetecek
ama hukuk içinde yönetecek. Meşruiyet sadece seçilmişlik olmaktan gelmiyor,
hukuk içinde davranmaktan geliyor. Siz muhalefeti yok edeceksiniz…
İLYAS ŞEKER (Kocaeli) – Önergenin konusu neydi ya Sayın
Bekaroğlu?
MEHMET BEKAROĞLU (Devamla) – …muhalefetin yok edildiği,
bütün bir muhalefetin, toplumun yarısının teröre yazıldığı bir ortamda nasıl
bir demokrasiden söz edeceksiniz? Bu, demokrasi falan değil, bu, faşizmdir,
otoriterliktir, diktatörlüktür değerli arkadaşlarım. 
HALİS DALKILIÇ (İstanbul) – Sizin konuştuğunuz da
iftiradır. 
MEHMET BEKAROĞLU (Devamla) – Evet, ülkenin bir bölümünde
ayrı bir devlet kurmak isteyen, bunun için şiddete başvuran, terör eylemleri
yapan bir terör örgütü var. Elbette terörle mücadele ediliyor, edilecek ama
unutmayalım ki, bir Kürt sorunu da var, ayrımcılığa uğradığına inanan bir halk
var. Her şeye rağmen bu halk Türkiye’den ayrılmak istemiyor, bunu söylüyor. Siz
“barış” dediniz, “çözüm” dediniz ve herkes, yüzde 80 sizi destekledi. Ne oldu 7
Haziranda da bundan vazgeçtiniz, şu anda ülke kan gölü? Bununla ilgili daha bu
kürsüye gelip bir tane açıklama yapmış değilsiniz değerli arkadaşlarım.
Öldürerek ve ölerek hiçbir yere gidilmez, bu sorun çözülemez değerli
arkadaşlarım. Hayır, bu, gerçekten bu gidiş doğru bir gidiş değildir.
HALİS DALKILIÇ (İstanbul) – Terörle mücadele etmeyelim
mi diyorsun Sayın Bekaroğlu?
MEHMET BEKAROĞLU (Devamla) – Değerli milletvekilleri,
bakın, 7 Haziranda bu millet, bu Parlamentoya, siyasetçilere önemli bir fırsat
verdi, dedi ki: “Çok gerdiniz, çok yıprattınız, çok yorulduk.” Bakın, Adalet ve
Kalkınma Partisine de bir uyarıda bulundu: “Bir araya gelin, oturun uzlaşın ve
Türkiye'nin meselelerini çözün.” Yapmadınız. Hırslardan dolayı, hırslarınızdan
dolayı yapmadınız.
ALİM TUNÇ (Uşak) – Kim yapmadı? Kim yapmadı?
MEHMET BEKAROĞLU (Devamla) – İlle de “tek başına”
dediniz. Eğer 7 Haziranda bir büyük koalisyon kurulabilseydi bu ülkede şu anda
bu kutuplaşmayı yaşamayacaktık, şu anda Kürt meselesini çözüyor olacaktık, şu
anda dış politikada bu tıkanıklıklar olmayacaktı değerli arkadaşlarım.
Ekonomide, eğitimde çok önemli reform niteliğinde kararlar alınmıştı ve
uygulanıyor olacaktı. Sosyal devleti ayağa kaldıracaktık, yargı bu noktada
olmazdı, demokrasi böyle olmazdı, anayasa yapıyor olacaktık. İşte, Adalet ve
Kalkınma Partisi ve özellikle tepedeki insanın hırsından dolayı bu büyük fırsat
tepildi.
İLYAS ŞEKER (Kocaeli) – Önerge neydi Sayın Bekaroğlu
ya? Önerge neydi, önerge?
MEHMET BEKAROĞLU (Devamla) – Bakınız arkadaşlarım, size
bir şey söyleyeyim, daha evvel söyledim, bir daha söyleyeyim size: Bakın,
kimlik üzerinden “ortak iyi” inşa edilemez yani siz şöyle insanlar olduğunuzdan
dolayı, Müslümanlar olduğunuzdan dolayı, Sünniler, Türkler, Kürtler, Ermeniler
olduğunuzdan dolayı iyi, mutlak iyi ya da mutlak kötü olamazsınız.
İSMAİL AYDIN (Bursa) – Öyle bir iddiası olan yok.
MEHMET BEKAROĞLU (Devamla) – Böyle bir ortak iyi olmaz,
böyle bir ortak iyi üzerinden siyaset inşa edilemez. (AK PARTİ sıralarından
gürültüler)
BAŞKAN – Sayın milletvekilleri…
MEHMET BEKAROĞLU (Devamla) – Siz böyle kabul
ediyorsunuz. 
İSMAİL AYDIN (Bursa) – Ayrıştırıcı dili siz
kullanıyorsunuz.
MEHMET BEKAROĞLU (Devamla) – Bakın, siyaset değerler
üzerinden inşa edilebilir. 
UĞUR AYDEMİR (Manisa) – AK PARTİ’nin yaptığı gibi.
MEHMET BEKAROĞLU (Devamla) – Nedir bu değerler? Bütün
insanların güvenliğini sağlayacaksınız, hepsinin. Bütün insanların ekmeğini
garanti altına alacaksınız, refahını; bunu yapacaksınız. 
İLYAS ŞEKER (Kocaeli) – AK PARTİ bunu yaptığı için halk
teşekkür ediyor. 
MEHMET BEKAROĞLU (Devamla) – Bütün insanların
özgürlüğünü sağlayacaksınız. Bunu yapacaksınız. Bununla ortak iyi inşa
edilebilir. 
İLYAS ŞEKER (Kocaeli) – Bunları yaptığı için AK
PARTİ’yi vatandaş destekliyor. 
MEHMET BEKAROĞLU (Devamla) - Siyaset bunun üzerinde
kurulursa ancak Türkiye’nin sorunlarını çözebilir, barışa doğru gidebilirsiniz.

UĞUR AYDEMİR (Manisa) - Teşekkür et, bunların hepsi… 
MEHMET BEKAROĞLU (Devamla) - Siz böyle bir noktada
değilsiniz. Siz büyük bir kibirle gerçekten hiç kimsenin aklına önem
vermiyorsunuz, hiç kimseyi dinlemiyorsunuz. 
UĞUR AYDEMİR (Manisa) - Kibir yok, hizmet yapıyoruz. 
MEHMET BEKAROĞLU (Devamla) - “Mutlak iyi biziz, mutlak
doğru biziz, her şeyi biliyoruz.” diyorsunuz. Yanılıyorsunuz değerli
arkadaşlarım.
İSMAİL AYDIN (Bursa) – Doğru olsaydı millet oy verirdi
size! 
MEHMET BEKAROĞLU (Devamla) - Bakın, siz beş sene evvel
de her şeyi bildiğinizi iddia ediyordunuz, biz sizi uyarıyorduk. 
UĞUR AYDEMİR (Manisa) - Siz ne zaman yanıldınız? 
MEHMET BEKAROĞLU (Devamla) - Ama şimdi geldiniz, siz bu
ülkenin Genelkurmay Başkanını terör örgütü lideri diye hapsettiniz. Doğru yapıyordunuz…
(AK PARTİ sıralarından gürültüler) 
BAŞKAN – Sayın milletvekilleri… 
MEHMET BEKAROĞLU (Devamla) - Sonra çıktınız dediniz ki:
“Paralel bizi kandırdı, PKK bizi kandırdı, şu kandırdı, bu kandırdı...” 
Ben sizi uyarıyorum, bakın en tepedeki de sizi kandırıyor
sayın milletvekilleri. (CHP sıralarından alkışlar) Bu ülke bizim ülkemiz,
hepimizin ülkesi. 
(Mikrofon otomatik cihaz tarafından kapatıldı) 
İLYAS ŞEKER (Kocaeli) – Önerge üzerinde bir iki saniye
bir şey söyleseydin bari! 
MEHMET BEKAROĞLU (Devamla) – Kendinize gelin değerli
arkadaşlar. 
BAŞKAN – Sayın Bekaroğlu, teşekkür ederim. 
MEHMET BEKAROĞLU (Devamla) – Hepinizi saygıyla
selamlıyorum. (CHP sıralarından alkışlar) 
UĞUR AYDEMİR (Manisa) - Siz ne zaman yanıldınız, siz ne
zaman yanıldınız? 
ADNAN BOYNUKARA (Adıyaman) – Tam bir kibir abidesi!
Kibirden gideceksin bu hâlde! Psikolog olarak bir inceleyin kendinizi! 
MEHMET NACİ BOSTANCI (Amasya) – Sayın Başkan… 
BAŞKAN – Sayın Bostancı… 
MEHMET NACİ BOSTANCI (Amasya) – Sayın Başkanım… 
BAŞKAN – Sizi dinliyorum. 
MEHMET NACİ BOSTANCI (Amasya) – On dakikalık bir
konuşmanın büyük bir kısmı sataşma dolu. “Terörle, ekonomik istikrarsızlıkla
halkı tehdit ettiniz, öyle seçim aldınız.” Bu bir sataşma.
BAŞKAN - Buyurun.
İki dakika… 
ADNAN BOYNUKARA (Adıyaman) – Kibir abidesi işte, kibir!
Mehmet Ağabey, tam bir kibir abidesisin!
BAŞKAN – Sayın Boynukara… Sayın Boynukara… 
Buyurun. 
IX.- SATAŞMALARA İLİŞKİN KONUŞMALAR (Devam)
15.- Amasya Milletvekili Mehmet Naci
Bostancı’nın, İstanbul Milletvekili Mehmet Bekaroğlu’nun AK PARTİ grup önerisi
üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; Sayın Bekaroğlu bize öğütte bulunuyor, “Bütün insanlığı kucaklayacak
bir siyasetin sahibi olun.” diyor ama bunu söylerken bu insanların,
Türkiye’deki halkın yüzde 50’sinde öfke ve kızgınlık uyandıracak haksız
eleştiriler dile getiriyor, kendi kendisiyle açıkça çelişiyor. 
Diyelim ki biz yapamadık, sen yap Sayın Bekaroğlu,
herkesi kucakla. Niçin yüzde 50’yi böylesine husumet dolu bir noktaya doğru
iten bir dil kullanıyorsunuz? Yanlış.
ÜNAL DEMİRTAŞ (Zonguldak) – İktidar sizsiniz, iktidar!
MEHMET NACİ BOSTANCI (Amasya) – Halkı terörle, ekonomik
istikrarsızlıkla tehdit etmişiz. Milletimiz hiçbir tehdide pabuç bırakmaz, bu
bir.
İki, öyle anlaşılıyor ki, AK PARTİ eğer oy kaybederse o
seçim meşrudur, halkın rızasını temsil eder; AK PARTİ tek başına yüzde 50’yle
iktidara gelirse -o da ne tuhaf- gayrimeşrudur! 7 Haziranda da bu halk oy
verdi, 1 Kasımda da bu halk oy verdi. 
ÜNAL DEMİRTAŞ (Zonguldak) - 7 Hazirandaki sonucu siz
beğenmediniz, siz!
MEHMET NACİ BOSTANCI (Devamla) - Herkes de eteğindeki
taşı döktü. Biz anlattık, siz de anlattınız ve halk bütün bunları
değerlendirerek sonuçta bir oy verdi. Ortaya çıkan halkın iradesidir. Bununla
barışmak iyidir arkadaşlar. Sürekli o bahaneler üreten geleneğin bir parçası
olan dil siyasete de fayda sağlamaz, emin olun Sayın Bekaroğlu CHP’ye de fayda
sağlamaz. Gerçeklikle yüzleşmek çok daha öğretici olur. Öte taraftan “Yüzde
40’ı eziyorsunuz.” Kimi eziyoruz Sayın Bekaroğlu? Bu ülkede herkes konuşuyor,
Parlamento çalışıyor, bütün kurumlar işliyor, herkes fikirlerini söylüyor. 
ÜNAL DEMİRTAŞ (Zonguldak) - Söylediği zaman içeri
atıyorsunuz, içeri!
MEHMET NACİ BOSTANCI (Devamla) - Yani eleştiri dile
getirirken ölçü lazım, ölçü. Demokrasinin kuralları işliyor. Beğenmiyorsanız
işbaşından edersiniz.
Söylenecek çok söz var ama süre yetmiyor.
Saygılarımla. (AK PARTİ sıralarından alkışlar) 
BAŞKAN – Teşekkür ederim Sayın Bostancı.
MEHMET BEKAROĞLU (İstanbul) – Sayın Başkan…
BAŞKAN - Sayın Bekaroğlu?
MEHMET BEKAROĞLU (İstanbul) – Sayın Başkan, halkın
yüzde 50’sini husumetle, nefretle karşıladığıma dair bir söylemle sataşmada
bulundu.
BAŞKAN – Buyurun, iki dakika… (CHP sıralarından
alkışlar)
16.- İstanbul Milletvekili Mehmet
Bekaroğlu’nun, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
MEHMET BEKAROĞLU (İstanbul) – Teşekkür ederim. 
Sayın Başkan, değerli arkadaşlarım; halkın yüzde
50’sinden hiç söz etmedim Sayın Bostancı. Halkın yüzde 50’sine bir şey
söylemedim, tam tersi bir şey söyledim. Dedim ki: Seçimi kazandınız…
SELİM DURSUN (Sivas) – “Tehditle oy aldınız.”
MEHMET BEKAROĞLU (Devamla) – Geleceğim oraya.
…yüzde 49 aldınız. Elbette ülkeyi siz yöneteceksiniz,
çoğunluk size ait ama “Yönetirken hukukun içinde kalmanız gerekir.” dedim.
Burada halkın yüzde 50’sine husumet nerede var Sayın Bostancı? Size yakışmadı.
Sizin gibi kelime hazinesi geniş olan, konuşmayı bilen bir akademisyene
yakışmadı. Ben böyle bir şey demedim, bunu açık, net söyleyeyim. (CHP
sıralarından alkışlar) Siz halkı terörle ve ekonomik krizle tehdit ettiniz.
Evet, bunu dedim ve burada iddialıyım. Evet, çıktınız 7 Hazirana kadar bu
ülkede hiçbir şey yokken…
UĞUR AYDEMİR (Manisa) – Siz ne dediniz?
MEHMET BEKAROĞLU (Devamla) - …7 Haziranda bir anda
ülkede ciddi terör olayları başladı.
YILMAZ TUNÇ (Bartın) – Kim başlattı terörü, onu söyle?
MEHMET BEKAROĞLU (Devamla) - Sayın Cumhurbaşkanından
parti sözcülerine kadar herkes “O seçimde tek başına iktidar olmadık, bu
sebepten dolayı böyle oldu.”
SELİM DURSUN (Sivas) – Halkın kararı.
MEHMET BEKAROĞLU (Devamla) – Arkadaşlarım, bakın, şu
anda sarayda danışmanlık yapan Anayasa Komisyonumuzun Başkanı “Halk kaosu
seçti.” Ya, bir sürü şeyler var yani. Dolayısıyla, bunları biliyorsunuz, böyle
şeyleri yapmaya gerek yok.
UĞUR AYDEMİR (Manisa) – Ya, siz ne dediniz 7 Haziranda?
Bizim ne söylediğimizi bırak da siz ne dediniz 7 Haziranda?
MEHMET BEKAROĞLU (Devamla) – Bakın, halkın yüzde
50’sini yüzde 40’ı… Evet, Sayın Bostancı, aykırı bir ses duyduğunuz zaman hemen
onu… 
MEHMET NACİ BOSTANCI (Amasya) – Dinliyoruz Sayın
Bekaroğlu.
MEHMET BEKAROĞLU (Devamla) - Sadece de suçlu ilan
etseniz iyi, hemen terör parantezine alıyorsunuz. Gazeteciler konuşamıyor,
akademisyenler konuşamıyor. Gerçekten eziyorsunuz. 
Bakın, bir şey daha söyleyeyim, geçen sefer söyledim
rahatsız oldunuz. Bakın, ben geziyorum, halkın arasındayım.
UĞUR AYDEMİR (Manisa) – Gezmeyin de çalışın; çalışın,
oyunuzu yükseltin biraz.
MEHMET BEKAROĞLU (Devamla) - Bir tane Alevi üst düzey
göreve… Bir tane Alevi hâkim ve savcı olamadı, müfettiş olamadı, müfettiş
yardımcısı olamadı.
YILMAZ TUNÇ (Bartın) – İspat edersek istifa eder misin?
MEHMET BEKAROĞLU (Devamla) – Ayrımcılık yapıyorsunuz,
bu size yakışmaz. Bunlar yanlıştır. (CHP sıralarından alkışlar) 
Hepinizi saygıyla selamlıyorum.
İSMAİL AYDIN (Bursa) – Doğru söylemiyorsun.
UĞUR AYDEMİR (Manisa) – Sayın Bekaroğlu, siz ne
yapıyorsunuz?
MEHMET NACİ BOSTANCI (Amasya) – Ayrımcılık yaptığımız
iddiasını reddediyorum, kayıtlara geçsin diye.
BAŞKAN – Teşekkürler.
VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; bastırılarak dağıtılan
(11/3) ve (11/4) esas numaralı Gensoru Önergelerinin 4 Nisan 2016 Pazartesi
günkü gündemin "Özel Gündemde Yer Alacak İşler" kısmının 1’inci ve
2’nci sıralarına alınmasına ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerinin haftalık çalışma günlerinin
dışında 4 Nisan 2016 Pazartesi günü saat 14.00’te toplanarak bu birleşimde
yapılmasına ve gensoru önergelerinin görüşmelerinin tamamlanmasına kadar
çalışmasına ilişkin önerisi (Devam)
BAŞKAN - Adalet ve Kalkınma Partisi Grubu önerisinin
lehinde son konuşmacı Bursa Milletvekili Sayın Hakan Çavuşoğlu.
Buyurun, Sayın Çavuşoğlu. (AK PARTİ sıralarından
alkışlar) 
HAKAN ÇAVUŞOĞLU (Bursa) – Çok teşekkür ediyorum Sayın
Başkanım.
Partimizin grup önerisi hakkında söz aldım. Bu
vesileyle Genel Kurulu saygıyla selamlarım. 
Değerli arkadaşlar, biraz evvel İstanbul
Milletvekilimiz Sayın Tülay Kaynarca’nın da bütün teknik içeriğiyle ifade
ettiği üzere, önerimizle beraber çalışma saatlerimizi yeniden düzenliyoruz.
Kısacası, bundan sonra vize muafiyetiyle ilgili olarak üzerimize düşen
yükümlülükleri yerine getirmek bakımından Meclisimizin çok yoğun bir gündemle
çalışması gerekiyor. Aslında sanayicimizin, öğrencimizin, turizm maksadıyla bu bölgeye
gitmek isteyen ne kadar kimse varsa vize muafiyeti nedeniyle sağlanacak
avantajlardan yararlanmak bakımından, bütün siyasi partilerin burada
ortaklaşarak bu kanunları hep birlikte güç birliği içerisinde çıkaracak olmamız
ve bunun sonunda keyfini hep birlikte yaşayacak olmamız çok önemli. Ben diliyor
ve umuyorum ki inşallah partilerimiz bu noktada, geçecek süre içerisinde bütün
kanunlara destek verecekler. Elbette yapıcı eleştirilerini biz de saygıyla
karşılayacağız. 
Ancak burada maalesef zaman zaman yapılan eleştirilerin
maksadını aşan ve özellikle bu kürsüden söylenmesini hiç de arzu etmediğimiz
retorikle ifade edilen sözler olduğunu görüyoruz ki bu gerçekten üzüyor.
Aslında zaman zaman burada arkadaşlarımız sitemlerini iletiyorlar, bulunduğumuz
yerden söz attığımız, müdahale ettiğimiz noktasında. Doğrudur, belki bu noktada
bizden beklentiniz bu manada olabilir ama sonuçta kalp taşıyoruz, yürek
taşıyoruz, bir ruh var, temsil ettiğimiz bir zemin var ve bir inanç var.
Bunlara karşı bir hakaret söz konusu olduğunda bu mantık dursa da içimizdeki
yürek durmuyor değerli kardeşlerim, oradan bir şekilde bunu ifade etme gereği
duyuyoruz. 
ATİLA SERTEL (İzmir) – Biz benzinle çalışıyoruz! Lütfen
yani…
HAKAN ÇAVUŞOĞLU (Devamla) – Şimdi, biraz evvel mesela
Sayın Bekaroğlu’nun -uzun yıllardan beri ben tanırım, dolayısıyla hangi
gelenekten geldiğini de gayet iyi bilirim- burada yapmış olduğu konuşma hayal
kırıklığına vesile oluyor bizde. Yani bunun nedenlerini de anlayamıyoruz.
Kendisi bir psikiyatr, profesör doktor. Yani arkadaşlar, kendisinin gerçekten
sevgiye ihtiyacı var, yeterince sevgi vermiyorsunuz; veririz. 
ÖZGÜR ÖZEL (Manisa) – Allah, Allah!
ÖZKAN YALIM (Uşak) – Hoppala! 
İBRAHİM ÖZDİŞ (Adana) – Ya, bu işin hocası, hocası.
HAKAN ÇAVUŞOĞLU (Devamla) – Çünkü ben burada yapılan bu
konuşmanın başka şekilde yorumlanabilmesini mümkün görmüyorum. O bakımdan
gerçekten kendisine bu manada biraz daha fazla sevgi besleyin. Mesela hâlen
içinde bir ukde şu olabilir: “Yani ben nasıl olur da Cumhuriyet Halk Partisi
gibi bir partide kadın kontenjanından parti yönetimine girdim?” diye hâlâ kendi
kendine içerliyor olabilir, gerçek bu. Yani bunları gerçekten burada konuşmak
istemiyoruz, bunları arzu etmiyoruz. 
AHMET TUNCAY ÖZKAN (İzmir) – Ayıp, ayıp!
HAKAN ÇAVUŞOĞLU (Devamla) – Ama gelinen noktaya
baktığımız zaman, bugün özellikle Gaytancıoğlu’nun yapmış olduğu konuşmada
burada bulunan bütün arkadaşlarımız sitayişle bahsettiler kendisinden ve önemli
bir konuyu burada getirdi, tartıştı, eleştirdi yapıcı eleştiriyle beraber, biz de
bunu dinledik ve sonunda alkışladık. 
İBRAHİM ÖZDİŞ (Adana) – Ama reddettiniz. 
ÖZKAN YALIM (Uşak) – Reddettiniz Sayın Çavuşoğlu,
sonunda “hayır” dediniz ama.
HAKAN ÇAVUŞOĞLU (Devamla) – Ama buradan bizim değer
olarak kabul ettiğimiz Sayın Cumhurbaşkanımıza, Sayın Başbakanımıza ve
büyüklerimize yapılacak her türlü hakaretamiz söz, eylem, saldırı… Arkadaşlar,
kusura bakmayın, siz bizi ehlileştirmeye çalışıyorsunuz, biz buna müsaade
edemeyiz. Biz değerlerimizle varız, biz değerlerimizle varız. (AK PARTİ sıralarından
alkışlar) Eğer değerlerimizi de kaygan bir zemine taşıyacak olursak varlık
sebebimizi ortadan kaldırırız, bu olmaz. Onun için, buraya çıkan bütün
arkadaşlarımızın, muhalefet ederken gerçekten de usulüne uygun bir retorikle
sözlerini sarf etmeleri önemli, hassas bir konu. Çok teşekkür ediyorum ama ben
de birkaç teknik konudan bu vesileyle bahsetmek istiyorum. 
Şimdi,
biliyorsunuz, İnsan Hakları ve Eşitlik Kurumunun tesisine ilişkin bir kanun
tasarısı görüşüyoruz, onu bitireceğiz inşallah. Bu akşam uzun bir gece bizi
bekliyor. Bitiremezsek eğer yarın yine devam edeceğiz ve cuma gününden itibaren
5’inci sıra sayılı İş Kanuna ilişkin kanunu da görüşmeye başlayacağız, onu da
bitirene kadar devam edeceğiz. Bir de tabii yeni bir durum, pazartesi ve cuma günleri
-29 Nisan dâhil olmak üzere- çalışmalarımızı sürdüreceğiz. Ayrıca, pazartesi
günü her iki bakanımız hakkında verilen gensoru önergesini burada görüşeceğiz.
Dediğim gibi, bizi zor ve uzun mesai günleri bekliyor. 
Bu
duygu ve düşüncelerle, yapıcı eleştirilerin başımızın üstünde yeri var.
Hepinizden destek bekliyoruz. 
Teşekkür
ediyor, iyi akşamlar diliyorum. (AK PARTİ sıralarından alkışlar)
BAŞKAN
– Teşekkür ederim Sayın Çavuşoğlu. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel… 
ÖZGÜR
ÖZEL (Manisa) – Sayın konuşmacı konuşması sırasında grubumuza yönelerek Sayın
Bekaroğlu’na sevgi göstermediğimizi, sevgiye ihtiyacı olduğu gibi, aslında hani
cevap vermek için kürsüye kadar harcanacak enerjiye de değmeyecek ama bir Grup
Başkan Vekili olarak da yapmak zorunda olduğum bir görevi yerine getirmek için
söz istiyorum. 
BAŞKAN
– Buyurun.
İki
dakika… (CHP sıralarından alkışlar) 
IX.- SATAŞMALARA İLİŞKİN KONUŞMALAR (Devam)
17.- Manisa Milletvekili Özgür Özel’in,
Bursa Milletvekili Hakan Çavuşoğlu’nun AK PARTİ grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) - Sayın Başkan, değerli milletvekilleri; değerli konuşmacıyı
konuşmasının ilk yarım dakikasında, bir dakikasında dinlerken “O Çavuşoğlu ile
bu Çavuşoğlu aynı Çavuşoğlu mu?” dedim. İlk kez bir özeleştiride bulunuyordu;
normal sesinin olabildiğini, bağırmadan çağırmadan, anlaşılabilir konuştuğunu
gördük. Onu tanımaya, anlamaya çalıştık. Daha sonra, maalesef, hemen aslına
rücu etti. (CHP sıralarından alkışlar) Bize, Sayın Bekaroğlu’na sevgi
göstermemekten falan bahsetti. Cumhuriyet Halk Partisi Grubu, bırakın Sayın
Bekaroğlu gibi bir değeri, Türkiye Cumhuriyeti siyasetine katkı sağlayan, bu
ülkeyi seven tüm yurtsever ve tüm siyaset insanlarına en yürekten sevgi
beslemektedir, bundan emin olabilirsiniz. 
Sayın
Bekaroğlu’nun seçildiği “kadın kontenjanı” dediğiniz şey, üzülerek söylemem
lazım ki bu kadar cehalet ancak tahsille mümkündür, onun adı “kadın kontenjanı”
değil, parti içi demokrasimizin bir gereği olan ve bütün dünyadaki iyi
örneklerle paralel olarak cinsiyet kotasıdır ve bir cinsiyetin diğerine
üstünlük sağlamadan eşit temsilini amaçlayan bir yerde siz buna “kadın kotası”
diyerek sadece kendi seviyenizi ortaya koyarsınız. 
Bakın,
Sayın Bekaroğlu’na bir laf söylemek için şuna bakın: Sayın Bekaroğlu’nu
partinize davet ettiniz. Numan Kurtulmuş bir Başbakan Yardımcılığı, bir kırmızı
plaka, birkaç tane koruma, bir tane geniş oda için “Harun gibi geldiler, Karun
gibi gidiyorlar.” dediği, “Gırtlaklarına kadar yolsuzluğa battılar.” dediği,
“Vıcık vıcık yolsuzluk akıyor üzerlerinden.” dediği bir partide koştu buraya
oturdu. O bizim yürekten sevgi beslediğimiz Bekaroğlu bu tekliflerin tamamını
reddetti, halkın partisinde size muhalefet ediyor. (CHP sıralarından “Bravo”
sesleri, alkışlar) 
BAŞKAN
– Teşekkür ederim.
Sayın
Bostancı…
MEHMET
NACİ BOSTANCI (Amasya) – Sayın Başkanım, Sayın Bekaroğlu’nu överken Numan Bey'i
bu şekilde tahkir edecek bir dille konuşamaz. Açık bir sataşmadır, bu çerçevede
grubumuzun üyesine yönelik bu sataşmadan dolayı söz istiyorum.
ÖZKAN
YALIM (Uşak) – Yok yok, sataşma yok.
BAŞKAN
– Dinliyorum ben sizi, buyurun. (AK PARTİ sıralarından alkışlar)
Şahsiyatla
uğraşmayalım lütfen. 
18.- Amasya Milletvekili Mehmet Naci Bostancı’nın,
Manisa Milletvekili Özgür Özel’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; Sayın Bekaroğlu’nu
övebilir, çok kıymetli bulabilir. Biz de Sayın Bekaroğlu’nun birtakım
meziyetlerini elbette biliyoruz. Hiçbir insan bütünüyle iyi, bütünüyle kötü
değil; hepimizin bu manada eleştirilecek, olumlu bulunacak yanları var ama
Sayın Bekaroğlu’nu öveceğim diye ille de bir kötü örnek olsun anlayışı ve AK
PARTİ’ye de buradan nasıl bir laf söyleyebilirim motivasyonuyla Numan Bey'i
karşı tarafa kendi dili ve üslubu içerisinde, kendi gerekçelendirdiği mantıkla
oturtmaya çalışması uygun bir değerlendirme değil. İnsanların siyasete ilişkin davranışları,
tercihleri birçok nedene dayalıdır. Numan Bey’in siyasi kariyerini de benzeri
şekilde dikkatle takip etmiş olsaydınız, bu kadar kolay bir şekilde sizin
tahkirle andığınız, yok “araba için” yok bilmem koruma için oraya gitti.”
değerlendirmesini yapmazdınız diye düşünüyorum Özgür Bey. Bu, sadece siyasi bir
motivasyonla nasıl laf söylerim zekâ oyunu çerçevesinde retoriğin bir bakıma
çekiciliğine kapılarak dile getirilmiş ama aynı zamanda Numan Bey’in
kişiliğine, karakterine karşı da saygı sınırlarını aşan bir değerlendirme
olmuştur. Buna dikkatinizi çekerim. Esasen sizin vicdanınız ve anlayışınız da
bu tür hususları ayırt etmeye son derece müsaittir. 
ÖZKAN YALIM (Uşak) – Sayın Bostancı, Özgür Özel, Sayın
Türkeş’i unuttu, onu da söyleyebilirsiniz.
MEHMET NACİ BOSTANCI (Devamla) – Böyle yapmanızın biraz
da öfkeyle, Sayın Bekaroğlu’nu koruma kaygısının öne çıktığı bir anlayışla
olduğunu düşünüyorum. Bu çerçevede uygun bulmadığımı ifade ediyorum. 
Saygılarımı sunuyorum. (AK PARTİ sıralarından alkışlar)

BAŞKAN – Teşekkür ederim. 
ÖZGÜR ÖZEL (Manisa) – Sayın Başkanım, tutanaklara
geçmesi açısından.
Aslında cevap verecek yeteri kadar done var veya söz
talep ederiz ama bir yandan da Meclisin çalışması gerekiyor tabii.
BAŞKAN – Teşekkür ederim.
ÖZGÜR ÖZEL (Manisa) – İktidar partisinin Meclisin
çalışması noktasında mangalda kül bırakmazken, bazı gerçekler ortaya döküldüğü
zaman bu işleri bir yana bırakması da ayrı ama ben sadece şunu söylüyorum: Ben
Bekaroğlu’na yapılan saldırıya karşı, Sayın Numan Kurtulmuş’un geçmişte Adalet
ve Kalkınma Partisi için söylediği sözleri tekrar edip, Sayın Numan
Kurtulmuş’la aynı anda partiye davet edilen Bekaroğlu’nun neleri reddettiğini
ve Sayın Numan Kurtulmuş’un nerede siyaset yapıp Bekaroğlu’nun nerede siyaset
yaptığını tarif ettim.
BAŞKAN – Evet, anladık.
ÖZGÜR ÖZEL (Manisa) – Bunun dışında söyleyecek bir
sözüm yoktur. O duyduğu sözler rahatsız ediyordur, haklıdır ama uyarması
gereken, mesafe koyması gereken kişi tam olarak da Numan Kurtulmuş’un ta
kendisidir. (CHP sıralarından alkışlar) 
BAŞKAN – Ama Numan Kurtulmuş burada olmadığı için grup
başkan vekili cevap vermek zorunda kaldı. Burada bulunmayan kişiler aleyhinde
konuşulmasını şahsen ben de doğru görmüyorum. 
VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; bastırılarak dağıtılan
(11/3) ve (11/4) esas numaralı Gensoru Önergelerinin 4 Nisan 2016 Pazartesi
günkü gündemin "Özel Gündemde Yer Alacak İşler" kısmının 1’inci ve
2’nci sıralarına alınmasına ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerinin haftalık çalışma günlerinin
dışında 4 Nisan 2016 Pazartesi günü saat 14.00’te toplanarak bu birleşimde
yapılmasına ve gensoru önergelerinin görüşmelerinin tamamlanmasına kadar
çalışmasına ilişkin önerisi (Devam)
BAŞKAN – Adalet ve Kalkınma Partisi grup önerisinin
aleyhinde son konuşmacı Antalya Milletvekili Sayın Mustafa Köse olacak. (AK
PARTİ sıralarından alkışlar)
MUSTAFA KÖSE (Antalya) – Sayın Başkan, değerli
milletvekilleri; usulen AK PARTİ Grubu grup önerisi aleyhine söz almış
bulunuyorum ama grup önerimizin lehinde olduğumu belirtmek istiyorum. 
Kıymetli arkadaşlar, malumunuz olduğu üzere çok yoğun
bir çalışma temposu içerisindeyiz. Meclisimiz önümüzdeki hafta da pazartesiden
cumaya bir çalışma gerçekleştirecek ve inşallah, önümüzdeki hafta toplumun
önemli bir kesimini ilgilendiren İş Kanunu’nda değişiklik yapılması ve Türkiye
İş Kurumu Kanunu’nda değişiklik yapılmasıyla ilgili hususları hep birlikte
görüşeceğiz. 
Evet, çok önemli gündemlerimiz var. Haziran ayı
itibarıyla da vize muafiyetiyle ilgili konuları tamamlamak istiyoruz, bu
arzudayız ve bu bağlamda, ciddi çalışmaları ortaya koyuyoruz.
Kıymetli
arkadaşlar, ben de konuşmamın hemen başında, bugün meydana gelen menfur terör
hadisesini kınıyorum, şehitlerimize Allah’tan rahmet diliyorum. Ayrıca, bugün
ölüm yıldönümü olan Savcımız, şehit Savcımız Mehmet Selim Kiraz’ı da buradan
tekrar yâd etmek istiyor ve bu vesileyle, tüm şehitlerimize Allah’tan rahmet
diliyorum.
Toplumumuzun,
milletimizin değişik kesimlerinin, sosyal kesimlerinin beklediği kanunlar var.
Bu kanunların çıkarılmasıyla ilgili de hem önümüzdeki hafta hem de nisan ayı
boyunca yoğun bir çalışma trafiği içinde olmamız gerektiğini ifade ediyor ve bu
yöndeki grup önerimizin kabulü noktasında muhalefet partilerinden de destek
beklediğimizi söylemek istiyorum.
Tabii, burada şunu da ifade etmek gerekiyor: Sakallı
Celal’in sözüdür “Bu kadar cehalet ancak tahsille mümkün.” diye. Ancak şunu da
ifade etmek lazım ki, burada, çıkan konuşmacılar Sayın Cumhurbaşkanımıza da
birtakım sözler ithaf etmektedirler. Ben de bu sözü aynen kendilerine iade
ediyorum, bu kadar cehalet ancak tahsille mümkündür. Sayın Cumhurbaşkanımızın
kullanmadığı ifadeleri, burada, sanki Sayın Cumhurbaşkanımız sarf etmiş gibi
kendisine atfetmektedir muhalefet partilerinin temsilcileri.
TAHSİN TARHAN (Kocaeli) – Nedir, ne dedi?
MUSTAFA KÖSE (Devamla) - Az evvel burada
konuşmasını gerçekleştiren hatip de bu manada bir beyanda bulunmuştur. 
TAHSİN TARHAN (Kocaeli) – Cümle nedir,
cümle?
MUSTAFA KÖSE (Devamla) - Şunu ifade
etmiştir: “‘Ya bizim yanımızdasınız ya terör örgütünün yanındasınız.’
demiştir.” Hâlbuki Sayın Cumhurbaşkanımızın böyle bir beyanı asla ve kata olmamıştır.
Sayın Cumhurbaşkanımız üzerinizde nasıl
bir etki bıraktıysa, burada grup önerileriyle ilgili, Meclisin çalışmasıyla
ilgili bir konuşmaya çıkan hatip bile söze Sayın Cumhurbaşkanıyla başlıyor,
Sayın Cumhurbaşkanıyla bitiriyor.
ÖZKAN YALIM (Uşak) – Siz de aynı.
ERKAN AKÇAY (Manisa) – Bugün hiç öyle bir
şey olmadı ya.
MUSTAFA KÖSE (Devamla) - Tamam, bunu
biliyoruz, bütün milletimiz de biliyor, hatta bütün dünya biliyor…
ERKAN AKÇAY (Manisa) – Senden başka
bahseden olmadı. Kendisi bahsediyor.
MUSTAFA KÖSE (Devamla) - …her seçimde,
Sayın Cumhurbaşkanımız geldi, sizi sandığa gömdü. (AK PARTİ sıralarından
alkışlar, CHP sıralarından gürültüler)
İBRAHİM ÖZDİŞ (Adana) – Ya, Cumhurbaşkanı
parti lideri mi? Ne demek “Sandığa gömdü.” ya? Anayasa gereği tarafsız olması
lazım.
TAHSİN TARHAN (Kocaeli) – Senden başka
kimse bahsetmedi.
ÖZKAN YALIM (Uşak) – Sen ne kelime
kullandığının farkında mısın?
MUSTAFA KÖSE (Devamla) - Kıymetli
arkadaşlar…
BAŞKAN – Sayın konuşmacı, lütfen Genel
Kurula hitap edin.
ÖZKAN YALIM (Uşak) – Gerçekten yanlış bir
kelime kullandığının farkında mısın?
BAŞKAN - Karşılıklı atışmayın lütfen.
Siz Genel Kurula hitap edin lütfen.
TAHSİN TARHAN (Kocaeli) – Davutoğlu’na
hakaret ediyorsun bak, Başbakana.
MUSTAFA KÖSE (Devamla) - Kıymetli
arkadaşlar, artık yolda yürürken ayağınız takılsa Sayın Cumhurbaşkanımızdan
bilmeyi lütfen bırakın.
TAHSİN TARHAN (Kocaeli) – Bu ülkenin
Başbakanına hakaret ediyorsun.
MUSTAFA KÖSE (Devamla) - Burada Meclisin
çalışmasıyla ilgili grup önerimizi ortaya koyuyoruz, Meclisin çalışmasıyla
ilgili hem önümüzdeki hafta hem de bu ay içerisinde yapılacak çalışmayla ilgili
grup önerimizi ifade ediyoruz. Meclisin çalışmasıyla alakalı grup önerimizin
aleyhinde konuşmaya çıkan şahıslar Sayın Cumhurbaşkanımızı tahkir edecek
ifadeler kullanıyorlar. Bu, hem grubumuzun hem bizim hem de milletimizin
ağırına gitmektedir. Bunu da ifade etmek istiyorum.
Ben, önümüzdeki süreçte Meclis
çalışmalarında yoğun bir çalışma temposu içerisine gireceğimizi tekrar ifade
etmek istiyor ve hem muhalefetten hem de iktidar partisindeki arkadaşlarımızdan
bu yönde yoğun bir destek beklediğimizi belirtiyor, hepinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederim.
ÖZGÜR ÖZEL (Manisa) – Sayın Başkan…
MEHMET NACİ BOSTANCI (Amasya) – Sayın
Başkanım…
İDRİS BALUKEN (Diyarbakır) – Sayın
Başkan…
BAŞKAN – Önce Sayın Özel kalktı.
ÖZGÜR ÖZEL (Manisa) – Evet. Teşekkür
ederim.
BAŞKAN – Buyurun.
ÖZGÜR ÖZEL (Manisa) – Grubumuza yönelik
olarak…
BAŞKAN – Aslında isim söylemedi.
ÖZGÜR ÖZEL (Manisa) – Hayır, söyledi.
BAŞKAN – Söylemedi.
ÖZGÜR ÖZEL (Manisa) – Hem eliyle işaret
etti hem Sayın Bekaroğlu’nu…
BAŞKAN – Buyurun.
İki dakika... 
Yani ara vereceğim diye verdirmemek için
ne mümkünse yapıyorsunuz.
IX.- SATAŞMALARA İLİŞKİN KONUŞMALAR (Devam)
19.- Manisa Milletvekili Özgür Özel’in,
Antalya Milletvekili Mustafa Köse’nin AK PARTİ grup önerisi üzerinde yaptığı
konuşması sırasında CHP Grubuna sataşması nedeniyle konuşması
ÖZGÜR ÖZEL (Manisa) – Sayın Başkan, değerli
milletvekilleri; biraz önce talihsiz bir konuşma dinledik ama bizim açımızdan
talihsiz değil, Adalet ve Kalkınma Partisi Grubu açısından talihsizlik olup
olmadığını değerlendirirler ama Sayın Cumhurbaşkanı açısından çok talihsizdi
konuşma. 
Buradaki hatip, Sayın Cumhurbaşkanının seçimlerde -hem
de bütün seçimleri ayırmadan, mesela görev sürelerini sınırlandırsa falan başka
bir tartışma olur- sandığa gömdüğünü söyledi rakiplerini. 
Bakın, elimde Cumhurbaşkanının burada ettiği yemin var:
“…Türkiye Cumhuriyeti’nin şan ve şerefini korumak, yüceltmek ve üzerime aldığım
görevi tarafsızlıkla yerine getirmek için bütün gücümle çalışacağıma, büyük
Türk milleti ve tarih huzurunda, namusum ve şerefim üzerine ant içerim.” 
Bu yeminde, Cumhurbaşkanı tarafsız olacağına namus ve
şeref andı içmişken, bir milletvekili çıkıp, rakiplerini sandığa gömmekten
bahsetmektedir, siyasi partileri sandığa gömmekten bahsetmektedir; takdiri
Sayın Cumhurbaşkanına, AKP Grubuna ve bundan sonraki siyasi hayatıyla ilgili
endişeler için, bu geceki değerlendirme için sayın milletvekilinin uykusuz
akşamına bırakmaktayım.
GÖKCEN ÖZDOĞAN ENÇ (Antalya) – Sayın Başkan,
cımbızlamayın konuşmayı! 
ÖZGÜR ÖZEL (Devamla) – Saygılar sunarım. (CHP
sıralarından alkışlar)
BAŞKAN – Teşekkür ederim.
MEHMET NACİ BOSTANCI (Amasya) – Sayın Başkanım…
BAŞKAN – Sayın Bostancı, sonra siz.
MEHMET NACİ BOSTANCI (Amasya) – Biraz önceki
tartışmada, Sayın Mehmet Bekaroğlu’na AK PARTİ’den davet geldiğini, Numan Bey’e
de davet geldiğini, Numan Bey’in gittiğini, Sayın Bekaroğlu’nun gitmediğini
ifade ettiler. Bu bir yanlış bilgi, AK PARTİ’den Sayın Bekaroğlu’na giden
hiçbir davet yoktur, kayıtlara geçsin diye söylüyorum.
ÖZGÜR ÖZEL (Manisa) – Hadi bakalım.
BAŞKAN – Teşekkür ederim.
Sayın Baluken… 
İDRİS BALUKEN (Diyarbakır) – Sayın Başkan, demin
konuşan… (AK PARTİ ve CHP sıralarından gürültüler)
BAŞKAN – Sayın milletvekilleri, grup başkan vekili
konuşuyor, duymuyorum.
Buyurun. 
İDRİS BALUKEN (Diyarbakır) – AKP adına konuşan sayın
hatip grubumuza da dönerek ve kastederek, Sayın Cumhurbaşkanının seçimlerde
bizi sandığa gömdüğünü ifade etti. 
BAŞKAN – Buyurun. 
20.- Diyarbakır Milletvekili İdris
Baluken’in, Antalya Milletvekili Mustafa Köse’nin AK PARTİ grup önerisi
üzerinde yaptığı konuşması sırasında Halkların Demokratik Partisine sataşması
nedeniyle konuşması
İDRİS BALUKEN (Diyarbakır) – Teşekkür ederim Sayın
Başkan.
Sayın Başkan, değerli milletvekilleri; ben de bu darbe
Anayasası’nın 101’inci maddesini de hatırlatarak…
COŞKUN ÇAKIR (Tokat) – Onu değiştireceğiz.
İDRİS BALUKEN (Devamla) – …darbeci bir anlayışın bile
nasıl gerisine düştüğünüzü buradan ifade etmek isterim.
COŞKUN ÇAKIR (Tokat) – Düşmüyor, değiştiriyoruz,
biliyorsunuz.
İDRİS BALUKEN (Devamla) – 101’inci madde
Cumhurbaşkanının niteliklerini ve tarafsızlığını ortaya koyuyor. Cumhurbaşkanı
muhalefet partileriyle seçime girecek, muhalefet partilerini sandığa gömecek
herhangi bir yetkiye de sahip değil, göreve de sahip değil. (AK PARTİ
sıralarından gürültüler) Ha, fiilî olarak eğer bu kürsüden bunları yaptığını
itiraf ediyorsanız o zaman açık bir şekilde bu Anayasa’yı siz de Cumhurbaşkanı
da ihlal etmişsiniz anlamına geliyor. E, biz başından beri bunu söylüyoruz
zaten. Biz 7 Hazirandan sonra bu ülkede bir saray darbesi yapıldığını, o saray
darbesinin Parlamentonun kapısına kilit vurduğunu, Parlamentonun bir tek komisyon
oluşturmadan seçime gitmek zorunda kaldığını, Genel Kurulun bir tek gündemli
toplantı yapmadan, iki gün üst üste çalışmadan, bilinçli bir şekilde seçime
götürüldüğünü söylüyoruz. Sağ olsun, milletvekiliniz buraya gelip bizim
söylediklerimizi doğruladı. 
UĞUR AYDEMİR (Manisa) – Niye siz sataşmadan söz
istiyorsunuz o zaman? Hayır, niye söz istediniz?
İDRİS BALUKEN (Devamla) – Yani biz söyleyince
inanmıyorsunuz, hiç olmazsa sayın milletvekiliniz söyleyince buna itiraz
etmeyin. 
ALİM TUNÇ (Uşak) – Anladın sen onu, anladın!
UĞUR AYDEMİR (Manisa) – Sataşmadan niye söz istediniz? 
İDRİS BALUKEN (Devamla) – Hayır, sayın vekil dedi ki…
Şimdi, bakın, diğer taraftan tabii şöyle bir durum var:
Yani bir de bu Hükûmetin başı olan Sayın Başbakan var yani Sayın Davutoğlu var.
Benim bildiğim kadarıyla seçim meydanlarında o dolaştı, mitingleri o yaptı,
seçim sürecini o yürüttü…
UĞUR AYDEMİR (Manisa) – Ama sorun ne, onu anlamadık.
İDRİS BALUKEN (Devamla) – …ama siz yani bu saray ile
Hükûmet arasındaki çelişkide sanırım biraz artık saklayamayacak bir iç zorlanma
yaşıyorsunuz. Öyle olduğu için de buraya gelip Sayın Davutoğlu’nun emeğini de
bu kürsüden kendi elinizle boşa çıkarıyorsunuz. 
Hepinize saygılar sunarım. (HDP sıralarından alkışlar)
BAŞKAN – Teşekkür ederim.
GÖKCEN ÖZDOĞAN ENÇ (Antalya) – Ne alakası var? O, Sayın
Başbakanımız, Genel Başkanımız.
BAŞKAN – Sayın Çakır, buyurun.
COŞKUN ÇAKIR (Tokat) – Sayın Başkan, konuşmacı
hatibimiz Mustafa Bey’in konuştuğu çok açıktır ve nettir, söylediği de çok,
normal şartlardaki herkesin anlayabileceği niteliktedir. Kastedilen şey
değildir. Kastedilen kesinlikle tartışma yaratmak, polemik yaratmak için ortaya
konulan bir dildir. İzin verirseniz Sayın Mustafa Bey açıklamasını yapsın o
konuda.
BAŞKAN – Açıklama yapacaksa yerinden vereceğim.
Buyurun.
COŞKUN ÇAKIR (Tokat) - Kürsüden efendim, kürsüden şey
yaptı. Sataşmadan söz alıyor efendim. 
BAŞKAN - Şimdi, sataşmadan dolayı istiyorsanız buyurun.
(AK PARTİ sıralarından alkışlar)
İki dakika…
İDRİS BALUKEN (Diyarbakır) - Ben sataştım Sayın
Başkanım. 
BAŞKAN - Tamam, peki, sataşmış.
21.- Antalya Milletvekili Mustafa Köse’nin,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına sataşması nedeniyle konuşması
MUSTAFA KÖSE (Antalya) - Sayın Başkan, değerli
milletvekilleri; hepinizi saygıyla selamlıyorum.
Burada, konuşmamın içerisinden cımbızla bir cümleyi
alıp başka yerlere çekmenin, eğip bükmenin hiçbir anlamı yok.
ÖZGÜR ÖZEL (Manisa) - Bizim ömrümüz öyle geçiyor. 
MUSTAFA KÖSE (Devamla) - Hiçbir anlamı yok. 
ÖZGÜR ÖZEL (Manisa) - Bizim ömrümüz öyle geçiyor. 
MUSTAFA KÖSE (Devamla) - Dinleyin, dinleyin kıymetli
arkadaşlar. 
ÖZGÜR ÖZEL (Manisa) - Her konuşmadan cımbızla kelime
seçiyor.
MUSTAFA KÖSE (Devamla) - Recep Tayyip Erdoğan on dört
yıl önce bu hareketin başına geçmiş, bu hareketi, milletin bağrından çıkan bu
hareketi isimleştirmiş, Adalet ve Kalkınma Partisini kurmuş, ondan sonra da
önüne gelen her seçimde eze eze, milletinin desteğini ala ala iktidara
gelmiştir. (AK PARTİ sıralarından alkışlar) Bu, iki kere iki dört. 
ÖZGÜR ÖZEL (Manisa) - “Eze eze” doğru bir dil değil. 
ÖZKAN YALIM (Uşak) - O doğru bir terim mi?
MUSTAFA KÖSE (Devamla) - Bu iki kere iki dört, kıymetli
arkadaşlar. Bu tarihsel süreci nasıl ortadan kaldıracaksınız? Var olan bu
gerçeği nasıl yadsıyacaksınız? 
ÖZGÜR ÖZEL (Manisa) - Seçimde ezmiyor da seçimden sonra
eziyor.
MUSTAFA KÖSE (Devamla) - Kıymetli arkadaşlar, bakın,
benim ifade ettiğim, geçtiğimiz seçimlerde ortaya konulmuş başarılar sonrasında
sizlerin “Recep Tayyip Erdoğan” ismini hazmedemeyerek bugün gelip burada en
alakasız hususta bile Recep Tayyip Erdoğan’a hakaret etmenizdir. Sayın
Cumhurbaşkanı elbette Cumhurbaşkanı olduktan sonra, milletin büyük çoğunluğunun
desteğini aldıktan ve Cumhurbaşkanı seçildikten sonra tarafsızdır. 
ÖZKAN YALIM (Uşak) - Senin biraz önceki sözlerin zaten
komple yalanlıyor bunu.
MUSTAFA KÖSE (Devamla) - Tarafsızlığını her platformda
korumuştur, korumaya da devam ediyordur. Bunu net bir şekilde ortaya koyuyoruz.
Ortaya çıkarak, sanki Sayın Cumhurbaşkanı tarafmış gibi, Sayın Cumhurbaşkanı
siyasi bir figürmüş gibi…
ÖZKAN YALIM (Uşak) - Şimdi değiştirdiniz tabii, tepkiyi
alınca bizden. 
MUSTAFA KÖSE (Devamla) - …burada konuşma yapmanızı son
derece yadırgadığımı ifade etmek istiyorum. Dolayısıyla, bizim ortaya
koyduğumuz çok nettir kıymetli arkadaşlar: Biz…
ALİM TUNÇ (Uşak) - Cumhurbaşkanlığı seçimlerinde de
hepsini alt etti. 
MUSTAFA KÖSE (Devamla) - Cumhurbaşkanlığı seçimleri de
ortada. Cumhurbaşkanı olmadan önce…
BAŞKAN - Karşılıklı konuşmayalım. 
MUSTAFA KÖSE (Devamla) - Sayın Cumhurbaşkanımızın
Cumhurbaşkanı olmadan önce de girdiği seçimlerde elde ettiği başarılar
ortadadır. Milletimiz bunu takdir etmiştir, ediyordur ve siz kabul etmeseniz de
etmeye devam edecektir.
Hepinizi saygıyla selamlıyorum. (AK PARTİ sıralarından
alkışlar)
VIII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; bastırılarak dağıtılan
(11/3) ve (11/4) esas numaralı Gensoru Önergelerinin 4 Nisan 2016 Pazartesi
günkü gündemin "Özel Gündemde Yer Alacak İşler" kısmının 1’inci ve
2’nci sıralarına alınmasına ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerinin haftalık çalışma günlerinin
dışında 4 Nisan 2016 Pazartesi günü saat 14.00’te toplanarak bu birleşimde
yapılmasına ve gensoru önergelerinin görüşmelerinin tamamlanmasına kadar
çalışmasına ilişkin önerisi (Devam)
BAŞKAN - Adalet ve Kalkınma Partisi Grubunun grup
önerisini…
İDRİS BALUKEN (Diyarbakır) - Karar yeter sayısı
istiyoruz. 
BAŞKAN - …oylarınıza sunacağım ve karar yeter sayısı
arayacağım.
Kabul edenler… Kabul etmeyenler… Kabul edilmiştir,
karar yeter sayısı vardır.
Sayın milletvekilleri, gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye İnsan Hakları ve
Eşitlik Kurumu Kanunu Tasarısı ile Kadın Erkek Fırsat Eşitliği Komisyonu ve
İnsan Haklarını İnceleme Komisyonu raporlarının görüşmelerine kaldığımız yerden
başlayacağız.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye İnsan Hakları ve Eşitlik Kurumu
Kanunu Tasarısı (1/596) ile Kadın Erkek Fırsat Eşitliği Komisyonu ve İnsan
Haklarını İnceleme Komisyonu Raporları (S. Sayısı: 149) (x)
BAŞKAN – Komisyon? Burada.
Hükûmet? Burada.
Geçen birleşimde, İç Tüzük’ün 91’inci
maddesine göre temel kanun olarak görüşülen 149 sıra sayılı Kanun Tasarısı’nın
birinci bölümünde yer alan 6’ncı maddenin oylamasında kalınmıştı. 
Bilindiği üzere, Manisa Milletvekili Özgür
Özel ve arkadaşlarının maddenin oylamasında açık oylamayla yapılmasına ilişkin
talebi olmuştu, ancak açık oylama işlemi tamamlanamamıştı. Söz konusu talebe
ilişkin işlemleri baştan yapacağım. 
Şimdi, oylamanın şekli hakkında Genel
Kurulun kararını alacağım. 
Açık oylamanın elektronik oylama cihazıyla
yapılmasını oylarınıza sunuyorum: Kabul edenler… Kabul etmeyenler… Kabul
edilmiştir. 
Oylama için iki dakika süre veriyorum ve
süreyi başlatıyorum.
(Elektronik cihazla oylama yapıldı)
BAŞKAN – Toplantı yeter sayısı ve karar
yeter sayısı yoktur.
Birleşime on dakika ara veriyorum.
Kapanma
Saati: 19.29
DÖRDÜNCÜ OTURUM
Açılma Saati: 19.41
BAŞKAN: Başkan Vekili Ayşe Nur BAHÇEKAPILI
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 64’üncü Birleşiminin
Dördüncü Oturumunu açıyorum.
149
sıra sayılı Tasarı’nın 6’ncı maddesinin açık oylamasında toplantı yeter sayısı
bulunamamıştı. 
Şimdi
açık oylamayı tekrarlayacağım.
Oylama
için üç dakika süre veriyorum ve oylama işlemini başlatıyorum. 
(Elektronik
cihazla oylama yapıldı)
BAŞKAN
– 149 sıra sayılı Kanun Tasarısı’nın 6’ncı maddesinin açık oylama sonucu: 
“Kullanılan Oy Sayısı:  196
Kabul: 196(x)
 Kâtip Üye Kâtip
Üye
 Emre Köprülü  Sema
Kırcı
 Tekirdağ Balıkesir”
Böylelikle 6’ncı madde kabul edilmiştir. 
Birleşime 20.30’a kadar ara veriyorum.
Kapanma Saati: 19.46
BEŞİNCİ OTURUM
Açılma Saati: 20.36
BAŞKAN: Başkan Vekili Ayşe Nur BAHÇEKAPILI
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ)
-----0-----
BAŞKAN
– Sayın milletvekilleri, Türkiye Büyük Millet Meclisinin 64’üncü Birleşiminin
Beşinci Oturumunu açıyorum.
149
sıra sayılı Kanun Tasarısı’nın görüşmelerine kaldığımız yerden devam ediyoruz. 
Komisyon
burada. 
Hükûmet
burada. 
Tasarının
7’nci maddesi üzerinde üç adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı İnsan Hakları ve
Eşitlik Kurumu Kanun Tasarısının 7. Maddesinin (b) fıkrasının çıkartılmasını ve
(d) bendinin aşağıdaki şekilde değiştirilmesini arz ve teklif ederiz.
30.03.2016
(d)- “Her din ve inanç için bu alandaki istihdamı, o
din ve inancın özelliklerine aykırı olamaz.”
 Mahmut Tanal  Tacettin
Bayır Mustafa Hüsnü Bozkurt
 İstanbul İzmir Konya
 Dursun Çiçek Nurhayat
Altaca Kayışoğlu Murat Emir
 İstanbul Bursa Ankara
 Gamze Akkuş İlgezdi Necati
Yılmaz Özgür Özel
 İstanbul  Ankara Manisa
 Şenal Sarıhan 
 Ankara

Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 7’nci maddesinin (1)’inci fıkrasının (b)
ve (f) bentlerinin tasarı metninden çıkarılmasını arz ve teklif ederiz.

 Deniz Depboylu Mehmet
Parsak Zihni Açba
 Aydın Afyonkarahisar Sakarya

 Arzu Erdem Ruhi
Ersoy Erkan Haberal
 İstanbul Osmaniye Ankara
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 7’nci maddesinin tasarıdan çıkarılmasını
arz ve teklif ederiz.

 İdris Baluken Çağlar
Demirel Sibel Yiğitalp
 Diyarbakır Diyarbakır Diyarbakır

 Bedia Özgökçe Ertan Behçet
Yıldırım Kadri Yıldırım
 Van Adıyaman Siirt

 Mahmut Celadet Gaydalı
 Bitlis
BAŞKAN – Okunan son önergeye komisyon katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) - Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkan.
BAŞKAN – Önerge üzerinde Siirt Milletvekili Kadri
Yıldırım konuşacak.
Buyurun Sayın Yıldırım. (HDP sıralarından alkışlar)
KADRİ YILDIRIM (Siirt) – Sayın Başkan, değerli
milletvekilleri; hepinizi saygılarımla selamlıyorum. 
Diyarbakır’daki bombalı saldırıda hayatını kaybeden
polislere Allah’tan rahmet diliyorum, bütün yaralılara da Cenab-ı Hakk’tan acil
şifalar diliyorum ve bu ölümlerin son olmasını temenni ediyorum.
Hakkında söz almış olduğum madde eşitlik ve
ayrımcılıkla ilgili bir merkezî konuma sahiptir ve bugün aynı zamanda Kadı
Muhammed’in idam edilişinin yıldönümüdür. Onun hem hayatı hem idam edilişi hem
yaptığı vasiyet bu maddeyle birebir örtüşmektedir. Ondan birçok dersler,
ibretler çıkarılabilir, günümüze de hitap ediyor. 
1901 yılında dünyaya gelen Kadı Muhammed’in babası Kadı
Âli, dedesi Kadı Kasım’dır yani “İslam yargıcı” manasına gelen kadı bir aileden
gelmektedir. Medrese tahsilinden sonra özellikle İslam hukuku ve fıkıh
ilimlerinde İhtisas yaptıktan sonra İran’da kadı olarak görev yapmıştır. 1945
yılında “Komeley Jiyanewey Kurd” cemiyetine katılmıştır. Aynı yıl 3 önemli
ilkeyi programına almıştır. Bunlardan bir tanesi, İran sınırları içerisinde
otonom bir Kürt bölgesi. İkincisi, Kürt mıntıkalarında Kürtçe ana dille eğitim.
Üçüncüsü de Kürt halkıyla birlikte İran’daki öbür halkların özgürlüğü için
çalışılması ve devletin de demokratikleşmesi sağlanarak, bunun da bu şekilde
başarıya ulaşması.
22 Aralık 1946'da Mahabad'ın Çarçira Meydanı'nda
kendisi tarafından “Mahabad Kürt Cumhuriyeti” ilan edildi. Cumhuriyetin
kabinesi 13 bakan ve 1 başbakandan oluşuyordu. Ancak İran Devleti, bu genç
otonom cumhuriyeti kuran Kürt vatandaşlarıyla birlikte ve kardeşlik içerisinde
yaşamak yerine Sovyetler Birliği’yle yaptığı kirli pazarlıklar sonucu Sovyetler
Birliği desteğini çekti ve bu genç cumhuriyet daha doğru dürüst bir yılını doldurmadan
yıkıldı. Kurucusu olan Kadı Muhammed de 31 Mart 1947 yılında idam edildi. 
Göstermelik bir mahkemeden sonra kendisi, kardeşi Kadı
Sadr ve amcasının oğlu Kadı Seyf hakkında idam cezası verilen Kadı Muhammed,
idam sehpasına götürülürken son arzusunda kendisine yardımcı olmak üzere
mahkeme tarafından görevlendirilen bir Kürt imamına şöyle der: "Kâğıt
kalem hazırla ve yapacağım vasiyetimi Kürtçe yaz.” Fakat imam Kütçe bilmediği
için vasiyetini Farsça yaptırmak zorunda kalır ve şöyle der: “Rahman ve rahîm
olan Allah'ın adıyla. Ey Kürt halkı, değerli kardeşlerim, zulüm gören halkım!
Ben ömrümün son saatlerini yaşıyorum. Allah aşkına artık birbirinize düşmanlık
etmeyin. Kendinizi bedavaya satmayın. Her ulusun başarı yolu birlik ve
beraberlikten geçer. Kendi içinde bu birliği sağlayamayan bir halk her zaman
baskılara maruz kalır. Birlik olursanız, birbirinizi çekememezliği
bırakırsanız, kendinizi satmazsanız kurtulursunuz. Hangi ulustan olursa olsun
sizi sevmeyenler sizi para pulla satın almak isteyeceklerdir, buna asla
kanmayınız. Eğer başarıya ulaşmak isterseniz bu birlik kurmaktan asla geri
durmayınız.
Allah'a
inanın ve dinî vecibelerinizi yerine getirin. Birlik ve beraberliğinizi
koruyun. Eğitim seviyenizi yükseltin, bir menfaat uğruna kendinizi satmayın.
Birbirinize ihanet etmeyin. İhanet bir gün döner sahibini de vurur. Dünya
malını önemsemeyin. Eğer vatanınız varsa, özgür ve serbest iseniz her şey sizin
de demektir. Vatanınız yoksa hiçbir şeyiniz yok demektir.” 
Ben
de eşit ve özgür, ortak bir vatanda hep birlikte yaşama ümidiyle sözlerimi
burada bitiriyorum ve hepinize saygılarımı, sevgilerimi arz ediyorum.
Teşekkür
ediyorum. (HDP sıralarından alkışlar)
BAŞKAN
– Teşekkür ediyorum Sayın Yıldırım.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum.
Türkiye Büyük Millet Meclisi Başkanlığına
Görüşülmekte
olan 149 sıra sayılı Türkiye İnsan Hakları ve Eşitlik Kurumu Kanunu
Tasarısı’nın 7’nci maddesinin (1)’inci fıkrasının (b) ve (f) bentlerinin tasarı
metninden çıkarılmasını arz ve teklif ederiz. 
Deniz
Depboylu (Aydın) ve arkadaşları
BAŞKAN
– Okunan önergeye Komisyon katılıyor mu?
İNSAN
HAKLARINI İNCELEME KOMİSYONU SÖZCÜSÜ ALİ İHSAN YAVUZ (Sakarya) – Katılmıyoruz
Sayın Başkanım.
BAŞKAN
– Hükûmet?
BAŞBAKAN
YARDIMCISI LÜTFİ ELVAN (Mersin) – Katılmıyoruz Sayın Başkanım.
BAŞKAN
– Önerge üzerinde Aydın Milletvekili Deniz Depboylu konuşacak.
Buyurun
Sayın Depboylu. (MHP sıralarından alkışlar)
DENİZ
DEPBOYLU (Aydın) – Sayın Başkan, saygıdeğer milletvekilleri; 149 sayılı Kanun
Tasarısı’nın 7’nci maddesiyle ilgili olarak grubum adına söz almış
bulunmaktayım, her birinizi saygıyla selamlıyorum. 
Konuşmama
başlamadan önce, bugün Diyarbakır’da gerçekleşen hain saldırıda şehit düşen
polislerimize Allah’tan rahmet, yakınlarına ve yüce Türk milletine başsağlığı,
sabır; yaralılara da acil şifalar diliyorum.
Değerli
vekiller, Kanun’un 7’nci maddesinin (b) fıkrasında “Sadece belli bir cinsiyetin
istihdamını zorunlu kılan durumlar.” ifadesi yer almaktadır. Bu madde, cinsiyet
ayrımcılığıyla birlikte işverene suistimal edilebilecek bir alan ve sınırsız
bir inisiyatif tanımaktadır. Devlet, gerek kamusal gerekse özel alanda tüm
bireylerin özellikle kadınların yaşama hakkının sağlanması ve korunması için
gerekli yasal düzenlemeleri yapmak; kadınlara yönelik her türlü ayrımcılığı
önlemek üzere yasal ve diğer tedbirleri almakla yükümlüdür. Bunun yanı sıra
özellikle Anayasa’nın 10’uncu maddesinde “Kadınlar ve erkekler eşit haklara
sahiptir. Devlet, bu eşitliğin yaşama geçmesini sağlamakla yükümlüdür.”
hükmüyle devlet, cinsiyete dayalı ayrım yapmamanın ötesinde kadın ve erkeğin
her alanda eşit haklara, eşit imkânlara kavuşması için düzenlemeler yapmak,
gerekli tedbirleri almakla yükümlü kılınmıştır. 
Başta kamu olmak üzere özel sektör ve sivil toplum
kuruluşlarında çalışanların cinsiyete dayalı ayrımcılık ve eşitlik politikaları
gibi konularda farkındalıklarını arttıran programlar uygulaması gerekirken bu
madde tam tersi amaca hizmet etmektedir. İşe alma kriterleri ve terfi uygulamalarının
toplumsal cinsiyet eşitliği bakış açısıyla gözden geçirilmesi konusunda
farkındalık geliştirilmesi gerekirken cinsiyet ayrımını desteklemektedir. 
Sosyal yardım politikalarının belirlenmesinde toplumsal
cinsiyet ayrımının yarattığı geleneksel iş modellerini destekleyen
uygulamalardan kaçınılması gerekirken uygulamayı bu kanunda yer alan 7’nci
maddenin (b) fıkrasıyla desteklemektedir. Bugün, dünde olmayan bazı
mesleklerde, daha doğrusu cinsiyetlerin çalışmadığı mesleklerde o cinsiyetlerin
çalışmaya başladığını görüyoruz. Örneğin hemşirelik. Aslında kısa bir süre önce
erkekler hemşirelik mesleğine kabul edilmiyordu, kadın mesleği olarak
görülüyordu. Bugün, erkek vatandaşlarımız da bu mesleğe başvurabiliyor, hatta
tercih ediyor ve çok iyi bir uygulamayla çok güzel hizmetler verebiliyorlar.
Yine, elli yıl önce kadın kaportacı, kadın otobüs şoförü, tren makinisti
bulamazdınız ama bu ve buna benzer birçok meslek alanında kadınlar bugün
başarıyla görev yapmaktadırlar. 
Çok daha zor işlerde, tarlada, bahçede kadınlar tarihin
eski dönemlerinden beri çalışıyorlar. Orman işçisi olarak ağır şartlarda
çalışan kadınlarımız da mevcut. Mutlaka zorlanacakları şartlar, fiziksel
güçlerinin yetmeyeceği meslekler de olacaktır. Bu, sadece kadınlar için değil
erkekler için de geçerli. Ama zaten iş alımlarında uygulanan testler,
mülakatlar mevcuttur. Personel alınacak işe uygun olmayan adaylar bu aşamalarda
zaten eleneceklerdir. Fakat eleme şartlarına cinsiyet ayrımcılığını eklemek,
kadınları her alanda desteklediği söylemleriyle övünen AKP’nin iddiasına ters
düşmektedir. 
7’nci maddenin (b) bendinde belirtilen sadece belli bir
cinsiyetin istihdamını zorunlu kılan durumlar, maalesef, kurumlarımızın
içerisinde bile kadın ve erkeklerimizin eşit hak ve hürriyetlerden ne kadar uzak
kaldığının göstergesi olacaktır. 
Aynı maddenin (f) bendi ise, uygulayıcıya çok geniş bir
alan bırakmaktadır. 
Madde, ayrımcılık yasağı kapsamında belirli hâllerin
dikkate alınmamasını düzenlemelidir. Aksi takdirde uygulayıcı, ayrımcılık
yasağının dikkate alınacağı ya da alınmayacağı hâlleri subjektif olarak
değerlendirme hakkına sahip olurken, art niyetli ve yetersiz bir yöneticinin de
bu kanun tasarısının yürütülmesi esnasında ayrımcılık yaptığı durumlar ortaya
çıkabilir.
Tüm bu sebepleri dikkate aldığımızda (b) ve (f)
bentlerinin yeniden gözden geçirilmesi gerektiği düşüncesindeyim.
Bugün kadın ve erkek eşitliğinin, fırsat eşitliğinin
her alanda dile getirildiğini ve birçok ülke tarafından bu konuda özellikle
itina gösterildiğini, bizim ülkemizde de bu uygulamaların ön plana alındığını
düşünürsek bu maddelerin tekrar değerlendirilerek görüşlerinizde o şekilde
oylamaya geçilmesini dilemekteyim.
Her birinizi saygıyla selamlıyorum. (MHP sıralarından
alkışlar) 
BAŞKAN – Çok teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı İnsan Hakları ve
Eşitlik Kurumu Kanunu Tasarısı’nın 7’nci maddesinin (b) fıkrasının
çıkarılmasını ve (d) bendinin aşağıdaki şekilde değiştirilmesini arz ve teklif
ederiz. 30.03.2016
(d)- “Her din ve inanç için bu alandaki istihdamı, o
din ve inancın özelliklerine aykırı olamaz.”
Nurhayat Altaca Kayışoğlu
(Bursa) ve arkadaşları
BAŞKAN
– Okunan önergeye Komisyon katılıyor mu?
İNSAN
HAKLARINI İNCELEME KOMİSYONU SÖZCÜSÜ ALİ İHSAN YAVUZ (Sakarya) – Katılmıyoruz
Sayın Başkan.
BAŞKAN
– Hükûmet?
BAŞBAKAN
YARDIMCISI LÜTFİ ELVAN (Mersin) – Katılmıyoruz Sayın Başkan.
BAŞKAN
– Önerge üzerinde Ankara Milletvekili Şenal Sarıhan konuşacak.
Sayın Sarıhan, buyurun. (CHP sıralarından alkışlar)
ŞENAL SARIHAN (Ankara) – Değerli Başkan, değerli kâtip
üye arkadaşlarım, milletvekili arkadaşlarım ve Meclisimizin tüm çalışanları;
hepinizi saygıyla selamlıyorum.
Aslında, biraz önce, benden önce burada konuşan değerli
milletvekili Depboylu, hemen hemen benim söylemek istediğim düşüncelerin önemli
bir bölümünü ifade ettiler. Aslında, ben öyle eminim ki, şimdi AKP sıralarından
bir kadın arkadaşımız buraya gelse o da benzer konuda düşüncelerini ifade
edecek ve sadece birbirimizi yineleyeceğiz ancak oylama sürecine geldiği zaman,
ne yazık ki bu birliktelik, ifadedeki birliktelik, duygudaşlıktaki birliktelik
ortaklığa dönüşmeyecek, özellikle de iktidar partisi tarafından retle
karşılanacak. Bu ayrıntıyı bilmekle birlikte düşüncelerimizi açıklamakta
ısrarlı davranıyoruz, ısrarlı davranmaya da devam ediyoruz.
Şimdi, değerli arkadaşlar, bilirsiniz, Anayasa'da da
temel hak ve özgürlükler verilir ama hemen arkasında istisnalar maddesi vardır.
O istisnalarla temel hak ve özgürlükler yeni baştan sınırlanırlar. Aslında,
anımsayın -çünkü konuştuğum zaman burada 2-3 arkadaş dahi yoktu ilk günün
akşamında, öyle düşünüyorum- geneline ilişkin düşüncelerimizi ifade ettik,
bunları yinelemek istemiyorum, bunlar tutanağa geçti ama bu madde, biraz önce
tartıştığımız madde bu konudaki bütün birlikte davranma ve ayrışmayı engelleme
önünde, özellikle cinsler arası toplumsal cinsiyet anlayışı yönünden
birlikteliği sağlayacak bir düzenleme olmaktan tamamen çıkmış durumda. 
Şimdi, bu maddedeki nitelemeleri şöyle izninizle sunmak
istiyorum: “Ayrımcılık savının ileri sürülemeyeceği hâller” başlığını taşıyor.
Şöyle deniliyor: “İstihdam ve serbest meslek alanlarında, mesleki gereklilikler
varsa amaca uygun farklı muamele.” Amaca uygun muamele nedir, farklı muamele
nedir, bununla ilgili, yasa tasarısının içinde herhangi bir açıklığa
rastlamamız mümkün değil.
Hemen çıkarılmasını önerdiğimiz madde,
biraz önce Sayın Depboylu’nun da değindiği madde, salt belli bir cinsiyetin
istihdamını zorunlu kılan hâller.
Ben çocuğumdan anımsıyorum, kadınların
araba kullanmaları olağanüstü bir şeydi, hep erkeklere özgü bir meslek gibiydi
ve her birimiz bunun kadınlar tarafından yapılamayacağını zannederdik. Şimdi
öyle bir noktadayız ki araba kullanma oranında kadın ve erkek sayısı neredeyse
eşitlenmiş durumda. Maden mühendisi olmak ya da mühendis olmak, bu tür şeyler
kadınlar için bir hayal gibiydi ama bugün kaskını takıp madene inmiş olan
kadınlara da rastlıyoruz. 
Bu madde, daha çok kadınlar düşünülerek
ifade edilmiş bir madde oluşu nedeniyle, bizi yaşamın dışına çeken, bizi ortak
iş yapabilme, kadın ve erkek kendi olanaklarımız ve kendi gücümüzle ortak
davranabilme, ortak çalışma yaşamına katılma ve istihdamda bir eşitlik sağlama
yolunda adım atmamızın önünü kesinlikle kesen bir madde olarak karşımızda
duruyor.
Devam ediyorum: Yaş sınırı yine ayrım
sayılmayacakmış, amaca uygun ve farklı muamele sayılmayacakmış. Çocuk ve özel
yerde tutulanlara özel tedbirler ve koruma önlemlerinin getirilmesi de yine
amaca uygun bir sınırlama.
Şimdi, “koruma önlemleri” ile “zorlama
önlemleri” ya da “korumama” diye ifade ettiğimiz -dün de ifade etmeye
çalışmıştım- örneğin son dönemde neredeyse patlamış, neredeyse fışkırmış olan
“çocukların korunduğu merkezler” diye düşündüğümüz yurtlardaki istismarlar
acaba hangi amaca uygunluğu ifade ediyor, hangi maksadı aşmayan bir düzenleme
olarak, koruma tedbiri olarak karşımıza çıkıyor, bunu anlamak mümkün değil.
Şimdi, üzerinde duracağımız, bir dine ait
kurumlardaki din hizmeti veren kişilerin ille de o din mensubu olmaları. Bunun,
tamamen yine ayrımcı, bizim dinî anlayışlarımıza göre, bizim mezheplerimize
göre, farklı duruşlarımıza göre inançlar yönünden ortak alanlarda çalışmamızı,
dinî temelli alanlarda çalışmamızı engelleyen bir düzenleme olduğu net ve açık.
Bunlar yönünden, özellikle dernek ve vakıflardaki bazı düzenlemelerin, bazı
arayışların da yine bir ayrıksı tutma anlamına gelmeyeceği, ayrım anlamına
gelmeyeceği yolundaki düzenleme temel hak ve özgürlüklerden biri olan
örgütlenme hakkını yine ayrımcı bir bakışla…
(Mikrofon otomatik cihaz tarafından kapatıldı) 
ŞENAL SARIHAN (Devamla) - …ve tercihli bir bakışla
düzenlemeye neden olacak bir yapılanmaya doğru götürecek.
BAŞKAN – Teşekkür ederim Sayın Sarıhan.
ŞENAL SARIHAN (Devamla) - Bu sebeple biz, ilgili
maddelerin kaldırılması gerektiği konusundaki ya da en azından değiştirilerek
düzenlenmesi gerektiği konusundaki görüşlerimizi saygıyla sunuyoruz.
Teşekkür ederim. (CHP sıralarından alkışlar) 
BAŞKAN – Teşekkür ederim.
İDRİS BALUKEN (Diyarbakır) – Karar yeter sayısı.
BAŞKAN – Önergeyi oylarınıza sunacağım ve karar yeter
sayısı arayacağım: Kabul edenler… Kabul etmeyenler… Karar yeter yoktur,
birleşime on dakika ara veriyorum.
Kapanma Saati: 20.56
ALTINCI OTURUM
Açılma Saati: 21.08
BAŞKAN: Başkan Vekili Ayşe Nur BAHÇEKAPILI
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 64’üncü Birleşiminin
Altıncı Oturumunu açıyorum.
149
sıra sayılı Kanun Tasarısı’nın 7’nci maddesi üzerinde Ankara Milletvekili Şenal
Sarıhan ve arkadaşlarının önergesinin oylamasında karar yeter sayısı
bulunamamıştı. 
Şimdi,
önergeyi tekrar oylarınıza sunacağım ve karar yeter sayısı arayacağım. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
149
sıra sayılı Kanun Tasarısı’nın görüşmelerine kaldığımız yerden devam ediyoruz. 
Komisyon
burada. 
Hükûmet
burada. 
Maddeyi
oylarınıza sunuyorum. Kabul edenler… Kabul etmeyenler… 7’nci madde kabul
edilmiştir. 
8’inci
maddede üç adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 8’inci maddesinin (1)’inci fıkrasında yer
alan “Başbakanlıkla ilişkili” ibaresinin tasarı metninden çıkarılmasını arz ve
teklif ederiz. 
 Zihni Açba Mehmet
Parsak Ruhi Ersoy
 Sakarya Afyonkarahisar Osmaniye
 Arzu Erdem Erkan
Haberal İsmail Faruk Aksu 
 İstanbul Ankara İstanbul
Türkiye Büyük Millet Meclisi
Başkanlığına
Görüşülmekte olan 149 sıra sayılı İnsan Hakları ve
Eşitlik Kurumu Kanun Tasarısı’nın 8’inci maddesinin (1)’inci fıkrasının
aşağıdaki şekilde değiştirilmesini arz ve teklif ederiz. 
(1)- “Bu kanunla ve diğer mevzuatla verilen görevleri
yerine getirmek ve yetkileri kullanmak üzere, idari ve mali özerkliğe sahip,
özel bütçeli ve kamu tüzel kişiliğine haiz Türkiye İnsan Hakları ve Eşitlik
Kurumu kurulmuştur.” 
 Mahmut Tanal Tacettin
Bayır Murat Emir
 İstanbul İzmir Ankara

 Mustafa Hüsnü Bozkurt Dursun
Çiçek Özgür Özel
 Konya İstanbul Manisa

 Şenal Sarıhan Veli
Ağbaba
 Ankara Malatya
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 8’inci maddesinin tasarıdan çıkarılmasını
arz ve teklif ederiz. 
 İdris Baluken  Besime
Konca Erol Dora
 Diyarbakır Siirt Mardin

 Dirayet Taşdemir Filiz
Kerestecioğlu Demir
 Ağrı İstanbul
BAŞKAN – Okunan son önergeye Komisyon katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) –
Katılmıyoruz.
BAŞKAN – Önerge üzerinde, Ağrı Milletvekili Dirayet
Taşdemir konuşacak.
Buyurun Sayın Taşdemir. (HDP sıralarından alkışlar)
DİRAYET TAŞDEMİR (Ağrı) – Sayın Başkan, değerli
milletvekilleri; hepinizi saygıyla selamlıyorum.
Ben de kanun tasarısının 8’inci maddesi üzerine söz
almış bulunmaktayım. Benden önce birçok konuşmacı açıkçası bu yasa tasarısı
üzerinde görüşlerini ifade etti, özellikle ayrımcılık üzerinden ayrımcılıkla
ilgili birçok şey ifade edildi. Doğrusunu söylemek gerekirse, bu ülkede her gün
kadınlar, Kürtler, Ermeniler, Aleviler, farklı mezhep grupları bu yasa
tasarısını çıkarmak isteyen iktidarın politikaları sonucu ayrımcılıkla karşı
karşıya. Dolayısıyla düşünen, sorgulayan, itiraz eden, rıza göstermeyen herkes
ya teröristtir ya da düşmandır. Dolayısıyla böyle bir politik atmosferde böyle
bir bakış açısına sahip olan bir iktidarın böylesi bir kurumu kurması çok da
bir anlam ifade etmiyor. Daha önceki kurumlar gibi işlevsiz olacağı bugünkü
tutumlardan da bellidir.
ABDULLAH BAŞCI (İstanbul) – Şehitler var şehitler.
DİRAYET TAŞDEMİR (Devamla) – Biliyorsunuz ki, bu
politikanın sonucunda, yani herkesin düşman, herkesin terörist görüldüğü ve
açıkçası farklı olan herkesin itaate zorlandığı bir ortamda açıkçası Cizre
halkı, Sur halkı, Nusaybin halkı ve İdil halkı da benzer bir şekilde bu
ayrımcılığı her gün yaşıyor. Kadınlar, çocuklar, hastalar, engelliler, doğa,
kültürel varlıklar, ölü bedenler bile bu ayrımcılıktan nasibini alıyor, bundan
kurtulamıyor. Dolayısıyla bütün bu yaşananları açıkçası sadece hak ihlali ve
ayrımcılık olarak tanımlamak bizler açısından çok hafif kalıyor. Bizim tanık olduğumuz,
yaşadığımız, gözlemlediğimiz, duyduğumuz birçok şeyi insan hakkı ihlalinin çok
ötesinde, ayrımcılığın çok ötesinde, ifade etmek gerekirse insanlığa karşı suç
olarak tanımlamak mümkün. Sizler de bilirsiniz ki insanlığa karşı suç
işleyenler, bu emri verenler ve uygulayanlar mutlaka bu suçu işleyenlerin
akıbetine de uğramıştır, bunun örnekleri dünyada da çokça vardır, bizler de
çokça tanıklık etmişizdir.
Evet, bugün iktidarda olunabilir, hukuk denetim altına
alınabilir, ama hiçbir iktidar da sınırsız değildir, hiçbir iktidar da baki
değildir, bunun da böyle bilinmesi gerekiyor.
Orada yaşayan halkın bir talebi var -meşru ve
demokratik bir taleptir- halk insani varlığının tanınmasını istiyor,
kültürüyle, diliyle yaşamak istiyor, ama bu taleplere karşı şiddet, öldürme,
tutuklama ve tankla, topla cevap veriliyor, insanların evleri başlarına
yıkılıyor.
Aslında, burada, bu kürsüde birçok arkadaşım da bunu
ifade etti, ben de tekrar ifade etmek istiyorum, çünkü insanlık onurunu inciten
bir görüntüydü. Yüksekova’da sokak ortasında bir cenaze sokak hayvanları
tarafından parçalanmış ve bu parçalanma görüntüleri izlenmekle yetinilmiyor,
kameralara kaydediliyor, sonra da sanal ortamda paylaşılıyor. Açıkçası şunu bir
kez daha herkesin kendine sorması gerekiyor: Bu nasıl bir nefrettir ki cenazeye
karşı böyle yapılıyor ve izleniyor, üstüne üstlük bir de izlettiriliyor. 
İnsanların evlerinin kapıları kırılıyor, içeri
giriliyor; insanların en mahrem odalarına, duvarlarına, aynalarına cinsiyetçi,
ırkçı sözler yazılıyor. 
ABDULLAH BAŞCI (İstanbul) – Aynı şeyler! Aynı şeyleri
devamlı konuşun! 
DİRAYET TAŞDEMİR (Devamla) – Burada sizler…
ABDULLAH BAŞCI (İstanbul) – “Şehitler var.” diyoruz,
hâlâ konuşuyorsunuz ya!
DİRAYET TAŞDEMİR (Devamla) – Burada sözlerime devam
ettiğim için rahatsız oluyorsunuz. Rahatsız olduğunuz şeyler de gerçekliktir,
hakikattir, siz bu hakikatten kaçamazsınız.
İBRAHİM AYDEMİR (Erzurum) – Ne gerçeği? Yalan
söylüyorsun!
DİRAYET TAŞDEMİR (Devamla) – Biz bunları söylemeye
devam edeceğiz, ister dinleyin ister dinlemeyin. 
Bakın, burada mesaj verilmek isteniyor. Nasıl bir mesaj
verilmek isteniyor? Bu, sadece ev halkına karşı değil, Yüksekova’da yaşayan tüm
halka karşıdır. Deniliyor ki “Biz sınırsızız, biz hukuk tanımayız.” Bu
sınırsızlığın ve hukuk tanımazlığın da faşizmin bir kanunu olduğunu sizler de
çok iyi bilirsiniz.
Bakın, üç gün önce…
AYŞE SULA KÖSEOĞLU (Trabzon) – Hukuktan siz mi
bahsediyorsunuz? Yapmayın Allah aşkına! 
DİRAYET TAŞDEMİR (Devamla) – Bakın, bunlar
gerçeklerdir. Ben size hikâye anlatmıyorum, ben size roman okumuyorum. (AK
PARTİ sıralarından gürültüler)
BAŞKAN – Sayın milletvekilleri, lütfen konuşmacının
insicamını bozmayın. 
DİRAYET TAŞDEMİR (Devamla) – Bakın, siz bunu tahayyül
etmek istemiyorsunuz, duymak istemiyorsunuz, gerçekleri duymak istemiyorsunuz.
Bunlar benim yazdıklarım değil, sizin yaşattıklarınızdır. 
AYŞE SULA KÖSEOĞLU (Trabzon) – Gerçeklerden bahset.
DİRAYET TAŞDEMİR (Devamla) - Ben sizden, sizin
çizdiğiniz tablodan söz ediyorum. Ben size romandan söz etmiyorum, ben size
hikâye anlatmıyorum. Ben size Cizre’de, Silopi’de, İdil’de yaşananları
söylüyorum. Bakın, biz gördük, tanıklık ettik, siz duymaya tahammül
edemiyorsunuz ama maalesef, bu sizin eseriniz. (HDP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı İnsan Hakları ve
Eşitlik Kurumu Kanunu Tasarısı’nın 8’inci maddesinin (1)’inci fıkrasının
aşağıdaki şekilde değiştirilmesini arz ve teklif ederiz. 
(1)- “Bu kanunla ve diğer mevzuatla verilen görevleri
yerine getirmek ve yetkileri kullanmak üzere, idari ve mali özerkliğe sahip,
özel bütçeli ve kamu tüzel kişiliğine haiz Türkiye İnsan Hakları ve Eşitlik
Kurumu kurulmuştur.” 
Mahmut Tanal(İstanbul) ve
arkadaşları
BAŞKAN – Okunan önergeye Komisyon katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) –
Katılmıyoruz Sayın Başkan.
BAŞKAN – Önerge üzerinde Malatya Milletvekili Sayın
Veli Ağbaba konuşacak.
Buyurun Sayın Ağbaba. (CHP sıralarından alkışlar)
VELİ AĞBABA (Malatya) – Sayın Başkan, değerli
milletvekilleri; ben de hepinizi saygıyla selamlıyorum.
Değerli arkadaşlar, bu kanunla ilgili, bu kurumun
kurulmasıyla ilgili birçok eleştirimiz var ancak 8’inci maddeyle ilgili de
önemli bir eleştiriyi Sayın Bakanın ve İnsan Haklarını İnceleme Komisyonunun
dikkatine sunmak istiyorum.
Madde 8’de, Türkiye İnsan Hakları ve Eşitlik Kurumu,
Başbakanlıkla ilişkili kurum olarak tanımlanıyor. Sayın Bakan, değerli Komisyon
üyeleri; “ilişkili” kurum denildiğinde, ilgili kurum gereğince Başbakanlık mali
ve idari yönden bu kurumu denetliyor anlamına geliyor. Bu denetim, kurumu idari
ve mali olarak özerk olmaktan çıkarıyor ve kurumun ruhuyla, Paris İlkeleri’yle
ve evrensel kabul gören tüm değerlerle çelişmektedir, bunu dikkatlerinize
sunuyorum. Bu 8’inci madde bile, 8’inci maddede yazan bu ilişki bile bu kanuna,
bu kurumun kurulmasıyla ilgili kanuna bizim karşı çıkmakta ne kadar haklı
olduğumuzu gösteriyor. Bunu lütfen dikkatlerinize sunuyorum.
Değerli arkadaşlar, görüşülmekte olan
kanun tasarısı Türkiye İnsan Hakları ve Eşitlik Kurumu Kanunu Tasarısı. Şimdi,
ismi bir yana, bakın “eşitlik, eşitlik kanunu” diyor. Dün kulaklarımla duydum
Sayın Bakan dedi ki: “Bu kurumda 1 kadın olmasını arzu ediyorum.” Bakın, “1
kadının olmasını arzu ediyorum,” yani “1 kadın olacak.” diyor. Geçmiş kurulda 9
üye var, sadece 1’i kadın, o kadın da olmayabilir diyor. Şimdi, eşitlik
konusunda AKP’nin karnesini biliyoruz. Bakanlar Kurulunda 30’a yakın Bakanlar
Kurulu üyesi var sadece 2’si kadın. Eğer eşitlik kanunu ise yüzde 50, yüzde 50
kadın-erkek eşitliğini lütfen sağlamanız gerekiyor. (CHP sıralarından alkışlar)

Değerli arkadaşlar, bu Türkiye’de en çok
ezilen, en çok mağdur edilen, en çok tecavüze uğrayan, en çok öldürülen kesim
kadınlar. Sizlere söylüyorum, eğer bu kurul bir eşitlik kurulu ise kadın-erkek
eşitliğinin olması gerekiyor. Orada öldürülen, kadın; tecavüze uğrayan, kadın;
dışlanan, kadın; üzerine kuma getirilen, kadın ama kadının kurulda hakkı yok,
ismi yok, sadece geçtiğimiz dönemde 1 kadın var. (CHP sıralarından alkışlar)
FATMA BENLİ (İstanbul) – Veli Bey, 11 üyeden
2’si kadın, yanlış anlaşılma olmasın. 
VELİ AĞBABA (Devamla) - Yine, değerli
arkadaşlar, bakın, bu kurulun işkence ve zalimane muameleyi önleme gibi bir
görevi var, bu ayrımcılığın önlenmesiyle ilgili bir görevi var. Bu yasa da
işkence ve kötü muameleye maruz kalanlar ve ayrımcılığa tabi tutulanlar için
önemli ancak bu düzenlemede önleme göreviyle ilgili bir tanım yok, lütfen buna
da dikkatle bakınız. İşkence ve kötü muamele, değerli arkadaşlar, en çok kapalı
kurumlarda yaşanıyor. Cezaevlerinde, yurtlarda, yuvalarda yaşanıyor. Eğer bu
kurumlarda kötü muamelenin boyutlarını anlamak istiyorsanız, bir karne görmek
istiyorsanız, cezaevlerinde özellikle geçmiş dönemde CHP Cezaevi Komisyonunun
hazırlamış olduğu raporlara bakarak cezaevlerinde hangi işkence, hangi kötü
muamele, hangi tecavüz yaşanmış bunları görebilirsiniz ancak maalesef bunları
önlemekle ilgili bir tanımlama yok bu maddede. 
Değerli arkadaşlar, cezaevlerinde
keyfiyet almış başını gidiyor. Mahkûmların televizyon izlemesinden okuyacağı
gazeteye, okuyacağı kitaba kadar maalesef bir dayatmayla karşı karşıyayız. 
Bakın, cezaevleriyle ilgili birçok sorun var, çeşitli
şikâyetler var ancak çarpıcı olan bir ikisini sizlerle paylaşmak istiyorum. Bir
gazetecinin yazdığı, CHP Cezaevi Komisyonunun dikkatle izleyerek takip ettiği
ve ortaya çıkardığı ve hepimizi şiddetle yaralayan, AKP’li, CHP’li, MHP’li,
HDP’li herkesi şiddetle yaralayan bir Pozantı Cezaevi gerçeği var. Pozantı
Cezaevinde -bizim girişimlerimiz sonucunda kapatıldı o cezaevi- tecavüze göz
yuman cezaevi müdürleri maalesef görevlerinden alınmadığı gibi yükseltildi.
Orada cezalandırılan iki kişi var, birisi o haberi yapan Zeynep Kuriş, bir
diğeri Mersin İnsan Hakları Derneği Başkanı. Zeynep Kuriş devletin
mahremiyetini ortaya dökmekten terör örgütü nedeniyle bir yılın üzerinde
cezaevinde yattı, biz de o insanı Karataş Cezaevinde ziyaret ettik. Bunları
önleyecek bir yol, yöntem var mı? Asla yok. 
Değerli arkadaşlar, bakın, bu kanunun yapısı önemli;
sivil olması, muhalefetten olması, ilgili insanların olması gerektiğini
söylüyoruz. Niye söylüyoruz? Bir daha Karaman’daki gibi çocuklarımıza tecavüz
olmasın istiyoruz, bir daha Pozantı yaşanmasın istiyoruz. 
ABDULLAH BAŞCI (İstanbul) – Kocaeli’deki, Kocaeli’deki…
VELİ AĞBABA (Devamla) – Eğer bu kurula sizin
yandaşlarınızı atarsanız…
ABDULLAH BAŞCI (İstanbul) – Kocaeli’deki gibi!
VELİ AĞBABA (Devamla) - …eşinizi, dostunuzu, akrabanızı
atarsanız bu tecavüzler devam eder. Bakın, bu, Et ve Balık Kurumu değil, bu,
Tütün Piyasası Kurulu değil; bu, İnsan Hakları Kurulu. Bu işi en az benim
kadar, benden fazla bilen AKP’li milletvekilleri var.
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Ağbaba. 
VELİ AĞBABA (Devamla) – Elinizi vicdanınıza koyun,
başta grup başkan vekiline sesleniyorum, eğer bu kurul dediğiniz gibi oluşursa
bu tecavüzler, bu tacizler devam edecek. Şimdiki yaptığınız gibi bu kurumların
ıslah edilmesi yönünde değil, bu kurumları aklamak için çalışacaksınız. Lütfen,
bir kez daha bu kurulun yapısını gözden geçirin. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 8’inci maddesinin (1)’inci fıkrasında yer
alan “Başbakanlıkla ilişkili” ibaresinin tasarı metninden çıkarılmasını arz ve
teklif ederiz.
İsmail Faruk Aksu (İstanbul)
ve arkadaşları
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) –
Katılmıyoruz Sayın Başkan.
BAŞKAN – Önerge üzerinde İstanbul Milletvekili İsmail
Faruk Aksu konuşacak.
Buyurun Sayın Aksu. (MHP sıralarından alkışlar)
İSMAİL FARUK AKSU (İstanbul) – Sayın Başkan, sayın
milletvekilleri; 149 sıra sayılı Kanun Tasarısı’nın 8’inci maddesi üzerine
Milliyetçi Hareket Partisi Grubu adına söz aldım. Genel Kurulu saygıyla
selamlıyorum.
Konuşmamın başında Diyarbakır’daki polis servis aracına
yönelik hain ve kalleş saldırıyı lanetliyorum. Şehit olan polislerimize
Allah’tan rahmet, Türk milletine başsağlığı diliyorum. Yaralı polislerimize ve
diğer vatandaşlarımıza acil şifalar diliyorum.
On üç yılı aşkın süredir devam eden iktidarlarında
güvenlik güçlerini kışla ve karakola hapseden, terörle mücadele yerine
müzakereyi seçen, taviz ve teslimiyet politikaları nedeniyle AKP, terörün
azmasından, bölücülüğün ivme kazanmasından ve anaların gözyaşından sorumludur.
“Çözüm süreci zarar görmesin.” diye teröristleri görmezden gelen zihniyet
bugünkü Türkiye tablosunun mimarıdır.
Değerli milletvekilleri, 8’inci madde idari ve mali
özerkliğe sahip, özel bütçeli ve kamu tüzel kişiliğini haiz, Başbakanlıkla
ilişkili Türkiye İnsan Hakları ve Eşitlik Kurumunun kurulmasını
düzenlemektedir. Tasarıyla, 2012 yılında kurulan İnsan Hakları Kurumu
lağvedilerek bu kurumun bazı hak ve yetkileri yeni kurulacak kuruma
devredilmekte, hizmet birimlerinin ise çıkarılacak yönetmelikle düzenleneceği
belirtilmektedir. Oysa ilgili mevzuata göre söz konusu kurumun bünyesinde yer
alması planlanan hizmet birimleri ile görevlerinin, yetki ve sorumluluklarının
kanunda açıkça gösterilmesi gerekmekteydi. İlişkili kuruluş statüsünde bulunan
kurumlar her ne kadar merkezî idareden ayrı bir konuma ve özelliğe sahip
olsalar da Anayasa’nın 123’üncü maddesi ve 3046 sayılı Kanun uyarınca bütün
olarak idare kapsamında yer almaktadır. Tasarı içeriğinden kurumun
teşkilatlanmasına ilişkin olarak bir kafa karışıklığı yaşandığı görülmektedir.
Her ne kadar 8’inci maddede kurum özel bütçeli ve Başbakanlıkla ilişkili bir
kuruluş olarak belirtilmişse de kurulun teşekkülü, görev ve yetkilerine ilişkin
diğer hükümler, düzenleyici ve denetleyici bir kurumun kurulmakta olduğuna
işaret etmektedir.
Değerli milletvekilleri, kurum kurmanın ve kanun
çıkarmanın tek başına bir anlam ifade etmediği bilinmektedir. Şayet gerçekten
demokrasi, insan hakları ve hukukun üstünlüğünü esas alan bir yönetim tarzı
benimsenmemiş, buna inanan bir zihniyet dönüşümü de sağlanmamışsa kanunlarla
verilen yetkiler uygulayıcılar elinde insan hakkını tesise değil hak ihlaline,
eşitliğe değil ayrımcılığa, liyakate değil adam kayırmaya, adalete değil
adaletsizliğe, yetim hakkını kollamaya değil kamu malını peşkeş çekmeye,
demokrasi, insan hakları ve hukuk gibi kavramların değersizleştirilmesine sebep
olacaktır. Kamu erki kişisel ya da bir grubun çıkarının korunduğu ve
kullanıldığı bir güce dönüşecektir. Nitekim AKP dönemi, Anayasa güvencesi
altında olmasına rağmen haberleşme hürriyeti, konut dokunulmazlığı, özel
hayatın gizliliği, din ve vicdan özgürlüğü gibi en temel insan hakları
ihlallerinin yolsuzluk ve kayırmacılığın gündemden düşmediği bir süreç
olmuştur. Böyle olmasa liyakatin yerine yandaşlık almaz, kamu çalışanları
iktidar yanlısı sarı sendikalara mahkûm edilmez, devlet memurluğu parti
memurluğuna dönüştürülmezdi. İhale ve İmar kanunları istismara açık hâle
getirilmez, imar ve kent rantları oluşturularak eşe dosta dağıtılmazdı. Türk
milletinin tasarruflarıyla yapılan büyük yatırımlar kasasındaki nakit değerine
yandaşlara peşkeş çekilmezdi; “Alo Fatih” hatları kurulmaz, milyonluk hediye
saatler bakan koluna takılmazdı; denetim sulandırılmaz, millî ve manevi
değerler istismar konusu yapılmazdı; terörle mücadelenin yerini müzakere almaz,
siyasi bölücülük güçlenmezdi. 
Değerli milletvekilleri, “amaç”ta belirtilen insan
haklarının korunması, eşit muamelenin sağlanması ve ayrımcılığın önlenmesi
hepimizin kabul edeceği ilkeler olmakla birlikte tarafsızlık ve bağımsızlığa
gölge düşüren bazı düzenlemeler ile AKP’nin bugüne kadarki ayrıştırıcı ve
kutuplaştırıcı politikaları dikkate alındığında kanun tasarısının kurulun icra
bağımsızlığı konusunda bir güvence vermediğini belirtiyor, hepinizi saygıyla
selamlıyorum. (MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
8’inci maddeyi oylarınıza sunuyorum:
Kabul edenler... Kabul etmeyenler... Madde kabul edilmiştir.
9’uncu maddede üç adet önerge vardır,
okutuyorum: 
Türkiye
Büyük Millet Meclisi Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 9’uncu maddesinin (1)’inci fıkrasının (g)
bendinde yer alan "resen” ibaresinin ve (k) bendindeki
"Cumhurbaşkanlığına" ibaresinin tasarı metninden çıkarılmasını arz ve
teklif ederiz.
 Zihni Açba Mehmet
Parsak Ruhi Ersoy
 Sakarya Afyonkarahisar Osmaniye
 Nuri Okutan Arzu
Erdem Erkan Haberal
 Isparta İstanbul Ankara
Türkiye
Büyük Millet Meclisi Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 9’uncu maddesinin (j) bendinin aşağıdaki
şekilde değiştirilmesini ve (r) bendinin eklenmesini arz ve teklif ederiz. 
(j)- "Özgürlüğünden mahrum bırakılan ya da koruma
altına alınan kişilerin bulundukları yerler haberli veya habersiz düzenli
ziyaretler gerçekleştirmek, bu ziyaretlere ilişkin raporları ilgili kurum ve
kuruluşlara iletmek, kurulca gerekli görülmesi durumunda kamu oyuna açıklamak,
ceza infaz kurumları ve tutukevlerini insan hakları ile ilgili çalışma bağımsız
kurumların denetimine açık tutmak, il, ilçe insan hakları kurumları ile diğer
kişi, kurum ve kuruluşların bu gibi yerlere gerçekleştirdikleri ziyaretlere
ilişkin raporları incelemek ve değerlendirmek"
(r)- "Türkiye'de göçmen, mülteci ve sığınmacı
statüsünde bulunan insanların ayrımcılığa, ırkçılığa, ötekileştirilmeye ve
suistimale uğramamaları için düzenli kontrol yapmak, rapor tutmak ve devlet
kurumları, demokratik kuruluşlar ile parlamentoda grubu bulunan siyasi parti
gruplarını bilgilendirmek"
 Erkan Aydın Candan
Yüceer Mahmut Tanal
 Bursa Tekirdağ İstanbul
 Fatma Kaplan Hürriyet Hüseyin
Çamak Şenal Sarıhan
 Kocaeli Mersin Ankara
 Bülent Yener Bektaşoğlu Çetin
Arık
 Giresun Kayseri
Türkiye
Büyük Millet Meclisi Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 9’uncu maddesinin tasarıdan
çıkartılmasını arz ve teklif ederiz.
 İdris Baluken Çağlar
Demirel Sibel Yiğitalp
 Diyarbakır Diyarbakır Diyarbakır
 Besime Konca Behçet
Yıldırım Bedia Özgökçe Ertan
 Siirt  Adıyaman Van
BAŞKAN – Okunan son önergeye komisyon katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) –
Katılmıyoruz Sayın Başkanım.
BAŞKAN – Önerge üzerinde Siirt Milletvekili Besime
Konca konuşacak.
Buyurun Sayın Konca. (HDP sıralarından alkışlar) 
BESİME KONCA (Siirt) – Sayın Başkan, Genel Kurulu
selamlıyorum. 
Tekrar tekrar aynı şeyleri konuşuyoruz fakat ben bugün
İnsan Hakları ve Eşitlik Kurumunun oluşturulmasının gerekçeleri üzerine kısaca
değinmek istiyorum. Aslında, AKP iktidar olarak Parlamentoyu rehin almış
durumdadır ve oluşturduğu bu kurullarla da sivil toplum kurumlarını rehin almak
istemektedir. En azından bugüne kadar sivil toplum kurumlarının demokratik,
eşit, özgürlükçü haklar açısından verdiği mücadeleler söz konusuydu. Fakat,
iktidar, muhalefeti burada esas almadı; muhalefetin önergelerini, önermelerini,
konuşmalarını dikkate almadığı gibi toplumsal alandan gelen sesleri de
bütünüyle ortadan kaldırmak için esas aldığı, oluşturmak istediği kurullardır. 
Yine, bütün bu yasalar ya da oluşturulan kurullar
Avrupa Birliğine uyum yasaları çerçevesinde oluşturulmaya çalışılıyor. Keşke
AKP Hükûmeti, Avrupa Birliğiyle uyum yasalarını çantalarına koyup, ülke ülke
dolaşıp kendilerini kabul ettirmek ve siyasi çıkarlarını korumak için yasa
değil, Türkiye’de yaşayan bütün farklılıkların uyum yasalarını buradaki
muhalefeti de esas alarak, muhalefetin önergelerini, eleştirilerini dikkate
alarak yasa çıkarabilse, kurul oluşturabilse, yeni demokratik bir anayasa
çıkarabilse, maalesef bunları yapmıyor. Önümüzdeki süreç açısından değerlendirdiğimizde
de bu yaklaşımların, bu politikaların Türkiye’yi çok daha ciddi, çok daha
kaotik süreçlere çekeceğini tekrar tekrar belirtmek istiyoruz. 
Dün de burada söyledik, yıllardır Türkiye’de
tartışılan, Türkiye’nin bölünme fobisiyle günümüze kadar getirilen bir ülke
gerçekliği var ve bugün bu iktidar, derin devletin eliyle Türkiye’yi bırakalım
bölmeyi, Türkiye’nin bir parçasını haritadan silmeyi esas alarak Cizre’de
yaptığını, Sur’da yaptığını, Şırnak’ta yaptığını, Nusaybin’de yaptığını,
Mardin’de yaptıklarını tekrar tekrar bir iç savaşı geliştirerek antidemokratik,
eşit olmayan, insan haklarını esas almayan, insanlığı reddeden politikalarını
tekrar tekrar yürürlüğe koymuş durumdadır. 
Biz bunları sürekli dile getiriyoruz. Bize itham edilen
eleştiriler, dile getirilen ithamları tekrar tekrar burada açıklamaya
çalışacağız. Diyorsunuz ki: “Biz, Sur’u, biz Cizre’yi ayağa kaldıracağız.”
1915’te Ermeni katliamı, soykırımı gerçekleştirildiğinde bu Türkiye Cumhuriyeti
iktidar anlayışı yüzleşmemiştir, ayağa kalkmamıştır. 1955’te Rumlar
katledildiğinde, mallarına mülklerine, kültürlerine, varlıklarına el
konulduğunda ayağa kaldırmadınız. 2015 yılındayız ve bugün burada özgürlük
mücadelesi, haklarını, hukukunu, demokrasisini, dilini, adaleti isteyen Kürt
halkı üzerine bir katliam gerçekleştiriyorsunuz (AK PARTİ sıralarından
gürültüler) ve periyodik biçimde elli yılda bir gerçekleştirilen faşist bir
Türkiye zihniyeti söz konusuyken bunları gerçekleştirmek, kanun çıkarmak, kurul
oluşturmak demokratik bir süreci geliştirmeyecektir.
ZEHRA TAŞKESENLİOĞLU (Erzurum) – Şehitlerin adını bir
anın ya. 
HASAN BASRİ KURT (Samsun) – Ya, bunları git sen HDP
toplantılarında anlat.
BESİME KONCA (Devamla) – İkincisi, bütün bunlar
yaşanırken 2 milyon göçmeni aldınız sırf Avrupa ülkelerine siyasi hesaplar
yapmak için. Bugün her gittiğiniz ülkede size uzatılan mikrofona diyorsunuz ki:
“Yalnız bırakıldık.” Ve bugün bu 2 milyon mülteciyi nereye yerleştireceğinizin
tartışmasını yapıyorsunuz. Maraş ilinin Pazarcık ilçesinde yedi köyün ortak
kullandığı, arazisinin olduğu, ekili olduğu meralarına 30 bin mülteciyi
yerleştirmek istiyorsunuz. Maraş’ta kurmak istediğiniz bu kampı Maraş kabul
etmedi.
HÜSNÜYE ERDOĞAN (Konya) – Siz hem bu yaptıklarınızla
tarih önünde hesap vereceksiniz hem de… 
HASAN BASRİ KURT (Samsun) – Gelenlerin içinde Kürtler
de var, Kürtler de. 
BESİME KONCA (Devamla) – Alevilerin, Maraş katliamının
acısını yaşayan insanların arazisinde gidip kamp kurmak istiyorsunuz. İl il
geziyorsunuz kamp kurmaya çalışıyorsunuz. Burada, olduğumuz Ankara’da mülteci
çocuklar çöp topluyor. Sizin o övündüğünüz Kilis’teki kadın mülteciler her
türlü cinsel istismara, cinsel tacize uğruyor. Bütün Türkiye'nin her iline
dağılmış, elinde, kucağında çocuğu perişan hâlde dilenen yüzlerce, binlerce kadın
var.
HASAN BASRİ KURT (Samsun) – PYD’den kaçıyor onlar.
BESİME KONCA (Devamla) – Hangi eşitlik kurulunu
oluşturacaksınız, hangi gerçekliği dile getireceksiniz?
ZEHRA TAŞKESENLİOĞLU (Erzurum) – PKK’nın dağa kaçırdığı
Kürt çocuklarından bahsedin!
BAŞKAN – Sayın milletvekilleri…
BESİME KONCA (Devamla) – 2015 Ekim ayında Adalet
Bakanlığının verilerine göre söyleyeyim, 1.655 çocuk hükümlü, 641 çocuk
tutuklu, 600 çocuk annesiyle cezaevinde yaşamak zorunda kalıyor dediğiniz bir
gerçeklik söz konusudur. 
ZEHRA TAŞKESENLİOĞLU (Erzurum) – 2.980 çocuk geçen sene
PKK tarafından kaçırıldı. 
BAŞKAN – Sayın milletvekilleri… 
BESİME KONCA (Devamla) – Ve hâlen 6 tane cezaevi yapmak
istiyorsunuz.
(Mikrofon otomatik cihaz tarafından kapatıldı)
BAŞKAN – Sayın Konca, teşekkür ederim. 
BESİME KONCA (Devamla) – Yine yılda 91 bin kadın çocuk
yaşta çocuk doğuruyor. 
BAŞKAN – Sayın Konca, süreniz bitti. 
BESİME KONCA (Devamla) – Siz adaleti, hukuku, eşitliği
Türkiye için düşünün, Türkiye, Türkiye için düşünün. 
HÜSEYİN KOCABIYIK (İzmir) – Sayın Başkanım, bu terörist
kadın Türk milletine “soykırımcı” demiştir. Bizzat siz cevaplandırın. 
İDRİS BALUKEN (Diyarbakır) - Sensin terörist! Ne biçim
konuşuyorsun? Sensin terörist! 
BAŞKAN – Sayın milletvekilleri, lütfen… 
İDRİS BALUKEN (Diyarbakır) – Sayın Başkan, sözünü geri
alsın. 
BAŞKAN – Ben tutanaklara bakacağım şimdi. 
İDRİS BALUKEN (Diyarbakır) – “Terörist kadın” diyor. 
BAŞKAN – Tutanaklara bakacağım, ondan sonra
halledeceğiz. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 9’uncu maddesinin (j) bendinin aşağıdaki
şekilde değiştirilmesini ve (r) bendinin eklenmesini arz ve teklif ederiz. 
(j) - "Özgürlüğünden mahrum bırakılan ya da koruma
altına alınan kişilerin bulundukları yerler haberli veya habersiz düzenli
ziyaretler gerçekleştirmek, bu ziyaretlere ilişkin raporları ilgili kurum ve
kuruluşlara iletmek, kurulca gerekli görülmesi durumunda kamuoyuna açıklamak,
ceza infaz kurumları ve tutukevlerini insan hakları ile ilgili çalışma bağımsız
kurumların denetimine açık tutmak, il, ilçe insan hakları kurumları ile diğer
kişi, kurum ve kuruluşların bu gibi yerlere gerçekleştirdikleri ziyaretlere
ilişkin raporları incelemek ve değerlendirmek"
(r) - "Türkiye'de göçmen, mülteci ve sığınmacı
statüsünde bulunan insanların ayrımcılığa, ırkçılığa, ötekileştirilmeye ve
suistimale uğramamaları için düzenli kontrol yapmak, rapor tutmak ve devlet
kurumları, demokratik kuruluşlar ile parlamentoda grubu bulunan siyasi parti
gruplarını bilgilendirmek"
Çetin
Arık (Kayseri) ve arkadaşları 
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) –
Katılmıyoruz Sayın Başkan.
BAŞKAN – Önerge üzerinde Kayseri Milletvekili Sayın
Çetin Arık konuşacak. 
Buyurun Sayın Arık. (CHP sıralarından alkışlar) 
ÇETİN ARIK (Kayseri) – Sayın Başkan, değerli
milletvekilleri; hepinizi saygıyla selamlıyorum. 
Birkaç gündür Türkiye İnsan Hakları ve Eşitlik Kurumu
Kanunu Tasarısı üzerinde konuşuyoruz. Böyle bir kuruma ihtiyacımız var mı? Kesinlikle
evet. Ancak bunu salt Avrupa Birliği istiyor diye alelacele, millet ne
düşünüyor diye sorgulanmadan, sivil toplum örgütlerinin, üniversitelerin görüşü
alınmadan “Ben yaptım oldu.” mantığıyla yapmak doğru değildir.
Değerli milletvekilleri, insan hakları ve eşitlik
konusunda ilerleme sağlayabilmek için her şeyden önce çağdaş bir zihniyete
sahip olmak gerekir. Çağdaş ülkelerde insan haklarının güvence altına
alınmasının ve hukuki eşitliğin temin edilmesinin temeli cumhuriyetimizin
kurucularının da öngördüğü ve Anayasa’mıza yerleştirdiği eşit yurttaşlık
ilkesine dayanır. Eşit yurttaşlık ilkesi toplum içerisinde yaşayan bireylerin
inancına, düşüncesine, cinsiyetine, etnik kökenine ya da siyasi tercihlerine
bakılmaksızın haklarının korunmasını ve eşit muamele görmesini teminat altına
alır. Oysa AKP Hükûmeti on dört yıllık uygulamaları ve söylemleriyle eşit
yurttaşlık ilkesini aşındırmış, âdeta temeline dinamit koymuştur. AKP, Türk
milletini eşit yurttaşlardan oluşan ve eşit haklara sahip olan bireyler topluluğu
olarak görmediğini açıkça sergilemektedir. (CHP sıralarından alkışlar) AKP, tam
tersine toplumda birbirine yakın siyasi anlayışa sahip her bir toplum kesimini,
birbirlerinden farklı haklara sahip olan birer cemaat olarak değerlendirmekte,
kendi cemaati olarak gördüğü toplum kesiminin çıkarlarını ise her türlü hukuki
ve ahlaki ilkenin üzerinde tutmaktadır. Geldiğimiz noktada yürütülen yeni
anayasa tartışmalarında ise Türk vatandaşlığı ilkesini yok ederek, bu gerici
zihniyetini Anayasa’ya yerleştirme gayreti içinde olduğunu açıkça
göstermektedir. Cemaat toplumu modelini besleyen bu zihniyet terk edilmeden ve
eşit yurttaşlık ilkesini sahada tam manasıyla uygulamaya geçirmeden insan
hakları ve eşitlik konusunda muasır medeniyetler seviyesini yakalayabileceğimizi
düşünmüyorum.
Değerli milletvekilleri, önemli olan
sadece yasa yapmak değildir, önemli olan bu yasaları nasıl ve kimlerin
uygulayacağıdır, yasanın uygulanabilir olmasıdır. AKP zihniyetinde bir kavram
kargaşası var. AKP hükûmetlerinin bir tutarlılığı bulunmamakta. AKP mensupları
geçtiğimiz yüzyılın mirası köhne ideolojileriyle bugünkü uygar dünyanın ve
Türkiye'nin gerçekleri arasında bocalamakta, gelgitler yaşamaktadır. 
Bakın, son olarak Karaman'da bir üzücü olay yaşadık.
Bir vakfa ait yerlerde -söylerken utanıyorum- 45 çocuk istismar edildi. İşte,
size en çarpıcı insan hakları ihlali. Peki, iktidar ne yaptı? Tüm kurumlarıyla,
yaşanan bu insan hakları ihlallerini bir tarafa bırakarak olayın geçtiği ve
kendi cemaatinin üyesi olarak gördüğü vakfı koruma telaşına düştü. Şimdi
Türkiye İnsan Hakları ve Eşitlik Kurumu Kanunu Tasarısı'nı görüşüyoruz. Peki,
bu kurulu kim belirleyecek? Kriterleri ne olacak? Bu kurul bağımsız ve tarafsız
olabilecek mi? Kurul üyelerinin 8’i Bakanlar Kurulu, 3’ü Cumhurbaşkanı tarafından
seçilecek. Bize göre 11 üyenin tamamı Cumhurbaşkanı tarafından seçilecek.
Anayasa Mahkemesinin kararlarına saygı duymayan bir Cumhurbaşkanı tarafından
seçilecek 11 kişi, önlerine Can Dündar ve Erdem Gül’le ilgili bir konu
geldiğinde sizce ne karar verecek? Bu üyelerin evrensel insan hakları
normlarına göre hareket etmelerini beklemek saflık olacak. 
Türkiye'nin yakın tarihindeki davalara bir bakalım.
Siyasi iktidarın kontrolündeki yargı ne yaptı? İnsanları uydurma ve kapalı
devre ayarlanmış sahte delillerle suçladı. 
Sırası gelmişken söylemeden geçemeyeceğim. Kendilerini
savcı yerine koyarak ve en temel insan haklarını ihlal ederek -o dönemki malum
ortağıyla birlikte- millî ordumuza alenen kumpas kuran AKP'nin, bugün
Cumhuriyet Halk Partisini gayrimillî olarak gördürme çabası tam bir komedi
örneğidir. (CHP sıralarından alkışlar) Kumpas davalarının ısmarlama savcıları
nasıl ülkeden kaçtıysa, o savcılara talimat verenler de bir gün kendilerine
kaçacak ülke arayacaklardır.
Saygıdeğer milletvekilleri, adaletin bir gün herkese
lazım olacağını unutmayalım, insan haklarının bir gün herkese lazım olacağını
unutmayalım. Evet, bugünkü sayısal çoğunluğunuzla süt siyahtır diyerek kanun
teklifi getirseniz kabul ettirirsiniz ama süt siyah değildir. (CHP sıralarından
alkışlar) Sayısal çoğunluk her şey değildir. 
Gelin, daha güzel bir Türkiye için bu dayatmacı
anlayıştan bir insan hakları ve eşitlik söz konusu olduğunda vazgeçin. Gelin,
yurttaşlarımızın daha mutlu, daha huzurlu, daha güvenli bir yaşam sürmesi için
el birliğiyle sorunları çözecek adımları atalım.
Yüce Meclisi saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Arık.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 149 sıra sayılı Türkiye İnsan Hakları ve Eşitlik Kurumu Kanunu
Tasarısı’nın 9’uncu maddesinin (1)’inci fıkrasının (g) bendinde yer alan
"resen” ibaresinin ve (k) bendindeki "Cumhurbaşkanlığına"
ibaresinin tasarı metninden çıkarılmasını arz ve teklif ederiz.
Nuri Okutan (Isparta) ve
arkadaşları
BAŞKAN – Komisyon okunan önergeye katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) –
Katılmıyoruz Sayın Başkan.
BAŞKAN – Önerge üzerinde Isparta Milletvekili Nuri
Okutan konuşacak.
Buyurun Sayın Okutan. (MHP sıralarından alkışlar) 
NURİ OKUTAN (Isparta) – Sayın Başkanım, değerli
milletvekilleri; 149 sıra sayılı Türkiye İnsan Hakları ve Eşitlik Kurumu Kanunu
Tasarısı’nın 9’uncu maddesiyle ilgili Milliyetçi Hareket Partisi adına söz
almış bulunmaktayım. Herkesi saygı ve hürmetle selamlıyorum.
Efendim, bugün, yine şehitlerimiz var, ağır
yaralılarımız var. Hem bugünkü şehitlerimize hem daha önceki tüm şehitlerimize
buradan bir kez daha Allah’tan rahmet diliyoruz. Çok acı yaşıyoruz. Bunların
bir kısmı benim mesai arkadaşlarım. Söylenecek çok söz var ama faydası yok,
sussak da gönül razı değil. Bize acıyı çekmek düşüyor. İnşallah, hepimiz için,
memleketimiz için hayırlar olur, öyle diye dua edelim. Bu duygular içerisinde
de burada söz aldım. Belki, notlarım bu süre içerisinde söyleyeceklerime
yetmeyecek ama inşallah diğer maddede de geri kalan kısmını tamamlamış oluruz.
Bir kere, bu kanun 3 ana başlığa dayanıyor. Çağdaş
ülkelerde bu 3 ana başlık değişik değişik kurumlarda düzenlendiği gibi bir
kurumda da düzenleniyor. Bizim bu taslağımızda da bir kurumda düzenleniyor.
Bunun bir kurumda düzenlenmesi bizce iyi olmuş, çünkü vatandaşlarımız değişik
değişik kurumlarda hakkını aramakta zorlanmakta, dolayısıyla tek kurumda olduğu
iyi olmuş. Ama burada birçok görevler sayılmış, görevler sayılırken… 9’uncu
madde kurumun görevleriyle ilgili maddeleri ifade ediyor. Birçok görevler
sayılmış ama görevler birbiriyle çelişiyor, birbirini kapsıyor.
Bir
başka husus, dili çok iyi değil. Son dönemde bir yaklaşımı görüyoruz, belki de
bu, Avrupa Birliği uyum süreci içerisinde hızlı hazırlandığı için. Son dönemde
bürokrasinin, efendim, biraz da belki tercümeyle hazırladığı kanun
taslaklarıyla karşı karşıya kalıyoruz. AK PARTİ Hükûmeti önceleri dar bir
grubun aldığı kararlarla Türkiye’yi değişik alanlara savurdu, şimdi bürokrasiyi
dinliyor, bürokrasiyle birlikte hareket ediyor ama bu kez bürokrasiye teslimle
karşı karşıya olduğunu düşünüyorum, bu tehlikeli bir durumdur.
Burada
çok kıymetli arkadaşlarımız var AK PARTİ Grubunda, onların muhakkak bu
çalışmalara hem Komisyonda hem daha önceki hazırlık aşamasında destek vermesini
temenni ediyoruz, böyle olursa daha iyi bir sonuç alınacağı kanaatindeyim.
Ama
bir madde var ki 9’uncu maddenin (e) fıkrası; mevzuatı izlemek, değerlendirme
yapmak; bunlarla ilgili, görüş ve önerilerle ilgili, ilgili mercilere bilgi
sunmak ve bildirmek gibi bir husus var. “Mevzuat” dediğimiz şeyde Anayasa,
yasa, yönetmelik, genelge, bütün bunlar var. Biz de yasaları çıkarıyoruz,
dolayısıyla Meclisin çıkardığı yasaları da izlemek gibi bir görev üstlenmiş.
Şöyle mümkün: Bu kanun taslağı hazırlanırken bu kurumun da görüşünün alınması
çok normal ve doğal bir şey ama Meclisin çalışmalarını da izleme anlamına
gelebilecek bir hususu burada sizin değerlendirmelerinize sunuyorum. Bu çok
yanlış ve bunun muhakkak düzeltilmesi icap eder. Yani, sanki Meclisin üstünde
Meclisin de çalışmalarını değerlendiren bir yorum da buradan çıkabilir. Bu hâli
muhakkak değerlendirmek icap eder. 
İkinci husus: Resen hareket etme hususu
var. Orada iki tane ayrım var. Bir tanesi insan haklarıyla ilgili resen hareket
etmeyi öngörürken, ayrımcılık ve işkenceyle mücadele hususunda da başvuruları,
mağdurların başvurusunu esas alıyor. Hem burada bir çelişki var hem resen
hareket edebilme… Türkiye’de bugün böyle ama yarın belki başka bir konuma da
gelinme ihtimalini de göz önünde tutmak lazım. Bu kanun herkese lazım. 
(Mikrofon
otomatik cihaz tarafından kapatıldı) 
NURİ
OKUTAN (Devamla) – Evet, ben bu duygularla saygıyla selamlıyorum herkesi. 
Yarıda
kaldı, inşallah ikinci bölümde de geri kalanına devam edeceğiz. 
BAŞKAN
– Teşekkür ederim Sayın Okutan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
9’uncu
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
10’uncu
maddede dört adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 149 sıra sayılı Kanun Tasarısı’nın 10’uncu maddesinin ikinci ve mevcut
altıncı fıkralarının aşağıdaki şekilde değiştirilmesini ve ikinci fıkradan
sonra gelmek üzere aşağıdaki fıkranın eklenerek diğer fıkraların teselsül
ettirilmesini arz ve teklif ederiz.
Coşkun Çakır  Ramazan
Can Abdullah Öztürk 
 Tokat  Kırıkkale Kırıkkale
Mehmet Demir  Şahin
Tin Nureddin Nebati
 Kırıkkale Denizli İstanbul
 Osman
Aşkın Bak
 Rize
“(2) Kurul, biri Başkan, biri İkinci Başkan olmak üzere
on bir üyeden oluşur. Kurulun sekiz üyesi Bakanlar Kurulu, üç üyesi
Cumhurbaşkanı tarafından seçilir. Bakanlar Kurulunca seçilecek bir üye
Yükseköğretim Kurulu tarafından insan hakları alanında çalışmalar yapan öğretim
üyelerinden önerilecek iki aday arasından; yedi üye ise 4’üncü fıkrada aranan
şartları taşımak kaydıyla, insan hakları alanında çalışmalar yapan sivil toplum
kuruluşları, sendikalar, sosyal ve mesleki kuruluşlar, akademisyenler,
avukatlar, görsel ve yazılı basın mensupları ve alan uzmanlarının göstereceği
adaylar veya üyelik başvurusu yapanlar arasından belirlenir.
(3) İkinci fıkraya göre Bakanlar Kurulunca seçilen
üyelerin görev süreleri dolmadan iki ay önce durum, Kurum tarafından uygun
iletişim araçlarıyla kamuoyuna duyurulur.
Başvurular ve aday bildirimleri Başbakanlığa yapılır.
İkinci fıkrada belirtilen usule göre yeni seçilen üyeler, yerlerine
seçildikleri üyenin görev süresinin bitiminden itibaren göreve başlar."
"(6) Başkan ve İkinci Başkan, Kurul tarafından
Kurul üyeleri arasından seçilir."
Türkiye Büyük Millet Meclisi
Başkanlığına
Görüşülmekte olan 149 sıra sayılı İnsan Hakları ve
Eşitlik Kurumu Kanunu Tasarısı’nın 10’uncu maddesinin (2), (3)/d bendi ve
(4)’üncü fıkralarının aşağıdaki şekilde değiştirilmesini, (12)’nci fıkrasının
tasarı metninden çıkarılmasını arz ve teklif ederiz.
"2- Kurul, biri başkan, biri ikinci başkan olmak
üzere 11 üyeden oluşur.
Kurulun;
İki üyesi Türkiye Barolar Birliği,
İki üyesi insan hakları alanında çalışan örgütler,
Bir üyesi kadın hakları alanında çalışan STK' lar,
Bir üye basın-yayın örgütleri,
Bir üyesi insan hakları ana bilim dalı bulunan
üniversiteler tarafından belirlenecek iki kat sayıdaki aday arasından TBMM
tarafından 3/4 nitelikle çoğunlukla seçilir.
Ayrıca, kurulun dört üyesi, TBMM'de grubu bulunan, oy
oranına göre ilk dört siyasi parti gurubu tarafından önerilecek iki kat
sayıdaki aday arasından birer kişi olmak üzere genel kurulca, salt çoğunlukla
seçilir."
“d) İnsan hakları alanında çalışan kamu kurum ve
kuruluşlarında, ulusal ya da uluslararası insan hakları kuruluşlarında, sivil
toplum kuruluşlarında ve kamu kurumu niteliğindeki meslek kuruluşlarında ya da
özel sektörde en az 5 yıl çalışmış olmak"
"4- Üye seçimlerinde kurumun görev alanına giren
konularda bilgi ve deneyimleri bulunanların çoğulcu bir şekilde temsiline özen
gösterilir.
Seçilecek üyeler ile kurum çalışanlarının yüzde
ellisinin pozitif ayırımcılık ilkesi gereği kadınlardan oluşması gerekir.”
 Özkan Yalım  Özgür
Özel  İbrahim Özdiş
 Uşak  Manisa
 Adana
 Şenal Sarıhan  Tahsin
Tarhan 
 Ankara  Kocaeli
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 10’uncu maddesinin 4’üncü fıkrasında yer
alan "temsiline özen gösterilir" ibaresinin "temsili
sağlanır" şeklinde değiştirilmesini, (7)’nci fıkrasının (a) bendinde yer
alan "taşımaması” ibaresinin ve (12)’nci fıkrasının tasarı metninden
çıkarılmasını ve (2)’nci fıkrasının aşağıdaki şekilde değiştirilmesini arz ve
teklif ederiz.
 Zihni Açba  Mehmet
Parsak Ruhi Ersoy
 Sakarya Afyonkarahisar Osmaniye
 Arzu Erdem Erkan
Haberal
 İstanbul Ankara
2) "(a) Kurul, biri Başkan, biri İkinci Başkan
olmak üzere on üç üyeden oluşur. Kurulun dokuz üyesi Türkiye Büyük Millet
Meclisi, iki üyesi Bakanlar Kurulu, iki üyesi Cumhurbaşkanı tarafından seçilir.
(b) Türkiye Büyük Millet Meclisince yapılacak seçim
için, siyasi parti gruplarının üye sayısı oranında belirlenecek üye sayısının
ikişer katı aday gösterilir ve Kurul üyeleri bu adaylar arasından her siyasi
parti grubuna düşen üye sayısı esas alınmak suretiyle Türkiye Büyük Millet
Meclisi Genel Kurulunca seçilir. Ancak, siyasi parti gruplarında, Türkiye Büyük
Millet Meclisinde yapılacak seçimlerde kime oy kullanılacağına dair görüşme
yapılamaz ve karar alınamaz."
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 10’uncu maddesinin tasarıdan
çıkarılmasını arz ve teklif ederiz. 
 Çağlar Demirel  İdris Baluken  Sibel
Yiğitalp
 Diyarbakır  Diyarbakır
 Diyarbakır
 Bedia Özgökçe Ertan  Behçet
Yıldırım  Kadri Yıldırım
 Van  Adıyaman
 Siirt
 Mahmut Celadet Gaydalı  Erol
Dora 
 Bitlis  Mardin
BAŞKAN
– Okunan son önergeye Komisyon katılıyor mu?
İNSAN
HAKLARINI İNCELEME KOMİSYONU SÖZCÜSÜ ALİ İHSAN YAVUZ (Sakarya) – Katılmıyoruz
Sayın Başkan.
BAŞKAN
– Hükûmet?
MİLLÎ
EĞİTİM BAKANI NABİ AVCI (Eskişehir) – Katılmıyoruz Sayın Başkan.
BAŞKAN
– Önerge üzerinde Mardin Milletvekili Sayın Erol Dora konuşacak.
Buyurun Sayın Dora. (HDP sıralarından alkışlar) 
EROL DORA (Mardin) – Sayın Başkan, değerli
milletvekilleri; Türkiye İnsan Hakları ve Eşitlik Kurumu Kanunu Tasarısı’nın
10’uncu maddesi üzerinde Halkların Demokratik Partisi Grubu adına söz almış
bulunuyorum, Genel Kurulu saygıyla selamlıyorum.
İnsan haklarının korunması ve geliştirilmesi sadece hak
ve özgürlüklere ilişkin sözleşmeleri imzalamakla sağlanamamakta, sözleşmelerin
işlemesine imkân verecek mekanizmaların varlığı ve bu mekanizmaların adil ve
etkin bir şekilde faaliyet göstermesine de ihtiyaç duyulmaktadır. Bu bağlamda,
birey ile devlet arasındaki ilişkiler ekseninde insan haklarının korunması ve
geliştirilmesi her devletin bir görevi olduğu kadar bu görevin hangi yöntem ve
mekanizmalarla gerçekleştirileceği de büyük önem taşımaktadır. 
Değerli milletvekilleri, insan hakları ihlalleri,
uluslararası insan hakları standartlarının ulusal düzeyde uygulamaya
geçirilmesi, takip edilmesi ve uluslararası koruma mekanizmalarıyla iş birliği
yapılması zorunluluğunu ortaya çıkarmıştır. Ulusal insan hakları kurumları,
yönetenlerle yönetilenler arasında önemli bir köprü rolü görürken uluslararası
standartları ulusal düzeye taşımak için de iyi bir potansiyel sağlamaktadır.
Değerli milletvekilleri, görevleri hakları korumak ve
geliştirmek, hak ihlali başvuruları ve şikâyetleri almak, incelemek ve
araştırmak olan bu kurumlar, üyelik için çaba gösterdiğimiz Avrupa Birliği
tarafından da ilgili karar ve belgelerinde gerekliliği ısrarla vurgulanan,
yokluğu da ciddi anlamda eleştirilen organlar hâline gelmiştir. Bu bağlamda
ortaya çıkan Paris Prensipleri, hükûmetleri en uygun ve etkin bir insan hakları
kurumu yaratmak yönünde teşvik etmek için geliştirilmiş tavsiyeler ve rehber
ilkeler olarak bilinmektedir. Nitekim, Paris Prensipleri, insan hakları kurumlarının
bağımsızlığının ve çoğulculuğunun güvence altına alınabilmesi için toplumun
farklı kesimlerinin bu kurumlar içinde temsil edilmesine özel bir önem
atfetmektedir. Zira, insan hakları kurumlarından beklenen temel işlevlerden
birisi de, toplumun farklı kesimleri ile Hükûmet temsilcilerini insan hakları
sorunlarına çözümler bulmak üzere bir çatı altında toplamaktır. 
Değerli milletvekilleri, insan hakları kurumlarının
bağımsızlığının sağlanabilmesi için kurum üyelerinin çoğulcu yöntemlerle göreve
getiriliyor olması şarttır. Ayrıca, bu mekanizmalar tarafından yapılacak kurul
üyesi seçimlerinde, insan hakları alanında çalışmalar yapan sivil toplum
kuruluşları, sendikalar, sosyal ve mesleki kuruluşlar, akademisyenler,
hukukçular ve diğer uzmanların çoğulcu bir şekilde temsiline özen gösterilmesi
de asgari bir gerekliliktir. 
İnsan hakları kurum başkanlarının kurul üyeleri
tarafından seçilmesi demokratik bir işleyişin olmazsa olmazıdır ancak
geldiğimiz noktada, üzerinde görüştüğümüz bu tasarıda mevcut asgari sembolik
çoğulcu görünümlü uygulamalar da ortadan kaldırılmakta ve 11 üyenin 8’i
Bakanlar Kurulunca, 3’ü de Cumhurbaşkanınca atanmakta, ayrıca kurulun başkan
seçme yetkisi de doğrudan Hükûmete devredilmektedir.
Değerli milletvekilleri, bu durum, sözüm ona Paris
Prensipleriyle uyumlu olarak kurulduğu iddia edilen kurumun bağımsızlık
hüviyeti taşımadığının açık bir göstergesidir. Kurul üyelerinin neredeyse
tamamının ve kurul başkanlarının Hükûmet tarafından atanacak olması gerek
Türkiye kamuoyuyla gerekse de evrensel hukuk normlarıyla dalga geçmek anlamına
gelmektedir.
Hâlbuki her bir makamın daha az kişi
seçeceği biçimde seçim yapacak makam sayısını artırmak, toplumda daha fazla
kesimin bu süreçte yer almasını sağlayacak ve bu da kuruma önemli ölçüde şeffaflık
ve itibar kazandırabilecektir.
Tasarıda, toplumun dezavantajlı kesimini
oluşturan ve hak ihlaline uğrama ihtimali yüksek olan farklı inançta olanların,
engellilerin ve kadınların kurulda üye olarak temsilini öngören asgari bir
düzenlemenin mevcut olmaması da büyük bir eksikliktir. Bizim parti olarak
görüşümüz de kurul üyelerinin en az yarısının kadın olması gerektiği
yönündedir.
Üye kompozisyonuyla ilgili cinsiyete
dayalı olarak dengeli bir dağılımın güvence altına alınmamış olması da kurumun
erkek egemen bir yapıya sahip olacağının göstergesidir.
Ülkemizde kadına şiddet vakalarının
arttığı, çocukların, her türlü, özellikle de cinsel istismarın neredeyse
olağanlaştığı bir dönemden geçerken toplumda mağdur olan bu kesimlerin...
(Mikrofon otomatik cihaz tarafından
kapatıldı) 
BAŞKAN – Sayın Dora, teşekkür ederim.
EROL DORA (Devamla) - ...kuruldaki
temsilinin güvence altına alınmasına özen gösterilmesi gerekliliğinin altını
bir kez daha çiziyor, Genel Kurulu saygıyla selamlıyorum. (HDP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum…
İDRİS BALUKEN (Diyarbakır) – Karar yeter
sayısı istiyoruz.
III.-
YOKLAMA
(CHP sıralarından bir grup milletvekili
ayağa kalktı)
ÖZGÜR ÖZEL (Manisa) – Yoklama talebimiz
var.
BAŞKAN – Peki.
Sayın Özel, Sayın Sarıhan, Sayın Öz,
Sayın Gaytancıoğlu, Sayın Özdiş, Sayın Arık, Sayın Köksal, Sayın Yedekci, Sayın
Zeybek, Sayın Demirtaş, Sayın Akın, Sayın Salıcı, Sayın Tanal, Sayın Demir,
Sayın Göker, Sayın Akar, Sayın Çamak, Sayın Gökdağ, Sayın Yalım, Sayın Yılmaz.
İki dakika süre veriyorum ve süreyi başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu
Kanunu Tasarısı (1/596) ile Kadın Erkek Fırsat Eşitliği Komisyonu ve İnsan
Haklarını İnceleme Komisyonu Raporları (S. Sayısı: 149) (Devam)
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 10’uncu maddesinin 4’üncü fıkrasında yer
alan "temsiline özen gösterilir" ibaresinin "temsili
sağlanır" şeklinde değiştirilmesini, yedinci fıkrasının (a) bendinde yer
alan "taşımaması” ibaresinin ve (12)’nci fıkrasının tasarı metninden
çıkarılmasını ya da (2)’nci fıkrasının aşağıdaki şekilde değiştirilmesini arz
ve teklif ederiz.
Ruhi Ersoy (Osmaniye) ve
arkadaşları
2) "(a) Kurul, biri Başkan, biri İkinci Başkan
olmak üzere on üç üyeden oluşur. Kurulun dokuz üyesi Türkiye Büyük Millet
Meclisi, iki üyesi Bakanlar Kurulu, iki üyesi Cumhurbaşkanı tarafından seçilir.
(b) Türkiye Büyük Millet Meclisince yapılacak seçim
için, siyasi parti gruplarının üye sayısı oranında belirlenecek üye sayısının
ikişer katı aday gösterilir ve Kurul üyeleri bu adaylar arasından her siyasi
parti grubuna düşen üye sayısı esas alınmak suretiyle Türkiye Büyük Millet
Meclisi Genel Kurulunca seçilir. Ancak, siyasi parti gruplarında, Türkiye Büyük
Millet Meclisinde yapılacak seçimlerde kime oy kullanılacağına dair görüşme
yapılamaz ve karar alınamaz."
BAŞKAN – Komisyon önergeye katılıyor mu? 
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım. 
BAŞKAN – Hükûmet? 
MİLLÎ EĞİTİM BAKANI NABİ AVCI (Eskişehir) –
Katılmıyoruz Sayın Başkan. 
BAŞKAN – Önerge üzerinde Osmaniye Milletvekili Sayın
Ruhi Ersoy konuşacak. 
ERKAN AKÇAY (Manisa) - Sayın Başkan, herkes ayakta. 
BAŞKAN – Sayın milletvekilleri, biraz sessiz
olabilirsek konuşmacı kürsüye gelecek ve konuşmasına başlayacak. 
Buyurun. 
RUHİ ERSOY (Osmaniye) – Sayın Başkan, değerli
milletvekilleri; şehit haberlerinin çokluğu kadar haberlerin sıradanlaşmış
olduğu günler yaşıyoruz. Huzurunuzda, teröre 216 şehit vermiş, 20 Temmuzdan bu
tarafa 16’ncı şehidini iki saat önce vermiş Osmaniye ilinin Milletvekili olarak
sizlere hitap ediyorum. 
Son olmasını umduğumuz Fatih Mehmet Ertuğrul
kardeşimiz, hem bir Fatih’tir hem bir Muhammet’tir hem bir Ertuğrul’dur. (MHP
ve AK PARTİ sıralarından alkışlar) Bizim kültürümüzde Mehmet adının, Mahmut
adının, Ahmet adının Hazreti Peygamberimize atfen konulduğunu biliriz. Adına
saygı ve hürmet gereği, onun adının anlamını ifade ettiği için, Muhammed’i önce
Mehemmet, sonra Mehmet olarak, daha sonra da “Peygamber ocağı” dedikleri asker
ocağına “Mehmetçik” olarak armağan etmiş bir kültürün çocuklarıyız. 
Elbette ki şehadet şerbetini içmek bir şereftir. Allah
o şerefi nasip etsin diyoruz fakat bu terör olaylarına karşı zemin oluşturma ve
gerekli önlemleri alamama konusunda ciddi anlamda tedbirlerin yerinde alınıp
alınmadığı konusunda da kaygılar taşıyoruz. Toplumumuzun en gergin olduğu
bugünlerde, millî birlik ve beraberliğe en çok ihtiyaç duyduğumuz bugünlerde
elbette ki bu hain saldırıya, hain tuzaklamalara karşı biz, can birliğiyle, kan
birliğiyle, ruh birliğiyle, gönül birliğiyle beraber olacağız. Ama “Bütün
bunların 10’uncu maddeyle ne ilişkisi var?” diyeceksiniz. Bununla ilgisi
arkadaşlar, farklılıkların birlikteliğiyle ortak ahlakı ve ortak aklı temsil
edebilecek kurumlar ancak toplumu bir araya getirebilir. Eğer toplumun
kutuplaştırma ve gerilim noktasında siyaset alanını daraltır, oralarda hareket
kabiliyetini kısıtlarsanız ve kısıtladığınız bu alanı da sadece sizin
sunduğunuz gerçeklik üzerinde yol yürümeye doğru dayatırsanız bir adım sonra
değerli arkadaşlar, kara biter, deniz başlar, ondan sonra “Yüzme bilenler devam
etsin.” dersiniz, yüzme bilmeyenleri geride bırakırsınız.
Ne
demek istiyoruz? Siyasetin alanı daralıyor. İktidar partisi reel, yani
gerçeklikten kopuk birtakım politik uygulamaları topluma ciddi anlamda kabul
ettirmek için havuz medyası üzerinden algı yönetimleriyle, birtakım komplo teorisi
haberlerle, maalesef tarihi de malzeme ettiği dizilerle hayali kurgular
üretebiliyor. Ertuğrul Gazi hepimizindir, Fatih Mehmet Sultan Han hepimizindir,
Mustafa Kemal hepimizindir ve biz Türkiye Cumhuriyeti gerçekliği üzerinde varız
ve bunlar birbirlerinin tamamlayıcısı ve bunların mündemicidir. Bu hakikatle
hareket etmek durumundayız. Tarihi, taraftarlıklar üzerinden kurtarma, toplumun
genelin mal etmek gibi bir mecburiyetimiz var. 
Burada
önerilen kurulun içerisinde Parlamentoda siyasi partilerin temsilci vermemesi
böyle bir eşitlik kurumunun ruhuna aykırıdır, bunu öncelikle ifade ediyoruz.
Gerek kişisel verilerin güncellenmesi gerekse RTÜK gibi oluşturulan kurullarda
nasıl ki Parlamento üye vermişse burada da Parlamentoda siyasi grubu bulunan
partilerin üye teklif etmeleri kadar doğal bir durum olamaz. Lütfen, bu konuda
Hükûmet, 10’uncu madde üzerinde birkaç gün önce uzlaşma zeminine doğru
yaklaştığını gördüğümüz alana bu kanunu geçirmeden yeniden bir mola istesin ve
bunun telafisi yoluna gitsin. Aksi takdirde bu kurul daha önce kuruldu
biliyorsunuz ve geri döndü. Bu kurulun uluslararası akreditasyon gibi bir
mecburiyeti var. Bu hatadan dönülmezse Meclisin yapmış olduğu bu kadar mesai
israf olacaktır ve bunun tekrar geri gönderilmesi söz konusudur. Konuyla ilgili
çok uzağa gitmeden Parlamentoda birazcık araştırma yaptığınızda ve bunun
örneklerinin gelişmiş toplumlarda, bunu sunacağımız ülkelerde nasıl
uygulandığına bakıldığında, bunun ruhuna uygun olan bu farklılıkların
birlikteliğinden kaynaklanan yapıdır. Kendinizi, kendiniz olmayanmış gibi
gösterip, aynı şekilde size ait olan birisini oraya göndererek sadece bir algı
yönetimi yapabilirsiniz, lütfen yeniden meseleyi göz önünde bulundurarak bu
konuda bir değerlendirme yapalım diyor, Genel Kurulu saygı ve sevgiyle
selamlıyorum. (MHP sıralarından alkışlar)
BAŞKAN – Teşekkür ederim Sayın Ersoy.
ERKAN AKÇAY (Manisa) – Karar yeter sayısı Sayın Başkan.

BAŞKAN – Karar yeter sayısı arayacağım.
Önergeyi oylarınıza sunuyorum: Kabul edenler… Kabul
etmeyenler… Karar yeter sayısı vardır. Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı İnsan Hakları ve
Eşitlik Kurumu Kanunu Tasarısı’nın 10’uncu maddesinin (2), (3)/d bendi ve
(4)’üncü fıkralarının aşağıdaki şekilde değiştirilmesini, (12)’nci fıkrasının
tasarı metninden çıkarılmasını arz ve teklif ederiz.
"2- Kurul, biri başkan, biri ikinci başkan olmak
üzere 11 üyeden oluşur.
Kurulun;
İki üyesi Türkiye Barolar Birliği,
İki üyesi insan hakları alanında çalışan örgütler,
Bir üyesi kadın hakları alanında çalışan STK'lar,
Bir üye basın-yayın örgütleri,
Bir üyesi insan hakları ana bilim dalı bulunan
üniversiteler tarafından belirlenecek iki kat sayıdaki aday arasından TBMM
tarafından 3/4 nitelikle çoğunlukla seçilir.
Ayrıca, kurulun dört üyesi, TBMM'de grubu bulunan, oy
oranına göre ilk dört siyasi parti grubu tarafından önerilecek iki kat sayıdaki
aday arasından birer kişi olmak üzere genel kurulca, salt çoğunlukla
seçilir."
“d) İnsan hakları alanında çalışan kamu kurum ve
kuruluşlarında, ulusal ya da uluslararası insan hakları kuruluşlarında, sivil
toplum kuruluşlarında ve kamu kurumu niteliğindeki meslek kuruluşlarında ya da
özel sektörde en az 5 yıl çalışmış olmak"
"4- Üye seçimlerinde kurumun görev alanına giren
konularda bilgi ve deneyimleri bulunanların çoğulcu bir şekilde temsiline özen
gösterilir.
Seçilecek üyeler ile kurum çalışanlarının yüzde
ellisinin pozitif ayırımcılık ilkesi gereği kadınlardan oluşması gerekir.”
Özgür Özel (Manisa) ve
arkadaşları
BAŞKAN – Okunan önergeye Komisyon katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) –
Katılmıyoruz Sayın Başkan.
BAŞKAN – Önerge üzerinde Manisa Milletvekili Özgür Özel
konuşacak. (CHP sıralarından alkışlar)
Buyurun Sayın Özel.
ÖZGÜR ÖZEL (Manisa) – Sayın Başkan, değerli
milletvekilleri; hepinizi saygıyla selamlarım. 
Günlerdir, hatta haftalardır, aslında Türkiye'nin
ihtiyacı olan Avrupa Birliği sınırları içinde vizesiz dolaşım hakkının da ön
şartlarından olan ama bizim kendi insanımız, kendi demokrasimiz için yapmamız
gereken kanunları peşi sıra görüşüyoruz. Ama, Kişisel Verilerin Korunması
Kanunu’nda da burada çok ciddi eleştirilerimiz oldu. Kanunun önemli şekilde
değişime uğramasını sağladık ama çıkan kanun Türkiye'nin demokrasisi açısından
tatmin edici düzeyde değil. Avrupa Birliğinin de Türkiye’den beklentisinin o
kanunun çıktığı hâli olmadığını daha ilk günlerden Avrupa Birliğinden gelen
açıklamalar da doğruladı. 
Şimdi, biz 149 sıra sayılı tasarıyla “Türkiye İnsan
Hakları ve Eşitlik Kurumu” diye yeni bir kurum kuruyoruz. Aslında, 6332 sayılı
Kanun’la 24’üncü Dönemde biz İnsan Hakları Kurumunu kurmuştuk. İnanın, o Kurum bu
Kurumdan, bugün kurulan Kurumdan daha ileridedir. Şu anda o Kurumdan daha
geride bir kurum kurmaya çalışıyoruz. O Kurum kurulurken burada çok ciddi
eleştirilerimiz olmuş, hatta yine böyle, iktidarın “Ne olursa olsun bu yasa
bitecek, öyle de bitecek böyle de bitecek.” baskısıyla, bir sabah beşi yirmi
geçe kürsüdeki bir milletvekilimize fiilî taarruz sonucunda, 7-8 kişiye -o
zamanlar HDP sıralarının önüydü- 200 kişinin taarruzuyla çok tatsız görüntüler
olmuş, şimdi aramızda olmayan rahmetli Ferit Mevlüt Aslanoğlu da kavgayı
ayırayım derken ayağından yaralanmış -gördüğü tedaviye rağmen- sonra herkes çok
üzülmüş, çok utanmıştı. O gece kürsüde bizim hatiplerimiz şunu söylüyordu: “Bu
Kurumu böyle kurarsanız Birleşmiş Milletler bu Kurumu akredite etmez. Yapısından
dolayı etmez ve özerk olmamasından dolayı etmez.” falan, falan falan. Etti mi
arkadaşlar? Etmedi. Birleşmiş Milletler o Kurumu akredite etmedi, şimdi Avrupa
Birliği istiyor diye Kuruma “Türkiye İnsan Hakları ve Eşitlik Kurumu” diyerek
yeni bir isim verip o Kurumun da gerisinde bir iş yaparak yola çıktık. Bugün
yapacağımız işin Paris Şartı’na, Paris İlkeleri’ne uygun olması lazım. Elimizde
iki tane önerge, uymamız gereken de Paris İlkeleri var. Paris İlkeleri diyor
ki: “İnsan hakları ve ırk ayrımcılığına karşı mücadeleyle ilgili sivil toplum
örgütleri, sendikalar, örneğin hukukçu, hekim ve gazetecilerin meslek örgütleri
bu kurumda olacak. Din ve felsefi düşünce akımlarının temsilcileri olacak.
Üniversitelerden nitelikli uzmanlar olacak. Ayrıca Parlamento olacak.” Ve (e)
bendi olarak da baştan parantezi açmış: “Ancak, istişari mahiyette katılmak
koşuluyla yönetimin temsilcileri olacak.” 
Arkadaşlar, Bakanlığın getirdiği değişiklik önergesi:
“Kurum 11 kişiden oluşur. 8’ini Bakanlar Kurulu, 3’ünü Cumhurbaşkanı atar.”
Şartlar burada. Bizim önergemiz biraz önce okundu. Dikkatlerden kaçtıysa
söyleyeyim: 2 üyesi Türkiye Barolar Birliği, 2 üyesi insan hakları alanında en
az beş yıldır çalışan örgütler, 1 üyesi kadın haklarında çalışan STK’lar, 1
üyesi basın yayın örgütleri, 1 üyesi insan hakları ana bilim dalı bulunan
üniversiteler tarafından önerilecek 2 kat sayıdaki adaydan Türkiye Büyük Millet
Meclisi tarafından dörtte 3’lük nitelikli çoğunlukla seçilir. Bu kurumlar 2 kat
aday gösterecek, dörtte 3’le seçelim diyoruz. Ayrıca, dört partinin önerdiği
1’er aday yer alır diyoruz. Hepsi bu kadar, toplam 11 oluyor. 
Şimdi, bakın arkadaşlar, Paris İlkeleri burada. Onu
karşılayan önergeyi savunuyorum. Birazdan oylayacaksınız. Ve Paris İlkeleri
diyor ki: “Sadece istişare için yönetim temsilcisi…” Üstte saydıklarının hiç
birisi yok. Şimdi, siz diyorsunuz ki: “8 tane Hükûmetimiz, 3 tane Sayın
Cumhurbaşkanımız.” 
Arkadaşlar, bu, samimiyetten uzak; bu, Türkiye'nin
menfaatlerini savunmaktan uzak; bu, bilimsel gerçeklikten uzak; bu, demokrasi
anlayışından uzak; bu, bizim burada muhalefet etme gerekçelerimizi sonuna kadar
haklı gösteren temel itiraz noktamız. Bu itirazlarımız dikkate alınabilirdi,
bir yerlerden döndü; alınsaydı uzlaşmıştık, şimdi hepimiz evimizdeydik. Ama bu
itirazlardan dolayı, biz İç Tüzük’ten kaynaklı haklarımızı kullanmaya… 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Özel.
ÖZGÜR ÖZEL (Devamla) - …siz de maalesef, böyle bir
önergeye, bizim Paris Şartı’nı sağlayan önergemize “Hayır” oyu kullanıp 3’e 8,
toplam 11 demeye devam edeceksiniz, çok üzülüyoruz.
Hepinizi saygıyla selamlıyorum, sağ olun. (CHP
sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum…
HAYDAR AKAR (Kocaeli) – Karar yeter sayısı…
BAŞKAN – Karar yeter sayısı arayacağım.
Kabul edenler… Kabul etmeyenler… 
Kâtipler arasında anlaşmazlık var, elektronik cihazla
yapalım.
İki dakika süre veriyorum.
(Elektronik cihazla oylama yapıldı)
BAŞKAN – Karar yeter sayısı vardır,
önerge kabul edilmemiştir. 
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 149 sıra
sayılı Kanun Tasarısı’nın 10’uncu maddesinin ikinci ve mevcut altıncı
fıkralarının aşağıdaki şekilde değiştirilmesini ve ikinci fıkradan sonra gelmek
üzere aşağıdaki fıkranın eklenerek diğer fıkraların teselsül ettirilmesini arz
ve teklif ederiz.
Coşkun Çakır
(Tokat) ve arkadaşları
“(2) Kurul, biri Başkan, biri İkinci Başkan olmak üzere
on bir üyeden oluşur. Kurulun sekiz üyesi Bakanlar Kurulu, üç üyesi Cumhurbaşkanı
tarafından seçilir. Bakanlar Kurulunca seçilecek bir üye Yükseköğretim Kurulu
tarafından insan hakları alanında çalışmalar yapan öğretim üyelerinden
önerilecek iki aday arasından; yedi üye ise 4’üncü fıkrada aranan şartları
taşımak kaydıyla, insan hakları alanında çalışmalar yapan sivil toplum
kuruluşları, sendikalar, sosyal ve mesleki kuruluşlar, akademisyenler,
avukatlar, görsel ve yazılı basın mensupları ve alan uzmanlarının göstereceği
adaylar veya üyelik başvurusu yapanlar arasından belirlenir.
(3) İkinci fıkraya göre Bakanlar Kurulunca seçilen
üyelerin görev süreleri dolmadan iki ay önce durum, Kurum tarafından uygun
iletişim araçlarıyla kamuoyuna duyurulur. Başvurular ve aday bildirimleri
Başbakanlığa yapılır. İkinci fıkrada belirtilen usule göre yeni seçilen üyeler,
yerlerine seçildikleri üyenin görev süresinin bitiminden itibaren göreve
başlar."
"(6) Başkan ve İkinci Başkan, Kurul tarafından
Kurul üyeleri arasından seçilir."
BAŞKAN – Okunan önergeye komisyon katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Takdire bırakıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) – Katılıyoruz
Sayın Başkanım.
BAŞKAN – Gerekçeyi mi okutayım?
COŞKUN ÇAKIR (Tokat) - Gerekçe...
BAŞKAN – Gerekçeyi okutuyorum: 
Gerekçe:
Kurul yapısının çoğulcu niteliğinin
güçlendirilmesi amacıyla üye, Başkan ve İkinci Başkan seçim usulü yeniden
düzenlenmektedir. 
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmiştir. 
Şimdi, tasarının 10’uncu maddesinin
oylamasında açık oylama şeklinde yapılmasına dair bir istem vardır. Şimdi,
istem sahibi sayın milletvekillerinin adlarını tespit edeceğim. 
Özgür Özel? Burada.
Şenal Sarıhan? Burada.
Mehmet Gökdağ? Burada
İbrahim Özdiş? Burada.
Çetin Arık? Burada.
Özkan Yalım? Burada.
Okan Gaytancıoğlu? Burada.
Bülent Öz? Burada.
Gülay Yedekci? Burada.
Burcu Köksal? Burada.
Kemal Zeybek? Burada.
Ünal Demirtaş? Burada.
Ahmet Akın? Burada.
Oğuz Kaan Salıcı? Burada.
Kadim Durmaz? Burada.
Namık Havutça?
MURAT BAKAN (İzmir) – Takabbül ediyorum. 
BAŞKAN – Takabbül edildi.
Serkan Topal? Burada.
Nihat Yeşil? Burada.
Hüseyin Çamak? Burada.
Haydar Akar? Burada. 
Necati Yılmaz? Burada.
Aytuğ Atıcı? Burada.
Mehmet Gökdağ? Burada. 
Açık oylamanın şekli hakkında Genel Kurulun kararını
alacağım.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Alınan karar gereğince açık oylama elektronik cihazla
yapılacaktır.
Oylama için iki dakika süre veriyorum ve oylama
işlemini başlatıyorum.
(Elektronik
cihazla oylama yapıldı) 
BAŞKAN
– Sayın milletvekilleri, 149 sıra sayılı Kanun Tasarısı’nın 10’uncu maddesinin
açık oylama sonucunu okuyorum: 




“Kullanılan
  oy sayısı


:


199








Kabul


:


199(x)











Kâtip Üye
Emre Köprülü
(Tekirdağ)


Kâtip Üye
Sema Kırcı
(Balıkesir)”



Böylelikle kabul
edilen önerge doğrultusunda 10’uncu madde de kabul edilmiş oldu.
Şimdi 11’inci
maddeyi görüşeceğiz, üzerinde üç adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 11’inci maddesinin (ç) ve (ı) fıkrasının
aşağıdaki şekilde değiştirilmesini arz ve teklif ederiz. 31/03/2016
“(ç) Cezaevlerinde tutukevleri, ıslahevleri,
rehabilitasyon merkezleri ve gözaltı yerlerinde özgürlüğünden mahrum bırakılan
ya da koruma altına alınan kişilerin ulusal önleme mekanizması kapsamındaki
başvurularını ve bu kapsamda resen yürütülen incelemeleri karara bağlamak.”
“(ı) Kurumun kullanacağı taşınmazların alımı, satımı ve
kiralanması
konularındaki önerileri konuşup karara bağlamak.”
 Ahmet Akın  Şenal
Sarıhan  Mahmut Tanal 
 Balıkesir Ankara
 İstanbul 
 Onursal Adıgüzel  Tahsin
Tarhan  Mehmet Gökdağ
 İstanbul  Kocaeli
 Gaziantep
Türkiye
Büyük Millet Meclisi Başkanlığına
Görüşülmekte
olan 149 sıra sayılı Türkiye İnsan Hakları ve Eşitlik Kurumu Kanunu
Tasarısı’nın 11’inci maddesinin (1)’inci fıkrasının (b) bendinin tasarı
metninden çıkarılmasını, sonraki bentlerin buna göre teselsül ettirilmesini ve
(i) bendinden önce gelmek üzere aşağıdaki bendin eklenmesini arz ve teklif
ederiz.
 Zihni Açba  Mehmet
Parsak  Ruhi Ersoy 
 Sakarya  Afyonkarahisar
 Osmaniye 
 Arzu Erdem  Erkan
Haberal  Mehmet Erdoğan 
 İstanbul  Ankara
 Muğla
“(ı)
Faaliyetleri hakkında kamuoyunu bilgilendirmek.”
Türkiye
Büyük Millet Meclisi Başkanlığına
Görüşülmekte
olan 149 sıra sayılı Türkiye İnsan Hakları ve Eşitlik Kurumu Kanunu
Tasarısı’nın 11’inci maddesinin tasarıdan çıkartılmasını arz ve teklif ederiz.
 Çağlar Demirel  İdris Baluken  Sibel
Yiğitalp  
 Diyarbakır  Diyarbakır
 Diyarbakır
 Bedia Özgökçe Ertan  Behçet
Yıldırım Mahmut Celadet Gaydalı
 Van  Adıyaman Bitlis
BAŞKAN
– Okunan son önergeye komisyon katılıyor mu?
İNSAN
HAKLARINI İNCELEME KOMİSYONU SÖZCÜSÜ ALİ İHSAN YAVUZ (Sakarya) – Katılmıyoruz
Sayın Başkanım.
BAŞKAN
– Hükûmet?
MİLLÎ
EĞİTİM BAKANI NABİ AVCI (Eskişehir) – Katılmıyoruz Sayın Başkan.
BAŞKAN
– Önerge üzerinde Bitlis Milletvekili Mahmut Celadet Gaydalı konuşacak.
Buyurun
Sayın Gaydalı. (HDP sıralarından alkışlar) 
MAHMUT
CELADET GAYDALI (Bitlis) – Sayın Başkan, değerli milletvekilleri; partim ve
grubum adına görüşülmekte olan 149 sıra sayılı Kanun Tasarısı’nın 11’inci
maddesi üzerinde söz almış bulunuyorum. Genel Kurulu ve bizleri takip eden
kamuoyunu saygıyla selamlarım.
Değerli
milletvekilleri, öncelikle görüşülmekte olan kanun tasarısıyla ile birlikte
uluslararası anlamda eşitliğin ve insan haklarının standart ölçülerini bir kez
daha gözden geçirmemiz gerekmektedir. Uluslararası standart diyorum çünkü insan
hakları ve eşitlik ilkeleri AKP iktidarıyla birlikte gittikçe evrensel
normlardan uzaklaştırılmıştır. Kapalı ve yanlı bir hukuk sistemi adım adım inşa
edilmektedir. Eşitliğin, insan hak ve özgürlüklerinin tamamen AKP ve saray
tarafından yorumuna dayalı olduğu bir sistemle karşı karşıyayız. İnsan hakları
ve eşitlik gibi hayati bir konuyu görüşürken bile sivil toplum örgütlerinin
komisyon sürecine dâhil edilmemesi büyük eksikliktir. Ayrımcılık yapılıp
yapılmadığına dair çalışma yapılması hususunda karar verecek olan kurumun
bağımsız ve özerk bir yapıya sahip olması çok önemlidir. 
Değerli
milletvekilleri, ayrımcılık, güçlü olan kesimin ona göre daha az güce sahip
olan kesime uyguladığı baskı şeklidir. Yani, çoğunluğa ve buna bağlı olarak
siyasi güce sahip olan AKP iktidarının ayrımcılığı yine kendinin belirlemesi,
ayrımcılığa uğrayan kesime göre değil, siyasi güce güvenerek ayrımcılık yapan
yandaşların menfaatine olur. Gerçekten, ayrımcılıkla mücadele öngörülüyorsa,
sivil toplum örgütlerinin de eleştiri ve önerilerinin alınacağı bağımsız ve
özerk kurumlar tarafından değerlendirmeler yapılmalıdır.
Ortak bir hukuk sisteminin ve adalet
anlayışının olmadığı bir yönetim biçiminde nasıl ayrımcılığı önleyebileceğinizi
gerçekten bir vatandaş olarak çok merak ediyorum.
Ayrımcılık, kişilerin ırk, renk, dil,
din, inanç, cinsiyet, ulusal ve sosyal köken, etnik köken, felsefi ve siyasi
görüş gibi aidiyet kavramlarını tanımadan yapılan her türlü engelleme ve baskı
yöntemidir. Aslında bizlerin ilk ve öncelikli görevlerinden biri, her alanda ve
her anlamda ayrımcılığın önlenmesi ve buna bağlı olarak sağlıklı bir yaşam
alanının oluşturulmasıdır. Belki bugün içinde bulunduğumuz siyasi koşullar göz
önüne alındığında, hukuktan sağlığa, üniversite ve lise eğitiminden devlet dairelerine,
işverenlerden işçiye birçok alanda, özellikle siyasi ayrımcılık kendini
belirgin bir şekilde göstermektedir.
Değerli milletvekilleri, tabii ki
ayrımcılıkla mücadele etmek, önlemeye çalışmak, bu yönlü kanun tasarılarını
Meclise taşımak önemli fakat muhtarı mahalleliye, işçiyi işçiye, memuru memura
düşürerek ispiyonlamayı teşvik ettiren, buna bağlı olarak birçok iş ve
toplumsal yaşam alanında bir korku furyası doğuran iktidar, kanun tasarılarıyla
etnik köken felsefi ve siyasi görüş üzerinden nasıl ayrımcılığı önleyebilir?
Unutmamamız gereken en önemli özelliklerden biri de bu
coğrafyayı güzel yapanın, özel yapanın, yaşanabilir yapanın çok kültürlü, çok
inançlı, çok dilli toplumsal ve kültürel yapımız olduğudur; her dinden ve her
inançtan insanların yer alıyor olmasıdır; her dilin ve her düşüncenin her türlü
siyasi baskıya rağmen hayat bulabilme olasılığıdır. Birçok toplumun sahip
olamadığı bu ender yapıyı siyasi menfaatler uğruna kurban etmek doğru değildir.

Sayın Bakanım buradayken bu mevzuyu konuşuyoruz. Vekili
bulunduğum Bitlis ilinde 6 tane öğretmenimiz halay çekerken söylenen bir türkü
yüzünden suçlanarak sürgüne gönderilmişlerdir. İşin enteresan tarafı, bazı
öğretmenler söylenen türkünün anlamını bile bilememektedir, sadece tempo
tuttukları için ceza almışlardır. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Gaydalı. 
İDRİS BALUKEN (Diyarbakır) – Karar yeter sayısı…
BAŞKAN – Önergeyi oylarınıza sunacağım, karar yeter
sayısı arayacağım. 
Kabul edenler… Kabul etmeyenler… Önerge kabul
edilmemiştir, karar yeter sayısı vardır. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 11’inci maddesinin (1)’inci fıkrasının
(b) bendinin tasarı metninden çıkarılmasını, sonraki bentlerin buna göre
teselsül ettirilmesini ve (i) bendinden önce gelmek üzere aşağıdaki bendin
eklenmesini arz ve teklif ederiz.
Mehmet
Erdoğan (Muğla) ve arkadaşları
"(ı) Faaliyetleri hakkında kamuoyunu
bilgilendirmek."
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) – Katılmıyoruz
Sayın Başkan.
BAŞKAN – Önerge üzerinde Mehmet Erdoğan konuşacak,
Muğla Milletvekili.
Buyurun Sayın Erdoğan. (MHP sıralarından alkışlar) 
MEHMET ERDOĞAN (Muğla) – Sayın Başkan, değerli
milletvekilleri; 
Sayın Başkan, değerli milletvekilleri; 149 sıra sayılı
Türkiye İnsan Hakları ve Eşitlik Kurumu Kanunu Tasarısı’nın 11’inci maddesinde
vermiş olduğumuz değişiklik önergesi hakkında söz almış bulunmaktayım. Bu
vesileyle yüce heyetinizi saygıyla selamlıyorum. 
Görüşmekte olduğumuz 11’inci madde kurulun görevlerini
düzenlemektedir. Biz de vermiş olduğumuz önergeyle kurulun kamuoyunu
bilgilendirmesini istemekteyiz. Eğer önergemizi kabul ederseniz kurulun
kamuoyunu bilgilendirmesini hep birlikte sağlamış olacağız. 
Ülkemizde yargı bağımsızlığını sağlayamadığımız, bu
kurulun görev alanındaki eşitsizlikleri giderebileceğine ya da insan hakları
ihlallerini engelleyebileceğine nasıl inanabileceğiz? Kurulun oluşumu da bizim
endişemizi haklı kılmaktadır. Bir önceki maddede oluşturulan kurulun, tamamen
iktidarın güdümünde olan bir kurulun bu konulardaki sıkıntıları nasıl
gidereceğini anlamak gerçekten çok zor. Bunu, bu kanun tasarısını hazırlayanlar
acaba bunu nasıl savunup, hâlâ bu kuruldan somut bir şey beklemektedirler, onu
da merak etmekteyim.
Maalesef, Sayın Cumhurbaşkanı Anayasa Mahkemesinin
kararını tanımıyor, Anayasa Mahkemesinin kendisini de tanımıyor, Anayasa
Mahkemesine saygı da duymuyor. Anayasa’yı tanımayan bakanlarımız var. Mahkeme
kararlarını uygulamayan bakanlarımız var. Böyle bir ortamda bu kurul gerçekten
insan hakları ve eşitlik meselesine hangi çözümleri bulabilecek? Yoksa, bu
kurumun ve kurulun görevi, yukarıda saydığımız hukuksuzlukları meşrulaştırmak
mı olacaktır?
Biliyorsunuz kanun, insan hakları ve eşitlik kurumu
kurmaktadır. Şimdi dikkatlerinizi çok önemli bir hususa çekmek istiyorum. Bugün
9 şehidimiz var, Allah onlara ve bugüne kadar devletimizin birliği ve bekası
için can vermiş bütün şehitlerimize rahmet eylesin. Yine, GATA gazilerimizle
dolu, Cenab-ı Allah gazilerimize şifa versin. Malumlarınız üzere, 7 Hazirandan
bu yana verdiğimiz şehit sayısı 400’ü geçti. Bunlar geride ana bıraktı, baba
bıraktı, bacı bıraktı, kardeş bıraktı, eş bıraktı, çocuk bıraktı, hatta geriye
doğmamış bebekler kaldı. Bütün bu olanlardan sonra hâlâ ne olduğunu bir türlü öğrenemediğimiz,
neyi nasıl çözeceğini bilmediğimiz, “çözüm” adlı çözülme sürecini savunanlar,
size soruyorum: Şehitlerimizin geriye bıraktığı emanetlerinin diğer çocuklarla
eşitliğini bu kurum nasıl sağlayacak? O çocukların bir gün kapı çalındığında
babalarının boynuna sarılması konusundaki eksikliğini kim, nasıl giderecek? 
İBRAHİM AYDEMİR (Erzurum) – Tamam da bu mücadele
verilmesin mi, ne olsun? 
ERKAN AKÇAY (Manisa) – Onlar insan değil mi? 
MEHMET ERDOĞAN (Devamla) – Buraya kadar, o 1,5 ton
bomba Mermer Karakolunun önüne gelinceye kadar niye seyrettiniz? 
İBRAHİM AYDEMİR (Erzurum) – HDP de aynı şeyleri
söylüyor. 
ERKAN AKÇAY (Manisa) – Utanmıyor musun laf atmaya? Sus
da dinle bari!
BAŞKAN – Sayın milletvekilleri… 
MEHMET ERDOĞAN (Devamla) – Hiç olmazsa dinleyin ya, hiç
olmazsa dinleyin. Memleketi yangın yerine çeviriyorsunuz, ondan sonra iki
dakika dinlemeye sabredemiyorsunuz.
İBRAHİM AYDEMİR (Erzurum) – Ne bağırıyorsun?
Dinliyoruz.
BAŞKAN – Sayın Erdoğan, lütfen Genel Kurula hitap eder
misiniz. 
MEHMET ERDOĞAN (Devamla) – Laf atmak göreviniz. E, gel
kendin konuş, kendin ne isteyeceksen onu konuş burada.
ERKAN AKÇAY (Manisa) – Sayın Erdoğan, devam et, devam
et. 
BAŞKAN – Sayın Erdoğan, lütfen, rica ediyorum Genel
Kurula doğru konuşun. 
MEHMET ERDOĞAN (Devamla) – O çocukların bir gün
babasıyla birlikte pikniğe gidememesinin eksikliğini kim, nasıl giderecek?
Bunları herkesin düşünmesini istiyoruz. 
Yine, eskiden ülkemizde bir aileden bir delikanlı asker
ise o terhis oluncaya kadar diğer kardeşleri askere alınmazdı. Son günlerde
emniyetin normal zamanda bir araya getirmediği aynı aileden birden çok polis
memuru, emniyet görevlisi aynı noktaya görevlendirilerek aynı noktada hedef
hâline gelmesi sağlanmaktadır. Emniyetin de bu uygulamasını gözden geçirmesini
temenni ediyor, yüce heyetinizi saygıyla selamlıyorum. (MHP sıralarından
alkışlar) 
BAŞKAN – Teşekkür ederim. 
Önergeyi oylarınıza sunacağım… 
ERKAN AKÇAY (Manisa) – Karar yeter sayısı efendim... 
BAŞKAN – Karar yeter sayısı arayacağım. 
Kabul edenler… Kabul etmeyenler… Karar yeter sayısı
vardır, önerge kabul edilmemiştir. 
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 11’inci maddesinin (ç) ve (ı) fıkrasının
aşağıdaki şekilde değiştirilmesini arz ve teklif ederiz. 31/03/2016 
“(ç) Cezaevlerinde tutukevleri, ıslahevleri,
rehabilitasyon merkezleri ve gözaltı yerlerinde özgürlüğünden mahrum bırakılan
ya da koruma altına alınan kişilerin ulusal önleme mekanizması kapsamındaki
başvurularını ve bu kapsamda resen yürütülen incelemeleri karara bağlamak.”
“(ı) Kurumun kullanacağı taşınmazların alımı, satımı ve
kiralanması
konularındaki önerileri konuşup karara
bağlamak.”
Mehmet Gökdağ (Gaziantep) ve arkadaşları
BAŞKAN – Komisyon okunan önergeye katılıyor mu?
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) –
Katılmıyoruz Sayın Başkan.
BAŞKAN – Önerge üzerinde Gaziantep Milletvekili Mehmet
Gökdağ konuşacak.
Buyurun Sayın Gökdağ. (CHP sıralarından alkışlar)
MEHMET GÖKDAĞ (Gaziantep) – Sayın Başkan, sayın
milletvekilleri; görüşülmekte olan Türkiye İnsan Hakları ve Eşitlik Kurumu
Kanunu Tasarısı’nın 11’inci maddesine ilişkin söz almış bulunmaktayım. Genel
Kurulu saygıyla selamlıyorum.
Tasarının 11’inci maddesi kurulun görev ve yetkilerini
düzenleyen bir maddedir. 
Sayın milletvekilleri, böyle bir kurulun görevini
yapabilmesi için, yetkilerini kullanabilmesi için öncelikle insan haklarının
korunmasını samimi olarak isteyen, savunan bir siyasi iradenin iktidar olması
gerekir. Ayrımcılığa karşı duran, ırkı, dini, felsefi ve siyasi görüşü, etnik
kökeni, cinsiyeti, inancı, mezhebi ne olursa olsun herkesin eşit olduğuna
inanan ve bunu pratikte gösteren bir siyasi anlayışın, samimi bir siyasi
iradenin iktidarda olması gerekir ve bu samimi iradeye uygun bağımsız bir
kurulun oluşması gerekir. Böyle bir irade yoksa değerli arkadaşlar, kurum
oluşmuş, kurul oluşmuş, kurulun görev ve yetkilerini düzenleyen kanun
çıkarmışız, bunların hiçbirinin anlamı yoktur. 
Bakın sayın milletvekilleri, tasarının 11’inci maddesi
görev ve yetkilerini sayarken (c) fıkrasında “İnsan hakları ve ayrımcılık
yasağı ihlallerine ilişkin yargı kararlarının uygulanmasına ilişkin sorunları
izlemek ve değerlendirmek.” olduğunu söyler. Peki, bir ülkenin Cumhurbaşkanı
“Anayasa Mahkemesinin kararına uymuyorum, tanımıyorum.” derse; yetmedi, davanın
görüldüğü mahkemeye yönelik olarak “Direnin bakalım, çok çok Avrupa İnsan
Hakları Mahkemesine giderler, oradan çıkacak para cezasını da Türkiye olarak
öderiz.” diyerek, peşinen kabul ettiği bir hak ihlalini önemsemeyecek bir
davranış geliştirirse bu kurulun bir anlamı, bir önemi kalabilir mi değerli
arkadaşlar?
Sayın milletvekilleri, hepimiz insanız. İnsan
haklarının korunması ihtiyacını gün gelir hepimiz çok yakıcı olarak
hissedebiliriz. İşte, o zaman bugünkü tercihlerimiz, kararlarımız “keşke”
diyeceğimiz tercihler ve kararlar olmamalı. 
Sevgili Erdal Atabek “Sözüm Sanadır” kitabında insan
olana şöyle sesleniyor değerli arkadaşlar:
“Gün gelir, her şey değişir.” (CHP sıralarından
alkışlar) 
“Gün gelir, hapisteki insan çıkar, dışarıdaki hayata
karışır.
Gün gelir, kürsüde oturup kararlar veren yargıç emekli
olur, avukatlığa başlar.
Gün gelir, güvenlik komutanı emekli olur.
Gün gelir, gardiyan işinden ayrılır, başka işe girer.
Hapishane zor geçittir.
Kimse hapishaneye girdiği gibi çıkmaz.
Ya büyür, ya küçülür.
Büyüse de insandır, küçülse de insandır.
İnsan bu dünyanın insanıdır.
Gün gelir, suç sayılan erdem, erdem sayılan suç olur.
Gün gelir, seni bulur.
Sen ki insansın.
Sözüm sanadır.
Genç olduğu için suçlanan insanı gördüm.
İnandığı için suçlanan insanı gördüm.
İnsanlıktan sorumluluk duyduğu için suçlanan insanı gördüm.
Ülkesini düşündüğü için suçlanan insanı gördüm.
Onları suçlayanların sevgiyi bilmediklerini gördüm.”
(CHP sıralarından alkışlar) 
“Onları suçlayanların kimlere hizmet ettiğini gördüm.
Onları suçlayanların korkularını, telaşlarını gördüm.
Sen de göresin istedim.
Sen de bütün bunları göresin istedim.
Sözüm sanadır.
Yaşamak bir duvar resmi yapmaktır.
O duvar insanlığın duvarıdır.
İlk insan ilk taşı koydu, duvar sürüp gidiyor.
Sen önündeki boşluğa hangi taşları koyacaksın?
Ördüğün duvara neyin resmini çizeceksin.
Karar senindir, 
Seçim kendi seçimindir. 
Kimden yanasın, sen seçiyorsun. 
Emekten, insandan, hayattan yana mısın? 
Çıkardan, korkudan, ölümden yana mısın? 
Çizgi senin, renk senin, yön senin. 
Düşünmen gerekiyor. 
Yalnız kendini değil bütün insanlığı. 
Yalnız bugünü değil bütün zamanları. 
Yalnız bilinenleri değil bütün bilinenleri. 
Seçim senin, karar senin. 
Sen ki insansın, sözüm sanadır.”
Ben Genel Kurulu saygılarımla selamlıyorum. (CHP
sıralarından alkışlar)
BAŞKAN – Teşekkür ederiz. 
Önergeyi oylarınıza sunacağım...
III.- YOKLAMA
(CHP sıralarından bir grup milletvekili ayağa kalktı)
ÖZGÜR ÖZEL (Manisa) – Yoklama istiyoruz Sayın Başkan.
BAŞKAN – Yoklama talebi var.
Sayın Özel, Sayın Sarıhan, Sayın Ağbaba, Sayın Yılmaz,
Sayın Öz, Sayın Gaytancıoğlu, Sayın Gökdağ, Sayın Özdiş, Sayın Arık, Sayın
Köksal, Sayın Yedekci, Sayın Zeybek, Sayın Demirtaş, Sayın Akın, Sayın Yeşil,
Sayın Salıcı, Sayın Çamak, Sayın Topal, Sayın Göker, Sayın Akar.
Yoklama için iki dakika süre veriyorum ve süreyi
başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı vardır.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu
Kanunu Tasarısı (1/596) ile Kadın Erkek Fırsat Eşitliği Komisyonu ve İnsan
Haklarını İnceleme Komisyonu Raporları (S. Sayısı: 149) (Devam)
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
12’nci maddede 3 adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 12’nci maddesinin (3)’üncü fıkrasında yer
alan "yedi" ibaresinin "altı" olarak değiştirilmesini arz
ve teklif ederiz.
 Zihni Açba Mehmet
Parsak Ruhi Ersoy
 Sakarya Afyonkarahisar Osmaniye
 Kamil Aydın Erkan
Haberal Arzu Erdem
 Erzurum Ankara İstanbul
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 12’nci maddesinin (8)’inci fıkrasının
aşağıdaki şekilde değiştirilmesini arz ve teklif ederiz. 
“(8) Aksi kararlaştırılmadıkça kurul toplantılarındaki
müzakereler herkese açıktır."
 Ahmet Akın Şenal
Sarıhan Mahmut Tanal
 Balıkesir Ankara İstanbul
 Onursal Adıgüzel Tahsin
Tarhan Bülent Öz
 İstanbul Kocaeli Çanakkale
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 12’nci maddesinin tasarıdan
çıkartılmasını arz ve teklif ederiz. 
 Çağlar Demirel  İdris
Baluken Sibel Yiğitalp
 Diyarbakır Diyarbakır Diyarbakır
 Bedia Özgökçe Ertan Behçet
Yıldırım
 Van Adıyaman
BAŞKAN – Okunan son önergeye Komisyon katılıyor mu? 
İNSAN HAKLARINI İNCELEME KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI (Eskişehir) –
Katılmıyoruz Sayın Başkan.
BAŞKAN – Önerge üzerinde Diyarbakır Milletvekili İdris
Baluken konuşacak. 
Buyurun Sayın Baluken. (HDP sıralarından alkışlar) 
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; 149 sıra sayılı
Kanun Tasarısı’yla ilgili 12’nci maddede verdiğimiz önerge üzerine söz aldım.
Hepinizi saygıyla selamlıyorum. 
Tabii, burada yapılacak olan düzenleme aslında yürütme
erkini ya da devletin yapmış olduğu uygulamaları denetleme üzerine; insan
hakları, ayrımcılık ve işkence konusunda bir denetim mekanizmasını oluşturma ve
insan hakları ihlallerini de önleme üzerine bu kanun tasarısı getirilmiş
durumda. 
Ancak, kanun tasarısının en kritik maddesine baktığımız
zaman, işte demin de oylarınızla onay verdiniz, 10’uncu maddede insan
haklarıyla ilgili oluşturulan bir kurulda bile tamamen Bakanlar Kurulu ve
Cumhurbaşkanının yetkilendirdiği üyeler üzerinden bir düzenleme yaptınız.
Dolayısıyla, tarafsız, bağımsız olması gereken, devlete ya da Hükûmete karşı
toplumu ya da bireyi koruması gereken bir kurulun şimdiden bu niteliklerden
uzak olduğu açık bir şekilde ortaya çıkmıştır. Bunu Avrupa Birliği standartları
ve vize muafiyeti üzerinden yapmış olmakla birlikte, sizin yapmış olduğunuz bu
düzenlemeyle birlikte o amaca hizmet etmeyen bir maddeyi, bir düzenlemeyi yine Meclisten
geçirmiş durumdasınız. Oysa ki gerek Komisyon sürecinde, gerekse de Genel Kurul
sürecinde istişareye başvurmuş olsaydınız, muhalefetin söylediklerine dikkat
etmiş olsaydınız, biraz oradan yararlanmaya çalışmış olsaydınız, hiç olmazsa
uluslararası standartlara uygun bir yasal düzenlemenin buradan geçmesi için
ortak bir çabanın burada ortaya konmasına vesile olurdunuz. Yani, burada Genel
Kurul görüşmeleri devam ederken bile arkada bazı istişareler yapıldı, Hükûmet
adına orada bulunan Başbakan Yardımcısı, bu kurulda 5 Meclis üyesinin olması
gerektiğini, bunu olumlu bir düzenleme olarak değerlendirdiğini ifade etti ama
bugün geldiğimiz aşamada bu olumlu olarak belirtilen hususu bile yine,
maalesef, bir yerlerden alınan bir direktifle rafa kaldırmış oldunuz. Biz o
düzenlemeyi de yeterli görmemiştik. Yani, Meclis 5 üye verecek, bu, işte RTÜK
benzeri bir sayısal sistem üzerinden tüm muhalefet partilerini kapsayacak
şekilde burada seçilecek ama bunun üzerine sivil toplum kurumlarının yani insan
hakları konusunda yıllardır çalışma yapan İnsan Hakları Derneği benzeri
birtakım örgütlerin mutlaka üye belirleme hakkına sahip olması gerektiğini
savunduk. Yani şimdi Cumhurbaşkanından 1 üye seçme hakkını alsanız, Başbakandan
1 üye seçme hakkını alsanız, bunları insan hakları derneklerine, kurumlarına
verseniz demokrasi adına, katılımcılık adına ne kaybedersiniz? Tam tersine
kazanırsınız. 
Bakın, burada, biz bazı itirazlar dile getirirken,
Sayın Bakan, işte birçok ülkede üyelerin bakanlar kurulu ya da hükûmetler tarafından
belirlendiğini söyledi. Örnek verdiği ülkelerin tamamına baktığımızda, insan
hakları konusunda, ayrımcılık konusunda ya da işkence konusunda Türkiye’yle
kıyaslanmayacak bir tabloyla karşı karşıya kalıyoruz. Yani İskandinav
ülkelerini ya da Avrupa ülkelerini insan hakkı ihlali ya da işkence ya da
ayrımcılık konusunda getirip Türkiye’yle kıyaslamak ve “Biz buna göre bir
düzenlemeyi esas aldık.” demek her şeyden önce inandırıcılıktan uzaktır. Diğer
taraftan, o ülkelerin tamamında hükûmet atamış olsa bile çoğunluğu yine bu
konuda denetim yetkisini kullanacak olan muhalif kesimlerden, bu konuda
liyakati olan insan hakları ve işkence konusunda uzmanlaşmış kişilerden
belirler. Ama şimdi, bizim ülkemizde, Cumhurbaşkanının ya da Bakanlar Kurulunun
seçeceği üyeler içerisinde bırakın muhaliflerin ağırlıklı olmasını,
muhaliflerin yer almasını bile herhangi bir şekilde bize inandırmanız mümkün
değil. O nedenle, siz, bu yapmış olduğunuz yasal düzenlemeyle ne ayrımcılığa
karşı ne işkenceyi önlemeye karşı ne de insan hakları ihlallerine karşı
uluslararası standartlara uyan, AB kriterlerini karşılayan ya da vize
muafiyetinde bazı akreditasyonlarla ilgili temel önünüze konan ev ödevlerini
yerine getiren bir düzenleme yapmaktan son derece uzak davrandınız. Umarım, bu
yanlıştan vazgeçersiniz. Hâlâ bütün bu kurulu bile…
(Mikrofon otomatik cihaz tarafından kapatıldı)
İDRİS BALUKEN (Devamla) – Kurul içeriği başta olmak
üzere bütün maddeleri tekrar müzakere etme şansına sahibiz. İç Tüzük buna cevaz
veriyor. Umarım bundan sonraki süreçte buna dikkat edersiniz diyorum.
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Baluken.
ÖZGÜR ÖZEL (Manisa) – Karar yeter sayısı talep
ediyoruz.
BAŞKAN – Önergeyi oylarınıza sunacağım ve karar yeter
sayısı arayacağım: Kabul edenler… Kabul etmeyenler… 
Kâtip üyeler arasında bir anlaşmazlık var. 
Elektronik cihazla oylama yapalım.
İki dakika süre veriyorum.
(Elektronik cihazla oylama yapıldı)
BAŞKAN – Karar yeter sayısı vardır, önerge kabul
edilmemiştir.
Sayın milletvekilleri, on beş dakika ara veriyorum.
Kapanma Saati: 22.56
YEDİNCİ OTURUM
Açılma Saati: 23.40
BAŞKAN: Başkan Vekili Ayşe Nur BAHÇEKAPILI
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 64’üncü Birleşiminin
Yedinci Oturumunu açıyorum.
149
sıra sayılı Kanun Tasarısı’nın görüşmelerine kaldığımız yerden devam ediyoruz.
Komisyon
burada.
Hükûmet
burada.
Diğer
önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 12’nci maddesinin (8)’inci fıkrasının
aşağıdaki şekilde değiştirilmesini arz ve teklif ederiz. 
“(8) Aksi kararlaştırılmadıkça kurul toplantılarındaki müzakereler
herkese açıktır."
Bülent Öz (Çanakkale) ve arkadaşları
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU BAŞKAN
VEKİLİ FATMA BENLİ (İstanbul) – Kabul etmiyoruz Sayın Başkanım.
BAŞKAN – Hükûmet? 
BAŞBAKAN YARDIMCISI LÜTFİ ELVAN (Mersin)
– Katılmıyoruz Sayın Başkan.
BAŞKAN – Önerge üzerinde Çanakkale
Milletvekili Sayın Bülent Öz konuşacak.
Buyurun Sayın Öz. (CHP sıralarından
alkışlar)
BÜLENT ÖZ (Çanakkale) – Sayın Başkan,
değerli milletvekilleri; öncelikle, Diyarbakır’da yine haince bir saldırıda
şehit olan polislerimize Allah’tan rahmet, yaralı vatandaşlarımıza acil şifalar
diliyorum.
Sayın Başkan, değerli milletvekilleri;
Türkiye İnsan Hakları ve Eşitlik Kurumu Kanunu Tasarısı’nın maddesi üzerinde
Cumhuriyet Halk Partisi Grubu adına söz almış bulunuyorum. Bu vesileyle yüce
heyetinizi saygıyla selamlıyorum.
Değerli milletvekilleri, Hükûmetin
uyguladığı dış politikayla ülkemiz, Suriye’de devam eden savaşın hem tarafı hem
de hedefi hâline geldi. Bu savaş ülkemizi ve AB ülkelerini, sayıları
milyonlarla ifade edilen bir göç dalgasıyla karşı karşıya bıraktı. AB’yle
yapılan mülteci pazarlığı neticesinde vize muafiyeti için bu tasarıyı
konuşuyoruz.
Şimdi ismini değiştirdiğiniz kurum 6332
sayılı Kanun’la kurulurken Cumhuriyet Halk Partisi Grubunun o dönem yaptığı
eleştirilerin ne kadar yerinde olduğu çok kısa bir sürede getirdiğiniz bu
düzenlemeyle görülmüştür. (CHP sıralarından alkışlar) 
Dünyanın bütün ülkelerinde zaman zaman insan hakkı
ihlalleri yaşanır. Yaşandığı ülkelerin demokrasilerinin gelişmişlik
düzeyleriyle orantılı olarak bu ihlallere ilişkin çeşitli yaptırımlar uygulanır
ya da örtbas edilir. Peki, bizim ileri demokrasilerimizde durum nedir? Şöyle
kısaca yakın tarihimize bakacak olursak; 6-7 Eylül 1955 İstanbul’da gayrimüslimlere
yönelik katliam girişimi, saldırılar; 1 Mayıs Taksim katliamı; Çorum, Maraş,
Sivas’ta, Başbağlar’da yaşanan insanlık suçu katliamlar; Suruç’ta, Reyhanlı’da,
Ankara’da ve İstanbul’da yaşanan katliamlar; Gezi olaylarında destan yazanların
katlettiği gençlerimiz gibi onlarca insan hakkı ihlalini sayabiliriz.
Değerli milletvekilleri, AKP Hükûmeti olarak bugün
“paralel” dediğiniz ve dün kol kola yürüdüğünüz ekiple, bu ülkede terörle
mücadelede görev yapmış ne kadar komutan varsa, ne kadar cumhuriyet aydını
varsa Ergenekoncu ilan ederek Silivri toplama kampına doldurdunuz. Dün,
insanları Ergenekoncu ilan edenlerle eş savcılık makamında oturanlar bu defa,
birlikte görev yaptıkları eş savcıları terör örgütü üyesi ilan ettiler.
“Paralel” dediler, “Pensilvanya” dediler; “faiz lobisi”, “vaiz lobisi” diyerek
algıyı ters yüz ettiler. Şimdi ben soruyorum: Caiz mi arkadaşlar? Şimdi o
savcıların bir kısmı kaçak, bir kısmı tutuklu. Bakanlarınızın önünde kuyruğa
girdiği zat ABD’de tutuklu, gençlerimizi sokak ortasında katleden destancılar
ise sokaklarda özgür.
Değerli milletvekilleri, bugün ülkede paralel
örgütlenme modeli Türkiye Cumhuriyeti’nin merkezine oturdu. Bugün Türkiye’de
seçimle işbaşına gelmiş 64’üncü AKP Hükûmeti hukuken işbaşında olmasına rağmen,
Beştepe’ye atanmış danışmanlardan oluşan bir paralel hükûmet Türkiye
Cumhuriyeti Anayasası hilafına iş ve eylemlerde bulunmaktadır. (CHP
sıralarından “Bravo” sesleri, alkışlar) 
Arkadaşlar,
hak ihlalleri, insan hakları mevzubahis olduğunda devlet vareste tutularak bu
hak ihlalleri konuşulamaz. Şimdi, dostlar alışverişte görsün kabilinden ismini
değiştirdiğiniz kurum Hükûmetin ikizi. Ne yapacak vatandaş? Hakkını ihlal eden
kişinin ikizine “Benim hakkımı koru” mu diyecek? Bunu beklemek saflık olur. 
Bu
tasarıya göre, oluşacak kurulun 8 üyesini Bakanlar Kurulu, 3’ünü Cumhurbaşkanı
seçecek. Bu kurulun üyelerinin tamamını iktidarın seçmesi kabul edilemez.
İktidar grubu Avrupa ülkelerinden örnekler verdi ancak Avrupa ülkeleri,
demokrasi standardı yüksek, hak ihlallerinin minimum düzeyde gerçekleştiği ve
ihlal edenin cezalandırıldığı yer. O ülkelerde devleti yönetenler mahkemelere
talimat vermiyor. O ülkelerde cumhurbaşkanları yerel mahkemeler için “Anayasa
Mahkemesi kararına uymak zorunda değiller.” demiyor. (CHP sıralarından
alkışlar) Yani “Parası neyse veririz, hak ihlali de yaparız.” diyen bir Sayın
Cumhurbaşkanı yok o ülkelerde. 
Değerli milletvekilleri, bütün bu anlattıklarımızın
ışığında, bu tasarıyla ihdas edilen kurumun ülkemizde cereyan eden hak
ihlallerini önleme adına etkili olabileceğine inanmadığımızdan, bu şekliyle bu
tasarıya ret oyu vereceğimizi belirtir, yüce heyetinizi saygıyla selamlarım.
(CHP sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 12’nci maddesinin (3)’üncü fıkrasında yer
alan "yedi" ibaresinin "altı" olarak değiştirilmesini arz
ve teklif ederiz.
Kamil Aydın (Erzurum) ve arkadaşları
BAŞKAN – Komisyon önergeye katılıyor mu? 
İNSAN HAKLARINI İNCELEME KOMİSYONU BAŞKAN VEKİLİ FATMA
BENLİ (İstanbul) – Katılmıyoruz Sayın Başkanım. 
BAŞKAN – Hükûmet? 
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkan. 
BAŞKAN – Önerge üzerinde Erzurum Milletvekili Sayın
Kamil Aydın konuşacak. 
Buyurun Sayın Aydın. (MHP sıralarından alkışlar) 
KAMİL AYDIN (Erzurum) – Sayın Başkan, çok değerli
milletvekilleri; öncelikle hepinizi saygıyla selamlıyorum. 
Gecenin bu geç vaktinde maalesef, aldığımız haberler
çok da iç açıcı değil. Yine şehit haberleri, yine yüreğimiz burkuluyor, canımız
yanıyor. 7 yavrumuz yine, şehadet şerbetini içmiş. Bunlardan bir tanesi de
benim çok kıymetli hemşehrim, yavrumuz -daha yeni bir bebeği var- Mustafa
Karakaya. Allah’tan rahmet diliyorum bütün şehitlerimize.
Bunu söylerken, bütün şehitlerimizin ruhaniyeti burada
bizimle beraber. Bizim kişilere değer ya da ruhaniyet ya da kutsiyet
atfetmemiz, onların bu milletin, bu devletin, bu değerlerin hatırı için
yaptıkları hizmetleredir. Yoksa bireysel hiçbir özellikleri yoktur, bireysel
özellikleri kendi nevi şahsına münhasırlara atfedilen değerler de geçicidir,
buz dağı gibidir, erir giderler. Dolayısıyla biz sadece bugün toprağa düşen
yavrularımız için değil, aynı zamanda onlarla beraber geçmişte de bu toprakları
vatan yapan bütün şehitlerimizin ruhaniyetine sahip çıkıyoruz.
Geçen sene bugünlerde, nisan ayı başlayınca bir heyecan
sarmıştı yetkilileri, resmî organlarımızı. Niye? 2015; 1915’in 100’üncü yılı,
efendim, sözde Ermeni soykırım tasarısının uluslararası platforma taşınıp kabul
edilip edilmemesi konusuydu. Bir sürü lobi faaliyetlerimiz oldu, Hükûmet bu
konuda bir sürü faaliyette bulundu, hatta sivil kitle örgütleri bunu Avrupa’nın
birçok kentine taşıdı. O gün Avrupa parlamentolarında, Avrupa’daki sokaklarda
dahi sözde soykırım iddialarında bulunamayanlar maalesef, ne çelişkidir ki,
bugün bu yüce Mecliste çok rahat bir şekilde “Efendim, 1915’te Ermeni soykırımı
yapıldı, 1955’te Rumlar katledildi, Rum soykırımı yapıldı ve her elli yılda bir
bu ülkede soykırım yapılıyor…” Ve maalesef üzülerek gördük ki, bu konudaki
duyarlılığımız hemen hemen hiç yok, sadece kişilere endeksli.
Çok sevmiş olabiliriz, çok değer vermiş olabiliriz. Bir
şahısla ilgili en ufak bir eleştiride yer yerinden oynuyor.
ERKAN AKÇAY (Manisa) – Cumhurbaşkanı, Cumhurbaşkanı...
KAMİL AYDIN (Devamla) – Ama şu anda bütün maneviyatını,
kutsiyetini hissettiğimiz o şehadet şerbetini içen şehitlerimizin kemiklerini
sızlatan bu söylemlere en ufak bir tepkimiz olmuyor.
ERKAN AKÇAY (Manisa) – Kös kös dinliyorlar, yeter ki
Cumhurbaşkanına bir şey söylenmesin.
KAMİL AYDIN (Devamla) – Değerli milletvekilleri, bakın,
Türk milletinin geçmişinde soykırım yoktur. Soykırım arayanlar lütfen başka
yerlere baksın
Bir adres vereceğim. Zori Balayan diye, Youtube’a girin
de Allah rızası için bir bakın. Bakın, o Hınçak ve Taşnakların yaptığı yetmemiş
gibi bizim ecdadımıza… Özellikle, ben, buradan, Kars, Ağrı, Iğdır, Erzurum,
Bingöl, Elâzığ, Mardin, Diyarbakır ve Adana’ya kadar, Maraş’a kadar uzanan, o
Hınçak ve Taşnak çetelerinin yaptığı zulümde şehadet şerbetini içenlerin
hatırası önünde eğiliyorum, onlardan özür diliyorum bugün suskunluğumuzu bozamadığımız
için. Bizim ecdadımızda soykırım yoktur. 
Sayın Iğdır milletvekilim burada. Neden yaptınız o
anıtı? Iğdır’da bir anıt yaptık, soykırım anıtı değil mi sayın vekilim? Neyin
anıtıydı bu? Ecdadımızın yok edilmesinin anlamlı bir şekilde kuşaktan kuşağa
aktarılması için değil miydi? Niye bugün burada suskunuz?
ERKAN AKÇAY (Manisa) – Baş sallayacağına çık, kürsüden
konuş.
KAMİL AYDIN (Devamla) – Bizim Allah’a şükür… 
Bakın, “2023 vizyonu” diyoruz, “2071”, “2053”
diyorsunuz; Allah aşkına, nedir bu tarihler, bu tarihler size bir şey
hatırlatıyor mu? 2023’ü anlamak için 1923’e iyi sahip çıkmak lazım. (MHP
sıralarından alkışlar)
Tarihine sahip çıkmayan, geçmişini bilmeyen, geçmişine
sahip çıkmayan geleceğine yön veremez. Vizyonunuzu kâğıt üzerinde o kadar yazın
ki ne olduğunu önce öğrenmemiz lazım, o müktesebata sahip çıkmamız lazım, çünkü
1923’teki müktesebat şuydu: Ya istiklal, ya ölümdü. 1071’deki ya Anadolu’ydu,
ya ölümdü. 1453’te ya İstanbul’du, ya bendim. Bugün de aynı şeyleri
diyebiliyorsak böyle vizyonlar koyalım uzun vadede önümüze; ama, maalesef yakın
geçmişimize dahi sahip çıkamıyoruz, ecdadımızın kemiklerini sızlatıyoruz. Onun
için, Tarih Kurumundaki Ermeni masası kapatıldı, ben şimdi iyi anlıyorum.
Bakın, lütfen, tekrar uyarıyorum. Bu yüce Mecliste bu
tür şeylere, bu tür iftiralara, bu tür ön yargılara, hep beraber, teröre karşı
nasıl dimdik duruyorsak, geçmişte yapılanlara da …
(Mikrofon otomatik cihaz tarafından kapatıldı) 
KAMİL AYDIN (Devamla) – Allah’a şükür bizim yüzümüzü
karartacak hiçbir şeyimiz yoktur.
Soykırım varsa soydan söz edilemez, soy varsa soykırım
yoktur. 
Teşekkür ederim. (MHP ve AK PARTİ sıralarından
alkışlar)
BAŞKAN – Teşekkür ederim Sayın Aydın.
Önergeyi oylarınıza sunuyorum: Kabul edenler… Kabul
etmeyenler…. Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
13’üncü maddede iki adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 13’üncü maddesinin (3)’üncü fıkrasının
aşağıdaki şekilde değiştirilmesini arz ve teklif ederiz.
“(3) Başkanın yokluğunda ikinci başkan, başkana vekalet
eder. Kurul üyeleri arasında yapılacak oylamada en çok oyu alan kişi, ikinci
başkan olarak görev yapar. Oylama, kurulun ilk toplantısında gerçekleştirilir.”

 Ahmet Akın Şenal
Sarıhan Mahmut Tanal
 Balıkesir Ankara İstanbul
 Onursal Adıgüzel Tahsin
Tarhan Oğuz Kaan Salıcı
 İstanbul Kocaeli İstanbul
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 13’üncü maddesinin tasarıdan
çıkarılmasını arz ve teklif ederiz.
 Çağlar Demirel İdris Baluken Sibel
Yiğitalp
 Diyarbakır Diyarbakır Diyarbakır
 Bedia Özgökçe Ertan 
Behçet Yıldırım Erol Dora
 Van Adıyaman Mardin
BAŞKAN – Okunan son önergeye Komisyon katılıyor mu?
İNSAN HAKLARINI İNCELEME KOMİSYONU BAŞKAN VEKİLİ FATMA
BENLİ (İstanbul) – Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkanım.
BAŞKAN – Önerge üzerinde Mardin Milletvekili Erol Dora
konuşacak.
Buyurun Sayın Dora. (HDP sıralarından alkışlar)
EROL DORA (Mardin) – Sayın Başkan, değerli
milletvekilleri; Türkiye İnsan Hakları ve Eşitlik Kurumu Kanunu Tasarısı’nın
13’üncü maddesi üzerinde Halkların Demokratik Partisi adına söz almış
bulunuyorum. Genel Kurulu saygıyla selamlıyorum.
Değerli milletvekilleri, tasarının bu maddesi İnsan
Hakları Kurumunun başkanlık yetkilerini düzenlemektedir. Bağımsız olması
gereken bir kurumun başkanının kurul üyelerince seçilmesine izin verilmiyor
olması, başkanın bizatihi iktidar tarafından atanıyor olması AKP Hükûmetinin
insan haklarına bakış açısının evrensel ilkelerden ne denli uzak olduğunu
gözler önüne sermektedir. Bu bağlamda, konuşmamı, Avrupa İnsan Hakları
Mahkemesine değinerek sürdürmek istiyorum. 
Avrupa İnsan Hakları Sözleşmesi, kurduğu Avrupa İnsan
Hakları Mahkemesi mekanizması üzerinden vatandaşların kendi devletlerini
şikâyet edebilmelerini mümkün kılacak, yalnızca Avrupa’nın değil, insanlığın
bugüne dek geliştirdiği en ileri uluslararası hak arama sistemini temsil ediyor
diyebiliriz. Türkiye Avrupa İnsan Hakları Sözleşmesi’ni 1954’te onayladı ancak
Türkiye vatandaşlarının sözleşmenin tanıdığı en önemli imkân olan bireysel
başvuru hakkından yararlanabilmeleri 1987’den itibaren mümkün olabilmiştir. O
günden bu zamana kadar geçen süre içerisinde Avrupa İnsan Hakları Mahkemesine
Türkiye aleyhine açılan davalardan sonuçlananların yüzde 88’i Türkiye'nin
herhangi bir alanda ihlal yaptığını karara bağlamış. 
Değerli milletvekilleri, Türkiye 2015 sonunda Avrupa
İnsan Hakları Mahkemesinde hakkında en fazla dava başvurusu bulunan 3’üncü
ülke. Türkiye bu rakamla Avrupa İnsan Hakları Mahkemesinin iş yükünün yüzde
13’ünü oluşturuyor. Türkiye Avrupa İnsan Hakları Mahkemesi önünde 2014 yılını
9.500 dava başvurusuyla kapatmıştı. Şu an Avrupa İnsan Hakları Mahkemesinin
önünde Türkiye’ye ait 8.500 civarında dava bulunuyor. Türkiye, geçtiğimiz
yıllarda olduğu gibi 2015’te de Avrupa İnsan Hakları Mahkemesinin, hakkında en
fazla ifade özgürlüğü ihlaline hükmettiği ülke olmuştur.
Değerli milletvekilleri, şimdi, bu verileri önümüze
koyup bir değerlendirme yaptığımızda, son derece aşikârdır ki, Türkiye âdeta
bir hak ihlalleri ülkesi konumundadır. Buradan hareketle, üzerinde görüşmeler
sürdürdüğümüz ulusal insan hakları ve eşitlik kurumuna büyük işler düşmektedir.
Yani, bu kurum vasıtasıyla öyle bir mekanizma oluşturmalıyız ki ülkemizde
cereyan eden hak ihlalleri en asgari düzeye inebilsin ve Türkiye uluslararası
zeminde itibar kaybetmekten kurtulabilsin. Ancak kurumun oluşumunu ve çalışma
esaslarını düzenleyen bu kanun tasarısına ve özel olarak da üzerinde
görüştüğümüz 13’üncü maddede yer verilen kurum başkanlığına ilişkin
düzenlemelere baktığımızda, kurumun ilgili uluslararası metinlere ne kadar uzak
bir anlayışla oluşturulduğu ortadadır.
Değerli milletvekilleri, tasarıda, karar organı olan
insan hakları kurulu üye seçimlerinde çok ortaklı ve çoğulcu temsile özen
gösterilmemiştir. Başkan ve ikinci başkanın kurul üyeleri tarafından seçilmesi
engellenmekte, başkanlık makamı hükûmetin atanmış bir memuru olma vasfının
ötesine geçememektedir. Üyelerin tamamının yürütme erki tarafından
belirlenmesi, seçim sürecinin nasıl işletileceğine yönelik herhangi bir
düzenlemenin olmaması, sivil toplum örgütlerinin, üniversitelerin, baroların
sürece dâhil edilmemesi, üye kompozisyonuna baktığımızda toplumun dezavantajlı
kesimlerinin temsilinin güvence altına alınmaması kurumun iktidarın güdümünde
çalışacağına dönük ciddi emarelerdir. Bu hâliyle kurumun alacağı kararların
saygınlığı daima tartışmalı olacaktır. 
Değerli milletvekilleri, diğer taraftan, kurumun
tavsiye ve görüş yetkisinin yasa değişikliği veya yeni yasa çıkarılması görüş
ve tavsiyesini kapsamaması ise kurumun yetki güvencesine yönelik eksik yönleri
olarak karşımıza çıkmaktadır. 
Nitekim, mevcut İnsan Hakları Kurumunun bağımsızlığı
bakımından Birleşmiş Milletler Paris Prensipleriyle uyumlu olmadığı Avrupa
Birliğinin Türkiye ilerleme raporlarında da açıkça ifade edilmiştir. Ancak,
nitelikli bir insan hakları kurumu kurulabilirse Avrupa Birliği üyelik
sürecinde kayda değer bir adım atılmış olacak ve hak ihlallerinin gerçekten
önüne geçileceğine dair ciddi anlamda umutlar yeşerebileceğine inanmaktayız. Bu
hâliyle bu tasarının Avrupa Birliği ve Paris Prensiplerini karşılamadığı da
açıkça ortaya çıkmaktadır. 
Bu duygularla tekrar Genel Kurulu saygıyla
selamlıyorum. (HDP sıralarından alkışlar)
BAŞKAN – Teşekkür ederim Sayın Dora.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 13’üncü maddesinin (3)’üncü fıkrasının
aşağıdaki şekilde değiştirilmesini arz ve teklif ederiz.
“(3) Başkanın yokluğunda ikinci başkan, başkana vekalet
eder. Kurul üyeleri arasında yapılacak oylamada en çok oyu alan kişi, ikinci
başkan olarak görev yapar. Oylama, kurulun ilk toplantısında gerçekleştirilir.”
Oğuz
Kaan Salıcı (İstanbul) ve arkadaşları
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU BAŞKAN VEKİLİ FATMA
BENLİ (İstanbul) – Katılmıyoruz Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkan.
BAŞKAN – Önerge üzerinde İstanbul Milletvekili Sayın
Oğuz Kaan Salıcı konuşacak.
Buyurun. (CHP sıralarından alkışlar)
OĞUZ KAAN SALICI (İstanbul) – Sayın
Başkan, değerli milletvekilleri; İnsan Hakları ve Eşitlik Kurumu Kanunu
Tasarısı’nın 13‘üncü maddesi üzerine söz almış bulunuyorum. 
Adalet ve Kalkınma Partisi döneminde
insan hakları konusunda ciddi sorunlar yaşanmıştır, yaşanmaya da devam
etmektedir. Bu sorunların üzerine gitmek yerine iktidar partisi sürekli olarak
savunma pozisyonunda kalmış, olayların Büyük Millet Meclisinde araştırılması
konusunda Cumhuriyet Halk Partisi tarafından verilen araştırma önergelerinin
istikrarlı olarak reddedilmesini sağlamıştır. Hatta konuyu derinden etkileyecek
ve kutuplaştıracak bir boyuta götürmüş, farklı toplumsal kesimlerin birbirine
güven duymasına engel olacak çabalar içine girmiştir.
Konuşulan kanunla ilgili olarak da
Türkiye İnsan Hakları ve Eşitlik Kurumunun oluşumunda yönetim erkini doğrudan
kendisi belirleyerek, muhalefetle uzlaşmayarak, aslında iktidardan bağımsız
olarak işletilebilse, muhalefetin uyarıları dikkate alınsa ülkemize yararı
olacak bir yasaya kurulun sadece kendi kontrolünde olmasını ısrarla talep
ettiği için bizi muhalefet etme noktasına itmiştir. (CHP sıralarından alkışlar)
Sayısal çoğunluğunuza güvenerek yasaları
toplumu kutuplaştırma pahasına geçirme alışkanlığınız maalesef iktidarınız
boyunca sürmüştür. Vicdanı olan, demokrasiye inanan, ülkesini seven bir iktidar
milletvekili çıksa da keşke şöyle bir konuşma yapsa: “Türkiye'nin temel
meselelerinden Kürt sorunu konusunda gizli kapaklı bir süreç başlattık. Ana
muhalefet partisinin açtığı krediyi kabaca reddettik. Konuyu Parlamentoya
getirip milletin gözü önünde, samimi olarak çözmek yerine, tutamayacağımız
sözler verdik. (CHP sıralarından alkışlar) Yollar yaptık, yapılan yollara el
yapımı bombalar tuzaklandı, görmedik, denetlemedik. Cizre’ye, Sur’a,
Nusaybin’e, Yüksekova’ya, birçok şehrimize silah yığınağı yapıldığını bile bile
‘İktidarımıza seçim öncesi zarar gelmesin.’ diye göz yumduk. Bu yanlış
politikayla güvenlik güçlerimizin, sivillerin hayatını kaybetmesine neden
olduk. Güvenlik güçlerine sızmış, kendisine ‘esedullah timi’ diyen, duvarlara
‘Türk’sen övün yoksa itaat et.’ diye yazan kendini bilmezleri hoş gördük.
Türkiye'nin Süleyman Şah Türbesi’ni taşıyabilmesi için PYD’den yardım istedik,
sonra döndük PYD’yi terör örgütü ilan ettik. Terör örgütü ilan ettikten bir ay
sonra Salih Müslim’i Ankara’ya davet edip görüşme yaptık. Milletvekilimiz Galip
Ensarioğlu dahi bilmiyordu PYD’yi terör örgütü ilan ettiğimizi. Taziyeye gitti
‘PYD terör örgütü değildi o tarihte.’ dedi, mahcup oldu. PKK’yla, PYD’yle
görüşen, IŞİD’e ‘kızgın gençler’ diyen, cemaatin her istediğini veren, içtiği
su ayrı gitmeyen bizdik, ana muhalefeti teröre destek vermekle suçladık. (CHP
sıralarından alkışlar) 
Bazen ultra milliyetçi olduk, bazen milliyetçiliği
ayaklar altına aldık. 
Karaman’da çocuklar taciz edildi, Sayın Bakanımız ‘Bir
kereden bir şey olmaz.’ dedi, sonra öğrendik ki Rize’de çocuk tacizinden
yargılanan Mehmet Nuri Gezmiş de Rize Ensar Vakfı Başkanlığı yapmış. FBI’ın
verdiği istihbaratla evindeki bilgisayara çocuk pornosu indirdiği tespit edilen
İlahiyat Profesörü Trakya Üniversitesi Rektör Yardımcısı Hüseyin Sarıoğlu’nun
kitapları da Ensardan basılmış, biz yine de Ensar Vakfını korumaya devam ettik.

Öyle bir dış politika izledik ki koca dünyada yalnız
kaldık, yalnızlığımızı da kıymetlidir diye sattık. 
Genelkurmay Başkanını terör örgütü üyeliğinden
yargıladık, medyayı tarumar ettik, talimatla gazeteci attırdık, yazılmamış
kitapları yasaklatacak kadar ileriye gittik. 
Habercilik peşinde koşanlara bazen ‘Ergenekoncu’, bazen
‘darbeci’, bazen ‘casus’ dedik, sonuçta hepsini cezaevine gönderdik. 
Bizim gençlik kolları Hürriyet gazetesini bastı,
basanların başını ödüllendirdik, bakan yardımcısı yaptık. 
Havuz medyamızı yarattık, o kadar sadakat sahibi
oldular ki bazen kendi Başbakanımızı bile sansür ettik. (CHP sıralarından
alkışlar) Bizim havuz medyasını takip edenler Reza Zarrab’ı hâlâ hayırsever bir
iş adamı zannediyorlar. 
17, 25 Aralık da bildiğiniz yolsuzluktu aslında,
meselenin nereye gidebileceğini erken gördük, darbe yapılıyor dedik, tedbir
aldık. Aslında, dört bakanımızın yaptığı işlerin dinde, imanda yeri olmadığını
bizim taban da anladı ama muhalefeti öyle şeytanlaştırdık ki tabanımızı zar zor
kendimize tekrardan razı ettik. Şimdi, Reza Zarrab Amerika’da tekrar konuşursa
diye uykularımız kaçıyor. Bu yaşattıklarımızdan dolayı tüm Türkiye’den özür
diliyorum.” dese bir iktidar milletvekili belki bu saatten sonra Türkiye
normalleşmeye başlayabilir.
Hepinizi saygıyla selamlıyorum. (CHP sıralarından
alkışlar)
BAŞKAN – Teşekkür ederim.
COŞKUN ÇAKIR (Tokat) – Sayın Başkan…
BAŞKAN – Sayın Çakır, buyurun.
COŞKUN ÇAKIR (Tokat) – Sayın Başkan, sadece kayıtlara
geçsin diye müsaadenizle bir cümle sarf etmek istiyorum. Değerli konuşmacının
konuşmasında zikretmiş olduğu Profesör Hüseyin Sarıoğlu -Edirne’de Trakya
Üniversitesindeki bir rektörlük yarışmasında üzerine adice atılmış bir çamur ve
kimin attığı da belli olan, paralel çeteler tarafından bugün, ibra olmuştur ve
rektör adayıdır şu anda.
Teşekkür ederim.
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
14’üncü maddede dört adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
14’üncü maddesinin (1)’inci fıkrasının aşağıdaki şekilde değiştirilmesini arz
ve teklif ederiz.
 Erkan Akçay Erhan
Usta Nuri Okutan
 Manisa Samsun Isparta
 Deniz Depboylu Zihni
Açba Kamil Aydın
 Aydın  Sakarya Erzurum
 Ruhi Ersoy
 Osmaniye
“(1) Başkanlık, Başkan Yardımcıları, daire
başkanlıkları şeklinde teşkilatlanmış hizmet ve destek birimleri ile çalışma
gruplarından oluşur. Hizmet birimlerinin sayısı onu geçemez. Başkanlık, Kurul
kararlarını uygulamakla ve diğer konularda Başkana ve Kurula yardımcı olmakla
görevlidir.”
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 14’üncü maddesinin (3)’üncü fıkrasının
aşağıdaki şekilde değiştirilmesini arz ve teklif ederiz. 31/03/2016
"(3) Hizmet birimleri, nitelikleri ve seçilme
yöntemleri ilgili yönetmelikte belirtilen kişiler arasından başkan tarafından
atanan koordinatörlerin eşgüdümünde faaliyet gösterir."
 Ahmet Akın Şenal
Sarıhan Mahmut Tanal
 Balıkesir Ankara İstanbul
 Onursal Adıgüzel Tahsin
Tarhan Murat Bakan
 İstanbul Kocaeli İzmir
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
14’üncü maddesinin (4)’üncü fıkrasından sonra gelmek üzere aşağıdaki fıkranın
eklenmesini; mevcut (5)’inci fıkrada yer alan "ile bu birimlerin"
ibaresinin "ve büroların" şeklinde değiştirilmesini ve diğer fıkranın
teselsül ettirilmesini arz ve teklif ederiz.
 Coşkun Çakır Ramazan
Can Abdullah Öztürk
 Tokat Kırıkkale Kırıkkale

 Şahin Tin Mehmet
Demir Osman Aşkın Bak
 Denizli Kırıkkale Rize
 Nureddin Nebati
 İstanbul
"(5) Gerek görülmesi halinde, Kurumun teklifi
üzerine Bakanlar Kurulu kararıyla Kuruma bağlı bürolar kurulabilir."
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 14’üncü maddesinin tasarıdan
çıkartılmasını arz ve teklif ederiz.
 İdris Baluken Çağlar
Demirel Sibel Yiğitalp
 Diyarbakır Diyarbakır Diyarbakır
 Bedia Özgökçe Ertan Behçet
Yıldırım Hüda Kaya
 Van Adıyaman İstanbul
BAŞKAN – Okunan son önergeye Komisyon katılıyor mu?
İNSAN
HAKLARINI İNCELEME KOMİSYONU BAŞKAN VEKİLİ FATMA BENLİ (İstanbul) –
Katılmıyoruz Sayın Başkanım.
BAŞKAN
– Hükûmet?
BAŞBAKAN
YARDIMCISI LÜTFİ ELVAN (Mersin) – Katılmıyoruz Sayın Başkanım.
BAŞKAN
– Önerge üzerinde İstanbul Milletvekili Hüda Kaya konuşacak.
Buyurun
Sayın Kaya. (HDP sıralarından alkışlar)
HÜDA
KAYA (İstanbul) – Sayın Başkan, sayın vekiller; 149 sıra sayılı Türkiye İnsan
Hakları ve Eşitlik Kurumu Kanun Tasarısı hakkında 14’üncü madde noktasında
konuşuyorum. 
Değerli arkadaşlar, bugün Tahir Elçi’yle ilgili bazı
konuşmalar yapılırken grup sözcüsü sayın arkadaşlarımızın ve bazı milletvekili
arkadaşlarımızın inanılmaz tepkilerine şahit oldum ve inanamadım. Arkadaşımız
son derece yalın ve net bir şekilde, bunun sorumlusu kimse hiçbir taraf
gözetmeden ortaya çıkarılması noktasında “Gelin, birlikte bir iş yapalım, bir
adım atalım.” dedi. Fakat grup sözcüsü değerli arkadaşımız “Neden böyle
telaşlanıyorsunuz, neden böyle etekleriniz tutuşuyor, niyedir bu telaşe?” İşte
“Sizsiniz sorumlu.” gibi hedef göstermelerle ithamlarda bulundu. “Bizim
derdimiz bağcıyı dövmek değil, üzüm yemek.” dedi fakat partiden olan, bu konu
hakkında konuşan arkadaşlarımız çok net bir şekilde bunu ifade etmiş olmalarına
rağmen hâlâ asıl telaşlananın kim olduğunu bizi izleyen seyirciler de, halkımız
da, burada Mecliste bulunan arkadaşlar da gördüler. Bu kadar net bir çağrıya
hâlâ hayır demenin telaşını ben de anlayabilmiş değilim. 
İnsan Hakları ve Eşitlik Kurumu Kanun Tasarısı’nda 11
üyeden oluşması öngörülen kurum üyelerinin 8’i hükûmet tarafından, 3’ü
Cumhurbaşkanı tarafından atanması, insan haklarının ve eşitlik alanlarının
daraltılması, sivil alandan çıkarılıp egemenlik alanına hapsedilmesi demektir,
bunu günlerdir arkadaşlarımız anlatıyorlar. Bakın, öyle bir ülkede yaşıyoruz ki
Türkiye Cumhuriyeti Sayın Cumhurbaşkanı Amerika’da “İnsan hakları, ifade
özgürlüğü noktasında en ileri derecede olan ülkelerden birisi Türkiye’dir.”
diye konuşma yaptığı saatlerde bu akşam İstanbul’da, dün ifade vermeye gelen
bir kadın akademisyen arkadaşımız, Meral Camcı tutuklandı. Neden? Sadece barış
istediği için, barışa imza verdiği için. 
NURETTİN ARAS (Iğdır) – Elinizde silah, dilinizde
barış. 
HÜDA KAYA (Devamla) - Şimdi, 11 üyenin hepsi böylesine
bir egemen, böylesine bir zihniyetin tekeli altında toplanırsa, sivil alandan
muaf tutulursa dünyanın her bir tarafında, dünya haklarının, vicdanının gözünün
önünde, Türkiye’nin ne kadar ileri insan hakları derecesinde olduğunu
anlatırsak anlatalım, Türkiye’de yaşanmakta olan insan hakları eşitsizlikleri,
mağdurlukları, her türlü haksızlıklar nasıl giderilecek? Bu kafayla, bu
zihniyetle biz kime neyi anlatacağız? Zulmeden, haksızlık yapan, en tepeden,
üst akıldan en alt kademelere kadar bir devlet organının hepsi, tamamı darbe
yönetimlerini bile geçen bir zulmü yaşatırken insanlar mağdur bırakıldığında
nereye başvuracaklar? 
Sevgili arkadaşlar, Bakara Suresi 2’nci ayetikerîme
var: “Hakikati bildiğiniz hâlde doğruyu yanlışla karıştırmayın ve bile bile
gerçeği gizlemeyin.” der Allah. (AK PARTİ sıralarından gürültüler) 
İBRAHİM AYDEMİR (Erzurum) – Sana söylüyor. 
İDRİS BALUKEN (Diyarbakır) – Ayetten niye rahatsız
oluyorsunuz ya? Ayetten de mi rahatsız oluyorsunuz? 
HÜDA KAYA (Devamla) - Tahir Elçi’nin katilini Diyarbakır’da
savcı da biliyor, devlet görevlileri de biliyor, içinizden bilenler de çok iyi
biliyor ama hakkı gizlemeyelim arkadaşlar. 
UĞUR AYDEMİR (Manisa) – Sayın Vekil, tekrarlar mısınız?
Tekrarlar mısınız, anlamadık. 
HÜDA KAYA (Devamla) – Ne olur, hakkı gizlemeyelim.
UĞUR AYDEMİR (Manisa) – Tekrarlar mısınız, anlamadık.
HÜDA KAYA (Devamla) – Evet, evet.
(Mikrofon otomatik cihaz tarafından kapatıldı) 
BAŞKAN – Karşılıklı konuşmayalım lütfen.
UĞUR AYDEMİR (Manisa) – Lütfen tekrarlayalım,
anlamadım.
HÜDA KAYA (Devamla) – Evet, tutanaklardan bakarsınız.
UĞUR AYDEMİR (Manisa) – Beraber anlayalım, tekrarlayın
da.
BAŞKAN – Teşekkür ederim Sayın Kaya. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısının
14’üncü maddesinin 4’üncü fıkrasından sonra gelmek üzere aşağıdaki fıkranın
eklenmesini; mevcut 5’inci fıkrada yer alan "ile bu birimlerin"
ibaresinin "ve büroların" şeklinde değiştirilmesini ve diğer fıkranın
teselsül ettirilmesini arz ve teklif ederiz.
Coşkun Çakır (Tokat) ve
arkadaşları
"(5) Gerek görülmesi halinde, Kurumun teklifi
üzerine Bakanlar Kurulu kararıyla Kuruma bağlı bürolar kurulabilir."
BAŞKAN – Okuduğum son önergeye Komisyon katılıyor mu?
İNSAN HAKLARINI İNCELEME KOMİSYONU BAŞKAN
VEKİLİ FATMA BENLİ (İstanbul) – Takdire bırakıyoruz Sayın Başkan.
BAŞKAN – Hükûmet? 
BAŞBAKAN YARDIMCISI LÜTFİ ELVAN (Mersin)
– Katılıyoruz Sayın Başkan.
COŞKUN ÇAKIR (Tokat) – Gerekçe…
BAŞKAN – Gerekçeyi okutuyorum.
Gerekçe: 
Kurumun yerel düzeyde etkin şekilde
faaliyet gösterebilmesi amacıyla, bürolar kurulabilmesi amaçlanmaktadır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir.
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 149 Sıra Sayılı Türkiye
İnsan Hakları ve Eşitlik Kurumu Kanunu Tasarısı’nın 14’üncü Maddesinin 3’üncü
fıkrasının aşağıdaki şekilde değiştirilmesini arz ve teklif ederiz. 31/03/2016
"(3) Hizmet birimleri, nitelikleri ve seçilme
yöntemleri ilgili yönetmelikte belirtilen kişiler arasından başkan tarafından
atanan koordinatörlerin eşgüdümünde faaliyet gösterir." 
Ahmet Akın (Balıkesir) ve
arkadaşları
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU BAŞKAN
VEKİLİ FATMA BENLİ (İstanbul) – Katılmıyoruz Sayın Başkan.
BAŞKAN – Hükûmet? 
BAŞBAKAN YARDIMCISI LÜTFİ ELVAN (Mersin)
– Katılmıyoruz Sayın Başkan.
BAŞKAN – Önerge üzerinde İzmir Milletvekili
Murat Bakan konuşacak.
Buyurun Sayın Bakan. (CHP sıralarından
alkışlar) 
MURAT BAKAN (İzmir) – Sayın Başkan,
değerli milletvekilleri; hepinizi saygıyla selamlıyorum. 
Diyarbakır’da şehit olan şehitlerimizi
saygı ve rahmetle anıyorum.
Sevgili arkadaşlar, burada bir kurumun
kuruluş yasasını konuşuyoruz. Öncelikle şunu sorgulamamız gerek: Bu kurumun
oluşmasına neden ihtiyaç var? Bir kurumun kurulma ihtiyacı ne kadar fazla ise o
konuda o kadar sorun var demektir. Türkiye’de uzun yıllardır insan hakları ve
ifade özgürlüğü ihlalleri bakımından Uluslararası İnsan Hakları Örgütü
tarafından yakın incelemeye alınmış bir ülkedir. Uluslararası Af Örgütü, İnsan
Hakları İzleme Komitesi ve Freedom House gibi uluslararası insan örgütleri
nezdinde Türkiye’nin sicili hep sorunlu olmuştur ancak bu iktidar döneminde
insan hakları ihlalleri zirve yapmıştır. 
Düşünce özgürlüğü, toplumsal barış için en önemli insan
haklarından birisidir. Peki, ülkemizde düşünce özgür müdür? Eğer iktidar gibi
düşünüyorsanız özgürsünüz, aksi takdirde ülkemizde düşünce özgürlüğünden söz
etmek mümkün değildir. 
Sayın milletvekilleri, ben hukukçu bir arkadaşınızım.
Odamda sadece son on beş yılda “Avrupa İnsan Hakları Türkiye Kararları” adıyla
yayınlanan 2.300 sayfalık cilt cilt kitaplar var ve bu kitaplar aysbergin suyun
üzerinde kalan kısmıdır sadece. Bu çok acıdır, ülkemiz adına çok da ayıptır.
“Bu kadar kısa zamanda bu kadar insan hakkı ihlalini nasıl başardık?” diye
kendi kendimize sormamız gerekir. “İnsan hakkı” kavramını kavrayamayan yöneticiler
yüzünden ülkemizde bu ayıbı yaşamak zorunda mıydık? Korkarım ki bu ayıpları
daha da yaşayacağız bu gidişle. 
İnsan Hakları Evrensel Beyannamesi’nin 30 maddesini
kendimce özetlemek istiyorum: İnsan hakları, her şeyden önce özgürlük ve demokrasi
demektir, hak, hukuk, hakkaniyet, hakikat demektir. Onurdur, vicdandır,
hoşgörüdür insan hakları. Sendikadır, alın terinin karşılığıdır, hakça
bölüşümdür insan hakları. Eğitimde eşitlik, sağlıkta esenliktir, çocukların
tecavüze uğramamasıdır, kadının şiddet görmemesidir insan hakları. (CHP
sıralarından alkışlar) Ülkede kan, barut kokusunun, ölüm korkusunun
olmamasıdır. Dicle, Fırat, Kızılırmak, Meriç’in kan revan içinde, ağıtlarla
değil, barış ve kardeşlik türküleriyle engin okyanuslara akmasıdır. (CHP sıralarından
alkışlar) İyi komşuluk ilişkileridir, barıştır, huzurdur, doğaya saygıdır.
İnsan hakları bireyin özgürlüğüdür, laikliktir, yaşam hakkıdır, zalimin
karşısında, mazlumun yanında olmaktır. 
Şimdi, değerli milletvekili arkadaşlarım, yukarıda
saydığım hususların ülkemizdeki durumunu kendi vicdanınızda değerlendiriniz
lütfen. İnsan hakları, Yaradan’dan ötürü yaratılanı sevmektir. Yunus’un bu
sözünü Sayın Cumhurbaşkanı neredeyse her konuşmasında söylüyor; söylüyor
söylemesine ama Sayın Cumhurbaşkanının dili ötekileştiriyor, ayrıştırıyor,
kutuplaştırıyor, çatıştırıyor, kin ve nefret tohumlarının ekilmesine fırsat
veriyor. Sayın Cumhurbaşkanına da bu kürsüden insan hakları adına Yunus’un şu
dizeleriyle seslenmek istiyorum: “Söz ola kese savaşı, söz ola bitire başı,
Söz ola ağılı aşı, bal ile yağ ede bir söz.” 
İnsan hakları dillerin, dinlerin, inançların,
kültürlerin kardeşliğinde, insanlığın acıda, umutta, barışta, soylu bir
demokraside birlikteliğidir. İnsan hakları etnik ve inançsal kimlikler
üzerinden siyaset yapmamaktır. İnsanın doğuştan gelen şerefi olan etnik,
inançsal ve cinsiyet kimlikleri üzerinde tepinilmesine izin vermemektir. 
Sevgili arkadaşlar, sözün özü, Türkiye’de böyle bir
kurumun varlığına şiddetle ihtiyaç vardır. Eğer gerçekten bağımsız olursa
vardır, eğer gerçekten özerk olursa vardır. Eğer bu kurum bizzat yürütmenin
kontrolünde olursa bu tip bir kuruma bu ülkenin ihtiyacı yoktur arkadaşlar.
Eğer kanun tasarısı kurulun oluşumunda herhangi bir değişiklik olmadan
yasalaşırsa bu kurumun varlığının da, yokluğunun da herhangi bir anlamı yoktur.
“Dostlar alışverişte görsün.” “Avrupa Birliğine hoş görünelim.” diye kanun
yapmaya ihtiyacımız olmamalı. Bu Meclis bu kanunu yapacaksa kendi yurttaşının
insan hakkı için, tecavüze uğrayan çocuklar için, şiddet gören kadınlar için
yapmalı ve bunu yaparken elbette dünyada insan hakları konusundaki gelişmeleri
de gözetmeli. 
Ancak, bu yasaya baktığımızda insan haklarının
geliştirilmesi ve korunması için kurulan ulusal kuruluşların statüsüne ilişkin
Paris Prensipleri’ne uymadığını görüyoruz. Hatta bu ilkelerde ne varsa bu
yasada o yok arkadaşlar. İnsanın değeri ve onuru, ahlak, vicdan ve erdemle
korunur. (CHP sıralarından alkışlar) Yapacağınız her işte, her eylemde erdem
olmazsa yapacağınız her işin sonucu utanç ve şer olur. Veysel’in deyimiyle
“Dava insanlık davası.” Yönetimin adamlarından değil, davası insanlık davası
olan bilge insanlardan oluşacak bir kurum derdimize deva olur inancındayım. 
Yüce Meclisi saygıyla selamlarım. (CHP sıralarından
alkışlar)
BAŞKAN – Teşekkür ederim Sayın Bakan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
14’üncü maddesinin (1)’inci fıkrasının aşağıdaki şekilde değiştirilmesini arz
ve teklif ederiz.
Erkan
Akçay (Manisa) ve arkadaşları
“(1) Başkanlık, Başkan Yardımcıları, daire
başkanlıkları şeklinde teşkilatlanmış hizmet ve destek birimleri ile çalışma
gruplarından oluşur. Hizmet birimlerinin sayısı onu geçemez. Başkanlık, Kurul
kararlarını uygulamakla ve diğer konularda Başkana ve Kurula yardımcı olmakla
görevlidir.”
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU BAŞKAN VEKİLİ FATMA
BENLİ (İstanbul) – Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkanım.
BAŞKAN – Önerge üzerinde Osmaniye Milletvekili Sayın
Ruhi Ersoy konuşacak.
Buyurun Sayın Ersoy. (MHP sıralarından alkışlar) 
RUHİ ERSOY (Osmaniye) – Sayın Başkan, değerli
milletvekilleri; büyük Türk milleti Maveraünnehir’de mayaladığı medeniyetiyle
kararlı bir şekilde yoluna devam etmekte. Alp ruhu Anadolu’yla bütünleşip
Yesevi ocağında pişerek alperen oldu. Alperen gaziler önce gönülleri fethederek
kılıçlarla gönülleri birleştirdi. Pek çok coğrafya Türk’ten adaleti beklemek
için kendi iradesiyle çağrıda bulundu. Mayalanan bu medeniyet insanlığa yeni
bir nefes getirdi. Bu getirilen nefesin adı bir dönem Şeyh Edebali ile Osman
Gazi oldu, bir dönem Fatih ile Akşemseddin oldu. Kesilmeden bu süreç devam etti
Anadolu’da Mustafa Kemal olarak varlığını sürdürdü. Fakat temel anlayış dinin
kendi coğrafyası ve iklimi içerisinde yaşam alanına saygı duyarken ne zaman ki
din siyasallaşıp devlet organizasyonunun içerisine değişik niyetlerle girmeye
kalktıysa onların âdeta haddini bildirdi. Baba İshak da böyle oldu, Şeyh
Bedrettin de böyle oldu, başka türlü dinî karakterli isyanlar da böyle oldu.
Devlet otoritesine karşı başlayan isyan hareketleri Karlofça’yla birlikte her
yüz yılda bizim coğrafyamızdan canımızı, bedenimizi, medeniyetimizi
kopartanlara karşı mücadeleyle geçti. Ta ki Çanakkale’ye kadar. Çanakkale’deki
o ruh, bu yenilmişliğe karşı son yüz elli iki yüz yılın yaralarına merhem
olarak, bir heyecan yaratarak cumhuriyeti kurdurdu ve cumhuriyet bu heyecan
üzerinde âdeta aydınlanmış Türk aklıyla, birtakım uygulamalarla bu günleri var
etti. Bugünlerde de tarihin arka planındaki olaylar dinî karakterli veyahut da
bölücü karakterli olarak karşımıza çıkmaya başladı. Bu Kürt Teali
Cemiyetlerinden Etniki Eteryalara kadar postmodern bir süreçle, vekâlet
savaşlarıyla karşı karşıya bizim önümüzde durmakta. 
Bugün üzerinde tartıştığımız konular her ne olursa
olsun memleket darda, zorda ve sıkıntıda. Artık, her gün gelen şehit
haberlerinin hepimizi sıradanlaştırma eğilimine doğru gittiğini görüyoruz, ta
ki teröre inat birlik, beraberlik programınızı bozmayın, devam edin çocuklar
diyoruz. Evet, bir noktada haklıyız ama beraberinde de bir arınmaya, durulmaya,
şuurlanmaya ihtiyacın olduğunu düşünüyoruz. “Hep birlikte o şehit cenazesine
katılmazsak ne olur acaba? Siyaseten birileri not eder de olumsuz mu yazılır?”
kaygısıyla mı hareket etmeliyiz, yoksa iliklerimize kadar bunu hissederek
“Nereye gidiyor bu memleket?” şuuruyla o şehide vazifemizi yapmak için mi
oradayız? 
Bu düşünceden hareketle, yarınki, Kocatepe Camisi’nden
kaldırılacak 6 şehidimize bu ruhla, 
“Ey şehit oğlu şehit, isteme benden makber,
Sana aguşunu açmış duruyor Peygamber.” anlayışıyla,
Peygamber Efendimiz’e yol arkadaşı olmak üzere manevi âleme irtihal eden bu
şehitlerimizin cenazesinde Türkiye Büyük Millet Meclisinin tüm üyeleri olarak
varmaya ne diyorsunuz? Milliyetçi Hareket Partisi Grubu yüce Parlamentoyu yarın
Kocatepe Camisi’nde cuma namazına ve şehidimizi birlikte kaldırarak; teröre,
teröristlere, bölücülere, hainlere Türkiye Büyük Millet Meclisinin ruhunu ifade
etmeye, Anadolu insanımıza, aziz Türk milletine de büyük ailemize de “Bakın,
sizin temsilcilerinizle siz ve şehitleriniz bir arada, sizin önünüzde hiçbir
irade duramaz.” demeye davet ediyor ve sevgi ve saygılarını sunuyoruz. 
Şehitlerimize Allah’tan rahmet, yakınlarına, ailelerine
ve tüm Meclisimize ve aziz Türk milletine başsağlığı diliyoruz.
Saygılarımla efendim. (MHP, AK PARTİ ve CHP
sıralarından alkışlar) 
BAŞKAN – Teşekkür ederim Sayın Ersoy.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Kabul edilen önerge doğrultusunda 14’üncü madde kabul edilmiştir.
15’inci maddede 4 adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
15’inci maddesinin (4)’üncü fıkrasında yer alan "Başbakan veya
görevlendireceği Bakan" ibaresinin "Kurul" şeklinde
değiştirilmesini arz ve teklif ederiz.
 Coşkun Çakır  Ramazan
Can Abdullah Öztürk
 Tokat Kırıkkale Kırıkkale
 Osman Aşkın Bak Şahin
Tin Nureddin Nebati
 Rize Denizli İstanbul
 Mehmet Demir 
 Kırıkkale

Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
15’inci maddesinin (4)’üncü fıkrasının (a) bendinin aşağıdaki şekilde
değiştirilmesini arz ve teklif ederiz.
 İsmail Faruk Aksu Mustafa
Mit Nuri Okutan
 İstanbul Ankara Isparta
 Ruhi Ersoy Arzu
Erdem Mehmet Parsak
 Osmaniye İstanbul Afyonkarahisar
 Deniz Depboylu Mehmet
Erdoğan Zihni Açba
 Aydın Muğla Sakarya
"a) Hukuk, siyasal bilgiler, idari bilimler, kamu
yönetimi, iktisat ya da işletme dallarında eğitim veren en az dört yıllık
yükseköğrenim kurumlarından mezun olmuş olma,"
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 15’inci maddesinin (3)’üncü fıkrasının
tasarı metninden çıkartılmasını arz ve teklif ederiz.
 Ahmet Akın Şenal
Sarıhan Mahmut Tanal 
 Balıkesir Ankara İstanbul
 Aytuğ Atıcı Tahsin
Tarhan Onursal Adıgüzel
 Mersin Kocaeli İstanbul
Türkiye Büyük Millet Meclisi
Başkanlığına
Görüşülmekte
olan 149 sıra sayılı Türkiye İnsan Hakları ve Eşitlik Kurumu Kanunu
Tasarısı’nın 15’inci maddesinin tasarıdan çıkartılmasını arz ve teklif ederiz. 
 İdris Baluken  Çağlar
Demirel Sibel Yiğitalp
 Diyarbakır Diyarbakır Diyarbakır
 Bedia Özgökçe Ertan Behçet
Yıldırım
 Van Adıyaman
BAŞKAN – Okunan
son önergeye Komisyon katılıyor mu?
İNSAN HAKLARINI
İNCELEME KOMİSYONU BAŞKAN VEKİLİ FATMA BENLİ (İstanbul) – Katılmıyoruz Sayın
Başkan. 
BAŞKAN –
Hükûmet? 
BAŞBAKAN
YARDIMCISI LÜTFİ ELVAN (Mersin) – Katılmıyoruz Sayın Başkan. 
BAŞKAN – Önerge
üzerinde Diyarbakır Milletvekili Sayın Çağlar Demirel konuşacak. 
Buyurun Sayın
Demirel. (HDP sıralarından alkışlar) 
ÇAĞLAR DEMİREL
(Diyarbakır) – Teşekkürler.
Sayın
Başkan, değerli milletvekilleri; 149 sıra sayılı Kanun Tasarısı, İnsan Hakları
ve Eşitlik Kurumu Kanun Tasarısı olarak geçmesine rağmen ne yazık ki ne insan
haklarına ne de eşitlik ilkesine uygun hazırlanmamıştır. Bu yüzden, bu kanun
tasarısında yapılacak değişikliklerde muhalefetin önerileri de dikkate
alınmamıştır.
Bu
kanun tasarısında en önemli ayrımcılığın kadınlara yönelik yapılan ayrımcılık
olduğunu bir kez daha ifade etmek istiyoruz. Sayın Bakan kanun tasarısıyla
oluşacak kurumda “1 kadın olabilir.” dedi, sonra buna ilişkin de ifadelerini
dile getirdi ama biz bunun takipçisi olacağız. Sayın Bakana, özelde, bunun
garantiye alınması için 10’uncu maddeye en az yarısından fazlasının kadın
olması gerektiği eklenmelidir diye önerimizi sunduk. Çünkü, birçok kurum
kurulduğunda ne yazık ki içerisinde ya 1, ya 2 kadın yer alıyor ya da yer
almıyor. Onun için, bunun eğer eşitlik ilkesine uygun hareket edilmesi
gerektiğini düşünüyorsak, insan haklarına uyumlu bir kurum olacağını
düşünüyorsak en az yarısının kadınlardan oluşması gerektiğini bir kez daha
öneriyoruz ve bu kanun tasarısı içerisinde de bir ek madde olarak yer alması
gerektiğini düşünüyoruz. 
İkincisi: Bu kurum içerisinde yer alacak istihdama
ilişkin de yine, çalışacak, orada işe alınacak insanların en az yarısının kadın
olması gerektiğini bir kez daha ifade ediyoruz. Çünkü, en fazla ayrımcılığa
uğrayanlar, en fazla insan hakları ihlallerinden nasibini alanlar kadınlardır.
Bu yüzden, siz bu ayrımcılığı bu kanun tasarısında da uygularsanız o zaman
bunun insan hakları ve kadın-erkek eşitliği adına kurulmuş bir kurum olduğunu
hiçbir şeklide ifade edemezsiniz. 
Şimdi, şunu da çok net ifade edelim ki bu kanun
tasarısında 7 bölgeden oluşacak büroların gerçekleşmesi söz konusu ama kim
tarafından? Başbakan ya da onun görevlendireceği bir bakan eğer ihtiyaç duyarsa
bürolar kurulacaktır ya da kurulmuş büroların kaldırılmasına bile sadece onlar
karar verecektir. Ama bunun neresi eşitlik ilkesine uygun bir durumdur bunu
sormak gerekiyor. Çünkü, bu kurum insan haklarını savunan bir kurum hâline
gelmekten öte; direkt sivil toplumdan uzak, muhalefetin içinde yer almadığı, halkın
içine dâhil olmadığı bir kurumdan, direkt Hükûmetin sorumluluk aldığı ve
Hükûmete bağımlı olarak yürütülen bir kurum hâline dönüşmüş. Bunun tamamen
Hükûmete bağımlı olarak hareket eden bir kurumdan farkı olmadığını bir kez daha
ifade etmek istiyoruz. İşte bu, ayrımcılığın tam da kendisidir. İşte bu, insan
haklarına uyumun tam da önüne geçilen en büyük eksikliğidir. 
Üçüncüsü, bu kanun tasarısında yer alması gereken ve
bunun maddelerinde yer alması gereken bir diğer önerimiz de yine eğitimde.
Bütün kurum üyeleri ve çalışacak, istihdam edilecek personelin hepsine insan
haklarıyla ilgili, kadına yönelik şiddetle mücadeleyle ilgili, eşitlik ilkesine
ilişkin ve toplumsal cinsiyete ilişkin eğitimin mutlaka müfredatlarda ve eğitim
müfredatının bu kanun tasarısı içerisinde kanunlaşmasında yer alması
gerektiğini düşünüyoruz. Çünkü bu, eğitim müfredatında yer almadığı sürece,
kanun tasarısında yer almadığı sürece eğitimin yenilenmesi ve toplumsal
cinsiyet eğitimlerinin gerçekleşmesinde büyük bir eksiklik yaşanacaktır. O
yüzden bu kuruma eğitim konusunun, istihdam konusunun da bir kez daha ele
alınması gerektiğini düşünüyoruz ve bu kurumun insan hakları alanında çalışan
bütün sivil toplum örgütlerinin de içinde yer alacağı ve karar mekanizmasında
yer alması gerektiğini bir kez daha öneriyoruz.
Bu tasarının bu şekliyle kanunlaşmasıyla birlikte,
aslında, Türkiye’de insan hakları ihlallerinin bir kez daha yaşanmış olacağını
gözlerimizle göreceğiz. Çünkü bir formaliteden öteye geçmeyecektir. Çünkü
kendisi zaten insan haklarına, eşitlik ilkesine aykırıdır. Tamamen ayrımcılığı
içeren bir kanun tasarısı hâlinde yürürlüğe girecektir diyorum. Hepinizi
saygıyla selamlıyorum. (HDP sıralarından alkışlar) 
BAŞKAN – Teşekkür ederim Sayın Demirel
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 15’inci maddesinin (3)’üncü fıkrasının
tasarı metninden çıkartılmasını arz ve teklif ederiz.
Aytuğ
Atıcı (Mersin) ve arkadaşları
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU BAŞKAN VEKİLİ FATMA
BENLİ (İstanbul) – Katılmıyoruz Sayın Başkan.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkan.
BAŞKAN – Önerge üzerinde Mersin Milletvekili Aytuğ
Atıcı konuşacak.
Buyurun Sayın Atıcı. (CHP sıralarından alkışlar) 
AYTUĞ ATICI (Mersin) – Teşekkür ederim Sayın Başkan.
Değerli arkadaşlar, Türkiye İnsan Hakları ve Eşitlik
Kurumu Kanunu Tasarısı’nın 15’inci maddesi üzerine verdiğimiz önerge üzerine
söz almış bulunuyorum; insan haklarına saygılı bütün milletvekillerini saygıyla
selamlıyorum.
Değerli arkadaşlar, bugün 1 Nisan. Bugün önemli bir gün.
Bugün İnsan Hakları ve Eşitlik Kurumu için bir yasa görüşmeye devam ederken
saatler sonra bir dava görülecek. Cumhurbaşkanı bir gazeteciye yaptığı bir
haber nedeniyle “Bu haberi yapan kişi bedelini ağır ödeyecek. Öyle bırakmam
onu.” diye tehdit ettiği için tutuklanan gazeteciler yargılanacaklar. Garip bir
tesadüf değil mi? 
Bu da yetmez. Anayasa Mahkemesinin verdiği karara
rağmen, mahkemenin savcısı değiştirilerek, bizim Türkiye İnsan Hakları ve
Eşitlik Kurumu kanununu görüştüğümüz saatlerde bu gazetecilerin tutuklanması
için yeni gerekçeler icat edilmeye çalışılacak. 1 Nisan şakası gibi değil mi?
Keşke öyle olsaydı. 
İşte, biz, bugün bu şartlarda, bu kadar ağır koşullarda
İnsan Hakları ve Eşitlik Kurumunu konuşuyoruz. 
Bu tasarıda “Ayrımcılık yasağı ihlalinden zarar gördüğü
iddiasında bulunan gerçek ve tüzel kişiler kuruma başvurabilir.” deniliyor.
Yani bir ayrımcılıkla karşı karşıya kalındığında gerçek ve tüzel kişi
başvurabilir. 
Peki, soru şu: Eğer bir toplum veya topluluk
ayrımcılığa uğrarsa ne olacak? Bu toplum veya bu topluluk bu kurula
başvurabilecek mi? Hayır başvuramayacak. Örneğin “52 Sünni vatandaşımız öldü.”
diyerek ayrımcılık, hatta nefret suçu işleyen eğer bir Cumhurbaşkanı olursa, o
Cumhurbaşkanının kendisinin ve emrindeki Bakanlar Kurulunun atadığı kurul acaba
bu başvuruyu kabul edebilecek mi, böyle bir cesareti gösterebilecek mi? Ayrıca,
acaba bu kurul, ayrımcılığa muhatap olan topluluk ise bu topluluğun başvurusunu
kabul etme cesareti gösterecek mi? Ben göstereceğini düşünmüyorum doğrusu. Eğer
“Gösterecektir.” diyen varsa da dinlemeye hazırım gerçekten. 
Peki, herhangi bir hak için veya onurlu Gezi
direnişinde direnen halkın üzerine en şiddetli şekilde gelen, gençleri öldüren
güvenlik güçlerine “Emri ben verdim.” diyen otorite hakkında acaba hangi
babayiğit bu kurula başvuru yapabilecek? İşte, bu tasarı bu yüzden
samimiyetsizdir. Bu tasarı, sadece ve de sadece Avrupa Birliğine üyelik için
şekil şartını yerine getirmek üzere yapılmış bir işlemdir ve biz bundan utanç
duyuyoruz. Keşke, Avrupa Birliğine girmek için değil de gerçekten yüreğimizde
insan sevgisini besleyebilseydik ve insan haklarına saygı duyabilseydik de
böyle bir tasarıyı oturup tartışabilseydik. (CHP sıralarından alkışlar)
“Ben bu davanın savcısıyım.” diyerek birçok insanın işkence
görmesine, hakkının yenmesine, hatta ölümüne sebep olanlar hakkında bu kurula
acaba hangi babayiğit başvurabilecek, başvursa bile acaba kim kabul edecek bu
kurul içerisinde? (CHP sıralarından alkışlar) O nedenle, biz, bu tasarının
samimiyetsiz olduğunu anlatıyoruz. 
Basın açıklamasına katıldı diye Türk Tabipleri Birliği
yöneticisi bir uzman doktor açığa alındı ve ifade özgürlüğünü kullanamadığı
için de bu insan acaba bu kurula başvurabilecek mi? 
Evet, insan hakkı ihlalleri çok ciddi şekilde benim
ülkemde devam ediyor. Bakınız, Mersin Valiliği İl Millî Eğitim Müdürlüğü ile
Müftülük arasında yapılan bir anlaşma, bir proje. Haftanın 4 günü çocuklar
okula gidecekler, 1 günü camiye gidecekler. Camilerin etrafındaki okulları camilere
bağladınız ve en büyük insan hakkı ihlalini işliyorsunuz.
Bu yasayı burada görüşmeye kimsenin yüzü
olmamalı. (CHP sıralarından alkışlar)
BAŞKAN – Teşekkür ederim Sayın Atıcı.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
15’inci maddesinin (4)’üncü fıkrasının (a) bendinin aşağıdaki şekilde
değiştirilmesini arz ve teklif ederiz.
Mehmet Parsak
(Afyonkarahisar) ve arkadaşları
"a) Hukuk, siyasal bilgiler, idari bilimler, kamu
yönetimi, iktisat ya da işletme dallarında eğitim veren en az dört yıllık
yükseköğrenim kurumlarından mezun olmuş olma,"
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU BAŞKAN
VEKİLİ FATMA BENLİ (İstanbul) – Katılmıyoruz Sayın Başkan.
BAŞKAN – Hükûmet? 
BAŞBAKAN YARDIMCISI LÜTFİ ELVAN (Mersin)
– Katılmıyoruz Sayın Başkan.
BAŞKAN – Önerge üzerinde Afyonkarahisar
Milletvekili Mehmet Parsak konuşacak.
Buyurun Sayın Parsak. (MHP sıralarından
alkışlar)
MEHMET PARSAK (Afyonkarahisar) – Aziz
Türk milleti, saygıdeğer milletvekilleri; sözlerimin başında hepinizi saygıyla
selamlıyorum.
Benden önceki tüm milletvekillerimizin de
ifade ettiği gibi, bugün şehit olan 9 güvenlik görevlimize Cenab-ı Allah’tan
rahmet diliyorum, aileleri başta olmak üzere aziz milletimize başsağlığı ve
sabır niyaz ediyorum.
Biz sürekli olarak bu kürsülerden bunlara
lanet okuyoruz. Hakikaten bir defa daha söylüyorum: O bombaları
tuzaklayanlardan başlamak üzere buna sebep olan, sorumluluğu olan kim varsa,
yüce Allah bu mübarek cuma gecesi “kahhar” ismiyle kahrı perişan eylesin.
Ama buradan şunu da özellikle bir kere
daha ifade etmek istiyorum: Bu mesele basitçe bir siyasi mesele değil.
Hepimizin bu noktada ortak yaklaşmamız gereken terörle mücadele çerçevesinde
bir millî meseledir ve bu noktada milletimizin birliğini, devletimizin
bütünlüğünü, vatanımızın parçalanmazlığını ve bin yıllık kardeşlik hukukumuzu
zedeleme niyetinde olan hiç kimse bu hedeflerine asla ve asla ulaşamayacaktır.
Bunu bir kere daha kararlılıkla ifade ediyorum.
İkinci
olarak, bugün gene, bir hukukçu milletvekili olarak, bir meslektaşım şehit
Cumhuriyet Savcımız Mehmet Selim Kiraz’a da şehadetinin yıl dönümünde bir kere
daha rahmet diliyorum.
Aynı şekilde, bugün, bu biraz önce ifade ettiğim terör
örgütlerinin üniversitelerdeki uzantıları Ankara Üniversitesi Dil ve
Tarih-Coğrafya Fakültesinde gene bir terör saldırısı gerçekleştirdiler ve Fırat
Yılmaz Çakıroğlu gibi sonunun olacaklarını ifade ettiler. Buradan ifade
ediyorum: Fırat Yılmaz Çakıroğlu hepimizin, bizim şehidimizdir ve hiç kimsenin,
burada üniversite eğitimini devam ettirmek niyetinde olan öğrencilerimizi bu
yönde tehdit etmek gibi bir hakkı yoktur. Dolayısıyla, siyasi sorumluluğu
elinde bulunduranların da özellikle üniversitelerde bu tarz olaylara meydan
vermemek gibi bir sorumluluğunu da yeniden hatırlatıyorum ve bu noktada yeni
acılara tahammülümüzün olmadığını da bir kere daha ifade etmek istiyorum.
Saygıdeğer milletvekilleri, 149 sıra sayılı Kanun
Tasarısı üzerine vermiş olduğumuz önerge çerçevesinde söz almış bulunuyorum.
İnsanlarımızın anayasal haklarını gerçekten kullanıp kullanamadığı bu çerçevede
önem arz etmekte. Bu kadar dinleme ve izlemenin olduğu bir dönemde haberleşme
hürriyetinden söz edilemeyeceğini düşünüyorum. Polis devleti kurma
heveslilerinin yönettiği bir ülkede konut dokunulmazlığından, toplanma ve
gösteri yapma hürriyetinden bahsedilemeyeceğine inanıyorum. İnsanların
Alevi-Sünni diye ötekileştirildiği, mezhep farklılıkları üzerinden
kutuplaştırıldığı bir ortamda din ve vicdan hürriyetinin varlığından söz
edilemeyeceğine inanıyorum. Liyakatin hiçe sayıldığı, iktidar yandaşlarının
devlet kadrolarına doldurulduğu gerçeği bir tarafta dururken kamu görevine
girme hakkından herkesin yararlanabildiğinin iddia edilmesinin mümkün
olmadığını düşünüyorum. Yandaş sendikaların yüz binlerce üye yaptığı, toplu
görüşmelerin iki günde sonuçlandığı bir iş ortamında sendikalara üye olma
özgürlüğünün sağlıklı bir şekilde kullanılamayacağına inanıyorum. 
Kıymetli milletvekilleri, tasarının hazırlanması
sürecinde adalet yerine eşitlik kavramının tercih edilmesi; çocukların,
yaşlıların, özürlülerin, gaziler ve şehit ve gazi yakınlarına yapılan pozitif
ayrımcılık uygulamaları açısından Anayasa’yla gerekli uyumu yakalayamadığına
inanıyorum. Ülkemizde insan hakları konusundaki ihlaller rekora yürürken, insan
hakları ihlalleri konusunda en yüksek şikâyet adalet üzerinden gerçekleşirken,
ülkemizde konuyla ilgili hâlihazırda görev yapan bir Türkiye İnsan Hakları
Kurumu varken, yeniden Türkiye İnsan Hakları ve Eşitlik Kurumu kurmanın, tek
kelimeyle, yeni kadrolar, yeni koltuklar ve yeni bir kadrolaşma hareketi olarak
algılanabileceğine inanıyorum. 
Milliyetçi Hareket Partisi olarak Anayasa Uzlaşma Komisyonu
çalışmaları esnasında ifade ettiğimiz, insan şeref ve haysiyetine yaraşır bir
yaşamı, sadece yazı üzerinde değil hayatta da uygulanabilir insan haklarını ve
eşitlikten ziyade adaleti savunduğumuzu tekrar ifade ediyor, sözlerimin sonunda
Gazi Meclisi ve yüce heyetinizi bir defa daha saygıyla selamlıyorum. (MHP
sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
15’inci maddesinin (4)’üncü fıkrasında yer alan “Başbakan veya görevlendireceği
Bakan” ibaresinin “Kurul” şeklinde değiştirilmesini arz ve teklif ederiz. 
Coşkun Çakır (Tokat) ve
arkadaşları 
BAŞKAN – Komisyon önergeye katılıyor mu? 
İNSAN HAKLARINI İNCELEME KOMİSYONU BAŞKAN VEKİLİ FATMA
BENLİ (İstanbul) – Takdire bırakıyoruz Sayın Başkan. 
BAŞKAN – Hükûmet? 
BAŞBAKAN YARDIMCISI LÜTFİ ELVAN (Mersin) – Katılıyoruz
Sayın Başkan. 
COŞKUN ÇAKIR (Tokat) – Gerekçe…
BAŞKAN – Gerekçeyi okutuyorum: 
Gerekçe: 
Kurumun personel ve yönetim yapısının belirlenmesinde
Kurula daha fazla yetki tanınması amaçlanmıştır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir. 
Kabul edilen önerge doğrultusunda maddeyi oylarınıza
sunuyorum: Kabul edenler… Kabul etmeyenler… Madde kabul edilmiştir. 
16’ncı maddede üç adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
16’ncı maddesinin aşağıdaki şekilde değiştirilmesini arz ve teklif ederiz. 
 Deniz Depboylu Mustafa
Mit Nuri Okutan
 Aydın Ankara Isparta
 Zihni Açba İsmail
Faruk Aksu  Arzu Erdem
 Sakarya İstanbul İstanbul
 Kamil Aydın  Mehmet
Erdoğan  Ruhi Ersoy
 Erzurum Muğla Osmaniye
Madde 16 – “(1) Hukuk, siyasal bilgiler, idari
bilimler, kamu yönetimi, iktisat ya da işletme dallarında eğitim veren en az
dört yıllık yükseköğretim kurumlarından mezun olmuş olmak şartıyla Kurumda,
İnsan Hakları ve Eşitlik Uzmanı ve İnsan Hakları ve Eşitlik Uzman Yardımcısı
istihdam edilebilir.” 
Türkiye Büyük Millet Meclisi Başkanlığına

Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 16’ncı maddesinin aşağıdaki şekilde değiştirilmesini
arz ve teklif ederiz.
“Madde 16-1 Kurumda, İnsan Hakları ve Eşitlik Uzmanı ve
İnsan Hakları ve Eşitlik Uzman Yardımcısı istihdam edilebilir. İstihdam
edilecek uzman ve uzman yardımcılarının seçilme usulleri ve sahip olması
gereken nitelikler ilgili yönetmelik ile düzenlenir.”
 Ahmet Akın Şenal
Sarıhan Mahmut Tanal
 Balıkesir Ankara İstanbul
 Onursal Adıgüzel Tahsin
Tarhan Hüseyin Çamak
 İstanbul Kocaeli Mersin
Türkiye Büyük Millet Meclisi Başkanlığına

Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 16’ncı maddesinin tasarıdan
çıkartılmasını arz ve teklif ederiz.
 İdris Baluken Çağlar
Demirel Sibel Yiğitalp
 Diyarbakır Diyarbakır Diyarbakır
 Ayhan Bilgen Behçet
Yıldırım Bedia Özgökçe Ertan
Kars Adıyaman Van
BAŞKAN – En son okunan önergeye Komisyon katılıyor mu?
İNSAN HAKLARINI İNCELEME KOMİSYONU BAŞKAN VEKİLİ FATMA
BENLİ (İstanbul) – Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkan.
BAŞKAN – Önerge üzerinde Kars Milletvekili Ayhan Bilgen
konuşacak. 
Buyurun Sayın Bilgen. (HDP sıralarından alkışlar)
AYHAN
BİLGEN (Kars) – Sayın Başkan, değerli milletvekilleri; galiba bu maddeyle
birlikte birinci bölüm bitecek. Kısmen de olsa kimi değişikliklerin en azından
Genel Kurulda gerçekleşmesi sevindirici ama kanunun esasını iyileştirecek ve
amaca hizmet edecek nitelikte değişiklik ne yazık ki yok. Çok kısmi, işte,
sivil toplum örgütlerinin de öneride bulunması ve kurulun hiç olmazsa kendi başkan
ve başkan yardımcısını seçmesi gibi bir-iki iyi değişiklik var. Ama keşke bu
uyarılarımız, bugün Genel Kurulda yapılan değişiklikler ve yapılmayanlar
Komisyondaki itirazlarımızla birlikte dikkate alınsaydı, belki daha arkasında
durabileceğimiz, sadece bizim değil, siyaseten değil ama bu alanda on yıllardır
çalışan insan hakları örgütlerinin arkasında durabileceği bir yasa yapsaydık ve
bu doğrultuda bir kurum oluşturabilseydik.
Önceki
gün aslında yayınladılar ama dün basına yansıdı, 28 sivil örgüt, içlerinde
Kafkas Dernekler Federasyonu gibi Türkiye'de çok yaygın ve insan hakları
alanında ciddi çalışmalar yapmış yapılardan tutun, Türkiye İnsan Hakları
Vakfına, Uluslararası Af Örgütü Türkiye şubesine kadar, 28 örgüt, “Bu kanunla
böyle bir kurul kurulmaz.” diye deklarasyon yayınladılar. 
Şimdi, bu örgütlerin uluslararası arenadaki saygınlığı
-kusura bakmayın ama- hiç hafife alamayacağınız düzeyde. Böyle örgütler bir
deklarasyonu imzaladığında, bir kere o kurul peşinen ölü doğmuştur. Hadi, sivil
toplum örgütlerini bir tarafa koyduk, yani zaten eldeki insan hakları örgütleri
bundan ibaret, birkaç örgüt sadece imza atmamış, onlar da muhtemelen benzer
eleştirilerini başka zeminlerde zaten dile getirmişlerdi. 
Türkiye'de üniversitelerde insan hakları bölümleri var.
Mesela Bilgi Üniversitesi var, çok saygın ve yüzlerce kitap çıkardı. Mesela
Ankara Üniversitesi var, Hacettepe Üniversitesi var. Bu üniversitelerde yüksek
lisans yapılıyor insan haklarıyla ilgili. Buralarda insan hakları alanındaki
değerli akademisyenlerden hiç şimdiye kadar bu kanunla ilgili olumlu bir cümle
duyan var mı? Vakit yetmez ama ben en az 5-6 akademisyenin ciddi, ağır
eleştiriler yaptığını biliyorum.
Şimdi, üniversiteleriniz onaylamıyor, saygın bilinen
insan hakları örgütleriniz onaylamıyor, ama biz burada her şeyin iyisini
biliyoruz, her şeyin doğrusunu yapma gücünü, yetkisini kendimizde görüyoruz. 
8 Bakanlar Kurulu, 3 Cumhurbaşkanı… Ama biliyoruz ki
Cumhurbaşkanı onaylamadan zaten Bakanlar Kurulu kararlarının bir karşılığı yok.
Yani aslında 8 artı 3; 3’ü doğrudan Cumhurbaşkanı tarafından belirlenecek,
diğer 8’i de Cumhurbaşkanının hoşuna giden isimleri Bakanlar Kurulu önüne
götürürse onaylayacak. Yani aslında bizim İnsan Hakları Kurulumuz, yürütmenin
sorumsuz başı -Anayasa’daki tarifle söylüyorum- sorumsuz muhatabı tarafından
belirleniyor. 
Şimdi, sorumsuz bir makamın belirlediği bir heyetten
oluşan bir insan hakları kurulunda, uzman ve uzman yardımcılarının nitelikleri
ne olursa olsun ne fark eder ki? Yani Napolyon’un malum barut hikâyesi gibi bu.
Zaten savaşı barut yoksa kaybetmişsiniz, diğer ayrıntıları konuşmaya,
tartışmaya ihtiyaç bile yok. 
Bugün, Sayın Cumhurbaşkanı -biraz önce başka hatipler
de söyledi- Brookings Institute’de ilginç bir konuşma yaptı. Ben insan
haklarıyla ilgili, özgürlüklerle ilgili Türkiye'nin dünyadaki en iyi ülke
olduğu cümlesini bir tarafa bırakıyorum ama gazetecilerle ilgili cümlesi bence
çok ilginçti. Tutuklu gazeteciler iddiasına “Hayır, tutuklu gazeteci yok,
hükümlü gazeteciler var.” dedi. Yani mahkûmiyet cezası almışlar. Böyle bir
savunma neyi ifade ediyor bilmiyorum ama hani bu, aslında tutuklu olmaktan daha
iyi bir şey mi? Hani, benim insan hakları bilgim buna yetmiyor. Dahası, devam
ediyor, diyor ki: “Bunlar gazeteci değil, bunlar terör örgütü üyesi.” Örgütü de
sayıyor. Özellikle “FETÖ terör örgütü nedir siz biliyor musunuz?” diyor.
Muhtemelen muhataplarının şimdiye kadar duymadığını düşünüyor. “Millî Güvenlik
Siyaset Belge’mizde var.” diyor. Şimdi Millî Güvenlik Siyaset Belgesi evrensel
standartlar açısından, uluslararası hukuk açısından zaten meşruiyeti tartışmalı
yani şeffaf olmadığı için, Meclisten geçmediği için zaten tartışmalı bir belge.
Şimdi, bu mantıkla yaklaşıp da bir insan hakları mekanizması oluşturursanız
biraz bu işin içinden zor çıkarsınız.
Herkesi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Bilgen.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 149 sıra sayılı Türkiye İnsan Hakları
ve Eşitlik Kurumu Kanunu Tasarısı’nın 16’ncı maddesinin aşağıdaki şekilde
değiştirilmesini arz ve teklif ederiz.
“Madde 16-1 Kurumda, İnsan Hakları ve Eşitlik Uzmanı ve
İnsan Hakları ve Eşitlik Uzman Yardımcısı istihdam edilebilir. İstihdam
edilecek uzman ve uzman yardımcılarının seçilme usulleri ve sahip olması
gereken nitelikler ilgili yönetmelik ile düzenlenir.”
Hüseyin
Çamak (Mersin) ve arkadaşları
BAŞKAN –Komisyon önergeye katılıyor mu?
İNSAN HAKLARINI İNCELEME KOMİSYONU BAŞKAN VEKİLİ FATMA
BENLİ (İstanbul) – Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkanım.
BAŞKAN – Önerge üzerinde Mersin Milletvekili Sayın
Hüseyin Çamak konuşacak.
Buyurun Sayın Çamak (CHP sıralarından alkışlar)
HÜSEYİN ÇAMAK (Mersin) – Sayın Başkan, sayın
milletvekilleri; 149 sıra sayılı Kanun Tasarısı üzerinde grubum adına söz almış
bulunuyorum. İnsan haklarına saygılı olması dileğiyle yüce Meclisi saygıyla
selamlıyorum.
Bildiğiniz üzere, İkinci Dünya Savaşı’nın ortaya
çıkardığı büyük insani yıkımlar sonrasında 1949’da Birleşmiş Milletler İnsan
Hakları Evrensel Beyannamesi kabul edildi. Bu bildirinin imzalanmasında, İkinci
Dünya Savaşı’ndan sonra devletlerin bireylere tanınan hak ve özgürlüklerin
güvence altına alınması konusunda birleşmesi etkili oldu. Ülkelerin artık
savaşarak bir yere varamayacaklarını anlamaları, maalesef, milyonlarca insanın
hayatını kaybetmesinden sonra anlaşıldı. 
O zamanın şartlarında yaşanan sürece bakılacak olursa,
şu anda tüm dünyada, maalesef, çok benzeri bir süreci tekrar yaşamaktayız. Orta
Doğu’daki işin içinden çıkılmaz hâlin nedeni de, ülke olarak memleketimizin her
köşesinde yaşanan acıların temelinde de insan kavramının özüne odaklanmama
sorunu vardır. Aşırı söylemlerle her geçen gün biraz daha düşmanlaşmak yerine
insanlık paydasında bir arada yaşama iradesini göstermeliyiz. Farklılıklarımızı
artık birbirimize karşı tehdit olarak görmekten kurtulmalıyız.
Değerli arkadaşlar, artık acılarımızı yarıştırmayı
bırakıp acılarımızı ortaklaştırmayı öğrenmeliyiz. (CHP sıralarından “Bravo!”
sesleri, alkışlar) Görülemeyen her acıyı göremeyenlere de yaşattırılarak
hissettirme arayışına son vermeliyiz. Bu noktada, bir hekim olarak vurgulamak
istediğim: Bu acı hissinin sorunlara çözüm bulmaktaki insani özelliğidir.
Bildiğiniz gibi, metabolizmada bir sorun olduğunun ilk sinyalleri acı hissiyle
anlaşılır. Bu acıyı hisseden hastalar, buna bir çözüm bulabilmek için ilk
olarak biz hekimlerden yardım isterler. İşte, bu acının bir de toplumsal boyutu
söz konusu. Bu acının kendi varlığını hissettirme şekilleri de, maalesef, başka
acılara da yol açabilen sorunlara neden olmaktadır.
Şu anda hepimiz, şehitlerimizin acısını yüreğimizde
hissediyoruz. Şehitlerimizi rahmetle anıyor, yaralılara acil şifa, yakınlarına
sabırlar diliyorum. 
Bu toplumsal boyuttaki acı hissi, fizyolojik
yansımaları olan şiddet sarmalının tetikleyicisidir. Buna bir son verebilmek
için sadece insan odaklı düşünmeyi öğrenmeliyiz. Sayın milletvekilleri, işte,
bu toplumsal acının hekimleri de biz siyasetçileriz. Gelin, bu acıları daha da
işin içinden çıkılmaz bir hâle getirip, insanı özündün uzaklaştırıp
-canavarlaştırmadan- daha fazla insani yıkımlara neden olmayalım. 
İnsan hakları bugün de yarın da, sana da bana da lazım
olan bir yaşam prensibidir. Kendimden örnek vermek gerekirse “İncinsen de
incitme.” ve “Düşmanınızın bile insan olduğunu unutmayınız.” sözlerini kılavuz
edinen birisi olarak bir karıncayı bile incitmememe rağmen öğrenciliğimde,
meslek yaşamımda, devlet memurluğumda hatta siyasi yaşamımda defalarca
haksızlığa uğradım fakat bu durum asla temel yaşam felsefemden sapmama hiçbir
zaman neden olmamıştır. (CHP sıralarından alkışlar) Ancak, insan haklarını
yaşam felsefem hâline getirmemin bana çok şey kazandırdığını da inkâr edemem. 
Bu anlamda son derece önemli bir niteliği olan insan
hakları ve eşitlik konusunda uzmanların çalıştırılması önemli bir gelişmedir
fakat umarız ki kâğıt üzerindeki bu gelişmeler uygulamaya da yansır. Bu kurumda
çalışacak uzmanların, insan haklarını tüm benliğinde ve ruhunda hisseden, insan
hakları felsefesine vâkıf, liyakat sahibi –vurguluyorum- tarafsız kişilerden
seçilmesi arzumuzdur.
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Çamak.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 149 sıra sayılı Kanun Tasarısı’nın
16’ncı maddesinin aşağıdaki şekilde değiştirilmesini arz ve teklif ederiz. 
Kamil Aydın (Erzurum) ve arkadaşları
Madde 16 – “(1) Hukuk, siyasal bilgiler, idari
bilimler, kamu yönetimi, iktisat ya da işletme dallarında eğitim veren en az
dört yıllık yükseköğretim kurumlarından mezun olmuş olmak şartıyla Kurumda,
İnsan Hakları ve Eşitlik Uzmanı ve İnsan Hakları ve Eşitlik Uzman Yardımcısı
istihdam edilebilir.” 
BAŞKAN – Komisyon önergeye katılıyor mu?
İNSAN HAKLARINI İNCELEME KOMİSYONU BAŞKAN VEKİLİ FATMA
BENLİ (İstanbul) – Katılmıyoruz Sayın Başkan. 
BAŞKAN – Hükûmet?
BAŞBAKAN YARDIMCISI LÜTFİ ELVAN (Mersin) – Katılmıyoruz
Sayın Başkan.
BAŞKAN – Önerge üzerinde Erzurum Milletvekili Sayın
Kamil Aydın konuşacak.
Buyurun Sayın Aydın. (MHP sıralarından alkışlar)
KAMİL AYDIN (Erzurum) – Saygıdeğer
Başkan, değerli milletvekilleri; ilgili kanunun 16’ncı maddesi hakkında
konuşmak üzere Milliyetçi Hareket Partisi adına söz almış bulunmaktayım. Yüce
Meclisi saygıyla selamlıyorum. 
Efendim, geçen hafta bir arkadaşımız, George
Orwell’un bir romanına atıfta bulundu, “1984.” Aslında o ikili bir seridir,
ideolojik romanlardır, onun birincisi var, onu unuttuk. “Hayvanlar çiftliği”
diye onun birinci versiyonu vardır, ikincisi de “1984.” 
COŞKUN ÇAKIR (Tokat) – Kamil Hocam
söyledim, söyledim. 
KAMİL AYDIN (Devamla) – Siz değildiniz,
CHP Eskişehir milletvekili söylemişti. 
COŞKUN ÇAKIR (Tokat) – Cevaben söyledim,
cevaben.
KAMİL AYDIN (Devamla) – Bu Hayvanlar
Çiftliği için eleştirmenler der ki: “Ütopyadır, ütopik bir romandır.” Yani
yeryüzü cenneti kurmayı hedefler. Oradan hareketle nedir bu yeryüzü cenneti?
Marksizm’in o zirve noktası, komünizmin hayata dönüştürülmesiyle bir ağaç gibi
hür, insanlar gibi kardeşçesine ama tabii daha sonra 1984’te bu hayal kırıklığı
çok açık bir şekilde yaşanıyor. Orada, bu 2 romanda hem 1984’te hem de
Hayvanlar Çiftliği’nde 2 tane çok önemli, daha sonra siyasi bir söylem hâline
gelmiş söz var. 1984’te der ki: “Büyük Birader bizi gözetliyor.” Buna,
hakikaten, biri bizi gözetliyor deyin, artık bir güç bizi işte kontrol ediyor
falan... Allah korusun, biz bunu kötü bir tecrübeyle yaşadık değil mi? Birileri
bizi gözetledi, birilerinin görmezlikten gelmesiyle ya da “İstediğin her şeyi
verdik.” demesiyle daha sonra ortaya çıktı ki biri bizi gözetliyor. Hayvanlar
Çiftliği romanında ise çok önemli bir ideolojik söyleme dönüşen bir şey var.
“Herkes eşittir ama birileri daha çok eşittir.”
Şimdi, gerçekten, geçen hafta bu Mecliste
yaşananlar ışığında bir şeylere şahit olduk. Burada, gerçekten, yüce Türk
milletinin iradesinin çok net bir şekilde yansıması var. Yani her grubu
temsilen milletvekilleri var. Bu bir iradenin tezahürüdür. Dolayısıyla, burada
herhangi bir oluşum, herhangi bir kurum kurulmak istendiği zaman bu iradenin
yansımasını çok net bir şekilde demokratik yapı ve demokratik yapının olmazsa
olmazı seçmenler ister. Ama, maalesef, geçen hafta iki tartışmalı görüşme
sonucunda bir maddede… Doğru tektir. Bazen herkes doğruda birleşir, bazen de
birilerinin gözünden kaçar ama birisi doğruyu hatırlattığı zaman diğerleri der ki:
“Evet, bu doğrudur, bunda birleşmekte yarar var.” Gerçekten bu erdemlilik
gösterildi geçen hafta. Özellikle istismar konusunda, çocuk istismarı konusunda
–biraz da kamuoyu baskısıyla- bu yüce Meclis bu erdemlilik örneğini gösterdi ve
Milliyetçi Hareket Partisinin vermiş olduğu önergeyi daha sonra dönüştürerek
ortak bir önergeyle verdi.
Bir ikincisi ise Kişisel Verileri Koruma Kuruluyla
ilgiliydi ve maalesef, burada bir hayal kırıklığı yaşadık. Sayın Başbakan
mütemadiyen diyor ki: “Meclisi çalıştıracağız, çalıştırmamız lazım. Muhalefet
bize destek olmuyor, bize destek vermiyor.” Allah aşkına, “Ülke beka sorunu
yaşıyor.” dediği zaman biz destek olmadık mı? Terör söz konusu olduğu zaman biz
çok net bir şekilde destek olduk çünkü “Doğru tek.” dedik. “Doğru, terörle
müzakere değil, mücadeledir; zaman, mücadele zamanıdır.” dedik ama niyeyse bu
kişisel verilerin kurumsallaşması, kurullaşması noktasında Milliyetçi Hareket
Partisinin iradesi hiç yok sayıldı. Bu Mecliste biz yok muyuz? Milliyetçi
Hareket Partisi yok mu? 5 milyon 691 bin oyun temsili… Burada kurul söz konusu
olunca bu insanların kişisel verilerinin korunması noktasında niye bu iradeyi
yok sayıyoruz? Zaten, Cumhurbaşkanı, bakanlar, Başbakan, sırayla koyduğunuz
zaman iktidar partisiyle beraber geriye bir şey kalmıyor ki. 1 tane HDP’ye, 1
tane de CHP’ye lütfedilmiş, bir üyelik verilmiş ama Milliyetçi Hareket
Partisine… Ben de buradan Adalet ve Kalkınma Partisine oy verenler başta olmak
üzere, onlara da, Milliyetçi Hareket Partisine oy veren seçmenlerime de şikâyet
ediyorum. Bu haksızlığı bir an önce gidererek -şu anda görüşmekte olduğumuz
kurulda- insan hakları konusunda bir kurumsallaşmada aynı hataya
düşmemelisiniz. Demokratik bir şekilde, hep beraber, eşit bir şekilde ya da
nispi bir şekilde ama birini varsayıp birini yok sayarak değil, bu kurulların
oluşturulması lazım. Demokratik süreç ancak böyle kadük kalmaz, böyle ilerler
diyorum.
Hepinizi saygıyla selamlıyorum.
İyi geceler diliyorum. (MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Birinci bölümde yer alan maddelerin oylamaları
tamamlanmıştır.
Birleşime beş dakika ara veriyorum.
Kapanma saati: 01.03
SEKİZİNCİ OTURUM
Açılma Saati: 01.09
BAŞKAN: Başkan Vekili Ayşe
Nur BAHÇEKAPILI
KÂTİP ÜYELER : Sema KIRCI
(Balıkesir), Emre KÖPRÜLÜ (Tekirdağ)
-----0-----
BAŞKAN – Sayın milletvekilleri, Türkiye Büyük Millet
Meclisinin 64’üncü Birleşiminin Sekizinci Oturumunu açıyorum.
149 sıra sayılı Kanun Tasarısı’nın görüşmelerine
kaldığımız yerden devam ediyoruz. 
Komisyon? Yok.
Ertelenmiştir. 
2’nci sırada yer alan, 170 sıra sayılı Türkiye İş
Kurumu Kanununda Değişiklik Yapılmasına Dair Kanun Tasarısı ve Sağlık, Aile,
Çalışma ve Sosyal İşler Komisyonu Raporu’nun görüşmelerine başlayacağız. 
2.- İş Kanunu ile Türkiye İş Kurumu
Kanununda Değişiklik Yapılmasına Dair Kanun Tasarısı (1/597) ve Sağlık, Aile,
Çalışma ve Sosyal İşler Komisyonu Raporu (S. Sayısı: 170) 
BAŞKAN- Komisyon? Yok. 
Ertelenmiştir. 
Bundan sonra da komisyonun bulunamayacağı
anlaşıldığından, alınan karar gereğince kanun tasarı ve teklifleri ile
komisyonlardan gelen diğer işleri sırasıyla görüşmek için 1 Nisan 2016 Cuma
günü saat 14.00’te toplanmak üzere birleşimi kapatıyorum. 
Teşekkür ediyorum, iyi geceler diliyorum.

Kapanma
Saati: 01.11




(x) Bu bölümde hatip tarafından Türkçe
olmayan bir kelime ifade edildi. 


(x) 149 S. Sayılı Basmayazı 29/3/2016
tarihli 62’nci Birleşim Tutanağı’na eklidir.


(x) Açık oylama kesin sonuçlarını
gösteren tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir. 




