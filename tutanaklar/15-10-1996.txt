


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















T.B.M.M.

TUTANAK DERGİSİ

CİLT : 12

7 nci Birleşim

15 . 10 . 1996 Salı

İÇİNDEKİLER

I. - GEÇEN TUTANAK ÖZETİ

II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A) GÜNDEMDIŞI KONUŞMALAR

1. - Karaman Milletvekili Fikret Ünlü'nün, yükseköğrenim
gençliğinin yurt sorunlarına ilişkin gündemdışı
konuşması ve Devlet Bakanı Işılay
Saygın'ın cevabı

2. -Gaziantep Milletvekili Mehmet Bedri İncetahtacı'nın,
toplumsal barış konusuna ilişkin gündemdışı
konuşması

3. -Tunceli Milletvekili Orhan Veli Yıldırım'ın,
Tunceli İlinin sorunlarına ilişkin gündemdışı
konuşması

B)GENSORU, GENEL GÖRÜŞME, MECLİS SORUŞTURMASI
VE MECLİS ARAŞTIRMASI ÖNERGELERİ

1. -Çankırı Milletvekili Mete Bülgün
ve 26 arkadaşının, çiftçilerimizin
sorunlarının araştırılarak alınması
gereken tedbirlerin belirlenmesi amacıyla Meclis araştırması
açılmasına ilişkin önergesi (10/111)

2. -Tekirdağ Milletvekili Fevzi Aytekin ve 19 arkadaşının,
Trakya'yı tehdit eden çevre sorunlarının
araştırılarak alınması gereken
tedbirlerin belirlenmesi amacıyla Meclis araştırması
açılmasına ilişkin önergesi (10/112)

C)TEZKERELER VE ÖNERGELER

1.-(10/5) esas numaralı Meclis Araştırma Komisyonu
Başkanlığının, Komisyonun görev
süresinin uzatılmasına ilişkin tezkeresi
(3/513)

2. -(10/8, 16, 20) esas numaralı Meclis Komisyonu Başkanlığının,
Komisyonun görev süresinin uzatılmasına
ilişkin tezkeresi (3/514)

3.-(9/3) esas numaralı Meclis Soruşturma Komisyonu
Başkanlığının, Komisyonun görev
süresinin uzatılmasına ilişkin tezkeresi
(3/515)

IV. -GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI

A) GÖRÜŞMELER

1. -Yalova Milletvekili Yaşar Okuyan ve 21 Arkadaşı
ile İstanbul Milletvekili Bülent Ecevit ve 12 Arkadaşının,
Gazeteci Metin Göktepe Cinayetinin Açıklığa
Kavuşturulması ve Faillerinin Ortaya Çıkarılması
Amacıyla Meclis Araştırması Açılmasına
İlişkin Önergeleri ve Meclis Araştırması
Komisyonu Raporu (10/3, 4) (S. Sayısı :68)

V. -SEÇİMLER

A)KOMİSYONLARA ÜYE SEÇİMİ

1. -(10/17) esas numaralı Meclis Komisyonuna üye seçimi

2. -Kamu İktisadî Teşebbüsleri Komisyonunda
açık bulunan üyeliğe seçim

VI. -SORULAR VE CEVAPLAR

A)SÖZLÜ SORULAR VE CEVAPLARI

1.-Niğde Milletvekili Mehmet Salih Katırcıoğlu'nun,
patates üreticilerinin elektrik borçlarına
ilişkin Başbakandan sözlü soru önergesi
(6/167)

2.-Nevşehir Milletvekili Mehmet Elkatmış'ın,
Yatırımları ve Döviz Kazandırıcı
Hizmetleri Teşvik Fonundan verilen kredilere ilişkin
Başbakandan sözlü soru önergesi (6/172)

3. -Elazığ Milletvekili Ahmet Cemil Tunç'un,
Ankara Palas'ta verilen bir resepsiyonun fatura bedeline ilişkin
Başbakandan sözlü soru önergesi (6/176)

4.-Rize Milletvekili Şevki Yılmaz'ın, İş
ve İşçi Bulma Kurumunda usulsüz atamalar
yapıldığı iddialarına ilişkin
Çalışma ve SosyalGüvenlik Bakanından
sözlü soru önergesi (6/8)

5. -Ordu Milletvekili Hüseyin Olgun Akın'ın,
Ordu -Mesudiye İmam-Hatip Lisesine ilişkin Başbakandan
sözlü soru önergesi (6/10)

6.-Elazığ Milletvekili Ahmet Cemil Tunç'un,
Harput'un tarihî ve kültürel varlıklarının
korunmasına ilişkin Kültür Bakanından
sözlü soru önergesi (6/14)

B) YAZILI SORULAR VE CEVAPLARI

1. -Gaziantep Milletvekili Mustafa R. Taşar'ın, eflasyonu
önlemek için alınacak tedbirlere ilişkin
Başbakandan sorusu ve Devlet Bakanı Lütfü
Esengün'ün yazılı cevabı (7/1152)

2. -Manisa Milletvekili Tevfik Diker'in, bazı otoyol müteahhitlerinin
hakedişlerinde kesintiler yapıldığı
iddiasına ilişkin Başbakandan sorusu ve Devlet
Bakanı H. Ufuk Söylemez'in yazılı cevabı
(7/1272)

3. -Rize Milletvekili Ahmet Kabil'in, Çay Kurumu Genel
Müdürünün dolandırıldığı
iddiasına ilişkin sorusu ve Devlet Bakan Ahmet Demircan'ın
yazılı cevabı (7/1277)

4. -Bursa Milletvekili Ali Rahmi Beyreli'nin, Teksif-İş
Sendikasından istifa eden bazı işçilerin,
bildirimsiz ve tazminatsız olarak işten çıkarılmalarına
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1316)

5. -Sıvas Milletvekili Mahmut Işık'ın,
Türkiye Büyük Millet Meclisine gelen ziyaretçilerin
ziyaret usullerine dair bir yönetmeliğin çıkarılmadığına
ve milletvekili lojmanlarında açıldığı
iddia edilen Kuran Kursu ile geçici görevli statüsünde
çalışan personele ilişkin sorusu ve
Türkiye Büyük Millet Meclisi Başkanı
Mustafa Kalemli'nin yazılı cevabı (7/1499)

I. -GEÇEN TUTANAK ÖZETİ

TBMM Genel Kurulu saat 15.00'te açıldı.

Kırklareli Milletvekili Necdet Tekin'in, ayçiçeği
üretimiyle ilgili gündem dışı konuşmasına
Sanayi ve Ticaret Bakanı E. Yalım Erez;

Amasya Milletvekili Aslan Ali Hatipoğlu'nun, Amasya ve Çorum
illerinde meydana gelen depremle ilgili gündem dışı
konuşmasına Bayındırlık ve İskân
Bakanı Cevat Ayhan;

Cevap verdiler.

Hatay Milletvekili Mehmet Sılay da basının
misyonuyla ilgili gündem dışı bir konuşma
yaptı.

Batman Milletvekili Ataullah Hamidi ve 22 arkadaşının,
yasa dışı suç örgütlerinin
devletle olan bağlantıları ile güvenlik
güçlerinin de karıştığı
iddia edilen olayların boyutlarını tespit
etmek amacıyla Anayasanın 98 inci, İçtüzüğün
104 ve 105 inci maddeleri uyarınca bir Meclis araştırması
açılmasına ilişkin önergesi (10/110)
Genel Kurulun bilgisine sunuldu; önergenin gündemde
yerini alacağı ve öngörüşmesinin,
sırasında yapılacağı açıklandı.

DYP Grubuna ait olup açık bulunan Kuzey Atlantik
Asamblesi Türk Grubu Üyeliğine, Aydın Milletvekili
Nahit Menteşe'nin aday gösterildiğine;

Arnavutluk ve Bosna -Hersek Meclis Başkanlarının
vaki davetlerine birer Parlamento Heyetiyle icabet edilmesine;

İlişkin Başkanlık tezkereleri Genel
Kurulun bilgisine sunuldu.

Pakistan Meclisi Başkanının vaki davetine
Türkiye Büyük Millet Meclisinden bir Parlamento
Heyetiyle icabet edilmesine ilişkin Başkanlık
tezkeresi kabul edildi.

Bitlis Milletvekili Kâmran İnan ve 24 Arkadaşının,
Libya gezisi esnasında Türk Milletine yapılan
hakaretlere duyarsız ve tepkisiz kalması nedeniyle
devletin dış ilişkilerinde küçültücü
duruma düşürüldüğü iddiasıyla
Anayasanın 99 uncu, İçtüzüğün
106 ncı maddeleri uyarınca Başbakan Necmettin
Erbakan hakkında bir gensoru açılmasına
ilişkin önergesi;

Genel Kurulun bilgisine sunuldu.

1. 8, 9 ve 10 Ekim 1996 tarihli Gelen Kâğıtlarda
yayınlanan ve bastırılıp dağıtılan;
Başbakan Necmettin Erbakan hakkındaki (11/2) ve (11/4)
esas numaralı gensoru önergeleri ile Bakanlar Kurulu
hakkındaki (11/3) esas numaralı gensoru önergesinin,
gündemin "Özel Gündemde Yer Alacak İşler"
kısmında yer alması ve Anayasanın
99 uncu maddesi gereğince gündeme alınıp
alınmayacağı hususundaki görüşmeleri,
konuları aynı olduğundan, her üç
önergenin birleştirilerek, Genel Kurulun 16.10.1996
Çarşamba günkü birleşiminde yapılmasına;
görüşmelerde, Hükümet adına yapılacak
konuşmanın 1 saat, gruplar adına yapılacak
konuşmaların 30'ar dakika, (Hükümet ve
gruplara tanınan süreler 2'şer konuşmacı
tarafından kullanılabilir), önerge sahibi adına
yapılacak konuşmaların 15'er dakika olmasına,
görüşmelerin bitimine kadar çalışma
süresinin uzatılmasına;

2. Geçen dönemden intikal etmiş bulunan, Sağlık
eski Bakanı Halil Şıvgın hakkındaki
(9/11) esas numaralı 337 sıra sayılı,
Devlet eski Bakanı ve Başbakan Yardımcısı
İsmet Kaya Erdem, Maliye ve Gümrük eski bakanları
Ekrem Pakdemirli ve Ahmet Kurtcebe Alptemoçin ile Devlet
eski Bakanı Yusuf BozkurtÖzal haklarındaki
(9/22) esas numaralı 779 sıra sayılı,
Meclis Soruşturması komisyonları raporlarının;
gündemin Meclis Soruşturması Raporları
kısmına alınması ve Genel Kurulun
22.10.1996 Salı günkü Birleşiminde Komisyonlar
aranmaksızın görüşülmesine,
görüşmelerin bitimine kadar çalışma
süresinin uzatılmasına ve bu birleşimde
sözlü soruların görüşülmemesine
ilişkin Danışma Kurulu önerileri kabul
edildi.

Gündemin "Kanun, Tasarı ve Teklifleriyle Komisyonlardan
Gelen Diğer İşler" kısmının
:

1 inci sırasında bulunan 23,

2 nci sırasında bulunan 15,

3 üncü sırasında bulunan 17,

4 üncü sırasında bulunan 30,

5 inci sırasında bulunan 34,

6 ncı sırasında bulunan 40,

7 nci sırasında bulunan 41,

8 inci sırasında bulunan 42,

9 uncu sırasında bulunan 55,

10 uncu sırasında bulunan 56,

11 inci sırasında bulunan 60,

12 nci sırasında bulunan 61,

13 üncü sırasında bulunan 62,

14 üncü sırasında bulunan 64,

15 inci sırasında bulunan 65,

16 ncı sırasında bulunan 66,

17 nci sırasında bulunan 67,

18 inci sırasında bulunan 70,

19 uncu sırasında bulunan 72,

20 nci sırasında bulunan 73,

21 inci sırasında bulunan 74,

22 nci sırasında bulunan 75,

23 üncü sırasında bulunan 76,

24 üncü sırasında bulunan 77,

25 inci sırasında bulunan 78,

33 üncü sırasında bulunan 89,

S. Sayılı kanun tasarı ve teklifleriyle,
kanun hükmünde kararnamelere ilişkin kanun tasarılarının
görüşmeleri, ilgili komisyon temsilcileri Genel
Kurulda hazır bulunmadıklarından ertelendi.

Türkiye Cumhuriyeti ve Belarus Cumhuriyeti Arasında
Yatırımların Karşılıklı
Teşviki ve Korunmasına İlişkin Anlaşmanın
Uygun Bulunduğu Hakkında (1/294) (S. Sayısı
:79);

Türkiye Cumhuriyeti ve Bulgaristan Cumhuriyeti Arasında
Yatırımların Karşılıklı
Teşviki ve Korunmasına İlişkin Anlaşmanın
Onaylanmasının Uygun Bulunduğuna Dair (1/357)
(S. Sayısı :80);

Türkiye Cumhuriyeti Hükümeti ile Türkmenistan
Hükümeti Arasında Karşılıklı
Büyükelçilik Açılması Hususunda
Protokolün OnaylanmasınınUygun Bulunduğuna
Dair (1/311) (S. Sayısı :81);

Türkiye Cumhuriyeti ile Kırgız Cumhuriyeti
Hükümeti Arasında Karşılıklı
Büyükelçilik Faaliyetlerinin Gayrimenkul ve Malî
Veçhelerine İlişkin Protokolün Onaylanmasının
Uygun Bulunduğuna Dair (1/310) (S. Sayısı :82);

Türkiye Cumhuriyeti ile Pakistan İslam Cumhuriyeti
Arasında Yatırımların Karşılıklı
Teşviki ve Korunmasına İlişkin Anlaşmanın
Onaylanmasının Uygun Bulunduğu Hakkında
(1/361) (S. Sayısı :83);

Türkiye Cumhuriyeti ile Litvanya Cumhuriyeti Arasında
Yatırımların Karşılıklı
Teşviki ve Korunmasına İlişkin Anlaşmanın
Onaylanmasının Uygun Bulunduğuna Dair (1/365)
(S. Sayısı :84);

Türkiye Cumhuriyeti ile Çek Cumhuriyeti Arasında
Yatırımların Karşılıklı
Teşviki ve Korunmasına İlişkin Anlaşmanın
Onaylanmasının Uygun Bulunduğuna Dair (1/356)
(S. Sayısı :88);

Kanun tasarılarının, yapılan görüşmelerden
ve açık oylamalarından sonra, kabul edilip
kanunlaştıkları açıklandı.

15 Ekim 1996 Salı günü saat 15.00'te toplanmak
üzere birleşime, 17.29'da son verildi.

Yasin Hatiboğlu

Başkanvekili

Ali Günaydın Kâzım Üstüner

Konya Burdur

Kâtip Üye Kâtip Üye

II. -GELEN KÂĞITLAR

11.10.1996 CUMA

Teklifler

1. -Konya Milletvekili Nezir Büyükcengiz'in; Konya İline
Bağlı Yeniceoba Adında Bir İlçe
Kurulması Hakkında Kanun Teklifi (2/463) (İçişleri
ve Plan ve Bütçe komisyonlarına) (Başkanlığa
geliş tarihi :8.10.1996)

2. -Denizli Milletvekili Mehmet Gözlükaya, M. Haluk
Müftüler ve Kemal Aykurt'un; Denizli İli Merkezinde
Sevindik,Gökpınar, Gümüşler ve Başkarcı
Adıyla Dört İlçe Kurulması Hakkında
Kanun Teklifi (2/464) (İçişleri ve Plan ve
Bütçe komisyonlarına) (Başkanlığa
geliş tarihi :8.10.1996)

3.-Manisa Milletvekili Tevfik Diker'in; 17.8.1983 Tarihli ve 2876
Sayılı Atatürk Kültür Dil ve Tarih
Kurumu Kanununun İki Maddesinin Değiştirilmesi
Hakkında Kanun Teklifi (2/465) (Millî Eğitim,
Kültür, Gençlik ve Spor Komisyonuna) (Başkanlığa
geliş tarihi :8.10.1996)

4.-İstanbul Milletvekili Bülent Ecevit ve 7 Arkadaşının;
2972 Sayılı Mahalli İdareler ile Mahalle
Muhtarlıkları ve İhtiyar Heyetleri Seçimi
Hakkında Kanun ile 1580 Sayılı Belediye Kanununda
Değişiklik Yapılması Hakkında Kanun
Teklifi (2/466) (Anayasa ve İçişleri komisyonlarına)
(Başkanlığa geliş tarihi :9.10.1996)

5. -Adıyaman Milletvekili Ahmet Çelik ve 10 Arkadaşının;
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulüne Dair Kanun
ile 78 ve 190 Sayılı Kanun Hükmünde Kararnamelerde
Değişiklik Yapılması Hakkında Kanun
Teklifi (2/467) (Millî Eğitim, Kültür,Gençlik
ve Spor ve Plan ve Bütçe komisyonlarına) (Başkanlığa
geliş tarihi :9.10.1996)

Rapor

1. -190 Sayılı Genel Kadro ve Usulü Hakkında
Kanun Hükmünde Kararnamenin Eki Cetvellerde Değişiklik
Yapılmasına Dair Kanun Tasarısı ve
Plan ve Bütçe Komisyonu Raporu (1/408) (S. Sayısı
:100) (Dağıtma tarihi :11.10.1996) (GÜNDEME)

14.10.1996 PAZARTESİ

Teklifler

1. -Kırklareli Milletvekili Necdet Tekin'in; Radyo ve Televizyonların
Kuruluş ve Yayınları Hakkında Kanunda
Değişiklik Yapılmasına İlişkin
Kanun Teklifi (2/468) (Millî Eğitim, Kültür,
Gençlik ve Spor ve Anayasa komisyonlarına) (Başkanlığa
geliş tarihi :10.10.1996)

2. -Refah Partisi Grup Başkanvekili Kayseri Milletvekili
Salih Kapusuz ve Doğru Yol Partisi Grup Başkanvekili
Denizli Milletvekili Mehmet Gözlükaya'nın; 5680
Sayılı Basın Kanununa İki Ek Madde
Eklenmesine Dair Kanun Teklifi (2/469) (Adalet Komisyonuna) (Başkanlığa
geliş tarihi :10.10.1996)

3.-Ankara Milletvekili Şaban Karataş ve 15 Arkadaşının;
Türk Ocağı Binasının Türk Ocakları
Derneğine Devrine İlişkin Kanun Teklifi (2/470)
(Plan ve Bütçe Komisyonuna) (Başkanlığa
geliş tarihi :10.10.1996)

4.-Balıkesir Milletvekili Hüsnü Sıvalıoğlu
ve 6 Arkadaşının; Sarıköy ve Edincik
Adıyla İki İlçe ve Bandırma
Adıyla Bir İl Kurulması Hakkında Kanun
Teklifi (2/471) (İçişleri ve Plan ve Bütçe
komisyonlarına) (Başkanlığa geliş
tarihi :10.10.1996)

5. -Kütahya Milletvekili Mustafa Kalemli'nin; Yükseköğretim
Kurumları Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulüne Dair Kanunun Bir Maddesinde Değişiklik
Yapılmasına Dair Kanun Teklifi (2/472) (Millî
Eğitim, Kültür,Gençlik ve Spor ve Plan ve
Bütçe komisyonlarına) (Başkanlığa
geliş tarihi :14.10.1996)

Sözlü Soru Önergeleri

1.-Rize Milletvekili Ahmet Kabil'in, Karadeniz Samsun -Sarp yol
yapımına ilişkin Bayındırlık
ve İskân Bakanından sözlü soru önergesi
(6/338) (Başkanlığa geliş tarihi :11.10.1996)

2.-Rize Milletvekili Ahmet Kabil'in, yaş çay bedellerinin
peşin ödenmesine ilişkin Devlet Bakanından
sözlü soru önergesi (6/339) (Başkanlığa
geliş tarihi :11.10.1996)

Yazılı Soru Önergeleri

1. -Sıvas Milletvekili Mahmut Işık'ın,
TBMM'ne gelen ziyaretçilerin ziyaret usullerine dair bir
yönetmeliğin çıkarılmadığına
ve milletvekili lojmanlarında açıldığı
iddia edilen Kur'an Kursu ile geçici görevli statüde
çalışan personele ilişkin Türkiye
Büyük Millet Meclisi Başkanından yazılı
soru önergesi (7/1499) (Başkanlığa geliş
tarihi :12.7.1996)

2. -Amasya Milletvekili Haydar Oymak'ın, kendir fiyatının
dolar bazında değerelendirilmesine ilişkin Sanayi
ve Ticaret Bakanından yazılı soru önergesi
(7/1500) (Başkanlığa geliş tarihi:10.10.1996)

3. -Konya Milletvekili Nezir Büyükcengiz'in, Konya İlinde
doğalgaz uygulamasına geçilip geçilmeyeceğine
ilişkin Enerji ve Tabiî Kaynaklar Bakanından
yazılı soru önergesi (7/1501) (Başkanlığa
geliş tarihi :10.10.1996)

4. -Manisa Milletvekili Hasan Gülay'ın, Manisa -Salihli
-Durasıllı Beldesinde meydana gelen dolu afetinden
zarar gören üreticilere ilişkin Tarım ve
Köyişleri Bakanından yazılı soru
önergesi (7/1502) (Başkanlığa geliş
tarihi :11.10.1996)

5. -Bursa Milletvekili Hayati Korkmaz'ın yapımı
düşünülen doğalgaz kombine çevrim
santraline ilişkin Enerji ve Tabiî Kaynaklar Bakanından
yazılı soru önergesi (7/1503) (Başkanlığa
geliş tarihi :11.10.1996)

6. -Bayburt Milletvekili Suat Pamukçu'nun, atama ve yer
değiştirme kararnamelerine ilişkin Başbakandan
yazılı soru önergesi (7/1504) (Başkanlığa
geliş tarihi :11.10.1996)

15.10.1996 SALI

Meclis Araştırması Önergeleri

1. -Çankırı Milletvekili Mete Bülgün
ve 26 arkadaşının, çiftçilerimizin
sorunlarının araştırılarak alınması
gereken tedbirlerin belirlenmesi amacıyla Anayasanın
98 inci, İçtüzüğün 104 ve 105
inci maddeleri uyarınca bir Meclis araştırması
açılmasına ilişkin önergesi (10/111)
(Başkanlığa geliş tarihi :10.10.1996)

2. -Tekirdağ Milletvekili Fevzi Aytekin ve 19 arkadaşının,
Trakya'yı tehdit eden çevre sorunlarının
araştırılarak alınması gereken
tedbirlerin belirlenmesi amacıyla Anayasanın 98
inci, İçtüzüğün 104 ve 105 inci
maddeleri uyarınca bir Meclis araştırması
açılmasına ilişkin önergesi (10/112)
(Başkanlığa geliş tarihi :11.10.1996)

BİRİNCİ OTURUM

Açılma Saati : 15.00

Tarih :15 Ekim 1996 Salı

BAŞKAN : Başkanvekili Uluç GÜRKAN

KÂTİP ÜYELER : Zeki ERGEZEN (Bitlis), Fatih
ATAY (Aydın)

BAŞKAN - Sayın milletvekilleri, Türkiye Büyük
Millet Meclisinin 7 nci Birleşimini açıyorum.

Görüşmelere başlıyoruz.

Gündeme geçmeden önce, bilginize bir konuyu sunmak
istiyorum: Biliyorsunuz, çalışmalarımızı
geçici olarak sürdürdüğümüz
salonumuzda bir ses sorunu vardı. Arkadaşlarımız
hafta sonunda çalıştılar; bazı
düzenlemeler, eklemeler yaptılar. Ancak, ölçümleri
boş salonda yapabildiler. Bugün çalışma
halindeyken ölçüm yeniden yapılacak. Onun
için, seste bazı iniş çıkışlar
olabilir. O, ses düzenindeki bir bozuklukla ilgili değil.

Değerli milletvekilleri, üç arkadaşıma
gündemdışı söz vereceğim.

III. - BAŞKANLIĞIN GENEL KURULA SUNUŞLARI

A) GÜNDEMDIŞI KONUŞMALAR

1. - Karaman Milletvekili Fikret Ünlü'nün, yükseköğrenim
gençliğinin yurt sorunlarına ilişkin gündemdışı
konuşması ve Devlet Bakanı Işılay
Saygın'ın cevabı 

BAŞKAN - Gündemdışı birinci söz,
Karaman Milletvekili Sayın Fikret Ünlü'nün.

Sayın Ünlü, yükseköğrenim gençliğimizin
yurt sorunlarıyla ilgili olarak konuşacak; buyurun
Sayın Ünlü. (DSP sıralarından alkışlar)

Süreniz 5 dakikadır.

FİKRET ÜNLÜ (Karaman) - Sayın Başkan,
sayın milletvekilleri, özellikle yükseköğrenim
gençliğimizin yurt sorunlarına ilişkin
kişisel görüşlerimi açıklamak
üzere söz aldım; ancak, bildiğiniz gibi,
bugün, aynı zamanda, Dünya Körler Günü.
Bu vesileyle, görme engellilerin, genel olarak toplam nüfusumuzun
7 milyonuna yaklaşan özürlünün, çözümlenmesi
gereken sorunlarına ilişkin olarak da kısaca
dikkatlerinizi çekmek istiyorum.

Sözlerime başlarken, hepinizi saygıyla selamlıyorum.

Değerli arkadaşlarım, her ne kadar, Anayasamızda
ve yasalarımızda, özürlülerin eğitim
hakkı, çalışma hakkı, topluma
uyum ve korunma hakları ile ilgili bağlayıcı
hükümler var ise de, bugün, özürlü
insanlarımızın yaşamlarını
kolaylaştıracak, kendilerini ve ailelerini mutlu
edecek, onları toplumsal yaşamda kendi güçleriyle
onurlu bir biçimde var edebilecek tedbirleri ne yazık
ki, alabilmiş değiliz. Başta, eğitimle ilgili
sorunların çözümlenmesi gerekiyor. Millî
Eğitim Bakanlığının 1996 verilerine
göre, 75 özel eğitim okulunda, sadece 7 725 öğrenci
eğitilmektedir. Toplam 8 görme engelliler okuluna devam
edebilme şansını yakalayabilmiş öğrenci
sayısı ise sadece 884'tür. Başka bir
deyişle, eğitim çağına gelmiş
görme özürlülerin ancak üçte biri
bu tür özel eğitim kurumlarından yararlanabilme
olanaklarına sahiptir. Bütün özürlüler
için aynı oran geçerlidir diyebilirim.

Bu çocuklarımızın tümüne,
eğitim olanaklarının sunulabileceği tedbirlerin
bir an önce alınması gerekmektedir. Çünkü,
eğitimdeki yetersizlik, özürlülerin çalışma
yaşamına katılabilmeleri konusunda önemli
engel oluşturmaktadır. İş Kanununda
değişiklik yapılarak, işyerlerine, daha
fazla özürlü çalıştırma
zorunluluğu getirilmelidir, özürlülerin günlük
yaşamlarını kolaylaştırıcı
her türlü tedbir alınmalıdır diye
düşünüyoruz. Özürlülerimizi
yakından ilgilendiren yasal düzenlemelerin bir an
önce yapılmasını diliyoruz. Unutmamalıyız
ki, bir toplumun uygarlık düzeyi, o toplum içinde
yaşayan özürlülerin günlük yaşama
katılma oranlarıyla ölçülebilir.

Değerli arkadaşlarım, okullarımız
açılalı onbeş gün olmasına
karşın, öğrencilerimizin yurt sorunlarının
çözümlenmesi için, başta Yüksek
Öğrenim Kredi ve Yurtlar Kurumu olmak üzere, tüm
değerli milletvekili arkadaşlarımın, şu
günlerde büyük çaba içinde olduklarını
biliyorum. Önce, bu katkılardan ötürü,
emeği geçen herkese teşekkür etmek istiyorum.
Ancak, ne yazık ki, yıllardır bir türlü
başa çıkamadığımız
bu sorunun oluşturduğu hizmet açığının,
artık, kişisel çabalarla giderilemeyecek bir
boyuta ulaştığı da bilinen bir gerçektir.
Üzülerek görüyoruz ki, bugün, binlerce
gencimiz, büyük kentlerde üniversiteli olmanın
verdiği mutlulukla, kalacak bir yer ve yurt bulamamanın
getirdiği ezikliği aynı anda yaşamaktadır;
hele kız öğrencilerimiz için, bu durum,
daha vahim ve acıklı bir durum sergilemektedir.

Bugün, Yüksek Öğrenim Kredi ve Yurtlar Kurumu
Genel Müdürlüğü verilerine göre,
1996 tarihi itibariyle 75 ilimizde ve 196 ilçemizde yükseköğrenim
kurumu bulunmaktadır. Buna karşılık,
Yurt-Kur'un, 67 il ve 23 ilçede toplam 144 yurdu var. Bu
sayıya, üniversiteler tarafından işletilen
20 yurt dahil değildir. Demek ki, fakülte ve yüksekokulu
bulunan 8 il ve 173 ilçemizde öğrencilerimize
yurt hizmeti sunulamamaktadır. Buralarda okuyan gençlerimiz
tümüyle kendi kaderleriyle başbaşa bırakılmıştır.
Gerçi, Yurt-Kur yetkilileri, kiralık bina bulunduğu
takdirde sorunu çözmeye talip olmaktadır; ama,
olanaksızlıklar, bu tür iyi niyetleri ve yaklaşımları
da sonuçsuz kılmaktadır. Yükseköğrenimdeki
700 bini aşkın gencimizin ancak 160 bine yakınına
hizmet sunulabilmektedir. Demek ki, 5 öğrenciden ancak
1 tanesi yurtta kalabilmekte, geri kalan 4 öğrenci ise
kendi başının çaresine bakmak durumunda
olup, ev veya otellerde kalmakta ya da denetimden uzak özel
dernek ve vakıf yurtlarında barınmaktadır.

Ne acıdır ki, bugün binlerce kız öğrencimiz
bu koşullar içerisinde kıvranmaktadır.
Geleceğimizi emanet ettiğimiz gençliğimizin
acıklı durumu budur.

(Mikrofon otomatik cihaz tarafından kapatıldı)

BAŞKAN - Sayın Ünlü, eksüreniz 1 dakikadır;
lütfen toparlayınız.

FİKRET ÜNLÜ (Devamla) - Peki efendim.

Ayrıca, binlerce aile de, dişinden tırnağından
artırdığıyla, evlatlarının
peşi sıra ilden ile göç etmektedir.

Sayın milletvekilleri, şimdi, özellikle birçok
özel yurtta barınma zorunda bırakılan
erkek ve kız öğrencilerimizin içinde bulunduğu
çağdışı ortamlarda, cumhuriyet
düşmanı yöneticilerin elinde hangi davranışlarla
yüz yüze bırakıldıklarından
söz etmeye kalksam, ne zamanım yetecek ne de sonuç
verecek, bunu biliyorum. Zaten, amacım da bağcıyı
dövmek değildir. Onun için, hepimizin sorumluluk
duygusuna seslenerek, birlikte çözüm üretmemizi
sağlayabilmek düşüncesiyle bu kısa
konuşmayı yapma ihtiyacı duydum.

Hepinizi saygıyla selamlıyorum. (DSP ve CHP sıralarından
alkışlar)

BAŞKAN - Teşekkür ediyorum Sayın Ünlü.

Hükümet adına yanıt vermek üzere,
Devlet Bakanı Sayın Işılay Saygın;
buyurun efendim.

DEVLET BAKANI IŞILAY SAYGIN (İzmir) - Sayın
Başkan, sayın milletvekilleri; Karaman Milletvekilimiz
Sayın Fikret Ünlü'nün Yurt-Kur'la ilgili
konuşmasına, Hükümet adına cevap
vermek üzere huzurunuzda bulunuyorum.

Barınma hizmetleri olarak, bugüne kadar, kurumun 69
il, 25 ilçede 147, açılacak olan yurtlarla
beraber 155'e ulaşacak yurdu bulunmaktadır. 73 644'ü
kız, 85 765'i erkek olmak üzere 159 409 öğrenci
kapasitesi mevcuttur. Kız yurtları 35, erkek yurtları
34, karma yurtlar 78, toplam 147; açılacak yurtlarla
birlikte bu yurtlarımızda 165 000 öğrenci
barınacaktır.

Türk cumhuriyetleri ve diğer Türk topluluklarından
ülkemize gelen ve 5 929'u üniversiteye, 1 038'i de TÖMER'e
devam eden olmak üzere toplam 6 967 öğrenci yurtlarda
barınmaktadır. 1996-1997 öğretim yılında
bu öğrenciler için 3 152 kişilik kontenjan
ayrılmış bulunmaktadır.

1996-1997 öğretim yılında, yurtlarımızda
barınmak için 78 389 öğrenci müracaatta
bulunmuş ve 63 505 öğrenci yurtlara yerleştirilmiştir.
Öğrencilerin, yedek listelerden yurtlara yerleştirilme
işlemleri de sürdürülmektedir.

Otel tipi yurtlarımızda, aylık yurt ücretleri
600 000 Türk Lirasıyla 1 500 000 Türk Lirası
olup, diğer yurtlarda aylık ücret 480 000 Türk
Lirasıdır. Yurtlarda kalan öğrencilere
yapılan günlük yemek yardımı 12
000 Türk Lirasından 25 000 Türk Lirasına
çıkarılmıştır. 1.1.1997
tarihi itibariyle, bu uygulama yapılacaktır.

Ben, sayın milletvekilimize bu konudaki duyarlılığı
için teşekkür ediyorum. (DYP sıralarından
alkışlar)

BAŞKAN - Teşekkür ediyorum Sayın Bakan.

2. -Gaziantep Milletvekili Mehmet Bedri İncetahtacı'nın,
toplumsal barış konusuna ilişkin gündemdışı
konuşması 

BAŞKAN - Gündemdışı ikinci söz,
toplumsal barış konusunda Gaziantep Milletvekili
Sayın Mehmet Bedri İncetahtacı'nın.

Buyurun efendim.

Sayın İncetahtacı, süreniz 5 dakikadır.

MEHMET BEDRİ İNCETAHTACI (Gaziantep) - Sayın
Başkan, muhterem milletvekilleri; hepinizi saygıyla
selamlıyorum.

İçinde yaşadığımız
toplumun barışını temin etmek, onun
ilerlemesini temin etmek, milletvekilleri olarak hepimizin asli
görevlerinden birisidir. Bu konuda işaret etmek istediğim
önemli bir hususu arz etmek üzere söz almış
bulunmaktayın.

Eskilerin ifadesiyle, tabiatta meyli tekamül vardır;
yani, daima ileriye gitmek, daima gelişmek, daima güzele
doğru gitmek, her ferdin içinde bulunan bir içgüdü
halindedir; ancak, onu dışarıya yansıtmayan,
onun tahakkuk etmesini engelleyen, o ferdin üzerinde bulunan
korkular ve kaygılardır. Eğer, bir insan, hayatında,
korkular ve kaygılarla yaşarsa, onun tekamüle
doğru seyredebilme imkânı ortadan kalkar.

Maalesef, yeryüzüne egemen olan medeniyet, insanlar
üzerinde egemenlik iddiasıyla hareket ettiği için,
yalnız kendi vatandaşlarına değil, kontrolü
altında bulunan bütün insalara, bu korkuyu, asırlardan
beri tattırmaktadır ve milletimiz, kendi içerisinde
bulunan bu gelişmeye, tekamüle doğru içgüdüyü
değerlendirebilme imkânını elde edememektedir.

Bizler, milletvekilleri olarak, toplumumuzun ve elbette fertlerin
hukukunu korumak üzere burada bulunmaktayız. Bundan
dolayı, milletimizin fertleri üzerinde oluşan
ve kökleri çok uzaklara kadar varan bu baskıcı
egemenlik iddialarını sarf edebilmek için
birtakım hususiyetlere dikkat etmemiz gerekmektedir; bunları
sizlere arz etmek için söz almış bulunmaktayım.

Muhterem kardeşlerim, şunu ifade etmek isterim ki,
milletimizin kullandığı kelime ve kavramlar,
onların anladığı gibi anlamak ve kullanmak
şekliyle bir mana ifade eder. Milletimiz, bir kavrama hangi
anlamı yüklüyorsa, bir terime hangi manayı
veriyorsa, bizler de, onu, milletimizin anladığı
gibi anlamak mecburiyetindeyiz. Kendi önyargılarımızla,
kendi ideolojik yaklaşımlarımızla,
milletimizin anlayışına karşı
bir tavır sergilersek, kendilerine yabancılaşmasına
sebebiyet veririz ki, gerek kendi işlerinde gerekse de milletin
kendisiyle olan alakalarında, bu tekâmüle doğru
giden imkânı ortadan kaldırmış
oluruz.

Milletimiz, Tanrı derken, Tanrı'ya hangi anlamı
veriyorsa, biz, ona inansak da inanmasak da, o anlamla bakmak
mecburiyetindeyiz. Milletimiz, mukaddes değerleri ifade ederken,
o değerlere hangi anlamı yüklüyorsa, onların
sınırlarını nerede başlatıp
nerede bitiriyorsa, biz de, aynı şekilde, bu milletin
temsilcileri olarak, inanmasak bile, ona saygı göstermeli
ve onun anladığı gibi anlamaya gayret etmeliyiz;
bu birinci hususiyetimiz olmalıdır.

İkincisi ise, milletvekilleri olarak, jakoben bir anlayışla,
millete hayat tarzı, düşünce tarzı
kabul ettirme diye bir hakka sahip değiliz; aksine, milletimizin
inandığı mevcut hayat tarzını
ve düşünce metodunu anlamaya ve onların
bu düşünce metodunu, kendi özgür hayatları
içerisinde kullanmalarına, bütün devlet
müesseselerinden istifade ederek yardımcı olmalıyız.

Muhterem milletvekilleri, milletimizin, bugün, farklı
düşüncelere ve kültürlere sahip olduğunu,
inkâr edilemez bir realite olarak kabul etmeliyiz. Bu zenginliğimizi
inkâr edip, kültürlerden birini diğerine asimile
ederek ortadan kaldırmak gibi bir tavır, hem milletimizin
bizatihi kendisine hem de, biraz evvel bahsettiğimiz, milletimizin
gelişmesine engel olacaktır.

BAŞKAN - Eksüreniz 1 dakikadır; lütfen,
bu süre içerisinde toparlayınız.

MEHMET BEDRİ İNCETAHTACI (Devamla) - Muhterem milletvekilleri,
yakın gelecek konusunda çalışma yapan
fütürolojistler, iki önemli noktayı beyan
etmektedirler: Gelecekte, ya medeniyetler arasında çatışma
meydana gelecek ve dünya büyük bir felaketle karşı
karşıya kalacak veya medeniyetler arasında
dayanışma ve işbirliği meydana gelecek,
dünya, bu büyük badireyi atlatabilecektir. Elbette,
çözümün ne olduğu, gelecek konusunda
stratejik araştırma yapanların bu ifadelerinden
anlaşılmaktadır. Milletvekili olarak görevimiz,
ülkemizde bulunan, farklı kültürler arasındaki
dayanışmayı sağlamak, onları oldukları
gibi kabullenmek ve aralarında -eski ifadeyle- tearufu
sağlayarak, beraberce yaşamalarını temin
etmektir.

Hepinizi saygıyla selamlıyorum. (RP sıralarından
alkışlar)

BAŞKAN - Teşekkür ediyorum Sayın İncetahtacı.

Gündemdışı konuşmayı yanıtlamak
üzere, Hükümet adına söz talebi?..Yok.

3. -Tunceli Milletvekili Orhan Veli Yıldırım'ın,
Tunceli İlinin sorunlarına ilişkin gündemdışı
konuşması 

BAŞKAN - Gündemdışı üçüncü
söz, Sayın Orhan Veli Yıldırım'ın.
Tunceli İlinin genel sorunları konusunda konuşacaklar.

Sayın Yıldırım buyurun.

Süreniz 5 dakikadır.

ORHAN VELİ YILDIRIM (Tunceli) - Teşekkür ederim.

Sayın Başkan, sayın milletvekilleri; Tunceli
İlimizin, çok ivedi ve güncel sorunlarını,
Yüce Meclisin bilgisine, yetkili bakanlar ve yetkili kurumların,
çözüm getirmeleri için takdirine sunmak
üzere söz aldım; bu vesileyle, Sayın Başkanı
ve Yüce Meclisi saygıyla selamlıyorum.

Sayın milletvekilleri, Tunceli İlimizin, 1990 nüfus
sayımına göre, nüfusu 133 147 iken, köy
boşaltmaları, terör ve köy yakılmaları
nedeniyle, bugünkü nüfusu, bu nüfusun yüzde
50 altına düşmüştür. Nüfus
artış hızımız yüzde 0'dır;
ancak, azalma oranı yüzde 50'dir. Gelişme oranımız,
Türkiye'de en sonuncu sırada olup, yüzde 12'dir.
1995 yılında genel bütçeden üretime
yönelik ayrılan pay 156 milyar Türk Lirasıdır.
3 trilyonu geçkin bir pay personel giderlerine ayrılmıştır.
Kamu harcamaları yönünden de -Türkiye'de-
Tunceli 70 inci sıradadır. Özel sektörün
yatırım teşvikleri tutarı 25 milyar
408 milyon Türk Lirasıdır. Tunceli'de özel
sektörün istihdam kapasitesi 160 kişidir. Türkiye
ortalamasına göre kişi başına kamu
harcamaları binde 5 milyon Türk Lirasıdır.

Tunceli İlinin 420 köyünden 287 köyü
boşaltılmıştır. Boşaltılan
köylerin bir kısmı, terör odaklarınca
kışın barınak olarak kullanılmasın
diye, maalesef, güvenlik birimleri tarafından kısmen
yakılmış, bir kısmı da barınma
olanağı bulunmasın diye kapı ve pencereleri
tahrip edilerek oturulamaz hale getirilmiştir. Boşaltılan
köylerden göçe mecbur bırakılan
yurttaşlarımız, civar illerde, en yakın
ilçede veya il merkezinde, yaşam için hiçbir
koşulun bulunmadığı baraka, çadır,
belediye garajları, spor ve düğün salonlarında
yaşam mücadelesi vermektedir.

Bu saydığım uygulamayla, Anayasamızın
20, 23, 25 ve 57 nci maddeleri Tunceli'de tamamen askıya
alınmıştır. Tunceli'de eğitim tamamen
durmuştur. Mevcut 268 okulumuzdan sadece 26'sında
eğitim ve öğretim yapılmaktadır. 1992-1993
öğretim yılında 16 bin olan öğrenci
sayımız, ne yazık ki, şimdi dörtte
bir oranına düşmüştür.

Tunceli İlinde 6 413 kamu görevlisi kadrosu bulunmasına
rağmen, bunlardan 1 310 memurun kadrosu boş bulunmaktadır;
299 işçi kadrosu da, yine boştur. Mevcut kamu
görevlilerinden, her 10 kişiden 1'i tayin istemiş;
ilgili bakanlıklarca tayin çıkmasına
rağmen, vilayetçe bu tayinler tebellüğ ettirilmemiştir.

Tunceli'de sağlık hizmetleri tamamen durmuştur.
Tunceli'de 6 hastane olup, toplam 165 yatak sayısı
mevcuttur. Ancak, bu 6 hastanemizde, sadece 1 uzman doktor bulunmaktadır;
bu uzman doktor da, Tunceli kökenli olması nedeniyle
orada bulunmaktadır. Rotasyon nedeniyle Tunceli'ye gönderilen
doktorlar ya rapor alarak gitmemekte veyahut da hiç gitmemektedir.

Yine Tunceli'de, 1 sağlık personeline düşen
hasta sayısı 11 273'tür. Bu sayı, dünya
standartlarının çok çok üzerinde
olmasına rağmen, Türkiye ortalamasının
da 2,5 katıdır.

Tunceli İlimizin ilçeleriyle ulaşımı
sabah saat 11.00'den itibaren kesiktir. Saat 11.00'den itibaren
Tunceli'nin Pertek ve Mazgirt ilçeleri hariç diğer
beş ilçesiyle ulaşımı tamamen
kesiktir. Saat 17.00'den sonra, il içinde dahi, vatandaşların
mahalleden mahalleye gidişi mümkün olamamaktadır.

Tunceli İlimizin ilçeleriyle bu ulaşım
kesikliği nedeniyle, gıda taşıyan kamyonlar,
15 gün bekletildikten sonra ancak gitmek istedikleri ilçeye
gönderilmektedirler.

Aramalar, en ilkel toplumlardaki gibi, insanları bezdirecek
şekilde ve gelenek ve göreneklerimize aykırı
yapılmaktadır. Bu da, vatandaş ve devlet ilişkilerini
son derece zedelemekte olup, vatandaş ve devlet ilişkileri
kopma noktasına ulaşmıştır.

Tek geçim kaynağı hayvancılık
olan yurttaşlarımızın yaylalara çıkışı
yasaklanmıştır. Bu nedenle, Tunceliler hep...

(Mikrofon otomatik cihaz tarafından kapatıldı)

BAŞKAN - Sayın Yıldırım, eksüreniz
1 dakikadır; lütfen, bu süre içerisinde
toparlayalım efendim.

ORHAN VELİ YILDIRIM (Devamla) - Toparlıyorum efendim.

Yurttaşlarımızın ilaç alımları
karneye bağlanmıştır, gıda alımları
tamamen karneye bağlanmıştır. Yetkililer,
buna, her ne kadar "gıda kontrolü" diyorlarsa
da, bu, tamamen gıdaya konulmuş bir ambargodur.

Öneri olarak: Köylerinden, bedeli ödenmeden, kamulaştırma
parası ödenmeden çıkarılan, göçe
zorlanan tüm köylülerin tekrar köylerine dönüşleri
mutlak surette sağlanmalıdır.

Sayın Tansu Çiller, bir anahtar vaat etti 1991 seçimlerinde.
Tunceli'den Emine Mansuroğlu kendisine sesleniyor, diyor ki
"Bir anahtardan vazgeçtik; babadan dededen kalma evimizi
elimizden almanızdan vazgeçtik; ama, hiç
olmazsa, iki ay önce askerden dönen oğlumu evimden
alıp, götürüp, işkence yaparak öldüren
özel tim mensuplarını yargı önüne
çıkar da, bir hukuk devletinde yaşadığımı
ben de bileyim. Eğer anaysan, bir ananın seslenişine
kulak verin"

Yüce Meclise saygılar sunuyorum.(CHP sıralarından
alkışlar)

BAŞKAN - Teşekkür ediyorum Sayın Yıldırım.

Gündemdışı konuşmaya Hükümet
adına yanıt talebi?..Yok.

Gündemdışı konuşmalar tamamlanmıştır.

Gündeme geçmeden önce, gene Genel Kurul çalışmalarımızla
ilgili bir anımsatmada bulunmak istiyorum.

Değerli milletvekilleri, Tutanak Müdürlüğümüz,
açık oylamaları, hızlı, süratli
bir biçimde hesaplayabilecek bilgisayar düzenine geçmiştir.
Ancak, bu düzeni tam olarak çalıştırabilmemiz
için, sayın milletvekillerinin, açık
oylamada, olabildiğince, üzerlerinde numaraları
basılı bulunan basılı oy pusulalarını
kullanmalarında yarar vardır. Onun için,
sayın milletvekillerinin, Genel Kurul çalışmalarında
oy pusularını yanlarında bulundurmaları
Genel Kurulumuza bir hayli zaman tasarrufu sağlayacaktır.
Bunu da bilgilerinize sunmuş olayım.

2 adet Meclis araştırma önergesi vardır;
okutuyorum:

B)GENSORU, GENEL GÖRÜŞME, MECLİS SORUŞTURMASI
VE MECLİS ARAŞTIRMASI ÖNERGELERİ

1. -Çankırı Milletvekili Mete Bülgün
ve 26 arkadaşının, çiftçilerimizin
sorunlarının araştırılarak alınması
gereken tedbirlerin belirlenmesi amacıyla Meclis araştırması
açılmasına ilişkin önergesi (10/111)


Türkiye Büyük Millet Meclisi Başkanlığına

Son yıllarda Türk tarımının ve
tarımın içinde önemli bir yer işgal
eden hayvancılığın içinde bulunduğu
durum, Türk çiftçisini çaresizliğe
itmiş ve her türlü ümidini yitiren çiftçi,
gelecekten umudunu kesmiş, köyden kente büyük
bir göç başlamıştır.

Başta buğday, yağlı tohum bitkileri üretimi
olmak üzere diğer tahıl ürünleri üretimi
sürekli düşmeye başlamış, verim
düşüklüğü yanında, Toprak
Mahsulleri Ofisinin çok yetersiz destekleme alımları
yapması, çiftçinin ürününü,
Hükümetçe açıklanan taban fiyatların
altında tüccara satarak zarar etmesine neden olmuştur.

Özellikle, son iki yıldır, hükümetlerin,
peşin alım sözü verip ürün alması,
ürün bedellerini geç ödemesi, çiftçiyi,
faizci ve tefecinin eline düşürmüştür.

Mesut Yılmaz Hükümeti tarafından açıklanan
Hububat Destekleme Alım Fiyatları Kararnamesine
göre, buğday alım fiyatına, temmuz ayından
itibaren geciken ödemede -her ay için- eylül
ayına kadar 500 TL/kg, sonra 800 TL/kg eklenecektir. Üreticiye
bu ödeme yapılmamıştır.

Sayın Erbakan "köylümüzün Ziraat
Bankasına olan borçlarının faizlerini
azledeceğiz, borçları ileriki tarihte kaldıracağız"
dediği halde, bu borçların ne faizi azledilmiş
ne de borçlar ertelenmiştir. Borcunu ödemeyen
çiftçinin hem borçları katlanarak
artmış hem de yaptığı zalim zamlar
karşısında perişan olmuştur. Refahyol
Hükümetinin tarım politikası, çiftçinin
reel gelir kaybına yol açmaktadır.

Son üç yıldır, başta buğday
olmak üzere, diğer hububat çeşitlerinde
de sürekli verim düşüklüğü
yaşanmaktadır. Sebze ziraatında çiftçiye
yol gösterecek bir ünite bulunmaması nedeniyle,
patates, domates, soğan ve karpuz gibi ürünlerde,
bazı yıllar, üretim fazlası nedeniyle
ürünler sokağa dökülmektedir. GAP projesinden
büyük bir üretim patlaması bekliyoruz.

15 Aralık 1993 tarihinde GATT Antlaşmasına
imza koyan bir ülke olarak, GATT Antlaşmasını
yöneten Dünya Ticaret Organizasyonunda (WTO) bir tarım
müşavirliği acilen kurulmalıdır.

Hayvancılık konusuna gelince; AB orijinli et ve
canlı hayvana Türkiye kapıları ardına
kadar açılmış, GATT Antlaşmasıyla
hayvan sayısını 1 Temmuz 1996 tarihine kadar
belli bir sayıya indirmeyi taahhüt eden AB'ye Türkiye
güzel bir pazar olmuştur.

20 Mart 1996 tarihinde ortaya atılan "delidana"
hastalığı söylentisi, maalesef, dönemin
yöneticileri tarafından, kamuoyuna, böyle bir
hastalığın Türkiye'de olmadığına
dair gerekli açıklamalar, zamanında ve gereği
gibi yapılmamış, ülkemizde et tüketimi
iyice düşmüş, et fiyatları ABD Doları
bazında yüzde 111 oranında düşmüş;
yem fiyatları ise yine ABD Doları bazında
yüzde 273 oranında yükselmiştir.

Hayvan hastalıkları ise cumhuriyet tarihinin en
yaygın ve tehlikeli dönemini yaşamaktadır.
Üretilen aşılar genelde çalışmamakta,
aşı programları düzgün olarak uygulanmamaktadır.

Hayvancılık kredisi ile yapılan damızlık
inek ithalatları bilinçsizce yapıldığından,
maalesef, umulan neticeleri vermemiştir.

Özelleştirmeyi müteakip güneydoğuda satılan
EBK kombinaları ve SEK'e ait süt fabrikaları
kapalı olup maalesef üretim yapmamaktadırlar.
Devletin kıt kanaat imkânlarla getirdiği gebe
hayvanlar bir müddet sonra doğum yapmakta ve süt
vermeye başlamaktadır; maalesef, güneydoğuda
bu sütleri işleyecek tesisler olmadığından
üretici sütünü satamamakta ve böylece
zarar ederek neticede, damızlık olarak yurda getirilen
ineği kesmektedir.

Burada diğer büyük bir sorun -her ne kadar tarım
ürünleri Gümrük Birliği Anlaşmasının
dışında tutulmuş ise de- Anlaşmanın
taraflarca kabul edilen 24 üncü maddesinde tarım
ürünlerinde karşılıklı tavizlerin
verileceğinin açıkça belirtilmiş
olmasıdır. Gümrük Birliği Anlaşmasının
24 üncü maddesi revize edilmelidir. Aksi takdirde, yurda
gümrüksüz girecek tarım ürünleri
ekonomideki dengeleri alt üst ederek çiftçimize
büyük zarar verecektir.

Kısacası, Türk çiftçisi, geleceğe
olan umudunu yitirmiş ve çaresizliğe terk edilmiştir.

Bu nedenlerle, Anayasanın 98 inci, İçtüzüğün
104 ve 105 inci maddeleri uyarınca Meclis araştırması
açılmasını arz ve teklif ederiz.

Saygılarımızla.

1. Mete Bülgün (Çankırı)

2. Abdullah Akarsu (Manisa)

3. Recep Mızrak (Kırıkkale)

4. Murat Başesgioğlu (Kastamonu)

5. Mustafa Cumhur Ersümer (Çanakkale)

6. Yaşar Okuyan (Yalova)

7. Zeki Çakan (Bartın)

8. İbrahim Çebi (Trabzon)

9. Süleyman Hatinoğlu (Artvin)

10. Eyyüp Cenap Gülpınar (Şanlıurfa)

11. İsmail Safa Giray (Balıkesir)

12. Edip Safder Gaydalı (Bitlis)

13. Ersin Taranoğlu (Sakarya)

14. İsmail Durak Ünlü (Yozgat)

15. Cemil Çiçek (Ankara)

16. Ömer Ertaş (Mardin)

17. Uğur Aksöz (Adana)

18. Rüştü Kâzım Yücelen (İçel)

19. Mustafa Küpeli (Adana)

20. Şerif Bedirhanoğlu (Van)

21. Hüsnü Sıvalıoğlu (Balıkesir)

22. Naim Geylani (Hakkâri)

23. Ekrem Pakdemirli (Manisa)

24. Necati Güllülü (Erzurum)

25. Aslan Ali Hatipoğlu (Amasya)

26. Halil İbrahim Özsoy (Afyon)

27. Mustafa Balcılar (Eskişehir)

BAŞKAN - Bilgilerinize sunulmuştur.

İkinci önergeyi okutuyorum:

2. -Tekirdağ Milletvekili Fevzi Aytekin ve 19 arkadaşının,
Trakya'yı tehdit eden çevre sorunlarının
araştırılarak alınması gereken
tedbirlerin belirlenmesi amacıyla Meclis araştırması
açılmasına ilişkin önergesi (10/112)


Türkiye Büyük Millet Meclisi Başkanlığına

İnsanlar, en büyük dostları olması
gereken doğayı ve çevreyi acımasızca
kirletmektedirler. Trakya Bölgemizde kurulmuş bulunan
ruhsatlı ve ruhsatsız fabrikaların atıklarının
doğayı ve çevreyi nasıl kirlettiğini,
yöreyi dolaşarak saptamış bulunuyoruz.
Çevre kuruluşlarınca, bu bölgemizle ilgili
olarak düzenlenmiş olan toplantılar ve paneller,
yapılan ciddî uyarılar ne yazık ki
dikkate alınmamıştır.

Trakya'nın bölge planı henüz yapılamamıştır.
Sanayicilerimiz de, bu plansızlık ortamı
içinde, sulanabilir tarım arazileri üzerinde
çoğu kez ruhsat bile almadan fabrikalarını
kurmaktadırlar.

Trakya'da, bir bölge toprak kullanım planı
yapılması zorunludur. Böyle bir plan, gelişigüzel
yapılaşmayı da önleyebilecektir.

Anayasanın "Tarım, hayvancılık
ve üretim dallarında çalışanların
korunması" başlığını
taşıyan 45 inci maddesinin birinci fıkrasına
göre "Devlet, tarım arazileri ile çayır
ve meraların amaç dışı kullanılmasını
ve tahribini önlemek, tarımsal üretim planlaması
ilkelerine uygun olarak bitkisel ve hayvansal üretimi artırmak
maksadıyla, tarım ve hayvancılıkla
uğraşanların işletme araç ve gereçlerinin
ve diğer girdilerinin sağlanmasını kolaylaştırır."
Aynı maddenin ikinci fıkrasına göre
de "Devlet, bitkisel ve hayvansal ürünlerin değerlendirilmesi
ve gerçek değerlerinin üreticinin eline geçmesi
için gereken tedbirleri alır." Anayasanın
bu direktiflerine uyulmadığını üzülerek
gözlemliyoruz.

Elbette ki, bizler, sanayie karşı değiliz ve
hatta, yerine yapılacak her türlü yatırımın
sonsuz takipçisi, sanayinin bu memlekette en üst seviyede
olması arzusundayız.

Trakya'da akan Çorlu, Kumluca ve Ergene Nehirleri ile Çorlu
derelerinden aldığımız su numuneleri
üzerinde Trakya Üniversitesi Tekirdağ Ziraat Fakültesi
Toprak Bölümünce yapılan dokuz çeşit
analiz sonucunda, numunelerde ağır metaller bulunmuştur.
Hayvanların bu suları içmeleri durumunda
ölmeleri, arazilerin bu sularla sulanması durumunda
çölleşmesi tehlikeleri ciddî olarak ortaya
çıkmıştır. Fabrika atıkları
doğayı, çevreyi sularımızı
kirletmekte, bazı fabrika atıkları da kuyular
aracılığıyla toprağa enjekte edilmektedir.
İçmesularına katılan bu sular, zaman
zaman rastlanmakta olan ishal olaylarını da vahim
bir duruma getirebilecektir.

İşte bu, Trakyamız için korkunç
olaydır. Eğer böyle çarpık sanayi
devam ederse, belirli bir zaman sonra Trakya'nın yaşanmaz
bir yöre durumuna geleceği bir gerçektir. O zaman,
ne fabrikanın hükmü kalacak ne de insanoğlunun
yaşantısı olacaktır.

Yukarıdaki nedenlerle Trakya Bölgemizin insan ve hayvan
sağlığını tehdit eden, topraklarını
çölleştiren çevre sorunlarının
Anayasanın 98 inci, Meclis İçtüzüğünün
104 üncü ve 105 inci maddeleri uyarınca Meclis
araştırmasıyla ele alınmasını
arz ederiz. 9.10.1996

1. Fevzi Aytekin (Tekirdağ)

2. Bayram Fırat Dayanıklı (Tekirdağ)

3. Necdet Tekin (Kırklareli)

4. Ayhan Gürel (Samsun)

5. Mustafa İlimen (Edirne)

6. Mehmet Büyükyılmaz (Adana)

7. İbrahim Yavuz Bildik (Adana)

8. Yalçın Gürtan (Samsun)

9. Mustafa Güven Karahan (Balıkesir)

10. A. Ziya Aktaş (İstanbul)

11. Nami Çağan (İstanbul)

12. Mahmut Erdir (Eskişehir)

13. Bülent H. Tanla (İstanbul)

14. Fikret Uzunhasan (Muğla)

15. Mehmet Yaşar Ünal(Uşak)

16. Erdoğan Toprak(İstanbul)

17. Arif Sezer (Adana)

18. Necati Albay (Eskişehir)

19. Hasan Gülay (Manisa)

20. Müjdat Koç (Ordu)

BAŞKAN - Bilgilerinize sunulmuştur.

Önergeler gündemde yerini alacak ve Meclis araştırması
açılıp açılmaması konusundaki
öngörüşmeler, sırasında yapılacaktır.

C)TEZKERELER VE ÖNERGELER

1. -(10/5) esas numaralı Meclis Araştırma
Komisyonu Başkanlığının, Komisyonun
görev süresinin uzatılmasına ilişkin
tezkeresi (3/513)

Petrol Ofisi Genel Müdürlüğünde meydana
gelen yolsuzluk ve usulsüzlük iddiaları konusunda
(10/5) Esas Numaralı Meclis Araştırması
Komisyonunun çalışma süresinin uzatılmasına
dair bir tezkeresi vardır; okutuyorum:

10.10.1996

Türkiye Büyük Millet Meclisi Başkanlığına

Komisyonumuz, 3.10.1996 tarihli toplantısında, çalışma
süresinin planlanan çalışma programına
yetmeyeceğini dikkate alarak, yeni bir çalışma
süresi verilmesi için talepte bulunmaya karar vermiştir.

Söz konusu karar ve İçtüzüğün
105 inci maddesi uyarınca; Genel Kurulun ilgili kararı
tarihinden geçerli olmak üzere, son bir aylık
çalışma süresi verilmesi hususunda gereğini
arz ederim.

Nabi Poyraz

Komisyon Başkanı

Ordu

BAŞKAN - Sayın milletvekilleri, bu Komisyon daha
önce üç ay süre kullanmıştır.
İçtüzüğün 105 inci maddesi, araştırmasını
üç ay içinde bitiremeyen komisyona bir aylık
kesin süre verileceği hükmünü içermektedir.
Bu nedenle, Komisyonun süre talebini bilgilerinize sunuyorum.

Yükseköğretimin Sorunlarının Araştırılarak
Alınması Gereken Tedbirlerin Tespit Edilmesi konusundaki
(10/8, 16, 20) Esas Numaralı Meclis Araştırması
Komisyonunun çalışma süresinin uzatılmasına
dair bir tezkeresi vardır; okutuyorum:

2.-(10/8, 16, 20) esas numaralı Meclis Araştırma
Komisyonu Başkanlığının, Komisyonun
görev süresinin uzatılmasına ilişkin
tezkeresi (3/514)

10.10.1996

Türkiye Büyük Millet Meclisi Başkanlığına

8.5.1996 tarihinde görev bölümü yaparak çalışmalarına
başlayan Komisyonumuz, çalışma süresi
içinde araştırmasını tamamlayamadığından
yeni bir çalışma süresi için talepte
bulunmaya karar vermiştir.

Alınan karar uyarınca, Komisyonumuza, 13.10.1996
tarihinden geçerli olmak üzere, İçtüzüğümüzün
105 inci maddesi uyarınca bir aylık son bir çalışma
süresi verilmesi için gereğini arz ederim.

Saygılarımla.

Prof.Dr.Halil Cin

Meclis Araştırma Komisyonu Başkanı

İçel

BAŞKAN - Sayın milletvekilleri, bu Komisyon da daha
önce üç ay süre kullanmıştır.
İçtüzüğün 105 inci maddesi, araştırmasını
üç ay içinde bitiremeyen komisyona bir aylık
kesin süre verileceği hükmünü içermektedir.
Bu nedenle, Komisyonun süre talebini bilgilerinize sunuyorum.

Türk Otomobil Fabrikaları Anonim Şirketi TOFAŞ
ile TOFAŞ Oto Ticaret Anonim Şirketindeki devlete
ait hisselerin satış yoluyla özelleştirilmesi
sırasında nüfuzunu kullanmak ve ihaleye fesat
karıştırmak iddiasıyla ilgili olarak
eski Başbakan Tansu Çiller hakkında kurulan
(9/3) esas numaralı Meclis Soruşturması Komisyonunun
çalışma süresinin uzatılmasına
dair bir tezkere vardır; okutup bilgilerinize sunacağım:

3.-(9/3) esas numaralı Meclis Soruşturma Komisyonu
Başkanlığının, Komisyonun görev
süresinin uzatılmasına ilişkin tezkeresi
(3/515)

11.10.1996

Türkiye Büyük Millet Meclisi Başkanlığına

25 Haziran 1996 tarihinde teşekkül edip çalışmalarına
başlayan Komisyonumuz, Anayasanın 100 üncü
maddesinde belirtilen iki aylık süre içerisinde
çalışmalarını tamamlayamamıştır.

Soruşturmanın bitirilememesi nedeniyle, Komisyonumuz,
Türkiye Büyük Millet Meclisinden, Anayasanın
100 üncü maddesine göre 18.10.1996 tarihinden itibaren
iki aylık eksüre istenmesine karar vermiştir.

Gereğini arz ederim.

Hayrettin Uzun

Kocaeli

Komisyon Başkanı

BAŞKAN - Bilgilerinize sunulmuştur.

Sayın milletvekilleri, Gündemin " Özel Gündemde
Yer Alacak İşler" kısmına geçiyoruz:

IV. -GENSORU, GENEL GÖRÜŞME, MECLİS
SORUŞTURMASI

VE MECLİS ARAŞTIRMASI

A) GÖRÜŞMELER

1. -Yalova Milletvekili Yaşar Okuyan ve 21 Arkadaşı
ile İstanbul Milletvekili Bülent Ecevit ve 12 Arkadaşının,
Gazeteci Metin Göktepe Cinayetinin Açıklığa
Kavuşturulması ve Faillerinin Ortaya Çıkarılması
Amacıyla Meclis Araştırması Açılmasına
İlişkin Önergeleri ve Meclis Araştırması
Komisyonu Raporu (10/3, 4) (S. Sayısı :68) (1)

BAŞKAN - Genel Kurulun 9.10.1996 tarihli 5 inci Birleşiminde
alınan karar gereğince, 1 inci sırada yer alan
Yalova Milletvekili Yaşar Okuyan ve 21 arkadaşı
ile İstanbul Milletvekili Bülent Ecevit ve 12 arkadaşının,
Gazeteci Metin Göktepe Cinayetinin Açıklığa
Kavuşturulması ve Faillerinin Ortaya Çıkarılması
Amacıyla Anayasanın 98 inci, İçtüzüğün
104 ve 105 inci Maddeleri Uyarınca Bir Meclis Araştırması
Açılmasına İlişkin Önergeleri
üzerine kurulan (10/3,4) esas numaralı Meclis Araştırması
Komisyonunun raporu üzerindeki genel görüşmelere
başlıyoruz.

Komisyon ve Hükümet yerlerini aldılar.

Sayın milletvekilleri, İçtüzüğümüze
göre, Meclis araştırması komisyonunun
raporu üzerindeki genel görüşmede ilk söz
hakkı Meclis araştırması önergesi
sahibine aittir. Daha sonra, İçtüzüğümüzün
72 nci maddesine göre, siyasî parti grupları
adına birer üyeye, şahısları adına
iki üyeye söz verilecektir. Ayrıca, istemleri
halinde, Komisyon ve Hükümete de söz verilecek;
bu suretle, Meclis Araştırması Komisyonu raporu
üzerindeki genel görüşme tamamlanmış
olacaktır.

Konuşma süreleri; Komisyon, Hükümet ve siyasî
parti grupları için 20'şer dakika; önerge
sahibi ve şahıslar için 10'ar dakikadır.

Komisyon raporu 68 sıra sayısıyla bastırılıp
dağıtılmıştır.

Önerge sahipleri adına konuşmak isteyen?.. Yok.

Cumhuriyet Halk Partisi Grubu adına Sayın Oya Araslı.
(CHP sıralarından alkışlar)

İBRAHİM GÜRDAL (Antalya) - Komisyon yok Sayın
Başkan.

BAŞKAN - Komisyon burada.

Sayın Araslı buyurun.

Süreniz 20 dakikadır.

CHP GRUBU ADINA OYA ARASLI (İçel) - Sayın
Başkan, değerli milletvekilleri; sizleri saygıyla
selamlayarak sözlerime başlamak istiyorum.

Bir hukuk devletinde, devletin, gerekirse devlet iktidarına
ve devlet güçlerine karşı bile korumakla
yükümlü olduğu değerlerin en başında
kişinin yaşam hakkının, beden bütünlüğünün
ve özgürlüğünün geldiği, bunların
güvence altında olmadığı ortamlarda
diğer kişi hak ve özgürlüklerinin gerçek
bir varlık kazanamadığı bilinmektedir.

Bir hukuk devleti, özgür ve suçsuz kişilerin
olduğu kadar, gözaltına alınmış
veya tutuklanmış kişilerin, mahkûmların
da yaşam hakkını, beden bütünlüğünü
korumakla yükümlüdür. Ancak, devletimiz -Anayasamızın
2 nci maddesinde, bir hukuk devleti olduğu yazılmasına
rağmen- Metin Göktepe'nin can güvenliğini sağlayamamıştır.

Gazete muhabiri Metin Göktepe, 8 Ocak 1996 tarihinde, Eyüp
İlçesi Alibeyköy Mezarlığındaki
cenaze törenini görevi gereği izlemek istemiş,
uygulama noktasındaki emniyet görevlilerinin, sarı
basın kartı olmadığı için
kendisine izin vermemeleri nedeniyle çıkan tartışma
sonucu gözlem altına alınmıştır.
Gözlem altına alındıktan sonra tartaklanmış,
Eyüp Kapalı Spor Salonuna götürüldükten
ve özellikle gazeteci olduğu öğrenildikten sonra,
salonda, bir grup polis memuru tarafından fenalaşıncaya
kadar dövülmüştür. Fenalaştığı
zaman, Eyüp Spor Kulübü masörü, tıbbî
olmayan yöntemlerle ona yardımcı olmaya çalışmış,
salon sorumlusu olan emniyet amiri, kendisine haber verilmesine
ve gelip durumu görmesine rağmen onu hastaneye göndermemiştir.
Kapalı Spor Salonunun yakınındaki büfenin
yanında bulunan bir bankın üzerine bırakılan
Metin Göktepe, daha sonra ölü olarak bekçiler
tarafından bulunmuştur.

Adlî tıbbın verdiği otopsi raporu, Metin
Göktepe'nin dövülerek öldürüldüğünü
göstermektedir. Dövenlerin ise, emniyet örgütümüzdeki
bazı görevliler olduğu, bugün artık
bilinmektedir.

Halbuki, bir hukuk devletinde, devlet, kişinin yaşam
hakkını, bedensel bütünlüğünü,
güvenlik görevlilerinin yardımıyla güvence
altına alır. Devletin güvenlik görevlilerinin,
kişinin bu temel değerlerini, dayak ve işkence
gibi hukuka aykırı yöntemlerle tehdite yönelmesi,
güvenlik güçlerine ve dolayısıyla
devlete güven duygusunu yok eder; devleti, toplumla ve kişilerle
düşman hale getirir, toplumsal barışı
ortadan kaldırır. Bunun nedeni, bir hukuk devletinde,
hukuk kurallarına, öncelikle devletin ve onun güvenlik
görevlilerinin uymasının beklenmesidir. Bu
beklentiyi gerçekleştiremeyen bir devlet, asla, hukuk
devleti niteliğini kazanamaz; ama, buna rağmen, ülkemizde,
bir Metin Göktepe olayı yaşanmış
ve bu hususların çok ciddî bir biçimde
tekrar hatırlanması, gözden geçirilmesi
gereği doğmuştur.

Olay ilk ortaya çıktığında, resmî
makamlar, Metin Göktepe isminin gözaltına alınanlar
listesinde bulunmadığı, Eyüp'te, çay
bahçesinde otururken düşüp öldüğü,
duvardan düşerek öldüğü yolunda
birtakım çelişkili açıklamalar
yapmışlardır. Bu çelişkili ifadeler,
yazılı ve görsel basının ilgisini
olay üzerinde toplarken, siyasî partiler de harekete
geçmişlerdir.

İnsan haklarına büyük önem veren
Cumhuriyet Halk Partisi, bu konuya eğilen ilk siyasî
parti olmuş; Cumhuriyet Halk Partisi Meclis Grubu, özel
bir komisyon kurarak olayı incelemiş ve vardığı
sonuçları, olaydan hemen hemen bir hafta sonra kamuoyuna
duyurmuştur. Bu rapor, Göktepe olayının
örtbas edilmesini önlemekte önemli bir rol oynamış,
olayın sorumlularının bulunması ve
yargıya yansıtılması işlemlerinin
hız kazanması sağlanmıştır.

Daha sonra, olay, Türkiye Büyük Millet Meclisine
yansımış ve verilen araştırma
önergelerinin görüşülerek kabulü
üzerine, bu Meclis Araştırması Komisyonu
kurulmuştur. Bu Komisyon, Anayasa hükümleri yargı
işlevi yerine getirmesine izin vermediği için,
yalnız, Metin Göktepe'nin ölüm olayının
nasıl meydana geldiğini araştırmış
ve hangi etkenlerin bu olayın oluşumuna neden olduğunu,
emniyet örgütümüzün yapısı
ve işleyişiyle ilgili aksaklıkları,
bundan sonra bu tür olaylarla karşılaşılmaması
için ne gibi önlemler alınması gerektiğini
ortaya koymaya çalışmıştır.

Bu çalışma sonucunda ortaya çıkan
tablo şudur: 8 Ocak 1996 günü cezaevinde çıkan
olaylarda ölen Orhan Özen ile Rıza Boybaş'ın
cenazelerinin Alibeyköy Mezarlığına getirilişleri
ve defnedilişleri sırasında alınacak
önlemlerle ilgili olarak, 7 Ocak 1996 tarihinde, İstanbul
Emniyet Müdürlüğünce gönderilen talimat
yazısında, ilgili birim ve görevlilere, olay
çıkarmaya eğilimi olan belirli yaş grubundakilerin
gözaltına alınarak ilgili birimlerce incelenmelerinin
sağlanması yetki ve görevi verilmiştir.
Bu, sınırları açıkça
gösterilmemiş ve olay çıkarma eğiliminin
nasıl saptanacağı konusundaki kişisel
değer yargılarına göre farklı ve
keyfî uygulamalara yol açabilecek bir yetkilendirmedir.
Nitekim, bu yazılı emir uyarınca yapılan
uygulamalar sonucunda, çeşitli karakollarda ve Eyüp
Kapalı Spor Salonunda bini aşkın insan gözaltına
alınmış ve saatlerce özgürlüğünden
mahrum bırakılmıştır.

Gözlem altına alınanlar, gerek karakollarda
ve gerekse Eyüp Kapalı Spor Salonuna götürülüşlerinde,
bu salonda çok kötü muamele görmüşlerdir,
hakarete uğramışlardır. Eyüp Kapalı
Spor Salonunda görev yapan polis memurlarının
büyük bir kısmı, gözaltındakilerin,
spor salonuna darp edilmiş, dövülmüş,
hırpalanmış, kafası yarılmış
vaziyette getirildiklerini ifade etmişlerdir. Kapalı
spor salonunda, hukukçu, öğrenci olanlar, gazeteci
olanlar çok daha fazla dövülmüşlerdir.

Olay günü, görevli Emniyet Müdür Yardımcısı,
Eyüp İlçe Emniyet Müdürü ve
emri veren İl Emniyet Müdürü, yaklaşık
bin kişinin gözaltına alındığı
salona hiç uğramamışlar, operasyonu telsizle
bile işlememişler ve bu nedenle, bu boyuttaki bir
gözaltına alma faaliyetine yönelik herhangi bir
önlem almamışlar; sonuçta, Metin Göktepe'nin
ölümü yanında, pek çok başka
üzücü olay da meydana gelmiştir.

Hal böyleyken, olayı soruşturan müfettişlerin,
olayda sorumlu gördükleri çeşitli düzeydeki
emniyet görevlileri hakkında ceza ve disiplin soruşturması
açılması talebinde bulunmuş olmalarına
rağmen, İçişleri Bakanlığının,
bu talebi bütünüyle değil; fakat, İstanbul
İl Emniyet Müdürü Orhan Taşanlar ile
İl Emniyet Müdür Yardımcısı
Kemal Bayrak dışındakiler için kabul
etmesi, son derece ilginç ve Yüce Meclisin, üzerinde
dikkatle durması gereken bir husustur.

Diğer yandan, müfettişlerce, Metin Göktepe'nin
ölümünden sonra suç delillerini karartmaya
yöneldiği gerekçesiyle, Eyüp İlçe
Emniyet Müdürü hakkında ileriye sürülen
yargılama talebi de, il idare kurulu tarafından
uygun görülmemiştir. Bu uygun görmeme kararı
hakkında, Danıştayca yapılan incelemede,
Danıştay, Eyüp İlçe Emniyet Müdürüyle
ilgili itirazı reddetmiştir. Her ne kadar yargı
kararlarını tartışmak olanağımız
yoksa da, bu da, üzerinde durulması gereken önemli
bir durumdur.

Bir başka ilginç olay da; müfettişler
tarafından yürütülen soruşturma yanında,
İstanbul Emniyet Müdürü Taşanlar'ın
talimatıyla asayiş şube müdürlüğünce
yürütülen ve yasal dayanakları konusunda
farklı yorumlar yapılan bir başka soruşturmadır.
Bu soruşturmada ifadesi alınan polis memurları,
baskı ve işkence gördüklerini, kendilerine
kötü muamele yapıldığını
ifade etmişlerdir. Tek bir kalemden çıkmış
gibi gözükseler ve akla, verilen ifadeleri geçersiz
kılarak suçlanmaktan kurtulmak için ileriye
sürüldükleri olasılığını
getirseler bile, bu iddialar, insanı, polis polise baskı
ve işkence uygularsa, vatandaşa ne yapar diye düşünmeye
yöneltmektedir. Bunu fazla merak etmeye gerek yoktur; çünkü,
vatandaşa ne yapıldığı Eyüp
Kapalı Spor Salonunda geçenler kanalıyla
açıkça ortaya çıkmıştır.

Eyüp Spor Salonunda geçenler, emniyet görevlilerinin
bir kesiminin, siyasal tercihlerine veya mesleklerine göre,
toplumun bir kısmını potansiyel suçlu
olarak gördüğünü ortaya koymaktadır.
Emniyet görevlilerinin bir kesimine hâkim olan bu düşünce
tarzının ne kadar büyük sakıncalara
yol açacağı, polis örgütünde
ne kadar tehlikeli bir bölünmeye neden olacağı
ortadadır. Diğer yandan, bu olayda yaşananlar,
bir kısım emniyet görevlilerinin, gözaltına
alınanların veya ideolojisini beğenmedikleri
kimselerin yaşam haklarının, diğer vatandaşların
yaşam hakları gibi anayasal güvence altında
olduğunu düşünmediklerini, yasaların
kendilerine verdiği zor kullanma yetkisinin birtakım
sınırları olduğu konusunda bilinçlendirilmemiş
bulunduklarını ve kendilerine karşı
çıkılması halinde bu zor kullanma
yetkisini en ağır biçimiyle uygulayacak bir
psikolojik yapı içerisinde olduklarını
açığa çıkarmıştır.

Değerli milletvekilleri, böyle bir yapının,
sağcı polisin solcuların, solcu polisin sağcıların
üzerine saldırdığı, çifte
standartlı bir emniyet hizmetinin verilmesine neden olacağını
ve bunun, huzur getirmek yerine, toplumu güvensizliğe
ve güvencesizliğe iteceğini kimse yadsıyamaz.
Nitekim, son üç dört ay içerisinde şeriatçıların
eylemini su sıkarak; ama, memur yürüyüşüne
katılanları veya cezaevi olaylarını
protesto edenleri insafsızca coplayarak dağıtan
polisin tutumu, bu çifte standartlılığın
en güzel göstergesi olmuştur.

Emniyet örgütündeki bazı yapısal
bozuklukların işareti olan bu olayların yanında,
emniyet hizmetlerinin yerine getirilişinde birtakım
sistem aksamaları da vardır. Örneğin, Göktepe
olayı, polisin, gözaltına alınmada,
bazı kereler tutanak tutmadığını
ve yalnız salıverme tutanağıyla yetindiğini
ortaya çıkarmıştır. Bunun, gözaltına
veya gözlem altına alınanlar açısından
güvencesiz bir duruma neden olacağı açıktır.

Değerli milletvekilleri, görülmektedir ki, Metin
Göktepe olayı, yalnız ölüm boyutuyla
değil, açıklığa kavuşturduğu
pek çok sorun bakımından da önem taşıyan
ve bizi, bu olayların etkenleri ile bundan sonra başka
Göktepe olayları yaşanmaması için
alınacak önlemleri araştırmaya iten bir
olaydır. Bu araştırma, bizi emniyet örgütümüzün
yapısı ve işleyişiyle ilgili birtakım
aksaklıklarla yüz yüze getirmiştir.

Emniyet örgütümüzde çalışanların,
çalışma koşullarından ve can
güvenliği dahil birtakım gereksinimlerinin yeterince
karşılanamayışından doğan
sorunları olduğu bir gerçektir. Ne var ki, bu
sorunlar ne kadar büyük olursa olsun, başkalarının
can güvenliğini önemsememek, yaşam hakkına,
vücut bütünlüğüne, özgürlüğüne,
insanlık onuruna saygısızlık etmek
hakkını kimseye vermez, hele, Göktepe'ninki
gibi bir cinayet olayında kesinlikle mazeret sayılmaz.
Ancak, bunları söylerken, amacımız,
emniyet örgütümüzü hırpalamak,
küçük düşürmek değildir.
Amacımız, içindeki bazı sorunlar ve
bazı emniyet görevlilerinin kişisel yaklaşımları
nedeniyle, toplumda emniyet örgütümüz hakkında
ortaya çıkan olumsuz eleştirilere son verecek
çalışmaların başlamasını
sağlamak, emniyet örgütünün saygınlığını
korumaktır; çünkü, emniyet örgütümüzdeki
görevlilerin büyük bir çoğunluğunun,
vatandaşlarımızın can ve mal güvenliğini
korumak için bazı kereler yaşamlarını
tehlikeye attığını, şükranla
anmamız gereken görevler yaptığını
biliyoruz.

Değerli milletvekilleri, Metin Göktepe olayıyla
ilgili araştırma, olaya müdahale eden alt kademedeki
polislerin, Çevik Kuvvet mensuplarının olaydan
15 gün ila 7 ay önce mesleğe giren kişiler
olduklarını, yeteri düzeyde meslekî eğitimden
geçmediklerini, sosyal psikoloji, toplumsal davranış
biçimleri ve insan hakları alanlarında öğrenim
görmemiş olduklarını, hatta bir kısmının
askerliğini dahi yapmadığını ortaya
koymuştur.

Bu araştırmanın açıklığa
kavuşturduğu bir başka gerçek de polis
memurlarının mesleğe alınma ölçütlerinin
sağlıklı olmadığı ve özellikle
siyasî kadrolaşmaya elverişli bulunduğudur.

Emniyet örgütümüz yeniden yapılanmaya
muhtaçtır. Bu yeniden yapılanmada, eğitim,
hizmet örgütü, çalışma düzeni
üzerinde durulmalıdır. Emniyet örgütünde
yer alacak görevlilerin eğitimi uzman kadrolarca özenle
gerçekleştirilmelidir. Emniyet örgütünde
yer alacak görevlilere, gerek hizmet öncesinde gerekse
hizmetiçi olarak yapılacak bu eğitimde, insan
hakları ve sosyal psikoloji derslerine yer verilmelidir;
hukuk devleti kavramı özümletilmelidir ve bu
bağlamda, emniyet görevlileri, gözaltına
alınanların siyasî ideolojileri, suçları,
meslekleri ne olursa olsun, yaşam haklarının,
diğer vatandaşlar gibi, anayasal güvence altında
bulunduğu ve emniyet görevlilerinin de bu güvenceyi
sağlamakla yükümlü olduğu bilincine ulaştırılmalıdır.

Emniyet güçlerinde yer alanlara veya almış
olanlara, özellikle, zor kullanımı konusunda,
yetkilerinin sınırları ve sorumlulukları
öğretilmelidir.

Emniyet örgütü oluşturulurken, mesleğe
girişte ve meslekiçi görevlendirmelerde liyakat
ve objektif ölçütler esas alınmalı,
meslekî bilgiler kadar genel kültür donanımına
da önem verilmelidir.

Emniyet hizmetlerinde, emniyet görevlilerinin, adlî
olaylarda, sadece sanığı ve suç kanıtlarını
toplayıp cumhuriyet savcılığına
sunmak gibi sınırlı görevlerle yükümlü
olduğu, sanığın sorgusunun kesinlikle emniyet
görevlilerince yapılmadığı bir sistem
getirilmelidir.

Emniyet ve asayiş hizmetlerinin yürütülmesinden
sorumlu makam ve birimlerin eşgüdüm içinde
olması, merkezî ve yerel yönetimlerin ve özellikle
adlî tıbbın ve nüfus hizmetlerinin emniyet
örgütüyle uyumlu ve sağlıklı
bir işbirliği içerisine girmesi sağlanmalıdır;
bunlar için gerekli idarî önlemler alınmalı,
yasal düzenlemeler yapılmalıdır.

Emniyet örgütü modern araç ve gereçlerle
donatılmalı, kolluk güçleri yeterli
sayıya çıkarılırken, emniyet
örgütü mensupları, görevlerinin gereği
olan her türlü maddî ve manevî olanağa
kavuşturulmalıdır ve bütün bunların
yanı sıra, polislerin ve her türlü memurun
suç işlemesi halinde, adaletin zamanında gerçekleşmesine
engel olan, yargının etkinliğini azaltan Memurin
Muhakematı Hakkında Kanunu Muvakkatın hükümleri
tekrar gözden geçirilmeli, ceza takibatını
kolaylaştıracak ve daha kısa zamanda sonuca
ulaştıracak yeni birtakım düzenlemeler
yapılmalıdır.

Değerli milletvekilleri, bunların hepsinin, ülkenin
tüm sorunlarını ve bunlar içerisinde
de asayiş sorununu çözebilecek ekonomik ve sosyal
politikaların belirlenip, başarıyla uygulanmasına
bağlı olduğunu hepimiz biliyoruz. Ancak, İçişleri
Bakanının, polisin, "şeriat isteriz"
diye eylem yapanları dağıtmak için üzerlerine
su sıkmak gibi incitmeyici yöntemler kullanırken,
memur hakları için gösteri yapanların
veya cezaevleri olaylarını protesto edenlerin üzerine
copla yürüyüp, kan revan içerisinde bırakması
gibi çifte standartlı uygulamalarına ses
çıkarmadığını, bugünkü
Hükümetle bu amaca ulaşılmasının
da çok zor olacağını ifade etmek istiyoruz.

Dileriz ki, en kısa zamanda, hukuk devletine giden yolların
en başında devletin vatandaşına tekli
standart uygulamasının geldiğini ve suçlu-suçsuz
herkesin can güvenliğinin sağlanmasının
devletin temel görevi olduğunu her zaman anımsayan
bir hükümet etme anlayışı yönetime
hâkim olur.

(Mikrofon otomatik cihaz tarafından kapatıldı)

BAŞKAN - Sayın Araslı, eksüreniz 1 dakikadır;
lütfen toparlayınız.

OYA ARASLI (Devamla) - Dileriz ki, ne yaparsak yapalım
kaybettiği yaşamını telafi edemeyeceğimiz
Metin Göktepe'nin ölümünün yarattığı
üzüntü ve utanç, bizleri vatandaş
olarak, milletvekili olarak, hükümet olarak, insan haklarının
korunması konusunda daha etkin çalışmalara
yöneltir.

Saygılarımla. (CHP ve DSP sıralarından
alkışlar)

BAŞKAN - Teşekkür ediyorum Sayın Araslı.

Şimdi, Demokratik Sol Parti Grubu adına, Sayın
Hakan Tartan; buyurun efendim. (DSP ve CHP sıralarından
alkışlar)

Sayın Tartan, süreniz 20 dakikadır.

DSP GRUBU ADINA HAKAN TARTAN (İzmir) -Sayın Başkan,
sayın milletvekilleri, bizleri televizyonları başında
izleyen değerli yurttaşlarımız; hepinizi,
Demokratik Sol Parti Grubu adına saygıyla selamlarım.

Sayın milletvekilleri, Türkiye Büyük Millet
Meclisi bünyesinde oluşturulan Metin Göktepe Araştırma
Komisyonu, Ankara ve İstanbul'da gerçekleştirdiği
toplantılarla, olayın tüm boyutlarıyla
ortaya serilmesi çalışmasını
tamamlamış ve raporunu Başkanlığa
sunmuştur.

Komisyon çalışmaları sırasında,
dönemin İstanbul Emniyet Müdürü başta
olmak üzere, çok sayıda emniyet görevlisi,
cinayetle ilgili raporu hazırlayan müfettişler,
Evrensel Gazetesi yöneticileri, Metin Göktepe'nin ailesi
ve konuyla ilgili 70'e yakın kişiyle yüz yüze
görüşmeler yapılmıştır.
Bu arada, bazı televizyon kanallarının olay
günü kayda aldıkları çekimler de
izlenmiş, görüntülerde, gözaltına
alınan kişilerin Eyüp Spor Salonuna girişleri
sırasında kötü muameleye uğradıkları
saptanmıştır. Gerek tanık ifadeleri
gerekse müfettiş raporları, 8 Ocak günü
Eyüp Spor Salonunda gözaltına alınan çok
sayıda kişinin kötü muameleye maruz kaldığını
ortaya koymaktadır.

İstanbul'da yapılan, herhangi bir olay çıkması
ihtimaline karşı, şüpheli kişileri
gözaltına alma uygulaması, bu konuda gerçekleşen
ilk uygulama olmaktadır. Rapor, bir olay çıkmadan
önce, olay çıkarabileceği muhtemel kişilerin
gözaltına alınması gibi bir uygulamanın,
daha önce yapılmadığını gözler
önüne sermektedir.

İstanbul Emniyet Müdürlüğü, özellikle
mezarlıkta olay çıkması ihtimaline
karşı, mezarlık ve çevresinde geniş
güvenlik önlemleri almıştır; uygulama
noktaları olarak nitelenen çok sayıda noktada,
genellikle yaşları 30'un altındaki çok
sayıda kişi, rasgele gözaltına alınmıştır.
Bu konuda ayarın kaçırıldığı
açık seçik ortadadır. Örneğin,
gözaltına alınanlar arasında, alışverişe
çıktığını ifade eden ev
hanımları, tekerlekli sandalyeye mahkûm bir
yurttaş ve bazı yaşlılar da saptanmıştır.
Uygulama noktalarında, genelde yaş ve genel görüntü
ön plana çıkmış, ama bu konuda
ne türlü bir yaklaşım içine girildiği
ve takdirin neye göre yapıldığı
tam olarak anlaşılamamıştır.
Bu yüzden de 1000'e yakın kişi rasgele gözaltına
alınmış ve belki de daha büyük bir
tehlike yaratılmıştır.

Sabah saatlerinden itibaren uygulama noktalarından alınan
kişiler, Eyüp Spor Salonuna getirilmiş, içerideki
güvenlik görevlilerinin sayısının
ise, kırk olduğu, evet, sadece kırk olduğu
saptanmıştır. Gözaltına alınanların
çokluğu ve olay çıkarma girişimi
nedeniyle gözaltına alındıkları
düşünüldüğünde, bu sayının
ne kadar yetersiz olduğu rahatlıkla gözlenmektedir.
Nitekim, üst düzey bir emniyet yetkilisi, bu yetersizliği,
"1000 kişi gözaltında, 40 da polis var;
eğer, olay çıkmadı diye haber gelirse
şüphelenirim, mutlaka, salonda gözaltında
tutulanlar polislerimizi etkisiz hale getirmişlerdir diye
düşünürüm" şeklindeki cümlesiyle
ifade etmiştir. Emniyetin, muhtemel bir olaya karşı
önlem alması doğaldır; ancak, olay çıkmasın
diye o bölgeden geçen insanları şüpheli
zannıyla gözaltına alması, hukuk devleti
ilkesiyle çelişen bir davranıştır.

Sayın milletvekilleri, gözaltına alınan
kişilerin, otobüslerle Eyüp Spor Salonuna getirilirken
kötü muameleye maruz kaldıkları da, hem
müfettiş raporları hem de sanık polis
ifadeleriyle saptanmıştır. Gözaltına
alınan kişiler, otobüslerde yerlere yatırılmış,
cop ve tekmeyle darp edilmiştir. Nitekim, Metin Göktepe
olayında, vatandaşlara kötü muamele iddiası,
mahkemeye sevk edilen Eyüp Spor Salonundaki polis memurlarının
yüzde 90'ı tarafından da ifade edilmiştir.

Yüz yüze yapılan görüşmelerde,
salonda görevli polis memurları, "getirilenler
perişan haldeydi, birçoğunun yüzünde
kan izleri vardı, çoğu yaralıydı,
getirilirken dövülmüşlerdi" şeklinde
ifadelerde bulunmuşlardır. Bu ifadelerle, gözaltına
alınan çok sayıda kişinin darp edilmesi
kesinlik kazanmaktadır.

Gözaltındaki kişilere kötü muamele
salona getiriliş esnasında da devam etmiş,
bu görüntüler hem televizyonlara hem de gazetelere
yansımıştır. Salon içinde de
kötü muamele yer yer devam etmiştir. Eyüp
Spor Salonunun tribünleri gözaltına alınan
kişilere yetmediği için, bir grup da salondaki
basketbol sahasına alınmıştır.
Gözaltına alınan kişilerin birbirlerine
bakamayacak şekilde sırt sırta yere yatırıldıkları
saptanmıştır. Birçok kişinin,
gözaltına alınmayla ilgili bir durumunun olmadığını
ifade etmesiyle birlikte, saat 15.00'ten sonra salıverilmeler
başlatılmıştır. Gözaltına
alınan kişilerle ilgili bir tutanak tutulmadığı,
salonda bulunanların üzerlerindeki kimliklerin salon
içindeki bir kutuda toplandığı da saptanmıştır.

Bu arada, kim tarafından çıkarıldığı
saptanamayan, "gözaltındakilerin üzerinde
öldürülecek polislerin listesi çıktı"
şeklindeki asılsız bir söylentinin de,
salon içindeki kötü muamelenin artmasına
neden olduğu ortaya çıkmıştır.

Salonda görevli bazı polis memurlarının,
yardım isteyen ya da suçsuz olduğunu ifade eden
bazı kişilere yönelik olumsuz tavrı devam
etmiştir. Özellikle, gazeteci, hukukçu ve öğrencilere
daha sert davranıldığı, maalesef, belirlenmiştir.

Polislere karşı tepki veren ve dediklerini yapmayan
bazı kişilerin, Eyüp Spor Salonunun alt kısmındaki
boşlukta ve kalorifer dairesinde dövüldüğü
anlaşılmıştır. Metin Göktepe'nin
de, gerek spor salonuna getirilirken gerekse salon içinde
ve kalorifer dairesi olarak anılan yerde dövüldüğü,
tanık ifadeleri ve müfettiş raporlarıyla
sabittir.

Salonda gerekli güvenlik önlemleri alınmadığı
gibi, üst düzey emniyet yetkililerinin gerekli denetimi
yapmadığı da açıktır. Her
ne kadar, üst düzey emniyet yetkilileri, "bize
bir olumsuzluk haberi gelmedi; her şey normal olduğu
için, biz de, spor salonuna gitme gereği duymadık"
şeklinde savunma yapsalar da, İstanbul'da ilk defa
gerçekleşen bu denli geniş bir gözaltı
olayında, üst düzey emniyet yetkililerinin de
gerekli denetim ve incelemeyi yapmaları gereği açıktır.

Salondaki önlemler, sadece bir emniyet amirinin inisiyatifine
bırakılmıştır. Orada daha büyük
olayların çıkmaması bir şanstır.
Salonun hemen yakınındaki mezarlık ve çevresindeki
gelişmeleri takip eden üst düzey emniyet yetkililerinin,
Eyüp Spor Salonuna da, acaba 1 000 kişi ne yapıyor
diye uğramaları gerekmez miydi?.. Belki de, böyle
bir denetim yapılsa, hastaneye gitmek isteyen Metin Göktepe
talihsiz bir şekilde ölmeyecek, yine aynı denetim
yapılsa, gözaltı süresince sürdüğü
iddia edilen kötü muameleler de bir ölçüde
önlenmiş olacaktı.

Sayın milletvekilleri, 2 polis memurunun, saat 15.00 sıralarında,
Metin Göktepe'nin rahatsız olduğunu belirtmesi
ve "hastaneye gitmesi gerekir" şeklindeki uyarısına
rağmen, salon Emniyet Amiri Battal Köse'nin, "herkesi
hastaneye götüremeyiz ki..." şeklindeki yaklaşımı,
affedilemez türden bir kusur olarak gözlenmektedir.
Yapılan incelemeler ve değerlendirmeler, Metin Göktepe'nin
hastaneye kaldırılması halinde yaşama
şansının yüksek olacağı şeklindedir.
Metin Göktepe, hastaneye götürülmesi gerekirken,
daha önceki mesleği kasaplık olan bir spor kulübü
masörü tarafından -belki iyi niyetle- tedavi
edilmek istenmiş; ancak, yapılan işlemlerin,
Göktepe'nin iyileşmesi konusunda bir yarar sağlamayacak
türden girişimler olduğu da anlaşılmıştır.

Burada, kilit isim olarak masör dikkat çekmektedir.
Alınan bilgilere göre, Metin Göktepe'yi son gören
kişinin Eyüp Spor Kulübü masörü
olması, belki de yeni bir faili meçhul cinayeti
önlemiştir. Masöre, Metin Göktepe'nin, öldükten
sonra, morgta çekilen fotoğrafları da gösterilmiştir.
Masörün "ben tedavi ettiğimde bu morluklar
yoktu" şeklindeki ifadesi de dikkat çekicidir.
Bu, akla, Metin Göktepe'nin, masörün stattan ayrılma
saati olan 17.00'den sonra da belki dövülmüş
olabileceği ihtimalini getirmektedir. Ancak, bazı morlukların,
olaydan 5-6 saat sonra belirginleşebileceği ihtimali
de vardır ve bilinmektedir.

Sayın milletvekilleri, Eyüp ve çevresindeki
olaylara karşı oluşturulan ekipler için
bir genelge hazırlanmakla birlikte, gerek görev yazılışında
gerekse kimin, nerede görev yaptığının
izlenmesinde bazı aksamalar dikkat çekmiştir.
Emniyet yetkilileri, sabah saatlerinden itibaren uygulama noktaları
kurarak çok sayıda gözaltı gerçekleştirirken,
bu gözaltıların akıbeti konusunda ilgilenici
ve sıcak bir yaklaşım ortaya koymamışlardır.

Çevik Kuvvetin, copa "haydar" adı verdiği
ortaya çıkmış; ancak, bunun nedeni
anlaşılamamıştır. Genelde, açıklamalar,
Alevîler arasında yaygın olarak kullanılan
bu adın, olaylara karıştığı
iddia edilen kişilere karşı bir gözdağı
amacıyla kullanıldığı şeklindedir.
Bazı polis memurları, coplarla kötü muameleyi
ifade ederken "haydar, bugün de iyi çalıştı"
demişlerdir. Ayrıca, olay günü, bir copun
üzerinde "haydar" yazısı olduğu
saptanmış; ancak, kırılan bu cop bulunamamıştır.
Bu copun, ifadelere göre, polis memuru Ş.M.'ye ait
olduğu sanılmaktadır.

Olay sırasında, gerek dönemin İstanbul
Emniyet Müdürünün gerekse İçişleri
Bakanının, "gözaltında Metin Göktepe
adlı biri yoktur" şeklindeki açıklamaları,
bilgi iletişim eksikliğinden kaynaklanmaktadır.
Bazı tanıklar, Metin Göktepe'ye ait kimliği
salondaki kutu içerisinde gördüklerini ifade
etmektedirler. Göktepe öldükten sonra kimliğinin
üzerine konulduğu yolunda da şüpheler vardır.

Metin Göktepe'nin ölümünden sonra, İstanbul
Emniyetinin ve İçişleri Bakanlığı
müfettişlerinin, bir cinayeti soruşturmak adına
olaya kısa sürede müdahalesi yerindedir. Böylelikle,
olaya karışanların kesine yakın bir
oranda saptaması yapılmıştır.

Sayın milletvekilleri, olaya karıştığı
iddia edilen bazı polis memurlarının bir
süre sonra verdiği değişik ifadeler, inandırıcı
gelmemektedir. Olaydan sonra, İstanbul Emniyet Müdürlüğü
bünyesinde, sonra da Vilayette İçişleri
Bakanlığı ve polis müfettişlerince
ifadeler alınmıştır. Poliste kötü
muamele yapıldığı kabul edilse bile,
müfettişlerin raporuna konu olan ifadelerde baskı
iddiası inandırıcı gelmemektedir.
Üstelik, sanıklardan bazıları kendi
imzalarıyla ifade vermiştir; ancak, burada, poliste,
polislere yapıldığı iddia edilen baskı
ve işkence dikkat çekicidir. Olayla ilgili emniyet
yetkilileri, baskı ve işkence iddialarını
reddetmektedir. Bu iddialar, tek bir kalemden çıktığı
izlenimi uyandırmakta ve aynı konuları içermektedir;
ancak, burada dikkat edilmesi gereken unsur, bazı polis
memurlarının dört beş gün emniyet
içinde tutulmalarıdır. Sanık konumundaki
bazı polisler, ifadelerinde, işkence gördüklerini,
hakarete uğradıklarını belirtmektedirler.
Bu açıklamalar, insanın zihninde kuşku
yaratmaktadır. Türk Polis Teşkilatının,
bu ve benzeri olaylarla karşılaşmaması,
aynı türden nahoş gelişmelerin yeniden
yaşanmaması için, yapılanma konusunda,
çağdaş ülkelerde olduğu gibi, yeni atılımlar
içine girmesi gerekliliği ortadadır.

18 yaşını bitirmiş ve henüz hayat
tecrübesi olmayan gençlerin, en tehlikeli ortam olarak
nitelenen toplumsal olaylarda kullanılmaları, bize
göre, yanlıştır. Gerek toplum psikolojisi
gerekse genel eğitim düzeyi olarak yeterli olmayan bu
gençler, toplumsal olayların ortasına itilmekte
ve sık sık büyük sorunlar yaşanmaktadır.
Oysa, çağdaş ülkelerde, toplumsal olaylarda
genellikle tecrübeli ve eğitimli polis memurlarının
kullanımı yoluna gidilmektedir.

Sayın milletvekilleri, poliste süratle branşlaşma
gerçekleşmeli ve bu ,geliştirilmelidir. Trafik
polisi trafik, Çevik Kuvvet polisi de toplumsal olaylar
konusunda eğitilmeli ve donanımlı hale getirilmelidir.

Polis teşkilatının ekonomik ve sosyal sorunlarının
bir türlü çözümlenmemesi de, olaylardaki
nahoş gelişmelere yol açmaktadır. Zaman
zaman 24 saat görevli kılınan bir polis memurunun
sinir sisteminin bozukluğu, karşısındaki
kitleyi bir düşman gibi görmesine neden olabilmektedir.
Buna, bir de ekonomik yetersizlik eklenince, polis teşkilatı
,görevini tam anlamıyla yerine getiremeyen bir yapı
içerisine sürüklenmektedir. Polisin sosyal gereksinimlerinin
yeterince karşılanmaması da, özellikle
toplumsal olaylarda ortaya çıkmaktadır.

Emniyetin, kendi içerisinde yaşanan bu büyük
sorunda, yanlışların içlerinden temizlenmesi
uygulaması yerindedir. Metin Göktepe'nin ölümünde
etkisi olduğu iddia edilen 15 polis memurunun teşkilatla
ilişkilerinin kesilmesi ,doğru bir girişimdir;
ancak, bu tür olaylarda, genel olarak tüm polis teşkilatını
da suçlamak doğru değildir. Gerek Bakanlığın
gerek teşkilatın yapması gereken, demokrasi,
insan hak ve hürriyetleriyle bağdaşmayan işler
yapan, vatandaşa kötü davranan mensupların,
bu yüce çatı altından temizlenmesi yolunda
daha etkili olmaktır. Tartıştığımız
olayda kişileri değil, öncelikle kurumları
ve bu kurumların anlayışlarını
ameliyat masasına yatırmalıyız. Bu
kurumların saygınlığını
sağlamanın yolu, onları her türlü
denetim ve tartışmaya açmaktan, çok
seslilikten geçer. Bu yapılmazsa, yanlış
uygulamaların, işlenen suçların örtbas
edilmesi, devlet içerisinde devlete zarar vermeyi de hedefleyen
bazı suç oluşumlarının doğmasına
neden olur; bu, devlete de zarar verir.

Değerli milletvekilleri, olaya ışık tutmak
amacıyla, rapora da yansıyan bazı ifadelerden
çok kısa başlıklar vermek istiyorum.

Avukat Gülizar Tuncer "insanlar cop ve kalasla dövüldü;
polisler insanları dövmekten yorulmuştu"
diyor.

Yaşar Gökışık (polis müfettişi)
"tekerlekli iskemleli felçli bir kişi de sandalyesiyle
gözaltına alınmıştı"
diyor.

Orhan Taşanlar (dönemin Emniyet Müdürü)
"Metin'in, gözaltına alınmasında
yaşanan kargaşa sırasında darbe aldığını
sanıyorum. Metin, hastaneye kaldırılsa kurtarılabilirdi"
diyor.

Ş. M. adlı polis memuru, "neden dövdüklerini
sordum, bana 'ezan okumasını, İstiklal Marşını
bilmiyor' cevabını verdiler, bir tekme de ben attım"
diyor.

Sayın milletvekilleri, biraz da olayın bugününe
gelelim. Acaba, dava sürüncemede mi bırakılmak
istenmektedir?.. Dava, kamuoyundan mı gizlenmeye çalışılıyor?..
Eğer, adalet isteniyorsa ve bu yargılama demokratik
bir gelişmenin adımı sayılacaksa, dava,
kamuoyuna açık, hatta Simpson davası gibi
kamuoyunun gözü önünde olmalıdır.
Metin'in katilleri mutlaka cezalandırılmalı
ve cezaları infaz edilmelidir. Dava, en kısa zamanda
sonuçlandırılmalıdır. Kamuoyunun
beklentisi bu yöndedir.

Davanın Aydın'a nakli, maalesef, kamuoyu gözlerinden
uzak bir yargılamayı gündeme getirmiştir.
Metin Göktepe'nin öldürülmesinden, sadece
copları Metin'in kafasına vuran üç beş
acemi Çevik Kuvvet polisi sorumlu değildir; bu kişilere
cesaret veren, yasaları çiğnemesine göz
yuman idarî ve siyasî yetkililer ile o günkü
olayın müsebbibi yetkililer de kusurludur. Olay, suçlanan
üç beş polisin cezalandırılmasıyla
geçiştirilmemelidir. Metin'in katillerinin cezalandırılması
kadar, bir daha böyle cinayetlerin olmaması da temel
istemimizdir. "Kol kırılır, yen içinde
kalır" anlayışıyla yanlışı
düzeltemeyiz. İnsan hakları ve demokratikleşme
konusunda, Türkiye'de, artık gereken adımları
atmanın zamanı geldi, geçiyor bile.

İşte, siyasetin önünü açacak
önemli bir yasayı, Demokratik Sol Parti, Türkiye
Büyük Millet Meclisine sundu. Gençlerin, öğretim
üyelerinin siyasete katkılarını hedefliyoruz.
Bu, bir adımdır. Bundan sonrasında, yediden
yetmişe herkesin doyasıya özgürlük
soluduğu bir Türkiye, hedefimiz. İnsan haklarında,
demokratikleşmede atılan her adım, daha çağdaş,
daha güzel bir Türkiye demektir. O zaman, başka
Metin'ler ölmez, başka anneler ağlamaz.

Hepinize saygılar sunuyorum. (DSP, CHP ve ANAP sıralarından
alkışlar)

BAŞKAN - Teşekkür ediyorum Sayın Tartan.

Anavatan Partisi Grubu adına, Sayın Ahmet Alkan;
buyurun efendim.

Süreniz 20 dakikadır.

ANAP GRUBU ADINA AHMET ALKAN (Konya) - Sayın Başkan,
değerli milletvekilleri; Yalova Milletvekili Yaşar Okuyan
ve 21 Arkadaşı ile İstanbul Milletvekili Bülent
Ecevit ve 12 Arkadaşının, Gazeteci Metin Göktepe
Cinayetinin Açıklığa Kavuşturulması
ve Faillerinin Ortaya Çıkarılması
Amacıyla Meclis Araştırması Açılmasına
İlişkin Önergeleri ve (10/3,4) Esas Numaralı
Meclis Araştırma Komisyonu Raporu hakkında
Anavatan Partisinin görüşlerini açıklamak
üzere huzurlarınızdayım. Hepinizi saygıyla
selamlıyorum.

Sayın Başkan, değerli milletvekilleri; Evrensel
Gazetesi Muhabiri Metin Göktepe, Ümraniye Cezaevinde
öldürülen tutukluların cenaze törenini
izlemek üzere gittiği Alibeyköy'de gözaltına
alındıktan bir gün sonra, gözaltına
alındığı Eyüp Kapalı Spor
Salonunun bahçesinde ölü bulunmuştur.

Komisyon, araştırmanın amacını,
raporunda, her ne kadar "mücerret olarak bir ölüm
olayının araştırılması"
ve "Emniyet Teşkilatının sistemiyle ilgili
olarak mevcut aksaklıkların neler olduğu ve
bunların giderilmesi için nelerin yapılabileceğini
tespit" olarak ifade etmiş ise de, bizzat Sayın
Okuyan ve 21 arkadaşı, önergelerinde, "Metin
Göktepe nasıl ölmüş, belli değil,
bizde kaydı yok" diyebilen veya "duvardan düşerek
ölmüş" hükmünü açıklayabilen
bir yönetim anlayışının tahlil
edilmesi zarureti olduğunu ifade etmişlerdir.

Her ferdin yaşama hakkı, kanunun himayesi altındadır.
Bu fert Türkiye Cumhuriyeti sınırları
içerisinde yaşıyorsa, devlet olarak birinci
görevimiz, bu temel taahhüdü yerine getirmektir.
Cudi Dağlarında da İstanbul sokaklarında
da sorumluluğumuz aynı ölçüdedir.
Biliyor, görüyor ve inanıyorum ki, emniyet kuvvetlerimiz,
polisi, askeri, sivil güçleriyle, bu kutsal hedefi
temin edebilmek için var güçleriyle çalışmaktadırlar.
Son dört yılı içerisinde 2 bin olayın
faili meçhul kalmış olması, bu fedakârane,
cansiperane gayretlere gölge düşürmektedir.
Bunca çabaya ve bu uğurda verilen onca şehide
rağmen, netice hâsıl olmuyor, olamıyorsa,
yanlışlığın, titizlikle, her yerde
ve her kademede mutlaka aranması lazımdır.
İşte, soruşturma önergesi verilirken gözetilen
temel amaçlardan biri de bu hususun tespitidir.

Bir başka önemli nokta, bu olay soruşturulmaz,
sonucu kamuoyunu tatmin edecek nitelikte ortaya konulamazsa ve
sorumluları bulunup, gerektiği şekilde cezalandırılamazsa,
bütün polis teşkilatımızın,
aleyhinde haksız ve kasıtlı olarak ortaya
atılan menfi propagandadan etkilenmesi ve şaibe altında
kalması tehlikesi, bizi, ülkenin geleceği açısından
endişeye sevk eden önemli bir husus olmuştur.

Ayrıca, böylesine önemli bir araştırmayla,
Türkiye Cumhuriyeti Devleti, demokratik geleneklerin oluşması
sürecinde önemli bir adımı daha atmış
ve en hassas kurumlarından birinde, cesaretle, kendi kendini
sorgulama ortamını hazırlamıştır.
Önerge, bu yönüyle de, demokrasi kültürümüzün
yerleşip kökleşmesine olumlu katkılar
sağlamıştır.

Bir yandan nelerin amaçlandığı ifade
edilirken bir yandan da nelerin amaçlanmaması gerektiğini
-siyasallaşmaya izin vermeyecek, objektif ölçüler
içerisinde- ifade etmek mecburiyetindeyiz. Özellikle
belirtmeliyim ki, araştırma önergesi vasıta
yapılarak, emniyet teşkilatımızın
bütününü hedef alan, onları demoralize
edebilecek beyan ve suçlamalardan dikkatle sakınmaya
mecburuz.

Türkiye'nin sıcak bölgesinden henüz döndüm.
Güvenlik kuvvetlerimizin hangi zor şartlar altında
çalıştıklarını sizler
de biliyorsunuz, ben de yerinde müşahede ettim. Büyük
şehirlerimizi hep biliyor, sıkıntılarını
onlarla beraber yaşıyoruz. Güvenlik görevlilerimizin
tamamının nasıl zor şartlarda, maddî
ve manevî büyük güçlükler içerisinde
olduklarını ve dev problemleri çözmek
için mücadele ettiklerini görerek, münferit
olayları vesile bilip genellemelere gitmek, bize ve bu
ülkeye bir şey kazandırmaz. Biz, güvenlik
kuvvetlerimizin mücadelesini takdir ve şükranla
izliyoruz. Bu tartışmalardan varmak istediğimiz
nokta, yanlışların tespit edilip hem mücadelemizin
daha etkin ve kolay yapılmasını sağlamak
hem de emniyet kuvvetlerimizin fizikî imkânlarını
iyileştirmeye katkıda bulunmaktır. Ancak,
polis teşkilatı içinde, bu kuruma layık
olmayan insanların bulunduğunu, hem bu olayla hem de
son günlerde yaşamakta olduğumuz çete olaylarıyla,
ne yazık ki, inkâr edilemez bir biçimde tespit
etmiş bulunuyoruz. Bu onurlu teşkilat, bünyesinde
bulunan bu aykırı yapılanmaları ve
kişilikleri de ayıklamaya mecburdur. Bizim mücadelemiz
de, bu aykırı kişilikler ve yapılanmalarladır.

Değerli Komisyonun çalışmalarını
takdir ve saygıyla karşılıyorum; birçok
tespit ve önerilerine de gönülden katılıyorum.
Onun için, raporda zikredilen hususların ayrıntılı
değerlendirmesine girmeden, bir iki esası tespit etmekle
iktifa edeceğim.

Raporun genelinde ve sonuçlarında açıkça
ifade ediliyor ki, olayda kötü muamele, ne yazık
ki vardır. Bunun sebepleri ve derecesi hakkında
da, değişik konumdaki kişi ve taraflar farklı
yorumlar yapmaktadır. Komisyon, bu noktada, bizim de katıldığımız
şekilde, idarî yönden gerekenin yapıldığını,
cezaî yönden de İstanbul 6 ncı Ağır
Ceza Mahkemesinde dava açıldığını
ve işlemlerin devam ettiğini de tespit etmiştir.
Böylece, konu, bağımsız Türk adaletine
intikal ettirilmiştir. Bu noktada, yüce yargıyı
etkilemeye dönük değerlendirmelerden de özenle
kaçınılması gerektiğine inanıyorum.
Gereken yapılacaktır. Önemli olan, bundan sonra
aynı hataların tekrar edilmemesidir, bunun için,
alınması gereken önlemlerin doğru tespit
edilmesi ve cesaretle uygulanmasıdır.

Araştırma esnasında aşılamayan
bir handikap; ifadesine başvurulan insanlardan üçte
ikisini değişik rütbelerden emniyet görevlilerinin,
geri kalanların da, olayların içinde olduğunu,
ifade vermek istediğini beyan ederek, tamamı da emniyet
güçleri aleyhinde ifade veren gönüllü
insanların oluşturmasıdır. Gözaltına
alındıktan sonra serbest bırakılan,
ortalama vatandaşın ifadesine erişme imkânının
bulunamamış olması, olayın gelişmesini
sağlıklı değerlendirmek bakımından
bir eksiklik olarak göze çarpmaktadır. Zira,
gözaltına alınan binden fazla insanın
gözaltı tutanağı, bir bölümünün
de serbest bırakma tutanağı yoktur. Serbest
bırakma tutanağında ismi bulunan insanlara da
ulaşma imkânının olmadığı
resmî makamlarca ifade edilmiştir. Bu soruşturmada
olayın içinde bulunan ve güdümlü
ifade vermeyebilecek, ön yargısız tanıkları
dinleme imkânını yok etmiş gözükmektedir.
Bunun, araştırma muhtevasına olumsuz yansıması
da kaçınılmazdır.

Raporun muhtelif yerlerinde tekrar edilen "toplumsal olaylarda,
bir örgütün, kendi reklamını yapmak
için topluluk oluşturduğunu, bu topluluğun,
ortada herhangi bir olay olmadan dağılması halinde
örgütün reklamının yapılmasının
mümkün olmadığını ve basında
yer alamadıklarını; bu nedenle, mutlaka polisle
çatışması ve polisi, güç
kullanır hale getirmesi gerekliliği" türündeki
ifadeler, olayın öncesinin de ciddiyetle ve dikkatle
araştırılması, bunun arkasındaki
sebeplerin de ortadan kaldırılmasına yönelik
tedbirlerin alınması gerekliliğini ortaya koymaktadır.
Bu tedbirlerin de tek yönlü tedbirler olamayacağı,
mutlaka geniş kapsamlı değerlendirmeler ve tedbirlerle
sonucun alınabileceği açıktır.

Sayın Başkan, değerli milletvekilleri; yaşama
hakkı kutsaldır, bundan vazgeçilemez, vazgeçilmeyecektir
de; ancak, bu hakkın, tek yönlü ve tek bir kurumun
çabalarıyla temin edilmesinin mümkün olmadığı
araştırma raporuyla da teyit edilmiştir.

Esasen, bir milletin kurumlarından büyük çoğunluğu,
arzu edilen seviyede değilse, bir tek kurumun mükemmel
olmasını beklemek de mümkün değildir.
Artık, her toplumsal olayın arkasında bir
tek sebebin olmadığı, aksine, gelinen noktanın
çok aktörlü birtakım süreçler
zincirinin neticesi olduğu çok iyi bilinmektedir. Nitekim,
Araştırma Komisyonu raporunda polis tarafından
Şubat 1996'da yaptırılan araştırma
sonuçlarına önemle yer verilmesi ve katılınması
bu yaklaşımın sonucudur. Bu önerilere
ve tespitlere katılıyoruz. Polisin, işe alınmasından
başlayarak, eğitiminin, fizikî imkânlarının,
maddî imkânlarının, yasal düzenlemelerinin
yetersizliğine, diğer kurumlardaki yavaş işleyişin
polis ve teşkilatını etkilemesine varıncaya
kadar pek çok konuya katılıyoruz. Bunun için
çok yönlü çözümlerin getirilmesi
gerektiğini ifade etmekle yetineceğim.

Ancak, bir hususu ilave etmek ihtiyacındayım;: Türkiye
Cumhuriyeti ve Türk Milleti, tarihinin en zor geçidinden
geçiyor, en zor ve büyük değişimi yaşıyor.
Bin yıllık tarım toplumu, sanayi ve hizmet
toplumu olma sürecinin ve büyük bir kültür
değişiminin sancılarını yaşıyor.
Bu zor dönem, bizi, 10 milyonluk İstanbul'un, 25 bin
polisle güvenliğini sağlamak; yeteri kadar profesyonelleşmemiş,
psikolojik eğitimden, meslekî olgunluk sürecinden
geçmemiş, genç, tecrübesiz ve heyecanlı
insanlarla, büyük tahriklere açık toplumsal
hareketleri kontrol etmek zorluklarıyla karşı
karşıya getirmektedir.

Bu zor dönemeçte, küçük grup kültüründen
şehir kültürüne geçişi sağlayamayan,
büyük gelir dengesizlikleri içinde geleneksel
değerleri sarsılan, potansiyel suçlu üretme
yüzdesi son derece yüksek bir fizikî, sosyal ve
ekonomik kokuşmuşluk ortamıyla karşı
karşıyayız. Bu büyük bataklığın
acilen kurutulması gereklidir. Emniyet kuvvetlerimizin,
bu süre zarfında hata yapmadan, insan hakları
ihlallerine girmeden görev yapmalarının son
derece anlamlı olduğuna inanıyorum; bunun gerekliliğine
inanıyorum. Bunun için, emniyet teşkilatımızın
bütün kurumsal yapısını gözden
geçirmemiz zarureti, artık, herkesin üzerinde
ittifak ettiği bir gerçek haline gelmiştir.

Metin Göktepe, polis teşkilatı içindeki
iletişim ve koordinasyon eksikliği sebebiyle kaybedilmiş
bir kişi olarak hatırlanacaktır; raporda bu
ifade edilmiştir. Bu eksikliğin en kısa sürede
giderilmesi temel hedeflerimizden biridir; ancak, asıl
hedeflenmesi gereken, ülke genelinde makro dengeleri kurabilecek
yeni bir kurumsallaşma, gelişme, yerleşme ve
kültürleşme programı içinde, hedefler,
fikirler ve kurumlar arasında güçlü ve
sağlıklı iletişimi kurmak olmalıdır.
Bu bütüncül ve geniş kapsamlı yaklaşımın
hayata geçirilebilmesi için, yönetimde "bizde
kaydı yok, nasıl ölmüş belli değil"
veya "duvardan düşerek ölmüş"
inkârcılığından, tefekkür
sığlığından ve kolaycılığından
kurtulmamız gereklidir. Bu anlayışı,
devlet ve idare ciddiyetiyle bağdaştırmak da
mümkün değildir.

Sayın Başkan, değerli milletvekilleri; sonuç
itibariyle şunu ifade etmek istiyorum : Yalova Milletvekilimiz
Sayın Okuyan ve 21 arkadaşıyla, İstanbul
Milletvekilimiz Sayın Bülent Ecevit ve 12 arkadaşı
tarafından verilen bu araştırma önergesi,
önemli ölçüde amacına ulaşmıştır.
Bu sayede, basının ve kamuoyunun konuya ilgisi canlı
tutulmuş, olayın adlî takibatının
hızlandırılması sağlanmıştır;
Meclis, denetim konusunda, cesaretle, hassas bir konuyu araştırma
konusu yapıp, yönetimde şeffaflık konusunda
önemli bir geleneği başlatmıştır.
Ayrıca, çok önemsediğimiz emniyet teşkilatının
saygınlığı üzerinde titizlenilmiş;
fakat, bundan sonra aynı hatalara düşülmemesi
için yapılan yanlışlıklar da
cesaretle ve isabetle tespit edilmiştir. Bu önerilere,
ANAP Grubu olarak katıldığımızı
ifade etmek istiyorum. Bununla da kalınmayarak, somut bazı
tekliflerin tartışmaya açılması
da, bize, konuya ilişkin düşüncelerimizi
açıklama fırsatını vermiştir.
Bu tespitlerin ışığında çözüm
için gerekli her tür çabanın içinde
olacağımızı ve milletimizin yararına
olacak her türlü teklifin, nereden gelirse gelsin, yanında
olacağımızı, Anamuhalefet Partisi Grubunun
sorumlu ve yapıcı muhalefet anlayışının
değişmez ilkesi olarak, bir kere daha ifade etmekten
mutluluk duyuyor ve hepinizi saygıyla selamlıyorum.
(ANAP sıralarından alkışlar)

BAŞKAN - Teşekkür ediyorum Sayın Alkan.

Refah Partisi Grubu adına Sayın Ahmet Dökülmez;
buyurun. (RP sıralarından alkışlar)

Sayın Dökülmez, süreniz 20 dakikadır.

RP GRUBU ADINA AHMET DÖKÜLMEZ (Kahramanmaraş)
- Sağ olun Başkanım.

Sayın Başkan, değerli üyeler; 68 sıra
sayılı Meclis Araştırma Komisyonunun
raporuna ilişkin Refah Partisi Grubu adına söz
almış bulunuyorum. Sözlerime başlarken,
hepinizi hürmet ve saygıyla selamlarım.

8 Ocak 1996 tarihinde, Eyüp Kapalı Spor Salonunun
önünde ölü olarak bulunan Gazeteci Metin Göktepe
cinayetinin aydınlatılması ve faillerinin
ortaya çıkarılması amacıyla
kurulan Araştırma Komisyonunun raporunu görüşüyoruz.

Türkiye Büyük Millet Meclisinin 20 nci Dönem
milletvekilleri olarak, göreve başlar başlamaz
böyle bir konunun ele alınması ve üzerine
gidilmesi çok isabetli olmuştur. İki ayrı
önergeyle konuyu Meclis gündemine getirmiş olan
Anavatan Partisi Grubu ve Demokratik Sol Partili arkadaşlarıma
bir kez daha teşekkür ediyorum. Meclisimizde, 20 nci
Dönem 1 inci Yasama Yılında ilk görüştüğümüz
araştırma önergesi bu olmaktadır; yanılmıyorsam,
üzerinde müzakere yaptığımız
ilk araştırma raporu da budur.

Değerli arkadaşlar, raporda ne görüyoruz;
raporun "Komisyonun Kuruluşu" başlıklı
bölümünü okuduğumuzda, dikkatimizi ilk
çeken şey, aynı konuda Meclis Başkanlığına
iki ayrı raporun verildiğini görmemizdir.

İlk rapor 15.5.1996 tarihini taşımaktadır.
Bu raporun ekinde, Komisyonun bir kararı var. Bakın
ne diyor bu Komisyon kararında: "Komisyonumuz 14.5.1996
Salı günü saat 14.00'te 475 numaralı salonda,
Komisyon Başkanı İstanbul Milletvekili Mehmet
Ali Şahin'in başkanlığında; üyeler,
Van Milletvekili Mahmut Yılbaş, İzmir Milletvekili
Hakan Tartan, İstanbul Milletvekili Gürcan Dağdaş
ve İstanbul Milletvekili Göksal Küçükali'nin
iştirakleriyle toplanarak, aşağıdaki kararı
almıştır: 6 Mayıs 1996 tarihinde Metin
Göktepe'nin gözaltı sırasında dövülerek
öldürüldüğüne dair iddialarla ilgili
kamu davası açılmış olmasının
tespiti nedeniyle, Anayasanın 138/3 maddesinde ifade edilen
'Yasama Meclisinde yargı yetkisinin kullanılması
anlamına gelen soru sorulamaz, görüşme
yapılamaz veya herhangi bir beyanda bulunulamaz' açık
hükmüne dayanılarak Komisyon çalışmalarına
son verilmesine ve şu ana kadar elde edilmiş bulunan
belge, bilgi ve delilleri içeren dosyaların davaya
bakmakta olan İstanbul 6 ncı Ağır Ceza
Mahkemesine gönderilmek üzere, Meclis Başkanlığına
intikaline karar verilmiştir."

Bu kararın altında 6 kişinin ismi var; 3 tanesinin
imzası, 2 tanesi imzada bulunamadı şeklinde...

Neden böyle bir karara gerek duyulmuş: Komisyon Başkanı
İstanbul Milletvekili Mehmet Ali Şahin, İstanbul
Cumhuriyet Başsavcılığına 13.5.1996
tarihinde bir dilekçeyle başvuruyor ve "basında
çıkan birtakım haberler üzerine, 8.1.1996
tarihinde gözetim altında öldürüldüğü
ileri sürülen gazeteci Metin Göktepe olayıyla
ilgili, Savcılığınızca hangi tarihte
kamu davası açıldığına
dair dilekçeme derkenar verilmesini arz ederim" diyor.
İstanbul Savcılığı cevap vermiş:
"İstanbul Milletvekili ve Metin Göktepe Cinayetinin
Araştırılması Komisyonu Başkanı
Mehmet Ali Şahin imzalı 13.5.1996 tarihli dilekçede
belirtilen Gazeteci Metin Göktepe olayıyla ilgili
olarak, Başsavcılığımız,
esas 1996/7149 sayımıza kayden 6.5.1996 tarihinde
İstanbul 6 ncı Ağır Ceza Mahkemesinde
kamu davası açılmıştır"
demiş. İstanbul Cumhuriyet Savcılığının
verdiği bu yazılı bilgi üzerine, Komisyon
Başkanı, oturmuş, Meclisin, Anayasanın
138 inci maddesinin üçüncü fıkrasında
belirtilen yargı yetkisini kullanamayacağı gerekçesiyle,
Komisyonun işini bitirmiş ve dosyayı Meclis
Başkanlığına göndermiş. Bu
karar üzerine, Meclis Başkanlığına,
15.5.1996 tarihli, Komisyonun yaptığı çalışmaları
özetleyen, ekli tutanaklarının ayrı
bir yazıyla gönderileceğini beyan eden bir rapor
gönderilmiş ve Komisyon kararlarının
da rapora eklendiği söylenmiştir.

Şu anda görüşülen rapor, görüştüğümüz
rapor, bu rapor değil. Peki hangi rapor? İncelemelerimize
göre, İçtüzüğe aykırı
olarak, Komisyonun birkısım üyelerinin, Komisyon
Başkanına rağmen ve daha önce alınmış
kararlarına aykırı bir şekilde yaptıkları
çalışma sonucu hazırlamış
oldukları raporu görüşüyoruz.

Görüşmekte olduğumuz bu rapor, neden İçtüzüğe
aykırı?

Bir: Komisyon 14.5.1996 tarihinde biraz önce okuduğum
kararı almış ve Meclis Başkanlığına,
çalışmalarının neticesini bir
raporla bildirmiş, çalışmalarına
son vermiştir. Bundan sonra, Komisyonun çalışması
mümkün mü? Bir açıdan mümkün.
Eski Tüzüğün 44/2, yeni Tüzüğün
43/2 maddesine göre, komisyon raporu, Meclis Başkanlığına
verilmeden önce, komisyon üye tamsayısının
salt çoğunluğunun gerekçeli ve yazılı
isteği üzerine bir defa için mümkün.
Bu istem nereye yapılacak? Komisyon Başkanlığına.
Ama, Komisyon defteri kapatmış; aynen mahkemelerde
gördüğümüz gibi, bir kere karar verdikten
sonra, Komisyonun, dosyayı yeniden açması,
kararı yeniden müzakereye açması mümkün
değil. Üstelik, Komisyon Başkanlığına
da müracaat edilmemiş. 16 Mayısta, Komisyonun
birkısım üyeleri, medyanın birtakım
çağrıları üzerine, Meclis Başkanlığına
şikâyet için gitmişler ve dilekçe
vermişler. Bu dilekçe üzerine, Meclis Başkanlığı
da, Komisyona 16 Mayıs'ta bir yazı yazarak, Araştırma
Komisyonunun konusunun Anayasanın 138/3 maddesine girmediğini
iddia etmiş ve Komisyona, "siz gidin çalışın"
demiş. Halbuki, Komisyonu, ancak, Komisyon Başkanı
toplantıya çağırabilir. Tüm bunlara
rağmen, daha sonra Komisyon Sözcüsü -buna ilişkin
yazıların hepsi burada var- Komisyonu toplantıya
çağırmış. Yapılan bu iş
yanlış. Çünkü, Meclis İçtüzüğünün
26 ncı -eski İçtüzüğün
27 nci- maddesi "komisyonlar, kendi başkanları
tarafından toplantıya çağrılabilirler"
der. Komisyon Başkanının böyle bir çağrısı
yok; ama, sözcüsü tarafından çağrılmış,
toplanmış, şu ana kadar duyduğunuz, çoğunlukla
da daha önceki birkısım emniyet mensuplarınca
ve müfettişlerince yapılan, Komisyon tarafından
ortaya konulmayan birtakım şeyler dile getirilmeye
başlanmış.

İkinci bir husus: Komisyonların, Meclis Başkanlığınca
toplantıya çağrılması bir defaya
mahsustur; o da Genel Kurulca üye seçimi tamamlandıktan
sonra. Görev taksimatı yapmış olan bir
Komisyon üzerinde Meclis Başkanının yetkisi
sadece denetimden ibarettir, başka bir tasarrufu söz
konusu olamaz. O halde, Meclis Başkanının
ve iki üyenin dışında kalan diğer
Komisyon üyelerince hazırlanan bu rapor, bir komisyon
raporu mahiyetini taşımamaktadır. Meclis Başkanlığı,
bu açıdan hata yapmıştır. İçtüzüğe
uygun alınan karara dayalı, Komisyon Başkanı
ve iki üyenin imzasını taşıyan
rapor burada görüşülmeliydi. Gerek Meclis
Başkanlığı ve gerekse birtakım
Komisyon üyeleri böyle bir yola niçin gittiler;
bu cinayetin açıklığa kavuşturulması
ve faillerinin ortaya çıkarılmasının
yargı yetkisini kullanmak olmadığı iddiasıyla.
Peki, bu iddia sahiplerinin hazırladığı
rapor, Gazeteci Metin Göktepe cinayetini açıklığa
kavuşturmuş mudur, faillerini ortaya çıkarmış
mıdır?

Bakın, raporu inceleyen arkadaşlarımız
görmüştür, Meclis Araştırma
Komisyonu Heyeti, göreve başlamadan önce, İçişleri
Bakanlığının yetkili müfettişleri,
emniyet teşkilatının yetkili müfettişleri,
soruşturmaları yapmışlar, ifadeleri
almışlar, olayın ipuçlarını
meydana çıkarmışlar; ondan sonra, Meclis
Araştırma Komisyonu üyeleri de göreve başlamışlar,
aynı kişilerin ifadelerini almışlar;
Araştırma Komisyonu üyeleri huzurunda ifade
veren birkısım tanıklar da, daha önce
verdikleri beyanların baskı altında verildiğini
iddia edecek şekilde -olayı açıklığa
kavuşturmak değil, daha da kapalılaştıracak
şekilde- bir tavrın içine girmişlerdir.

Hâsılı, sonradan görev yapan Meclisin
görevlilerinin, milletvekillerinin, asıl yetkili Komisyonun
verdiği karardan sonra ısrarla göreve devam eden
arkadaşların şu raporun ortaya çıkmasında
hiçbir dahilleri olmamıştır; sadece,
orada, yeminli kâtiplerin ifadelerine başvurmaktan
başka. Yeminli kâtiplerin ise -hukukçu olan
arkadaşlarınız da vardır- hiçbir
zaman, ifadeler alınırken, dayak atıldığı,
baskı altına alındığına
dair ben, bugüne kadar kayıtlarda herhangi bir beyanına
rastlamadım.

Şimdi, enteresan bir konu; bizim bu söylediğimiz
iddiaya -iddia değil ki, aslında sabit olan husustur-
görüşmekte olduğumuz bu raporun 105 ve 106
ncı sayfalarındaki sonuç kısmında
aynen, "Komisyonun, Metin Göktepe cinayetinin açıklığa
kavuşturulması ve faillerinin ortaya çıkarılması
amacına dayalı görevi dikkate alındığında,
14.2.1996 tarihli Türkiye Büyük Millet Meclisi
Genel Kurul toplantısında Meclis Başkanının
da ifade ettiği gibi 'faillerin bulunmasını
temin etmek amacı' idarî soruşturma aşamasında,
soruşturma yapan yetkililerin olay faillerini araştırma
ve bulmalarının Memurin Muhakematı Kanunu
Muvakkatından doğan görevleri gereği olması,
adlî işlem safhasına gelindiğinde ise,
bu kişilerin suçlu olup olmadığının
tespiti işinin yargı yetkisi içerisinde kalan
bir husus olması nedenleriyle Komisyon, faillerin bulunması
yönünde hiçbir faaliyet göstermemiştir"
diye, Komisyon raporunda açıkça ikrar ediliyor.

Şimdi, bu raporu hazırlayan Komisyon üyelerine
soruyoruz: Madem ki, bir cinayetin aydınlatılması
ve faillerinin ortaya çıkarılması,
Yasama Organının yargı yetkisini kullanmak
anlamına geliyordu, neden bu doğrultuda hazırlanan
ilk karara ve rapora muhalif kalarak, itiraz ederek, çalışmalarınıza
devam ederek zaman kaybına sebep oldunuz? Çünkü,
Komisyon Başkanı Mehmet Ali Şahin'in, Komisyonun
görevinin sona erdiğine dair verdiği raporun tarihi
14.5.1996, bu raporun tarihi ise 19.7.1996. Yani, iki ayı
aşkın bir süre kaybına sebep olunmuştur.
Neden, "Refah Partili Komisyon Başkanı Mehmet
Ali Şahin bu olayı örtmek istiyor" diye
basında dünya kadar yaygaralar çıkarılmıştır,
"Metin Göktepe'yi ikinci defa öldürdü"
diye açıklamalarda bulunulmuştur?

Değerli arkadaşlarım, görüşülmekte
olan raporla ilgili usulî açıdan bu değerlendirmelerden
sonra, konunun esasıyla ilgili olarak bir hususa değinmek
istiyorum. Her ferdin yaşama hakkı kanun himayesi
altındadır. Kanun ve devletin himayesi altındaki
kişilere, kim olursa olsun, olumsuz davranışlarda
bulunmak asla tecviz edilemez. Özellikle, kamu görevi
yapan bir gazetecinin gözetim altında öldürülmüş
olması fevkalade üzücüdür.

Bu olay artık yargıya intikal etmiştir. İnanıyoruz
ki, bağımsız yargı, bu cinayeti bütün
çıplaklığıyla aydınlatacak
ve faillerini tespit edecek, yasaların tayin ettiği
en ağır cezaya çarptıracaktır.
Biz, yargı organlarına güveniyoruz. Gazeteci
Metin Göktepe'nin yakınlarının ve basın
camiasının da yargıya güvendiğine
inanıyoruz. Merhum Göktepe'nin yakınlarına
bir kez daha başsağlığı diliyoruz.

Şu hususu da belirtmeden geçemeyeceğim: Her yerde,
her toplulukta zaman zaman hatalı hareket edenler bulunabilir.
Birkaç kişinin yasadışı davranışı
sebebiyle emniyet camiasını tümden suçlamak
mümkün değildir. Emniyet mensuplarımız,
milletimizin gözbebeğidir; onların en mükemmel
hizmetleri yapabilmeleri için gerekli şartları
hazırlamak da bizlerin görevidir.

Neticeten, bu araştırma önergesiyle, milletvekilleri
ve Parlamento olarak, elbette gerekli sonuçları
çıkarmak zorundayız. Yargıya intikal
etmiş, suçlu olup olmadığı henüz
kesinleşmemiş kişilerle ilgili, olaylarla ilgili
araştırma ve soruşturma önergelerimiz
mutlaka yargıya saygı sınırları
içerisinde olmalıdır. Bu konuyla ilgili olarak
hazırlanan her iki raporun da sonuçları,
inanıyoruz ki bundan sonraki bu tür olaylara ve tavırlarımıza
ışık tutacaktır.

Ben, burada, sözlerimi bitirirken, bu olaylar dolayısıyla
ölen Metin Göktepe'ye rahmet, yakınlarına
ve basın camiasına tekrar başsağlığı
diliyor, hepinizi hürmet ve saygıyla selamlıyorum
değerli arkadaşlar.(RP sıralarından alkışlar)

BAŞKAN - Teşekkür ediyorum Sayın Dökülmez.

Gruplar adına son konuşmaya geçmeden önce,
Sayın Dökülmez'in, konuşmasında,
Türkiye Büyük Millet Meclisi Başkanlığına
yönelttiği, bir yanlış işlemde bulundurma
ithamına kısaca yanıt vermek istiyorum.

Bu iddia yeni değildir, daha önce de öne sürülmüştür.
Bu iddianın doğru olmadığının,
Türkiye Büyük Millet Meclisi Başkanlığının
bugün görüşmekte olduğumuz konuyla ilgili
olarak doğru bir işlem yaptığının
yanıtları, Komisyon dosyasında ve Türkiye
Büyük Millet Meclisinin arşivinde vardır;
bu açıklamayı yapmak istiyorum

Şimdi, sözü, Doğru Yol Partisi Grubu adına
Sayın Cevher Cevheri'ye veriyorum.

Buyurun Sayın Cevheri.(DYP sıralarından alkışlar)

Sayın Cevheri, konuşma süreniz 20 dakikadır.

DYP GRUBU ADINA İ.CEVHER CEVHERİ (Adana) - Sayın
Başkan, sayın milletvekilleri; Metin Göktepe
cinayetinin açıklığa kavuşturulması
ve faillerinin ortaya çıkarılması
amacıyla kurulan Meclis Araştırma Komisyonu
raporu üzerinde yapılmakta olan görüşmelerde,
Doğru Yol Partisi Grubu adına düşüncelerimi
ifade etmek üzere söz almış bulunuyorum;
Yüce Heyetinizi saygılarımla selamlarım.

Ümraniye Cezaevinde meydana gelen olaylarda ölen Orhan
Özen ve Rıza Boybaş isimli şahısların
8.1.1996 günü Eyüp Alibeyköy Mezarlığında
defnedilmeleri sebebiyle, cenaze merasimine katılmak üzere
yöreye gelen ya da katılacağı tahmin edilen
-resmî rakamlara göre- yediyüzü aşkın
kişi, olay çıkarma ihtimaline binaen gözlem
altına alınmışlardır.

İlçedeki karakolların yetersizliği sebebiyle,
Eyüp Kapalı Spor Salonundaki gözlem altına
alma işlemi esnasında ve sonrasında, Metin
Göktepe isimli gazeteci hayatını kaybetmiş,
bazı vatandaşlar da hakaret ve dayak muamelesine
maruz kalmıştır. Olay hakkında İçişleri
Bakanlığınca açılan soruşturmanın
uzun süreceği ve nasıl sonuçlanacağı
belli olmadığı gerekçesiyle, Yalova Milletvekili
Sayın Yaşar Okuyan ve arkadaşları ile
İstanbul Milletvekili Sayın Bülent Ecevit ve
arkadaşlarının verdikleri iki ayrı
önergeyle, konunun açıklığa kavuşturulması
ve faillerinin bulunmasına yardımcı olunması
amacıyla Meclis araştırması açılmıştır.

Üyesi olarak görev yaptığım Araştırma
Komisyonu, ciddî ve kapsamlı bir çalışma
yapmış ve 19.7.1996 tarihinde raporunu Türkiye
Büyük Millet Meclisi Başkanlığına
sunmuştur. Komisyon çalışmaları
esnasında, Anayasanın 138 inci maddesinin üçüncü
fıkrasındaki "Görülmekte olan bir
dava hakkında Yasama Meclisinde yargı yetkisinin
kullanılması ile ilgili soru sorulamaz, görüşme
yapılamaz veya herhangi bir beyanda bulunulamaz" hükmü
karşısında, Komisyonun mevcudiyeti ve faaliyetleri
hakkında tereddütler doğmuş, birkısım
üyeler görevden çekilmiş ve Komisyonun
da varlığının sona erdirilmesi yönünde
işlem yapmışlardır; ancak, Türkiye
Büyük Millet Meclisi Başkanlığı,
Komisyonun Genel Kurulun verdiği araştırma görevinden
kaçınamayacağını, Anayasanın
getirdiği kısıtlamanın, münhasıran
yargı yetkisinin kullanılmasıyla ilgili işlemleri
kapsadığını yazılı olarak
bildirmiştir. Komisyon da Türkiye Büyük Millet
Meclisi Başkanlığının bu görüşleri
doğrultusunda ve Anayasanın ruhuna uygun bir şekilde
çalışmalarını sürdürmüş
ve tamamlamıştır. Herhangi bir sebeple komisyon
başkanının görevini yapmadığı
ya da yapamadığı hallerde, komisyon başkanvekilinin
komisyon çalışmalarını sürdürmek
yönünde komisyonu toplantıya çağıracağı
Anayasamızın ve İçtüzüğümüzün
gereğidir.

Sayın Başkan, sayın milletvekilleri; genç
bir insanın hayatına mal olan bu acı olay,
birçok tartışmayı, kamuoyunun ve Meclisin
önüne getirmiştir. Dosya münderecatına
göre, bütün kusuru, görevli memura itiraz
mahiyetinde birşeyler söylemek olan Metin Göktepe,
önce gözlem altına alınmış,
sonra dövülmüş ve nihayet canlı veya
ölü olarak bir kenara bırakılmıştır.
Bazı tanıkların beyanlarına göre
Metin Göktepe dayak sonucu bayılınca, başına
su dökülerek ayıltılmış ve
yeniden dövülmüştür. Su dökülen
şişenin üzerindeki marka dahi belirtilmektedir
bu tanıkların beyanlarında. Adlî tıp
raporu ve fotoğraflarda, maktulün baş kısmına
sert cisimlerle vurulan darbeler açıkça bellidir.
Her şeye rağmen, eğer, Metin Göktepe, tedavi
için zamanında hastaneye götürülseydi
ya da birkısım polis memurlarının
bu yönde, amirlerine yönelik uyarılarına
kulak verilebilseydi, belki, bu insan hayatını kaybetmeyecekti.

Bu gazetecinin görüşlerini hiçbir şekilde
paylaşmayabiliriz; hatta, bu görüşleri tehlikeli
ya da zararlı bulmak da mümkündür. Mensubu
olduğu gazetenin yayınlarından rahatsız
da olunulabilir veyahut bu insan, kanunların suç
saydığı bir eylemin içinde de olabilirdi;
ağır bir cürmün faili dahi olabilirdi -böyle
değil; ama, böyle de olabilirdi- ama, bütün
bunlar onun itilip kakılmasını, ezilmesini
ve hayatına son verilmesini asla haklı gösteremez.
Yaşama hakkı bir insanın en önde gelen
hakkıdır; bu hakkı tanımak, bu hakka
saygı göstermek, hem toplumun hem devletin aslî
görevidir. Direnmeyen, karşı koymayan, kendisini
savunacak durumda olmayan birisine cebir kullanılmasının
kabul edilir tarafı yoktur.

Bu gibi cenaze törenlerinin yasadışı
örgütlerce alabildiğine istismar edildiği, orada
bulunan insanların provoke edildiği gayet açıktır.
Bu kabil hareketlere izin verilmemesi, önleyici tedbirlerin
de güvenlik kuvvetleri tarafından alınması
son derece normaldir. Kamu düzeninin ihlal edildiği ve
güvenlik kuvvetlerine karşı konulduğu hallerde,
yasalar, güvenlik kuvvetlerinin belli vasıta ve imkânlarla
direnci kırmasına ve kuvvet kullanmasına
cevaz vermektedir; ancak, direnmenin olmadığı
yerde kuvvet kullanmak, yasaların açıkça
çiğnenmesidir.

Üniforma ve silah, devlet gücünün sembolüdür.
Bu imkânlara sahip kişilerin gücünü
keyfî olarak kullanması, kuralları tanımaması,
ancak kapalı ve baskıcı rejimlerde söz
konusudur. Türkiye, böyle bir ülke değildir,
olmamalıdır ve olmayacaktır. Esasen, bir
toplumun gelişmişliğinin en önde gelen ölçülerinden
birisi de, devlet gücünün sınırlanması,
kurallara bağlanması ve kullanılmasının
kontrol edilmesidir. Kontrolsüz bir devlet gücünün,
siyasî düşüncelerin, hınçların,
öfkelerin, komplekslerin etkisiyle kullanılan kamu
gücünün, muhataplarının fizikî
varlıkları ve psikolojileri üzerindeki tahribatı
çok ağır olmaktadır.

Sayın Başkan, sayın milletvekilleri; her toplulukta
olduğu gibi, güvenlik kuvvetlerinin içerisinde
de kuralları çiğneyen insanlar bulunabilir.
Bu ihlallerin zaman zaman şiddete dönüştüğü
ve hatta, bu olayda olduğu gibi, insan öldürülmesi
noktasına vardığı da bir gerçektir.
Nitekim, iddianame mahiyetindeki İstanbul İl İdare
Kurulunun kararında birkısım sanıkların
fiilleri Türk Ceza Kanununun 463 üncü maddesi kapsamında
mütalaa edilerek, adam öldürme kastının
mevcudiyetine işaret edilmiştir. O halde, devleti
temsil durumunda olan kişilerin yasaları çiğneyerek
giriştikleri eylemler, müsamaha edilmediği, üstünün
örtülmediği ve takibatta ihmalkâr davranılmadığı
sürece devleti bağlamamalıdır. Sorumluluğun
şahsîliği, ceza hukukunun temel prensiplerindendir.
Gencecik bir insanın canına mal olan bu olayı
meydana getirenler, neticede, belli sayıda kişilerdir.
Onları kontrol etmekle görevli olup da bu görevini
ihmal edenler ya da göz yumanlar da belli insanlardır.
Sürekli toplumsal olaylarda görev yapan Çevik
Kuvvetin gerginliği, yorgunluğu, meslekî tecrübelerinin
noksanlığı, tahriklerin mevcudiyeti ve nihayet
kontrol eksikliği, bu acı hadiseyi meydana getirmiştir.
Bu noktaların belirtilmesi, elbette, failleri mazur göstermeye
yönelik değildir. Haddi zatında, komisyonun asıl
vazifesi, acı hadisenin, hangi şartların ve
hangi psikolojik etkenlerin sonucu meydana geldiğini tespit
etmektir ve hatta tekerrür etmemesine yönelik önerileri
de, bu vesileyle dile getirmektir. Kaldı ki, faillerin
tespiti ve cezaların tayini, yetkili mahkemenin işidir;
Anayasanın 138 inci maddesi muvacehesinde Türkiye
Büyük Millet Meclisinin bu fonksiyonu üstlenmesi
mümkün değildir.

Sayın Başkan, sayın milletvekilleri; ortadaki
ölüm olayı ile görevli kişilerin eylemleri
arasında kurulacak illiyet rabıtasının
da bir sınırı vardır. Hukuk mantığı
içinde, bu bağı, gereğinden fazla genişletmek
mümkün değildir. Sorumluluk dereceleri farklı
da olsa, olayın meydana gelişinde kusuru olan insanlar,
muayyen kişilerdir. Hiç şüphe yok ki,
Göktepe'nin ölümü, hepimizi olduğu gibi,
olay tarihinde görev yapan bütün yöneticileri
de üzmüştür.

Faillere tolerans göstermek kesinlikle söz konusu değildir.
Bazılarının, ifade alınması
için meslektaşları tarafından günlerce
gözlem altında tutulduklarını ve kendilerine
fena davranıldığını söylemeleri
de bunun bir misalidir.

Başından beri olayın üstüne kararlılıkla
gidilmiş, bazı alt seviyedeki yöneticilerin
olayı örtbas etme teşebbüsleri de, basınımızın
da olayın üstüne kararlılıkla gitmesi
sayesinde, sonuçsuz kalmıştır. İki
mülkiye başmüfettişiyle bir polis başmüfettişinden
oluşan heyet, son derece kapsamlı ve objektif bir
soruşturma yapmıştır. Olayla ilgili
bütün kişiler dinlenmiş, bütün
belgeler incelenmiştir. Olayın aydınlanmasında
bu çalışmanın büyük katkısı
olmuştur. Bu vesileyle, bu çalışmayı
yapan mülkiye başmüfettişlerine ve polis
başmüfettişine de teşekkürü bir
borç addediyorum.

İçişleri Bakanlığının
vermiş olduğu soruşturma izniyle, İstanbul
İl İdare Kurulunun lüzumu muhakeme kararlarında
bazı görevlilerin soruşturma dışında
tutulması birkısım haklı tenkitlere
sebep olmuştur. İstanbul Valiliği İl İdare
Kurulunun 8.2.1996 tarihli lüzumu muhakeme kararıyla
49 sanık hakkında Türk Ceza Kanununun 463,
245, 482 ve 228 inci maddeleri gereğince kamu davası
açılmıştır. İstanbul
Altıncı Ağır Ceza Mahkemesinde 23.7.1996
tarihinde yapılan ilk duruşmada, Yargıtayın
güvenlik gerekçesiyle aldığı karar
doğrultusunda, dosya, yargılama için Aydın
Ağır Ceza Mahkemesine gönderilmiş olup,
duruşması 18.10.1996 tarihinde yapılacaktır.

Sayın Başkan, sayın milletvekilleri; polis
teşkilatımız, tıpkı Türk
Silahlı Kuvvetleri gibi, korumamız ve yüceltmemiz
gereken bir kurumdur. Vatandaşın can ve mal emniyetini
sağlamak uğruna şehitler veren bu müesseseyi
yıpratmak, ülkemizin yararına değildir.
Bu korkunç olaya sebebiyet veren kişilerin sorumluluklarını
tayin etmek ve tecziye etmek, bağımsız yargının
işidir. Bu manada, idare, üzerine düşen
görevi fazlasıyla yapmıştır. Esasen,
mevcut hukuk sistemi içerisinde, idarenin bunun ötesinde
bir işlem yapması da mümkün değildir.
Açık rejimlerde hiçbir şeyin üstünü
örtmek mümkün değildir. Sorumluların
müstahak oldukları cezalara çarptırılmaları,
hem kamu vicdanını rahatlatacak hem de polis teşkilatını
töhmet altında kalmaktan kurtaracaktır.

Metin Göktepe'nin ölümüyle sonuçlanan
bu müessif olay, ümit ediyoruz ki, herkese acı
bir ibret olur; öncelikle devlet gücünü elinde
bulunduran insanlara ve bizlere ibret olur. Kamu gücüyle
donatılmış kimselerin, bunu, keyfilik ile
kurallara uygun kullanma arasındaki tercihlerin kendilerine
bırakılmamasını idrak etmemiz bakımından
bize örnek olmasında büyük yarar vardır
ve nihayet, yasaların verdiği takdir hakkını
kullanmak bakımından, bu gibi olaylarda hoşgörüye
yer verilmemesi bakımından yargılama makamlarına
da ibret olmasını diliyoruz.

Sayın Başkan, sayın milletvekilleri; bu düşünceler
içerisinde, meydana gelen bu üzücü olayın
verdiği elem içerisinde, merhuma Allah'tan rahmet dilerken,
tüm basın camiasına ve yakınlarına
başsağlığı diliyoruz. İnşallah,
bir daha, bu Meclis çatısı altında,
buna benzer bir olay için araştırma açılmasını
ve müzakere açılmasını gerektiren
bir olay olmaz diye ümit ediyoruz.

Bu düşünceler içerisinde, Yüce Meclisinizi
saygıyla selamlıyorum. (DYP, RP, CHP ve DSP sıralarından
alkışlar)

BAŞKAN - Teşekkür ediyorum Sayın Cevheri.

(10/3, 4) ESAS NUMARALI MECLİS ARAŞTIRMASI KOMİSYONU
SÖZCÜSÜ HAKAN TARTAN (İzmir) - Sayın
Başkan, kısa bir açıklama yapabilir
miyim?

BAŞKAN - Şahsınız adına mı?..

(10/3, 4) ESAS NUMARALI MECLİS ARAŞTIRMASI KOMİSYONU
SÖZCÜSÜ HAKAN TARTAN (İzmir) - Komisyon
adına.

ESAT BÜTÜN (Kahramanmaraş) - Bilmiyorum, İçtüzüğe
ne kadar uygun olur. Önce Grubu adına konuştu,
şimdi de komisyon adına konuşacak. İçtüzüğe
uygun mu? Onu sormak istiyorum.

BAŞKAN - Hayır... Onu belirtecektim...

(10/3, 4) ESAS NUMARALI MECLİS ARAŞTIRMASI KOMİSYONU
SÖZCÜSÜ HAKAN TARTAN (İzmir) - O zaman başka
bir komisyon üyesi arkadaşımız adına...

BAŞKAN - Başkanvekili konuşabilir ancak.

(10/3, 4) ESAS NUMARALI MECLİS ARAŞTIRMASI KOMİSYONU
SÖZCÜSÜ HAKAN TARTAN (İzmir) - Başkanvekilimiz
şu anda yok.

BAŞKAN - Maalesef, bu durumda, başkanvekili yoksa,
Komisyon adına açıklama alamayacağız.

Şahıslar adına söz talebi?.. Yok.

Komisyon adına, Başkanvekili olmadığı
için, herhangi bir konuşma yapılamıyor.

Hükümet adına, buyurun Sayın Bakan.

(10/3, 4) ESAS NUMARALI MECLİS ARAŞTIRMASI KOMİSYONU
SÖZCÜSÜ HAKAN TARTAN (İzmir) - Sayın
Başkan, Hükümet adına konuşma yapılmadan
önce bir şeyi aydınlatmak adına bilgi
verecektim; bu konuda aykırı bir görüş
yoksa...

BAŞKAN - Ben de, o konuda, sanıyorum, Başkanlık
adına görüşümüzü belirttim;
bir sorun kalmadı.

Buyurun Sayın Bakan.

İÇİŞLERİ BAKANI MEHMET AĞAR
(Elazığ) - Sayın Başkanım, saygıdeğer
milletvekillerimiz; saygılarımı sunarak sözlerime
başlıyorum.

Yüce Meclisimizin araştırma komisyonumuz aracılığıyla
ortaya koymuş olduğu olay ve bu olaya ilişkin
değerli grup sözcülerinin açıklamalarını
dinledik. Gerçekten, olayla ilgili olarak, Sayın
Refah Partisi Grubu sözcümüzün hukuk ve usul
tartışmalarına ilişkin açıklamalarını
konumun dışında bırakmak kaydıyla
bütün grup sözcülerimizin ortaya koyduğu
meseleler tahtında bazı tespitler yapmakla sözüme
başlayacağım.

Bunlardan bir tanesi -açık ve seçik görüldüğü
gibi, gerçekten üzücü bir olay- bu olayın
üzerine idarenin süratle eğilmesi ve bu eğilme
içerisinde, olaya, çok ciddî ve objektif tahkikat
kuralları içerisinde, gerçekten, sonuçtan
da anlaşıldığı üzere, yetenekli
müfettişlerle el konulması, çok objektif
kural ve istikametler çerçevesi içerisinde
çalışmalarının sağlanarak
tahkikatın nihayetlenmesi ve bu nihayetlenen tahkikatın,
önce il idare kurulu, daha sonra Danıştayca
tasdik gören sonuçlarından sonra, Aydın
Ağır Ceza Mahkemesine kadar uzanan bir çizgiyle
yargılama sürecinin ortaya çıkmasıdır.
Bu konuda örnek bir çalışma yürütüldüğü
şeklinde müşterek bir tespit ve anlayış
olduğu memnuniyetle görülmektedir.

İkinci tespit de emniyet teşkilatımızla
ilgili bazı eleştiriler olsa bile, büyük
bir memnuniyetle gördüğümüz gibi, bütün
grup sözcülerimizin, teşkilatımızın
vazgeçilmezliği, yıpratılmaması
gerektiği, ancak, bu çerçeve içerisinde,
birtakım daha başka tedbirlerin alınması
suretiyle olabilecek bu tür muhtemel olayların önünü
kapama ve gelecekte teşkilatın daha rahat, daha iyi
imkânlar içerisinde çalışabilmesinde
önünün açılması konusunda
müşterek bir fikir birliği ve bu fikir birliğinin
içerisinde de, eğer bu konuyla ilgili yasal bir değişiklik
yapmak düşünülüyorsa, Meclisimizin buna
büyük bir ittifakla destek vereceğinin görülmesi
oldu. Bu da, bizim açımızdan son derece memnuniyet
verici husustur.

Bu iki önemli tespiti yaptıktan sonra -olayı,
daha önce konuşan değerli milletvekillerimiz detaylı
bir şekilde anlattılar- söyleyeceğim şudur:
Bu ve buna benzer olaylarda, hangi bakan görev başında
olursa olsun, hangi siyasî partimiz bu siyasî makamı
işgal ederse etsin, böylesine önemli olaylarda,
tahkikatın, gerek kimler tarafından yapılacağı
gerekse hiçbir etki altında kalınmadan konusunda
devamının getirilmesi konusunda büyük
bir hassasiyet gösterilmiştir.

Olay, seçim dönemi olması dolayısıyla,
tarafsız İçişleri Bakanının
olduğu dönemde meydana gelmiş, daha sonra kurulan
Hükümet döneminde tahkikat devam etmiş, bizim
dönemimizde de bu konuyla ilgili son aşamalara gelinmiştir.
Bütün bu çerçeve boyunca, kurulan müfettiş
heyetinde en ufak bir değişiklik yapılmamış,
bunlara karşı en ufak bir şekilde etkide bulunulmamış
ve hepimizin gördüğü sonuç çıkmıştır.

Ha, sadece bu olayda değil, zaman zaman meydana gelen, hepimizi
üzen, gerçekten üzen, Sayın Alkan'ın
da bahsettiği -işte, şimdi, moda oldu bu "çete"
lafları- bu gibi olaylarda yapılan iş aynıdır.

Bu bakımdan, son günlerdeki bu tür gayretleri
büyük bir üzüntüyle karşılıyoruz;
şahsen de üzüntüyle karşılıyoruz,
teşkilat olarak da üzüntüyle karşılıyoruz;
ümit ediyorum, Meclisimiz de bunu paylaşmakta.

Bir yerde böyle bir olay çıktığında,
bunu, uzaydan gelen bir teşkilat filan çıkarmıyor;
bunu, ya polis teşkilatı çıkarıyor
ya jandarma teşkilatı çıkarıyor.
Olayın başlangıcında, sıralı
amirler vasıtasıyla bize kadar bilgi geliyor. Talimat:
"Derhal, gereği, en şiddetli bir şekilde
yapılsın." Nedir yapılacak olan: Bir
yandan mahallî savcılığa bilgi vermek
kaydıyla, oradan alınacak talimatlara göre
olayın adlî yönünde gereği yapılıyor,
bir yandan da, müfettişleri gönderiyorsunuz, tahkikatlar
yapılıyor, ifadeler alınıyor, sanıklar
adliyeye sevk ediliyor -adliyenin takdiri- tevkif oluyorlar veya
serbest bırakılıyorlar.

"Efendim, bunların üzerine gidilmiyor..."
Gidiliyor; sağlıklı bir işleyişin
sonucu... Bundan memnuniyet duymak gerekirken, bundan şikâyet
etmek nedendir; anlamak mümkün değildir.

İşte, son zamanlarda, çok moda olarak, özel
tim üzerine sürekli eleştiriler yapılıyor.
Biz, iyi niyetli olan bütün eleştirileri, çok
büyük bir memnuniyetle kabul ediyoruz ve bu eleştirilerin
karşılığında da gereğini yapıyoruz.
Zaten, daha öncesini de biz yapmışız.
Bu olaylar durduk yere filan çıkmıyor; yine,
oradaki mahallî zabıtanın -polis, jandarma,
kimse o dönemin görevlisi- yaptığı
tahkikatlara göre, ortaya çıktığı
anda, eğer buna bir kamu personeli karışmışsa,
bu bilgi, merkezde valiye, validen uzanan çizgide müsteşara
veya Emniyet Genel Müdürüne veya Jandarma Genel
Komutanına -her kime ulaşması gerekiyorsa-
ulaşıyor, sonuçta da bize geliyor; biz de
bunun altına "tahkikatı uygundur" diye
imzayı basıyoruz. Durduk yerde olmuyor bunların
hiçbiri. Savcıların resen tahkikat yaptığı
olaylardan da olmayanlar oluyor; biz buna, idarî tahkikat
yoluyla, süratle, ön açıyoruz, yol açıyoruz.

Elbette ki, bu teşkilatlar, hepimizin gözbebeği;
ama, bu teşkilatların içerisinde, bunun bütünlüğünü,
birliğini, güzelliğini bozan unsurlara da hiç
kimsenin tahammül edememesi lazımdır. Bizatihi
bu teşkilat mensupları bana geliyorlar, bundan dolayı
üzüntülerini bildiriyorlar ve şiddetle üzerine
gidiliyor.

Emniyet teşkilatının yüksek disiplin
kurulu, bu konuda sürekli çalışma halinde.
160 bine ulaşan personel içerisinde, yıllık
ihraç oranı 250-300 civarındadır.

Tabiî, birtakım haklı eleştiriler var.
"Efendim, polisliğe alınışta objektif
kurallar yok mu?" Tabiî ki objektif kurallar var. Yazılı
imtihanlar, hepinizin bildiği gibi, ÖSYM tarafından
yapılıyor; en ufak bir şekilde, hiç
kimsenin buna müdahale etme imkânı yoktur, belli
puanın üzerinde alan insanlar gidebilmektedir. Bunun
haricinde, bakan, genel müdür ve müsteşara
verilmiş olan kontenjanlar vardır. Bütün
bakanlarımız, müsteşarlarımız,
genel müdürlerimiz, bugüne kadar, büyük
ölçüler içerisinde, burada, ihtiyacı
olan, kazanmış, fakat, ailevî durumu zayıf
olan, maddî durumu zayıf olan insanlar üzerinde
bu ağırlıklarını kullanmaya gayret
etmişlerdir. Bunların hepsi de rahatlıkla
araştırma konusu yapılabilir; bakalım,
burada siyasî bir kadrolaşma lazım mı,
değil mi...

Elbette ki, bütün teşkilatlarda olduğu gibi,
her teşkilat içerisinde de siyasî birtakım
fikirlere, ideolojilere sahip olan insanlar vardır. İnsanın
beynine girip hükmedebilme şansınız yok;
ama, bunu göreve yansıtma hakkına hiç
kimse sahip değildir. Bunda en ufak bir tereddüt söz
konusu olmaz. Varsa bu konuda somut şikâyetler, şiddetle
üzerine gideriz.

Polis okullarının müfredat programlarında,
son senelerde, ihtiyaca göre çok ciddî değişim
getirilmiştir, daha fazlası da getirilecektir. Süresi
az diye düşünmüştük, 9 aya çıkarmıştık
birbuçuk sene evvel.

Askerliğini yapmayan memurlar problemdi; doğru. Bu, zamanında,
tabiî, iyi niyetle düşünülmüş;
sayısal yetersizliğe bir çözüm olur
düşüncesiyle. Bu, sayısal yetersizliğe
belki çözüm olmuş; ama, nitelik meselesine
çözüm getiremediği görülmüş.
Yine, tarihten iki sene evvel bu tür alımlar sona
erdirilmiş ve sadece askerliğini yapan memurlar alınma
durumunda.

Polis okullarına, psikoloji, toplumsal olaylardaki yönetim
tarzı ve insan hakları dersleri özellikle konulmuştur;
hukuktaki temel formasyonu verecek, özelikle devletin temel
kuruluşu, Ceza Muhakemeleri Usulü Kanunu ve buradaki
insanların haklarına dair olan konular verilmektedir.
Sadece bununla da kalınmamakta, meslek içi sürekli
oryantasyon kurslarıyla da bunlara devam edilmektedir.
Çok yeterli midir; olmamaktadır. Özellikle
büyük şehirlerde bazı sıkıntılar
vardır. Görevin ağırlığından
dolayı, zaman zaman meslek içi eğitime harcanacak
zaman kalmamaktadır. Fakat, büyük bir memnuniyetle
belirteceğimiz bir tek husus daha vardır; bu fırsattan
istifadeyle onu da Yüce Heyetinize arz etmeyi de bir görev
sayarım. Son üç senelik periyoda bakalım,
daha uzaklara falan gitmeye gerek yok. Türkiye'nin 70'ler
80'ler periyodunda, büyük şehirler başta
olmak üzere, iç güvenlik meselesinde girdiği
darboğazların getirdiği sonuçlara baktığımız
vakit, Türkiye'de her türlü sıkıntı
ve krizden bahsedilebilmesine rağmen bir terör krizinden
bahsedilemiyorsa, bütün aleyhteki şartlara rağmen,
bu da, emniyet teşkilatının son derece başarılı,
son derece donanımlı, teknolojik açıdan
son derece üstün, son derece yetenekli, eğitimli
kişilerden, vatansever, görevsever kişilerden
oluşmasının sonucudur.

Bugün, Ankara, İstanbul, İzmir, Adana gibi
dev şehirlere ve dünya üzerindeki örneklerine
de bakalım; hangi ciddî bir olay vardır buralarda,
hangi faili meçhul kalmış terör olayı
vardır, hangi büyük toplumu yerinden oynatan
toplumsal olaylar olmuştur, ne olmuştur, insaf ile
bir bakalım; hiçbir şey yoktur, dünya
ölçüleriyle mukayese edilmeyecek oranda da büyük
bir başarı söz konusudur; hem olayları
önlemede, zaman zaman bu süzgecin dışına
kaçmış, var olan olayların da faillerinin
yakalanmasında yüzde 95'lere, yüzde 98'lere varan
büyük bir başarı vardır. Bu da,
hiç, tesadüf sonucu falan değildir; tamamıyla
şuurlu, planlı ve bilinçli şekilde hazırlanmış,
bu mücadeleye yatkın sistemleşme, eğitim
ve insan istihdamının da şuurlu ve bilinçli
bir şekilde yapılmasının net bir sonucudur.
Bunu da büyük bir iftiharla, bu teşkilatta büyük
bir görev şuuru içerisinde, vatandaşın
hizmetinde olmaktan zevk duyan insanların adına
bir vicdanî borç olarak da ifade etmekte fayda görüyorum.

Bütün eleştirilere de açığız.
Çok haklı olunan noktalar vardır, bu araştırmanın
sonucunda çıkan birtakım meseleler vardır,
önemli ölçüde ders alacağımız
hususlar vardır. Zaten, bunlar da bizim uğraşı
alanımız içindedir.

Yarın başlatacağımız Gümrük
Birliğine, Avrupa Birliğine girme süreci içerisinde,
polisin genel görünümüyle ilgili yeni bir
sempozyum oluşturuyoruz -bu vesileyle, izlemek isteyen değerli
milletvekillerimize de kürsü aracılığıyla
davetimi arz ediyorum- üniversitelerimizden seçkin
bilim adamları, uygulamanın içerisinde olan
insanlarla birlikte, çeşitli sivil toplum kuruluşlarıyla
birlikte. Önümüzdeki yıl içerisinde,
151 inci yılda realize edeceğimiz, yine, yabancı
ülkelerden gelen katılımcıların
da katılacağı bir büyük polis şûrasını,
bir büyük güvenlik şûrasını
gerçekleştiriyoruz. Kolay değildir tabiî,
toplumda büyük bir dinamizm ve değişikliği
aynı oranda... Emin olunuz ki, kamu kesimindeki diğer
yönetimlere göre polisteki oryantasyon ve bu değişime
çabuk adapte olma, çok daha ileri seviyededir. Bugün,
bilgisayar teknolojisi, üstün teknoloji kullanımı,
modern teçhizatlanma yönünde milletimizin verdiği,
devletimizin verdiği imkânlarla oldukça ileri
safhalara gidilmiştir. Önümüzdeki en önemli
hedef, eğitimde standardizasyondur. Yani, bir polis okulundan
çıkan bir memurla, örneğin İstanbul
Polis Okulundan çıkan memur ile Erzurum Polis Okulundan
çıkan memur arasında mutlaka eğitim standardizasyonu
sağlanacaktır. Bunun da önümüzdeki sene
içerisinde en büyük hedefimiz olduğunu söylemek
istiyorum.

Sayın Cevheri'nin bahsettiği son derece yerinde tanımlamalarla,
hukuk devleti önemlidir; kanunda zor kullanma yetkisini elinde
bulunduran insanlar, bunun önemini, sınırlarını
ve sonuçlarını iyi takdir etmek durumundadırlar.
Son derece önemlidir bizim için; çok hassasiyetle
üzerinde durduğumuz bir konu. Özellikle, toplumsal
olaylara örgütlenmiş olan Çevik Kuvvet
birimlerindeki amirlere, bu konuda, çok yoğun eğitim
programı uygulanmaktadır; İstanbul'da İstanbul
Üniversitesi ile, Ankara'da Gazi Üniversitesi ile, İzmir'de
de Ege Üniversitesi ile bu konuda müşterek olarak,
psikolojik ağırlığı başta olmak
üzere, eğitim programlarına devam edilmektedir.

Sayın Araslı beni bağışlasınlar;
bir konuda, kendilerinin bir serzenişine cevap vermek durumundayım.
Bu toplumsal olaylarda bir olay meydana geldiği vakit, buna
müdahale etmenin, malumu âliniz, merdiven gibi sıraları
var. Gelen topluluğa karşı önce ikazda bulunuyorsunuz;
bu ikazın akabinde su sıkma oluyor; onun devamında
cop kullanma ve topluluğun orada kullandığı
şiddet oranına göre silah kullanmaya kadar giden
bir zor kullanma metodunu devam ettiriyoruz.

Son günlerdeki olaylarla ilgili olarak söylüyorsanız,
bu konuda -bizim geçmişteki görevlerimizden
de bellidir- çok büyük toplumsal olayların
sorumluluğunu bizatihi yüklendik ve yönettik; çok
şükür, hiçbir tanesinde can kaybı
olmadan geçiştirmişizdir. Bu ve buna benzer,
sağdan, soldan, hangi kesimden gelirse gelsin, her türlü
toplumsal olaya karşı, olayın gerektirdiği
şiddeti kullanmışızdır zamanında;
kullanılması konusunda da bugün en objektif,
kanunların gerektirdiği, hiçbir tesir altında
kalmaksızın kullanılması konusunda
da, başta İstanbul, Ankara, İzmir vali ve
emniyet müdürleri olmak üzere, bütün
bu tür toplumsal olay potansiyeli olan illerdeki arkadaşlarımıza
net talimatlar vermişizdir. Hiçbir siyasî tesir
altında kalınamaz. Bizim için aslolan anayasal
rejimdir. Bu rejime karşı yasadışı
hangi faaliyette bulunursa bulunsun, hangi siyasî görüşü
savunursa savunsun; ister illegal olarak silahlı faaliyette
bulunan, isterse çıkıp -nereden çıkarsa
çıksın- toplumsal gösteri biçiminde
kanunsuz gösteri yapan; kim olursa olsun, tesirsiz hale getirilmesi,
bizim, birinci görevimizdir; başta, Yüce Meclise
karşı bir sorumluluğumuzdur, yüce milletimize
karşı olan sorumluluğumuzdur. Hiçbir gruba
taviz verebilmemiz söz konusu değildir. Bütün
o kastettiğiniz olaylarla ilgili lazım gelen müdahaleler
yapılmış ve müdahalelerin ardından,
olay yerinde yakalanabilen yakalanmış, yakalanamayanlar
da daha sonra yakalanmak suretiyle DGM savcılığına
sevk edilmiştir ve ilgili yargı işlemleri de
devam etmektedir. Bundan sonra da, olabilecek muhtemel olaylara
karşı tavır ve tarzımızda -çok
açık bir angajman olarak da, burada, yüce huzurlarınızda
ifade ediyorum- aksinin olabilmesi mümkün değildir.
Aksi takdirde, sübjektif tavır ve davranışlar
içerisinde olan kamu görevlilerinin bizim olduğumuz
çatı altında da görev yapabilme şansları
yoktur. Bunu da çok açık şekilde ifade
etmek istiyorum.

Şimdi, ben, bir başka konuya da girmek istemiyorum
bundan mütevellit. Efendim, biz yakalıyoruz, adliye
bırakıyor filan... Bu, artık çok klasikleşmiş
bir şey oldu. Onda da, bırakamayacak tarzda, belki
birtakım kanunî düzenlemeler yapma gereği
var. Zannediyorum ki, önümüzdeki günlerde
-onların da bazı sıkıntıları
var bu konuda- bu tür meseleleri de çözümleyecek
yeni yasal düzenlemeleri huzurunuza getirmek istiyorum. Hatta,
çok açıkça da ifade etmek gerekiyor.
Bana geldi -bizatihi bu olayın faili durumunda olup bugün
yargılama safhasında oldukları için,
bu konuda yargıyı yönlendirici tarzda konuşmaktan
imtina ediyorum- bana geldiği kadarıyla, onların
da büyük bir pişmanlık ve üzüntü
duydukları... Olayla ilgili olarak yapılacak akılcı
çıkış yolu, bu meseleden gerekli dersleri
çıkarmak suretiyle, gerçekten, Yüce
Meclisimizin büyük bir ittifakla, toz kondurmama, demoralize
etmeme ve polisimizin her yönden daha güçlü
olmasını arzu edici beyanlarından da cesaret
alarak, bizim, teşkilat olarak, bundan sonraki muhtemel
gelişecek olaylar konusunda, kendi özeleştiri
çerçevemiz içerisinde, yapılabileceklerin
en iyisini, en azamîsini, en güzelini yapma gayreti
içerisinde olacağımızı yüksek
huzurlarınızda ifade etmek istiyorum. Ani gelişen
olaylardır, inşallah hiç olmayacaktır;
fakat, bu tür olayların olmasının bir
tek faydalı sonucu -üzüntü vericidir- budur;
özeleştiri yapılmasıdır, düzgün
sonuçlar çıkarılmasıdır
ve bu sonuçlardan istifadeyle olayı daha başka
boyutlara yaymak suretiyle, teşkilatımızın,
gerçekten, önemli ölçüde desteğinize
ihtiyacı olduğunun da bilinmesidir.

Biraz evvel de ifade ettiğim gibi, Ankara gibi ikibuçuk
milyonluk dev bir şehirde, bugün baktığınız
zaman, iki seneden bu yana bir tek mantar tabancası patlamamıştır.
Bunlar da önemlidir. İzmirimiz, Adanamız böyledir;
İstanbulumuzda büyük ölçüde
bu sağlanmıştır. Bunları da insaf
ile değerlendirip, hepinizin, gerçekten, gönülden
takdir ettiği arkadaşlarımızın
çalışma şevklerini artırmanız
konusundaki yardımlarınıza, desteklerinize
de ayrıca şükranlarımızı
ifade ediyoruz.

Bu tür üzücü olayların olmaması
konusundaki bütün gayretleri göstereceğimizi
tekraren ifade ediyor, en içten saygılarımı
sunuyorum. (Alkışlar)

BAŞKAN - Teşekkür ederim Sayın Bakan.

Gazeteci Metin Göktepe Cinayetinin Açıklığa
Kavuşturulması ve Faillerinin Ortaya Çıkarılması
Amacıyla Kurulan (10/3,4) Esas Numaralı Meclis Araştırması
Komisyonu raporu üzerindeki genel görüşme
tamamlanmıştır.

Sayın milletvekilleri, konu üzerinde, Araştırma
Komisyonunun yanı sıra, siyasî partilerimizin
ve Hükümetimizin sözcülerinin, temsilcilerinin
ağzından gösterdikleri duyarlılığa
da ayrıca teşekkür ediyorum.

Böylece, Yüce Meclisimizin bir bakıma ortak sesi
haline gelen bu duyarlılıktan aldığım
güçle, Türkiyemizde, bundan böyle, hiçbir
insanlık ayıbı yaşanmasın, işkence
ve kötü muamele olmasın, gözaltında
ya da cezaevinde kimse ölmesin, kimse kaybolmasın
diyorum. (Alkışlar)

Gündemin "Seçim" kısmına geçiyoruz.

V. -SEÇİMLER

A)KOMİSYONLARA ÜYE SEÇİMİ

1. -(10/17) esas numaralı Meclis Araştırma
Komisyonuna üye seçimi 

BAŞKAN - Zorunlu tasarruf kesintilerinin değerlendirilmesi
konusunda, Genel Kurulun 9.7.1996 tarihli 74 üncü Birleşiminde
kurulan ve adayları tamamlanan (10/17) esas numaralı
Meclis Araştırması Komisyonuna üye seçimi
yapacağız.

Bu komisyon üyelikleri için siyasî parti gruplarınca
gösterilen adayların listesi basılıp,
sayın üyelere dağıtılmıştır.

Şimdi, listeyi okutup, oylarınıza sunacağım:

Zorunlu Tasarruf Kesintilerinin Değerlendirilmesi Konusunda
Kurulan Meclis Araştırması Komisyonu üyelikleri
aday listesi (10/17)

Adı Soyadı Seçim Çevresi

Refah Partisi:

İsmail Özgün Balıkesir

İsmail Çoşar Çankırı

Ömer Özyılmaz Erzurum

Doğru Yol Partisi:

Yaman Törüner Afyon

Abdullah Aykon Doğan Isparta

Anavatan Partisi:

Necati Güllülü Erzurum

Recep Mızrak Kırıkkale

Demokratik Sol Parti:

Mustafa Güven Karahan Balıkesir

Cumhuriyet Halk Partisi:

Mustafa Yıldız Erzincan

BAŞKAN - Kabul edenler... Kabul etmeyenler... Liste kabul
edilmiştir.

Meclis araştırması komisyonuna seçilmiş
bulunan sayın üyelerin 17.10.1996 Perşembe günü
saat 14.00'te ana bina birinci bodrum Genel Evrak karşısındaki
475 no'lu Meclis Araştırması Komisyonları
salonunda toplanarak, başkan, başkanvekili, sözcü
ve kâtip seçimini yapmalarını rica
ediyorum.

Komisyonun toplantı yer ve saati ayrıca ilan tahtalarına
da asılmıştır.

2. -Kamu İktisadî Teşebbüsleri Komisyonunda
açık bulunan üyeliğe seçim 

BAŞKAN - Kamu İktisadî Teşebbüsleri
Komisyonunda boş bulunan ve Anavatan Partisi Grubuna düşen
1 üyelik için, İstanbul Milletvekili Emin Kul
aday gösterilmiştir.

Oylarınıza sunuyorum: Kabul edenler... Kabul etmeyenler...
Kabul edilmiştir.

Sayın milletvekilleri, gündemin "Sözlü
Sorular" kısmına geçiyoruz.

VI. -SORULAR VE CEVAPLAR

A)SÖZLÜ SORULAR VE CEVAPLARI

1.-Niğde Milletvekili Mehmet Salih Katırcıoğlu'nun,
patates üreticilerinin elektrik borçlarına
ilişkin Başbakandan sözlü soru önergesi
(6/167)

BAŞKAN - 1 inci sırada, Niğde Milletvekili Mehmet
Salih Katırcıoğlu'nun, patates üreticilerinin
elektrik borçlarına ilişkin Başbakandan
sorusu bulunmaktadır.

Soruyu cevaplandıracak Sayın Bakan?.. Yok.

Sayın milletvekilleri, bu önerge üç birleşim
içinde cevaplandırılmadığından,
İçtüzüğün 98 inci maddesinin
son fıkrası uyarınca yazılı
soruya çevrilecektir; soru gündemden çıkarılmıştır.

2.-Nevşehir Milletvekili Mehmet Elkatmış'ın,
Yatırımları ve Döviz Kazandırıcı
Hizmetleri Teşvik Fonundan verilen kredilere ilişkin
Başbakandan sözlü soru önergesi (6/172) 

BAŞKAN - 2 nci sırada, Nevşehir Milletvekili
Mehmet Elkatmış'ın, Yatırımları
ve Döviz Kazandırıcı Hizmetleri Teşvik
Fonundan verilen kredilere ilişkin Başbakandan sorusu
vardır.

Soruyu cevaplandıracak Sayın Bakan?.. Yok.

Soru, üç birleşim içinde cevaplandırılmadığından,
İçtüzüğün 98 inci maddesinin
son fıkrası uyarınca yazılı
soruya çevrilecektir; soru gündemden çıkarılmıştır.

3. -Elazığ Milletvekili Ahmet Cemil Tunç'un,
Ankara Palas'ta verilen bir resepsiyonun fatura bedeline ilişkin
Başbakandan sözlü soru önergesi (6/176) 

BAŞKAN - 3 üncü sırada, Elazığ
Milletvekili Ahmet Cemil Tunç'un, Ankara Palas'ta verilen
bir resepsiyonun fatura bedeline ilişkin Başbakandan
sorusu vardır.

Soruyu cevaplandıracak Sayın Bakan?.. Yok.

Bu soru, üç birleşim içinde cevaplandırılmadığından,
İçtüzüğün 98 inci maddesinin
son fıkrası uyarınca yazılı
soruya çevrilecektir; soru gündemden çıkarılmıştır.

4.-Rize Milletvekili Şevki Yılmaz'ın, İş
ve İşçi Bulma Kurumunda usulsüz atamalar
yapıldığı iddialarına ilişkin
Çalışma ve SosyalGüvenlik Bakanından
sözlü soru önergesi (6/8) 

BAŞKAN - 4 üncü sırada, Rize Milletvekili
Şevki Yılmaz'ın, İş ve İşçi
Bulma Kurumunda usulsüz atamalar yapıldığı
iddialarına ilişkin, Çalışma
ve Sosyal Güvenlik Bakanından sorusu vardır.

Soruyu cevaplandıracak Sayın Bakan?.. Yok.

Soru, üç birleşim içinde cevaplandırılmadığından,
İçtüzüğün 98 inci maddesinin
son fıkrası uyarınca yazılı
soruya çevrilecektir; soru gündemden çıkarılmıştır.

5. -Ordu Milletvekili Hüseyin Olgun Akın'ın,
Ordu -Mesudiye İmam-Hatip Lisesine ilişkin Başbakandan
sözlü soru önergesi (6/10) 

BAŞKAN - 5 inci sırada, Ordu Milletvekili Hüseyin
Olgun Akın'ın, Ordu-Mesudiye İmam Hatip Lisesine
ilişkin, Başbakandan sorusu vardır.

Soruyu cevaplandıracak Sayın Bakan?.. Yok.

Soru, üç birleşim içinde cevaplandırılmadığından,
İçtüzüğün 98 inci maddesinin
son fıkrası uyarınca yazılı
soruya çevrilecektir; soru gündemden çıkarılmıştır.

6.-Elazığ Milletvekili Ahmet Cemil Tunç'un,
Harput'un tarihî ve kültürel varlıklarının
korunmasına ilişkin Kültür Bakanından
sözlü soru önergesi (6/14) 

BAŞKAN - 6 ncı sırada, Elazığ Milletvekili
Ahmet Cemil Tunç'un, Harput'un tarihî ve kültürel
varlıklarının korunmasına ilişkin
Kültür Bakanından sorusu vardır.

Soruyu cevaplandıracak Sayın Bakan?..Yok.

Soru, üç birleşim içinde cevaplandırılmadığından,
İçtüzüğün 98 inci maddesinin
son fıkrası uyarınca yazılı
soruya çevrilecektir; önerge gündemden çıkarılmıştır.

MURAT BAŞESGİOĞLU (Kastamonu) - Sayın
Başkan, salonda bakan yok.

BAŞKAN - Evet, öyle görünüyor ki salonda
hiçbir bakan yok.

Grupların da sanıyorum eğilimi -sözlü
soruları cevaplayacak sayın bakanların bulunmaması
nedeniyle- oturumu tamamlamak şeklinde.

Sayın milletvekilleri, Başbakan ve Bakanlar Kurulu
haklarındaki 11/2,3 ve 4 esas numaralı gensoru önergelerinin
gündeme alınıp alınmayacağı
konusundaki görüşmeleri yapmak için, 16
Ekim 1996 Çarşamba günü saat 15.00'te toplanmak
üzere, birleşimi kapatıyorum.

İyi akşamlar.

Kapanma Saati : 17.39 

B) YAZILI SORULAR VE CEVAPLARI

1. -Gaziantep Milletvekili Mustafa R. Taşar'ın,
enflasyonu önlemek için alınacak tedbirlere
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1152) (1)

Türkiye Büyük Millet Meclisi Başkanlığına

Aşağıdaki sorumun Başbakan Sayın
Necmettin Erbakan tarafından yazılı olarak
cevaplandırılması hususunda delaletlerinizi
arz ederim.

Mustafa Taşar

Gaziantep

Enflasyonu önlemeyi düşünüyor musunuz?
Enflasyonu önlemek için hangi tedbirleri yürürlüğe
koyacaksınız?

T. C.

Devlet Bakanlığı 11.10.1996

Sayı :B.02.0.0010/00533

Türkiye Büyük Millet Meclisi Başkanlığına

İlgi :a) Türkiye Büyük Millet Meclisi Başkanlığının,
2.8.1996 tarih ve A.01.0.GNS. 0.10.00.02-7/1152-2964/7911 sayılı
yazısı.

b) Başbakanlık Kan. ve Kar.Gen. Müd.'nün
7.8.1996 tarih ve B.02.0.KKG/106-368-34/3443 sayılı
yazısı.

Gaziantep Milletvekili Sayın Mustafa Taşar'ın;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılması istenilen ilgi (b) yazı
ekindeki yazılı soru önergesi cevabı
ekte sunulmuştur.

Bilgilerinizi ve gereğini arz ederim.

Lütfü Esengün

Devlet Bakanı

Enflasyonu önlemeyi düşünüyor musunuz?

Enflasyonu önlemek için hangi tedbirleri yürürlüğe
koyacaksınız?

Bilindiği gibi, 54. Hükümetin programında
enflasyonla ciddî bir mücadele yapılacağı
belirtilerek, istikrarlı büyümenin sağlanmasının
en önemli hedef olduğu vurgulanmaktadır.Enflasyonun
temel nedenleri arasında sayılan kamu kesimi açıklarının
azaltılması amacıyla yapısal tedbirlerin
uygulanmaya konulacağı ve bu kapsamda özelleştirme,
sosyal güvenlik kuruluşları reformu ve vergi
tahsilatının artırılması, vergi
kaçak ve kayıplarının önlenmesi
için yapılacak uygulamalar yine programda geniş
bir şekilde belirtilmektedir.

Ayrıca, alınacak bu yapısal tedbirlere ilaveten
Hükümet tarafından enflasyonu azaltmayı
hedefleyen ve diğer tedbirleri destekler mahiyette bütçe
ve para politikalarının uygulanmasına devam
edilecektir.

2. -Manisa Milletvekili Tevfik Diker'in, bazı otoyol
müteahhitlerinin hakedişlerinde kesintiler yapıldığı
iddiasına ilişkin Başbakandan sorusu ve Devlet
Bakanı H.Ufuk Söylemez'in yazılı cevabı
(7/1272)

Türkiye Büyük Millet Meclisi Başkanlığına

TBMM İçtüzüğünün 96 ncı
maddesi gereğince aşağıdaki sorularımın
(yazılı) Başbakan Prof. Dr. Necmettin Erbakan
tarafından cevaplandırılmasını
arz ederim.

Saygılarımla. 28.8.1996

Tevfik Diker

Manisa

Sorular :

1. TCK Genel Müdürlüğünün otoyol
müteahhit firmalarından olan Farsel İnş.
ve Tic. A. Ş. ve Bayram Halil A. Ş. ortak girişiminin
Kamu Finansmanı Genel Müdürlüğünde
38 nolu hakedişi olan 106 973 308 000 TL.'nin 45 411 736
000 TL.'si Karayolları Genel Müdürlüğüne,
61 561 571 416 TL.'si yasal dayanaktan yoksul olarak Farsel A.Ş.'nin
borcu için özel bir kişiye ödemek suretiyle
hazine zarar ettirilmiş midir?

2. Farsel İnş. Tic. A.Ş.'nin vergi borcu ve
SSK prim borcu var mıdır?

3. Vergi ve SSK prim borçları Kamu Finansmanı
Genel Müdürlüğü tarafından hakedişten
kesilmiş midir?

4. Ortak girişim hakedişini yeniden talep etmiş
midir?

5. Yeniden hakediş talebi halinde kaynak nedir? İkinci
kez ödeme yapılacak mıdır?

6. Yasalara aykırı ödeme için ilgili
Devlet Bakanı Sayın Ufuk Söylemez'in herhangi
bir talimatları olmuş mudur?

T. C.

Başbakanlık 9.10.1996

Hazine Müsteşarlığı

Sayı :B.02.1.HM.0.KAF.10.01/43893

Türkiye Büyük Millet Meclisi Başkanlığına

Manisa Milletvekili Sayın Tevfik Diker'in TBMMİçtüzüğünün
96 ncı maddesi gereğince Başbakan Prof. Dr. Necmettin
Erbakan tarafından yazılı olarak cevaplandırılmasını
istediği Türkiye Büyük Millet Meclisi Başkanlığına
muhatap 28.8.1996 tarihli dilekçesinde yeralan sorulara
ilişkin cevaplar yazımız ekinde sunulmaktadır.

Bilgilerinize arz ederim.

H.Ufuk Söylemez

Devlet Bakanı

Karayolları Genel Müdürlüğü Projeleri
Arasında Yeralan ve Kamu Ortaklığı Fonundan
Finanse Edilen Kınalı-Sakarya Otoyolu Hanlı
Kavşağı Bağlantı Yolu Müteahhidi
Farsel İnşaat ve Ticaret A. Ş.'nin 38 No.lu
Hakedişine Mahsuben Hazine Müsteşarlığınca
İcra Dairesine Yapılan Ödeme Hakkında
Manisa Milletvekili Sayın Tevfik Diker'in Sorularına
İlişkin Yanıtlar

Sözkonusu Ödeme İle İlgili Genel Bilgiler
:

Karayolları Genel Müdürlüğü projeleri
arasında yeralan ve finansmanları Hazine Müsteşarlığınca
Kamu Ortaklığı Fonundan sağlanan otoyol
projelerinden Kınalı-Sakarya otoyolu Hanlı
Kavşağı Bağlantı Yolu müteahhidi
Farsel İnşaat ve Ticaret A. Ş. hakkında
Ankara 24. İcra Dairesi Müdürlüğünden
Müsteşarlığa intikal eden 18.7.1996 tarih
ve 1995/7831 sayılı Haciz İhbarnamesi ile
anılan firma adına sözkonusu Bağlantı
Yolu işi ile ilgili olarak doğan hakedişlerden
hangi nam altında olursa olsun toplam 61 561 571 416 TL.
tutarın haczedilerek Ankara 24. İcra Müdürlüğü
hesabına gönderilmesine karar verildiği bildirilerek,
karar gereğinin ifası talep edilmiştir.

Bunun üzerine Hazine Müsteşarlığı
Hukuk Müşavirliğinin de görüşleri
alınarak 2.8.1996 tarihinde Kamu Ortaklığı
Fonundan finanse edilen otoyol projelerine yapılan toplu
ödemeler sırasında Karayolları Genel
Müdürlüğünce Farsel İnşaat
ve Ticaret A. Ş. adına düzenlendiği bildirilen
106 973 308 000 TL. tutarındaki 38 nolu hakedişin;
61 561 571 416 TL.'sı haciz kararının ifası
için 24. İcra Müdürlüğünün
hesabına, bakiye 45 411 736 000 TL.'sı ise müteahhit
firmaya ödenmek üzere Karayolları Merkez Saymanlık
Müdürlüğü hesabına aktarılmış
olup, yapılan bu işlemler hakkında da yine
aynı tarihte Karayolları Genel Müdürlüğüne
bilgi verilmiştir.

Yukarıda da açıklandığı
üzere, Farsel İnşaat ve Ticaret A. Ş.'nin
sözkonusu otoyol işi ilgili olarak Hazine Müsteşarlığından
olan alacaklarına haciz konulduğu, Ankara 24. İcra
Müdürlüğü tarafından Müsteşarlığa
tebliğ edilmiş ve daha sonra da Ankara 10. İcra
Hâkimliğinin 26.8.1996 tarih ve 1996/526 Esas -1996/503
Karar numaralı kararı ile de, İcra Dairesince
haciz müzekkeresi düzenlenmesinde ve gönderilmesinde
bir usulsüzlük ve yasaya aykırılık
görülmediği, daha sonra yapılan işlemlerde
ve paranın alacaklıya ödenmesinde de bir usulsüzlük
ve isabetsizlik olmadığı karar altına
alınmıştır.

Yine aynı kararda, yapılan incemeler sonucunda;
Farsel İnşaat ve Ticaret A. Ş.'nin Karayollarından
aldığı işi 30.5.1996 tarihinde 3. kişilere
devretmek istediği ancak, bu devre olanak veren konkordato
komiserinin 9.5.1996 tarihli yazısının Ankara
7. Asliye Ticaret Mahkemesinin 28.6.1996 tarihli 1996/244 esas
sayılı kararı ile geçersiz sayıldığı
keza Ankara 13. İcra Hâkimliğinin 4.7.1996 tarih
ve 1995/780 sayılı tavzih niteliğindeki yazısı
ile de borçlu şirketindeki işleri 3. kişilere
devir temlikine izin verilmediğinin anlaşıldığı
ifade edilmektedir.

Diğer taraftan ihtiyatî haciz gereği paranın
İcra Müdürlüğünün hesabına
tevdi olunması, bu paranın alacaklısı
tarafından temellük edilmesine imkân vermemektedir.
Paranın ödenebilmesi için ihtiyatî haczin
kesin hacze çevrilmesi gerekmektedir. Bu nedenle paranın
ilgili icra dairesinin banka hesabına bloke edilmesini
takiben ve muhtemelen borçluya gönderilen ödeme
emrine karşı bir itirazın yapılmamış
olması veya İcra ve İflas Kanununun ilgili
sair hükümleri çerçevesinde haczin kesinleşmiş
bulunması suretiyle para bu hususu tevsik eden alacaklıya
ödenmiştir.

Sonuç olarak, Hazine Müsteşarlığı
kendi nezdinde bulunan kayıtlara istinaden işin sahibi
olarak gözüken müteahhit Farsel İnşaat
ve Ticaret A. Ş. adına müsteşarlığa
ulaşan Haciz İhbarnamesi çerçevesinde
hareket ederek işlem tesis etmiş, tesis edilen işlem
ise, ihbarname niteliğine uygun olarak ihtiyatî haczin
gereği olan paranın zikredilen Banka nezdine geçirilmesi
şeklinde tecelli etmiştir. Bankanın bu parayı
alacaklısına ödeyebilmesi için yukarıda
da belirtildiği üzere, bu haczin müsteşarlık
dışında tamamen taraflar arasında ve
icra marifetiyle kesinleştirilmesi gerektiği cihetle
para ancak bu keyfiyet yerine getirildikten ve alacaklısı
tarafından tevsik edilmekle ödenmiştir.

Cevaplar :

1. Sözkonusu ödeme yasal dayanaktan yoksun olmayıp
haciz ihbarnamesi gereğinin ifası şeklinde yerine
getirilmiş ve ödeme özel bir kişiye değil
gerekli işlemlerin yapılmasına olanak vermek
üzere tümü ile kanunlara ve mevzuata uygun olarak
ilgili İcra Dairesine yapılmıştır.

2. Hazine Müsteşarlığı yönetimindeki
Kamu Ortaklığı Fonundan finanse edilen otoyol
projesi müteahhit firmalarının vergi ve SSK
prim borcu ve/veya benzer nitelikteki borçlarının
müsteşarlıkça takip edilmesi gerekmemektedir.
Hazine Müsteşarlığı, Karayolları
Genel Müdürlüğünce hertürlü
incelemesi yapıldıktan sonra onaylanmış
ve ödenmek üzere müsteşarlığa
intikal ettirilmiş olan hakedişleri fonun nakit durumuna
göre değerlendirerek ödemektedir. Nitekim, Farsel
İnşaat ve Ticaret A. Ş. ile ilgili olarak Ankara
24. İcra Dairesi Müdürlüğünden
Müsteşarlığa haciz kararının
tebliğini müteakip, Müsteşarlıkça
İcra Daireleri Kararları da yargı kararlarının
hüküm ve neticelerine tabi olduğundan ve karşı
süreleri içerisinde tasarrufta bulunma kanunî
mecburiyetleri de göz önüne alınarak İcra
İflas Kanunun ilgili hükümleri çerçevesinde
gerekli ödeme yapılmıştır.

3. Yukarıda 2 nolu cevapda da açıklandığı
üzere otoyol projeleri müteahhit firmalarının
gerek vergi ve SSK prim borçları ve gerekse diğer
benzer nitelikteki borçları müsteşarlıkça
takip edilmemektedir.

4. Anılan yol müteahhidi Farsel İnşaat
ve Ticaret A. Ş.+ Bayram Halil Taşocağı
İşl. Tic. San. A. Ş. olarak 38 nolu hakedişinin
İcra Dairesinin hesabına gönderilmiş
olan 61 561 571 416 TL. tutarındaki bölümünün
kendilerine yeniden ödenmesini Karayolları Genel Müdürlüğünden
talep etmiştir. Bunun üzerine konu ile ilgili gelişmeler
ve mahkeme kararları Karayolları Genel Müdürlüğüne
Hazine Müsteşarlığınca yazılan
2.9.1996 tarih ve 37508 sayılı yazı ile detaylı
bir biçimde anlatılarak yapılan işlemlerin
bu çerçevede değerlendirilmesi gerektiği
belirtilmiştir.

5. Mevcut yasal durum ve gelişmeler çerçevesinde
yeni veya ikinci bir ödeme sözkonusu değildir. Yukarıda
da ifade edildiği üzere, Ankara 10. İcra Hakimliğinin
26.8.1996 tarih ve 1996/526 Esas -1996/503 Karar numaralı
kararı ile, İcra Dairesinin haciz müzekkeresi
düzenlenmesinde ve gönderilmesinde bir usulsüzlük
ve yasaya aykırılık görülmediği,
daha sonra yapılan işlemlerde ve paranın alacaklıya
ödenmesinde de bir usulsüzlük ve isabetsizlik olmadığı
karar altına alınmıştır.

6. Kamu Ortaklığı Fonu kaynaklarından
tümüyle mevcut yasalar çerçevesinde yürürlükte
olan kural ve yönetmeliklere göre yapılamış
olan bütün ödemelerde olduğu gibi bu ödeme
ile ilgili olarak da Hazineden sorumlu Devlet Bakanı H.Ufuk
Söylemez'in herhangi bir talimatları ve/veya dahli
sözkonusu değildir.

Not :Ödemenin yapıldığı 2.8.1996
tarihi itibariyle Karayolları Genel Müdürlüğünce
Hazine Müsteşarlığına şirketin
adının Farsel İnşaat ve Ticaret A.
Ş. + Bayram Halil Taşocağı İşl.
Tic. San. A. Ş, olduğu hakkında Anlaşmanın
bir öreneği gönderilmediği gibi herhangi bir
bilgi de verilmemiştir.

3.-Rize Milletvekili Ahmet Kabil'in, Çay Kurumu Genel
Müdürünün dolandırıldığı
iddiasına ilişkin sorusu ve Devlet Bakanı
Ahmet Demircan'ın yazılı cevabı (7/1277)

Türkiye Büyük Millet Meclisi Başkanlığına

Aşağıdaki sorularımın Çay-Kur'dan
sorumlu Sayın Devlet Bakanı tarafından cevaplandırılması
için gereğini saygılarımla arz ederim.
28.8.1996

Ahmet Kabil

Rize

Başbakana bağlı "örtülü ödenek"ten
5 milyar aldığını iddia eden dolandırıcı
Selçuk Parsadan 28.8.1996 tarihli Hürriyet Gazetesinde,
dolandırdığı şahısları
sıralarken Çay Kurumu Genel Müdürü
Tuncer Ergüven'den 2 milyar TL. aldığını
iddia etmektedir.

Bu haberle ilgili öğrenmek istediğim :

Soru 1. Bu iddia doğru mudur? Doğru ise Genel Müdür
2 milyarı hangi tarihte, hangi maksat ve hangi sıfatla
ödemiştir.

Soru 2. Bu parayı Genel Müdür olarak mal bedeli
karşılığı ödemişse gerekli
teklifleri almış mıdır? Almışsa
öteki teklif sahipleri kimlerdir?

Soru 3. Bu şirketler daha önce Çay Kurumuna
mal vermişler midir?

T. C.

Devlet Bakanlığı 10.10.1996

Sayı :B.02.0.020/05-338

Konu :Soru Önergesi Hakkında.

Türkiye Büyük Millet Meclisi Başkanlığına

İlgi :TBMM Başkanlığı Genel Sekr.
Kan. Kar. Dai. Bşk.lığı 2.10.1996 tarih
ve Kan. Kar. Md.'nün A.01.0.GNS.0.10.00.02-7/1277-3294/8898
sayılı yazısı.

Tarafımdan cevaplandırılmak üzere ilgi
yazınız ekinde alınan Rize Milletvekili Sayın
Ahmet Kabil'in Çay İşletmeleri Genel Müdürlüğü
ile ilgili soru önergesinin cevabı ilişiktedir.

Bilgilerinizi arz ederim.

Dr. Ahmet Demircan

Devlet Bakanı

Çay İşletmeleri Genel Müdürlüğü

Özel Kalem 9.10.1996

Sayı :B.07.2.ÇAY.0.01.00.00/111-217-8781

Konu :Soru Önergesi.

Devlet Bakanlığına

(Sayın Dr. Ahmet Demircan)

İlgi :3.10.1996 tarih ve 03-316 sayılı yazınız.

Rize Milletvekili Ahmet Kabil'in, Sayın Bakanımız
tarafınadan cevaplandırılması istemiyle
TBMM'ne sunduğu; Selçuk Parsadan'ın Çay-Kur
eski Genel Müdürü Tuncer Ergüven'den 2 milyar
TL. aldığına ilişkin Hürriyet Gazetesinde
çıkan haberin doğru olup olmadığı
yolundaki, 28.8.1996 tarih ve 7/1277-3294 sayılı
yazılı soru önergesi incelenmiştir.

Selçuk Parsadan'a Çay-Kur adına eski Genel
Müdür Tuncer Ergüven tarafından herhangi
bir ödemede bulunulmamış olup, Hürriyet
Gazetesinde çıkan yukarıdaki iddia doğru
değildir.

Bilgilerinize arz ederiz.

Şinasi Hatinoğlu Ahmet Ovalı

Genel Müdür Yrd. Genel Müdür

4. -Bursa Milletvekili Ali Rahmi Beyreli'nin, Teksif-İş
Sendikasından istifa eden bazı işçilerin,
bildirimsiz ve tazminatsız olarak işten çıkarılmalarına
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1316)

Türkiye Büyük Millet Meclisi Başkanlığına

Aşağıdaki soruların, Çalışma
Bakanı Sayın Necati Çelik tarafından
yazılı olarak yanıtlanmasını,
İçtüzüğün 94 üncü maddesi
gereğince, arz ederim.

Ali Rahmi Beyreli

Bursa

"Korteks Mensucat Sanayi ve Tic. A.Ş. Organize Sanayi
Bölgesi , Sarı Cad., No. 3 Bursa" adresinde kurulu
bulunan iş yerinde çalışan işçiler
için 1.6.1993 -31.5.1995 tarihleri arasında imzalanan
"T.İ.S." nin 35 inci maddesine göre "ücret
zammı olarak, enflasyon rakamı % 25'i aştığı
takdirde gerçekleşen oran 30.11.1994 tarihindeki
ücretlere uygulandıkatan sonra çıkacak
saat ücretine, 1.12.1994 tarihinden itibaren %20 zam uygulanmasını"
içeren ifade, işveren ve sendika arasında
21.12.1994 tarihinde düzenlenen protokolla "gerçekleşen
oran" ifadesi "aradaki fark" şeklinde yorumlanmış
ve 30.11.1994 tarihindeki ücretlere, 1.6.1994 tarihinde verilen
%25 zammın üzerine, %7.8'lik bir zam eklendikten sonra
çıkan rakama %20 zam uygulaması yapılmıştır.
Bu uygulama sonucunda çalışanlar zarara uğratıldıklarını
iddia etmişlerdir. Daha sonra sendikanın kendi aleyhlerine
takındığı tutumu gerekçe gösteren
işçiler Teksif-İş Sendikasından
istifa etmişlerdir.İş yerinde gelişen
huzursuz ortam sonucu 50 kadar işçi, 1475 sayılı
İş Yasasının 17/2 maddesinin "B"
bendi gerekçe gösterilerek, bildirimsiz ve tazminatsız
olarak işten çıkarılmışlardır.

1. Sendikacı kökenli bir milletvekili ve bakan olarak,
çalışanların, sendikanın ve
işverenin bu olaydaki tutumlarını nasıl
değerlendiriyorsunuz?

2. Bu olay her ne kadar yasal gibi görünse de, sonunda
çalışanların mağduriyeti söz
konusudur. Bu olayın incelenmesi ve çözüm
geliştirilmesi için, Çalışma
Bakanlığı müfettişlerini görevlendirmeyi
düşünüyor musunuz?

3. Bu ve bu gibi olaylar 1980'den sonra sıkça yaşanmaktadır.
Yürürlükteki iş kanunları neticesinde,
maalesef, çalışma barışı
korunamaz hale gelmiştir. Hatalı yanlarını
ve çözüm yollarını çok iyi
bildiğinize inandığım, yürürlükteki
iş yasalarının daha demokratikleştirilmesi
için ne yapacaksınız?

T. C.

Çalışma ve Sosyal Güvenlik Bakanlığı

Çalışma Genel Müdürlüğü
14.10.1996

Sayı :B.13.0.ÇGM.0.11.00.01-637-13738-26338

Türkiye Büyük Millet Meclisi Başkanlığına

İlgi :Türkiye Büyük Millet Meclisi Başkanlığının
7.10.1996 tarih ve A.01.0.GNS. 0.10.00.02.3632 sayılı
yazısı.

İlgi yazı ekinde alınan, Bursa Milletvekili
Ali Rahmi Beyreli'nin, Bursa'da kurulu "Korteks Mensucat
Sanayi ve Tic. A.Ş." işyerinin uygulamalarına
ilişkin yazılı soru önergesi üzerine
konu Bakanlığım İş Müfettişince
yerinde incelenmiş ve sonuçta;

-İşyerinde, halen işyeri işverenliği
ile Teksif Sendikası arasında akdedilen 1.6.1995
ile 31.5.1997 yürürlük süreli III. Dönem
Toplu İş Sözleşmesinin uygulanmakta olduğu,

- İşyerinde daha önce 1.6.1993 -31.5.1995 tarihleri
arasında yürürlükte olan toplu iş
sözleşmesinin 35/C maddesine ilişkin olarak Teksif
Sendikası ile işverenlik arasında 21.12.1994
tarihinde bir protokolün tanzim edildiği, protokole sendika
üyesi olan işçilerin itiraz etmeleri üzerine
konunun Bursa 2. İş Mahkemesine intikal ettiği,
anılan Mahkemenin işçiler lehine karar verdiği
ancak konunun işveren tarafından Yargıtaya
götürüldüğü ve Yargıtay 9
uncu Hukuk Dairesinin 8.7.1996 tarih ve Esas No. 5525, Karar No.
15513 sayılı kararı ile taraflarca yapılamış
olan protokolün geçerli olduğu sonucuna vardığı,
Bursa İş Mahkemesince işçiler lehine
verilen kararı oybirliği ile bozmuş olduğu,

-Bu karar üzerine işyerinde huzursuzluk çıktığı
ve işyerinde çalışan toplam 51 işçinin
iş akitlerinin feshedildiği,

-İş akitleri, 1475 sayılı İş
Kanununun 17 nci maddesinin IIbendinin (b) fıkrası
gereğince, çalıştıkları
işyeri işverenliği hakkında asılsız
beyanlarda bulunmaları, işyerinin disiplin ve huzurunu
bozdukları iddiası ile, ihbar ve kıdem tazminatları
ödenmeksizin feshedilen 46 işçinin, bu iddialara
karşılık savunmalarının alınmamış
olması, bu hususta düzenlenmiş herhangi bir
kayıt ve belgenin bulunmaması, işyerinde uygulanmakta
olan toplu iş sözleşmesinin 58 inci maddesi gereğince
konunun Disiplin Kuruluna götürülmediği, işyerinde
dağıtıldığının iddia
edildiği bildirilerin kimler tarafınadan dağıtıldığının
belirlenmediği,

- İş akitleri feshedilen işçilerden
sadece, Mesut Vatansever, Hasan Gümüşkaya, Birhan
Kahraman, Fevzi Bedeloğlu ve Resul Eren'e, işyerinde
uygulanmakta olan toplu iş sözleşmesi hükümlerinin
ve hizmet durumlarının dikkate alınarak,
1475 sayılı İş Kanununun 13 üncü
maddesi gereğince ihbar ve 14 üncü maddesi gereğince
de kıdem tazminatlarının ödendiği,
diğer 46 işçinin de ihbar ve kıdem tazminatları
ödenmeden iş akitlerinin feshedildiği,

hususları tespit edilmiştir.

İnceleme sonucuna göre Bursa Bölge Müdürlüğümüzce,
işyeri işverenliğine gerekli tebligat yapılarak
ihbar ve kıdem tazminatı ödenmeden iş
akitleri feshedilen 46 işçi hakkında uygulanan
işlemin objektif hukuk kurallarına aykırı
bulunduğu belirtilerek, bu işçilere en son giydirilmiş
ücretleri dikkate alınarak, işyerinde geçen
hizmetlerine göre, 1475 sayılı İş
Kanununun 13 üncü maddesi ile toplu iş sözleşmesinin
28 inci maddesi uyarınca da ihbar tazminatlarının,
aynı kanunun 14 üncü maddesi ile toplu iş
sözleşmesinin 29 uncu maddesi uyarınca kıdem
tazminatlarının tahakkuk ettirilerek ödenmesi
ve kanunî kesintilerinin ilgili kurumlara yatırılması
bildirilmiş, işçilere de bu konuda tebligatta
bulunularak, adı geçen işverenlik tarafından
tespiti yapılan alacakların ödenmemesi halinde
yargıya başvurmaları gerektiği bildirilmiştir.

Diğer yandan; Bakanlığım İş
Müfettişlerince, işçi-işveren ilişkilerinde
çalışma barışının
sağlanması, hak ve menfaatlerin gözetilmesi amacı
ile Bakanlığımın uygulamakla yükümlü
olduğu kanunlar çerçevesinde, basın dahil
alınan duyumlar ve intikal eden tüm müracaatlar
üzerine gerekli incelemeler derhal ve titizlikle yapılmakta,
işyerinde iş mevzuatına aykırı
uygulamaların tespiti halinde de kanunlarda belirtilen
cezaî müeyyideler uygulanmaktadır.

Ayrıca, teftiş programları çerçevesinde
işyerlerinin genel denetimleri de periyodik olarak yapılmaktadır.

Çalışma barışının
zedelenmemesi amacı ile, çalışma hayatında
takip edilen uygulamalar sonucu tespit edilen eksiklik ve aksaklıkların
giderilmesi için halen uygulanmakta olan iş mevzuatına
ilişkin konularda gerekli değişiklik çalışmaları
da Bakanlığımca teşekkül ettirilen
komisyonlarca sürdürülmektedir.

Bilgilerinize arz ederim.

Necati Çelik

Çalışma ve Sosyal Güvenlik Bakanı

5. -Sıvas Milletvekili Mahmut Işık'ın,
Türkiye Büyük Millet Meclisine gelen ziyaretçilerin
ziyaret usullerine dair bir yönetmeliğin çıkarılmadığına
ve milletvekili lojmanlarınada açıldığı
iddia edilen Kuran Kursu ile geçici görevli statüsünde
çalışan personele ilişkin sorusu ve
Türkiye Büyük Millet Meclisi Başkanı
Mustafa Kalemli'nin yazılı cevabı (7/1499)

Türkiye Büyük Millet Meclisi Başkanlığına

Aşağıdaki sorularımın Başkanlığınızca
yazılı olarak cevaplandırılmasını
saygı ile arz ederim.

Mahmut Işık

Sıvas

1. Malumunuz olduğu üzere; Millî Güvenlik
Konseyince 13.10.1983 tarihinde kabul edilen 2919 sayılı
TBMMGenel Sekreterliği Teşkilat Kanunu, demokratik kurallarla
oluşan TBMM'ye uymamaktadır. Birçok maddesinde
Millî Güvenlik Konseyi, Danışma Kurulu
gibi ifadeleri de içeren bu yasayı ve 12 Eylül
döneminden kalan, feshedilmiş parlamento üyelerini
ve yurtsever Meclis memurlarını ihbar eden ve her
dönem iktidarda olan bir kısım üst kademe
yöneticilerinizi, sivil parlamentoya en azından uyum
sağlamak için değiştirmeyi düşünüyor
musunuz?

2. TBMM İçtüzüğünün 166
ncı maddesinin son fıkrasında; "ziyaretçilerin
ziyaret usullerinin bir yönetmelikle düzenleneceği"
hükme bağlanmış olmasına rağmen,
yaptığım araştırmalar sonucunda,
böyle bir yönetmeliğin bugüne kadar çıkarılmadığı,
meydana gelen boşluğu doldurmak böyle bir yönetmeliği
çıkarmayı düşünüyor
musunuz?

3. 20.1.1977 tarihinde; "TBMMBinasına Gelecek Ziyaretçi,
Misafir ve Görevlilerin Hareket Tarzlarına İlişkin"
eski Cumhuriyet Senatosu ve Meclis Divanlarının
kabul ettiği ve içi tamamen boş olan ve aslında,
2919 sayılı TBMM Genel Sekreterliği Teşkilat
Yasasına göre de hükümsüz olan bu yönetmelik,
şu anda ziyaretçilere uygulanıyor mu?

4. Son günlerde TBMM'de çalışan personel
ile gelen ziyaretçilerin kılık ve kıyafetleri
ile Atatürk'ün Meclisine uymadıkları görülmektedir.
Buna bir tedbir almayı düşünüyor musunuz?

5. Özel kıyafetli radikal örgütler, gruplar
halinde Meclise gelse, bunları Meclis birimlerine ve dinleme
localarına alacak mısınız?

6. Yaptığım araştırmaya göre,
bir milletvekili arkadaşımızın onaysız,
şifahi bir emri ile milletvekili lojmanlarında "Kur'an
Kursu" açılmıştır.Onayınızdan
geçmeyen bu kursu dışarıda ilgili mekanlara
taşıtmayı düşünüyor musunuz?

7. Refahyol Hükümeti Meclis lojmanlarındaki Kur'an
Kursunu, emsal göstererek, Başbakanlıkta, bakanlıklarda
ve askerî kışlalarda da, benzer uygulamalara
girerse, emsal olması nedeniyle TBMMBaşkanlığı
ve laik cumhuriyetimiz, bu uygulamadan dolayı yara almış
olmayacak mı?

8. Anayasanın 95 ve İçtüzüğün
164 ve 166 ncı maddeleri Sayın TBMMBaşkanına
sadece güvenlik konularında yetki vermektedir. Giriş-çıkış
ve ziyaretçi hareketleri konusunda; yukarıda arzedilen
TBMM İçtüzüğüne göre çıkarılması
gereken yönetmelik bugüne kadar çıkarılmamış,
eski yönetmeliğin de Cumhuriyet Senatosu ve Millet Meclisi
Divanları olmadığından yürürlükte
değildir. Bu duruma göre; TBMM'ye tüm giriş
ve çıkışlar yasal olmadığı
gibi, ziyaretçilerin içeride yapacakları
eylem, kavga ve sair işlemde de ne gibi uygulama yapılacağı
konusunda TBMM Başkanlığı ve ilgili tüm
birimleri yetkisiz olmuyor mu?

9. Şu anda TBMM'de geçici görevli statüsünde
olup da, kurumlarından da herhangi bir tazminat alamayan
personel ile, aynı işi yapanlar arasında büyük
bir haksızlık bulunmaktadır.

Bu haksızlığı gidermek için emsallerinden
az ücret alanlara Özel Hizmet Tazminatı ya da
başka bir uygulamayla ödemede bulunarak bu haksızlığı
düzeltmeyi düşünüyor musunuz?

Türkiye Büyük Millet Meclisi

Genel Sekreterliği

Kanunlar ve Kararlar Dairesi Başkanlığı
14.10.1996

KAN. KAR. MD:

Sayı :A.01.0.GNS.0.10.00.02-7/1499-2662/7253

Sayın Mahmut Işık Sıvas Milletvekili

İlgi :12.7.1996 tarihli yazılı soru önergeniz.

TBMM'ne gelen ziyaretçilerin ziyaret usullerine dair bir
yönetmeliğin çıkarılmadığına
ve Milletvekili lojmanlarında açıldığı
iddia edilen Kur'an Kursu ile geçici görevli statüde
çalışan personele ilişkin ilgi önergenizde
yer alan sorular aşağıda cevaplandırılmıştır.

Bilgilerinizi rica ederim.

Saygılarımla.

Mustafa Kalemli

Türkiye Büyük Millet Meclisi

Başkanı

Cevap 1, 7. Bu sorular, İçtüzüğümüzün
100 üncü maddesi kapsamındaki faaliyetlerle ilgili
görülmediğinden cevaplandırılmamıştır.

Cevap 2, 3, 8. Ziyaretçilerin ziyaret usullerine ilişkin
esas ve usuller TBMM Başkanlık Divanının
9.6.1988 tarih ve 17 sayılı kararı ile kabul
edilen "Türkiye Büyük Millet Meclisi Güvenlik
Yönetmeliği"nde düzenlenmiştir. Ziyaretçi
ve görevlilere bu yönetmelik hükümleri uygulanmaktadır.

Önergenizde sözü edilen "T.B.M.M. Binasına
Gelecek Ziyaretçi, Misafir ve Görevlilerin Hareket
Tarzlarına İlişkin Yönetmelik" yürürlükte
değildir.

Cevap 4, 5. T.B.M.M. de çalışan personel,
Kamu Kurum ve Kuruluşlarında Çalışan
Personelin Kılık ve Kıyafetine Dair Yönetmelik
hükümlerine tabidir. Bu yönetmelik hükümlerine
aykırı hareket edenler hakkında 657 sayılı
Devlet Memurları Kanununun disiplin cezalarına ilişkin
hükümleri uygulanmaktadır.

Türkiye Büyük Millet Meclisi'ne girişlerde;
denetimle doğrudan veya dolaylı olarak görevli
personel tarafından, kılık ve kıyafet
hakkında, Bazı Kisvelerin Giyilemeyeceğine dair
3.12.1934 tarihli ve 2596 numaralı Kanun ile bu Kanunun
uygulamasını gösterir Nizamname hükümlerinin
titizlikle uygulanarak, kesinlikle riayet edilmesi sağlanmaktadır.

Cevap 6. Milletvekili lojmanlarında "Kur'an Kursu"
açılmamıştır.

Cevap 9. Teşkilatımızda, geçici görevli
olarak istihdam edilen çeşitli kurum ve kuruluşlar
personeli 2919 sayılı Kanunun 12 inci maddesinin
3 üncü fıkrasına istinaden çalıştırılmakta
ve bunlara, yine aynı madde gereğince "Özel
Hizmet Tazminatı" ve "Fazla Çalışma
Ücreti" ödenmektedir.

Özel Hizmet Tazminatı uygulamasına ilişkin
mevzuatta bu tazminatın; sözleşmeli personele,
geçici personele ve işçiye ödenmeyeceği
yazılıdır. Bu nedenle, T.B.M.M. Genel Sekreterliği
teşkilatında bu statülerde görev yapan
personele Özel Hizmet Tazminatı ödenmemektedir.

Kurumumuzda geçici görevli olarak çalıştırılan
personele, halen yapılanların dışında
herhangi bir ödeme yapılması mümkün
bulunmamaktadır.

TUTANAĞIN SONU 
        	
       	    



















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












