



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 8’inci
Birleşim
 22
Ekim 2019 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın, Türkiye Büyük
Millet Meclisinin tüm pusulaların şaştığı anlarda doğru yönü gösteren kutup
yıldızı olduğuna ve şehitlerimize Allah’tan rahmet dilediğine ilişkin konuşması
2.- Oturum Başkanı TBMM Başkan Vekili Celal Adan’ın, Başkanlık Divanı
olarak vefat eden MHP Genel Başkan Yardımcısı İstanbul Milletvekili Edip Semih
Yalçın’ın oğlu Turan İlteber Yalçın’a Allah’tan rahmet dilediklerine ilişkin
konuşması
3.- Oturum Başkanı TBMM Başkan Vekili Celal Adan’ın, ezanı hür, bayrağı
hür Türk devletini inşa etmiş büyük lider Mustafa Kemal Atatürk’ü hiç kimsenin
unutamayacağına ilişkin konuşması 

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Gaziantep Milletvekili Ali Muhittin Taşdoğan’ın, Suriyeli
sığınmacıların oluşturulan güvenli bölgeyle vatanlarına dönebileceklerine
ilişkin gündem dışı konuşması
2.- Eskişehir Milletvekili Utku Çakırözer’in, kamu çalışanlarına
uygulanan anket çalışmasına ilişkin gündem dışı konuşması
3.- Ankara Milletvekili Zeynep Yıldız’ın, 19 Ekim Bosna Hersek'in ilk
Cumhurbaşkanı Aliya İzzetbegoviç’in vefatının 16’ncı yıl dönümüne ilişkin
gündem dışı konuşması

VI.- AÇIKLAMALAR
1.- Aydın Milletvekili Süleyman Bülbül’ün, vatandaşların Aydın ili
Kuyucak ilçesi Pamukören Mahallesi Değirmendere mevkisindeki JES’lere karşı
yürüttükleri mücadeleye, Ankara’nın ve Türkiye'nin huzurunu bozmak için gerilim
yaratmak isteyenlere izin verilmemesi konusunda Ankara Valisine çağrıda
bulunduğuna ilişkin açıklaması
2.- Mersin Milletvekili Hacı Özkan’ın, başta Suriye olmak üzere çeşitli
bölgelerde zor şartlar altında görevlerini sürdüren basın mensuplarının
gayretlerinin her türlü takdiri ziyadesiyle hak ettiğine ilişkin açıklaması
3.- Kocaeli Milletvekili Tahsin Tarhan’ın, kredi kartı borcu olan
vatandaşlara yönelik borç yapılandırması yapılıp yapılmayacağını öğrenmek
istediğine ilişkin açıklaması
4.- Gaziantep Milletvekili İmam Hüseyin Filiz’in, uygulanan yanlış
ekonomik politikaların memuru, esnafı, köylüyü, çiftçiyi perişan ettiğine, her
türlü israfın durdurularak sanayi ve tarım üretiminin desteklenmesi gerektiğine
ilişkin açıklaması
5.- İzmir Milletvekili Bedri Serter’in, İzmir ili Aliağa ve Foça
kıyılarında oluşan kirliliğin önüne geçebilmek için Çevre ve Şehircilik Bakanı
ile Sanayi ve Teknoloji Bakanının birlikte çalışması gerektiğine ilişkin
açıklaması
6.- Osmaniye Milletvekili Mücahit Durmuşoğlu’nun, 21 Ekim Dünya
Gazeteciler Günü’ne ilişkin açıklaması
7.- Adıyaman Milletvekili Abdurrahman Tutdere’nin, Adıyaman ili sulama
projelerinin hayata geçirilebilmesi için Hükûmete ve Cumhurbaşkanı Recep Tayyip
Erdoğan’a çağrıda bulunduğuna ilişkin açıklaması
8.- Kahramanmaraş Milletvekili Ali Öztunç’un, Afşin-Elbistan Termik
Santrali’nin özelleştirilmesiyle yaşanılan mağduriyete ilişkin açıklaması
9.- Kırşehir Milletvekili Metin İlhan’ın, yerel basının artan
sorunlarına çözüm bulunması gerektiğine ilişkin açıklaması
10.- İzmir Milletvekili Murat Bakan’ın, 4857 sayılı Yasa’ya tabi sürekli
işçi statüsünde kamu kurumlarında, belediyelerde ve KİT’lerde çalışan
üniversite mezunu işçilerin diplomalarına uygun statüde çalışabilmelerinin
sağlanması konusunda Hükûmeti göreve davet ettiklerine ilişkin açıklaması
11.- Denizli Milletvekili Gülizar Biçer Karaca’nın, Cumhurbaşkanlığı
kararnamesiyle UNESCO Dünya Mirası Listesi’nde yer alan Göreme ve çevresinin
millî park statüsünün kaldırıldığına ilişkin açıklaması
12.- Niğde Milletvekili Ömer Fethi Gürer’in, üniversitelerden farklı
nedenlerle ilişiği kesilen öğrenciler için öğrenci affına ve gençlerin KYK
kredi borçlarının ötelenmesine yönelik kanun tekliflerini Meclis Başkanlığına
ilettiklerine, atanamayan öğretmenler ile sözleşmeli öğretmenlerin durumunu
Millî Eğitim Bakanından öğrenmek istediklerine ilişkin açıklaması
13.- Mersin Milletvekili Ali Cumhur Taşkın’ın, 9 Ekim 2019 tarihinde
başlatılan Barış Pınarı Harekâtı’na ilişkin açıklaması
14.- Bursa Milletvekili Refik Özen’in, 19 Ekim Bosna Hersek'in ilk
Cumhurbaşkanı Aliya İzzetbegoviç’in vefatının 16’ncı yıl dönümüne ilişkin
açıklaması
15.- Antalya Milletvekili Feridun Bahşi’nin, İYİ PARTİ Antalya İl
Başkanı Yavuz Temizer’in, 9 Ekim Çarşamba günü Antalya Valisi Münir
Karaloğlu’dan talep ettiği randevuya ilişkin açıklaması

16.- Kocaeli Milletvekili Lütfü Türkkan’ın, Antalya Valisi Münir
Karaloğlu’nu devlet adabına davet ettiğine, şehit Uzman Çavuş Muhammed Önek,
Piyade Uzman Onbaşı Mutlu Can Meşeci, Piyade Uzman Çavuş Umut Coşkun ve Piyade
Sözleşmeli Er Caner Selimoğlu’na Allah’tan rahmet dilediğine, Barış Pınarı
Harekâtı’na yönelik ABD’yle varılan mutabakatta verilen sözlerin tutulup
tutulmayacağını takip edeceklerine, Cumhurbaşkanı Recep Tayyip Erdoğan ile
Rusya Devlet Başkanı Viladimir Putin görüşmesinin Türkiye’nin yol haritası
açısından önemli olacağına, 21 Ekim Ahmet Taner Kışlalı'nın katledilişinin
20'nci yıl dönümü ile Dünya Gazeteciler Günü’ne, iş bulamayan gençlerin KYK
kredi borçlarını ödeyemediklerine ve Kocaeli ili Gölcük ilçesi Samanlı
Dağları’na kurulması planlanan rüzgâr enerjisi santrallerine yönelik davaya
ilişkin açıklaması
17.- Sakarya Milletvekili Muhammed Levent Bülbül’ün, 9 Ekimde başlayan
Barış Pınarı Harekâtı kapsamında şehit olan askerlerimiz ile vatandaşlara,
vefat eden Erzincan ili Üzümlü İlçe Başkanı Yahya Demirbaş ile MHP Genel Başkan
Yardımcısı İstanbul Milletvekili Edip Semih Yalçın’ın oğlu Turan İlteber
Yalçın’a Allah’tan rahmet dilediklerine, ABD’yle varılan mutabakata, Milliyetçi
Hareket Partisi olarak devletin ve Hükûmetin sonuna kadar yanında yer
aldıklarına, Kars ili Kağızman ilçesinde teröristlerin yola döşediği bombanın
patlaması sonucu yaralanan 5 askerimiz ile 3 korucumuza şifa dilediklerine, 19
Ekim Bosna Hersek'in ilk Cumhurbaşkanı Aliya İzzetbegoviç’in vefatının 16’ncı
yıl dönümüne, 21 Ekim Dünya Gazeteciler Günü’ne ilişkin açıklaması
18.- Manisa Milletvekili Özgür Özel’in, Barış Pınarı Operasyonu’nda şehit
olan askerlerimiz ile vatandaşlara, vefat eden MHP Genel Başkan Yardımcısı
İstanbul Milletvekili Edip Semih Yalçın’ın oğlu Turan İlteber Yalçın’a
Allah’tan rahmet, rahatsızlığı nedeniyle İstanbul Milletvekili Markar Eseyan’a
şifa dilediklerine, 21 Ekim Ahmet Taner Kışlalı'nın katledilişinin 20'nci yıl
dönümüne, Diyarbakır, Van, Mardin Büyükşehir Belediye Başkanlarıyla başlayan ve
ilçe belediyelerine sıçrayan kayyum operasyonlarının izahının mümkün
olmadığına, TCDD’nin Haydarpaşa ve Sirkeci gar alanlarının ihalesine ilişkin
açıklaması
19.- Çankırı Milletvekili Muhammet Emin Akbaşoğlu’nun, vefat eden MHP
Genel Başkan Yardımcısı İstanbul Milletvekili Edip Semih Yalçın’ın oğlu Turan
İlteber Yalçın’a, eski Bakanlarımızdan Ali Topuz ve Orhan Birgit’e, Türk edebiyatının
önde gelen isimlerinden Nuri Pakdil’e, 16’ncı ölüm yıl dönümü olması nedeniyle
Bosna Hersek'in ilk Cumhurbaşkanı Aliya İzzetbegoviç’e, Barış Pınarı Operasyonu’nda
şehit düşen Mehmetçiklerimize ve Suriye Millî Ordusu mensuplarına, roket ve
havan topu saldırıları sonucu şehit düşen sivil vatandaşlarımıza Allah’tan
rahmet dilediğine, Barış Pınarı Harekâtı’na yönelik ABD’yle varılan mutabakata,
Cumhurbaşkanı Recep Tayyip Erdoğan’ın Rusya Devlet Başkanı Vladimir Putin’le
yapacağı görüşmenin hayırlara vesile olmasını Cenab-ı Hak’tan niyaz ettiğine
ilişkin açıklaması
20.- Adana Milletvekili İsmail Koncuk’un, Kütahya Milletvekili Ahmet
Tan’ın İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması 
21.- İstanbul Milletvekili Hayati Arkaz’ın, küresel güçlerin ve
istihbarat örgütlerinin piyonu olan PKK’nın hayalinin kanlı bir Orta Doğu
yaratmak olduğuna ilişkin açıklaması
22.- Gaziantep Milletvekili Bayram Yılmazkaya’nın, “sigara haram”
deniliyorsa Diyanet İşleri Başkanlığına bağlı çalışanların maaşlarının neden
sigaradan alınan vergilerle ödendiğini öğrenmek istediğine ilişkin açıklaması
23.- Bursa Milletvekili Atilla Ödünç’ün, Tel Abyad’ın yanı başında
bulunan Şanlıurfa ili Akçakale ilçesi sakinlerinin Barış Pınarı Harekâtı’na
büyük destek olduğuna ve Akçakale Belediye Başkanı Mehmet Yalçınkaya’ya
teşekkür ettiğine ilişkin açıklaması


24.- Mersin Milletvekili Olcay Kılavuz’un, Dünya Askerî Olimpiyat
Oyunları’nda altın madalya kazanan millî güreşçi Taha Akgül’ü tebrik ettiğine,
vefat eden MHP Genel Başkan Yardımcısı İstanbul Milletvekili Edip Semih
Yalçın’ın oğlu Turan İlteber Yalçın’a Allah’tan rahmet dilediğine ilişkin
açıklaması
25.- Trabzon Milletvekili Hüseyin Örs’ün, Trabzon ili Çarşıbaşı ilçesi
Kadıköy, Pınarlı, Küçükköy, Kavaklı, Şahinli, Erenköy, Yavuzköy, Yeniköy,
Çallı, Samsun, Taşlıtepe, Serpilköy ve Kovanlı Mahallelerinde yaşayan
vatandaşların mağduriyete ilişkin açıklaması
26.- Manisa Milletvekili Özgür Özel’in, hekimlere ve sağlık çalışanlarına
yönelik şiddete dikkat çeken grup önerilerinin oylamasının tarihî önemi
olduğuna ilişkin açıklaması
27.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ve her
türlü şiddete, özellikle sağlık çalışanlarına yönelik şiddete karşı olduklarını
kanuni düzenlemelerle ortaya koyan bir parti olduklarına ilişkin açıklaması
28.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
29.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
30.- Kocaeli Milletvekili Lütfü Türkkan’ın, Cumhurbaşkanlığı hükûmet
sistemiyle milletin vekillerinin ve Parlamentonun itibarsız hâle getirildiğine
ilişkin açıklaması
31.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
32.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
33.- Kocaeli Milletvekili Lütfü Türkkan’ın, Çankırı Milletvekili
Muhammet Emin Akbaşoğlu’nun ifadelerinde Başkanlık Divanına zımni bir hakaretin
söz konusu olduğuna ve İç Tüzük hükümleri gereğince kınama cezası verilmesini
talep ettiklerine ilişkin açıklaması
34.- Elâzığ Milletvekili Zülfü Demirbağ’ın, Kocaeli Milletvekili Lütfü
Türkkan’ın AK PARTİ grup önerisi üzerinde İYİ PARTİ Grubu adına yaptığı
konuşmasındaki bazı ifadelerine ilişkin açıklaması
35.- Çankırı Milletvekili Muhammet Emin Akbaşoğlu’nun, AK PARTİ grup
önerisi üzerinde Kocaeli Milletvekili Lütfü Türkkan’ın İYİ PARTİ Grubu adına
yaptığı konuşmasındaki ifadeleri ile Manisa Milletvekili Özgür Özel’in CHP
Grubu adına yaptığı konuşmasındaki ifadelerine katılmasının mümkün olmadığına
ilişkin açıklaması
36.- Manisa Milletvekili Özgür Özel’in, her şeyin gözler önüne açıkça
serilmiş olmasının telaşa sebebiyet verdiğine ilişkin açıklaması
37.- Çankırı Milletvekili Muhammet Emin Akbaşoğlu’nun, herkesi millet
iradesine saygıya davet ettiğine ilişkin açıklaması
38.- Manisa Milletvekili Özgür Özel’in, Kocaeli Milletvekili Fikri
Işık’ın (3/882) esas numaralı Cumhurbaşkanlığı Tezkeresi üzerinde AK PARTİ
Grubu adına yaptığı konuşmasındaki bazı ifadelerine ilişkin açıklaması 
39.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki sözlerinin hakikati
yansıtmadığına ilişkin açıklaması
40.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması 
41.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması 
42.- İstanbul Milletvekili Ahmet Ünal Çeviköz’ün, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ilişkin
açıklaması
43.- İstanbul Milletvekili Mahmut Tanal’ın, hiçbir emperyalist gücün
Türkiye Cumhuriyeti devletini kınama, aşağılama hakkının olmadığına ilişkin
açıklaması
44.- Çankırı Milletvekili Muhammet Emin Akbaşoğlu’nun, İstanbul
Milletvekili Mahmut Tanal’ın yaptığı açıklamasındaki bazı ifadelerine ilişkin
açıklaması
45.- Giresun Milletvekili Necati Tığlı’nın, Giresun ili Eynesil
ilçesinde meydana gelen taşkın ve heyelan sonucu hayatını kaybeden hemşehrisine
Allah’tan rahmet dilediğine ve Balcılı, Kösemen, Kemerli köylerinde meydana
gelen hasarın giderilmesi konusunda yetkilileri göreve davet ettiğine ilişkin
açıklaması
46.- Ankara Milletvekili Durmuş Yılmaz’ın, Hükûmetin Türkiye Cumhuriyet
Merkez Bankasında değerleme hesabında gerçekleşmemiş kârları da kâr ve zarar
hesabıyla ilişkilendirmesinin yanlış olduğuna ve bu konuda Meclisin
bilgilendirilmesini talep ettiğine ilişkin açıklaması
47.- Malatya Milletvekili Mehmet Celal Fendoğlu’nun, İzmir ilinden
başlayıp Van iline uzanan D-300 kara yolu üzerinde yer alan
Pınarbaşı-Gürün-Darende yolunun Ziyaret ve Mazıkıran mevkilerinde yaşanan
mağduriyete ilişkin açıklaması
48.- Manisa Milletvekili Özgür Özel’in, Meclisi işlevsiz hâle getiren
sisteme hep birlikte müdahale edilmesi gerektiğine ilişkin açıklaması
49.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yerinden sarf ettiği bazı ifadelerine ve İstanbul Büyükşehir
Belediyesinin İstanbul halkına ait olduğuna ilişkin açıklaması
50.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki sözlerinin gerçeği
yansıtmadığına ilişkin açıklaması 
51.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
52.- Niğde Milletvekili Ömer Fethi Gürer’in, Meclis Haber Dergisi’nin
243’üncü sayısında 30 Ağustos Zaferi, Erzurum Kongresi, Amasya Genelgesi ve
Lozan Antlaşması’ndan bahsedilmesine karşın yer verilmeyen Mustafa Kemal
Atatürk’ün resminin 29 Ekim Cumhuriyet Bayramı’nı içeren sayısında yer almasını
talep ettiğine ilişkin açıklaması

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Adana Milletvekili İsmail Koncuk ve 21
milletvekilinin, e-haciz uygulamasının yol açtığı sorunların tespiti ve bu
sorunlara karşı alınabilecek önlemlerin belirlenmesi amacıyla 9/10/2019
tarihinde Türkiye Büyük Millet Meclisi Başkanlığına verilmiş olan (10/1899)
esas numaralı Meclis Araştırması Önergesi’nin ön görüşmelerinin, Genel Kurulun
22 Ekim 2019 Salı günkü birleşiminde yapılmasına ilişkin önerisi
2.- CHP Grubunun, İstanbul Milletvekili Gamze Akkuş İlgezdi ve
arkadaşları tarafından, hekimlere ve sağlık çalışanlarına yönelik şiddet
olaylarının nedenlerinin araştırılması amacıyla 22/10/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 22 Ekim 2019 Salı günkü birleşiminde
yapılmasına ilişkin önerisi

3.- AK PARTİ Grubunun, Genel Kurulun çalışma saatlerinin yeniden
düzenlenmesine; gündemin "Kanun Teklifleri ile Komisyonlardan Gelen Diğer
İşler” kısmında bulunan 104, 106, 53 ve 54 sıra sayılı kanun tekliflerinin bu
kısmın sırasıyla 3’üncü, 4’üncü, 5’inci ve 6’ncı sıralarına alınmasına ve diğer
işlerin sırasının buna göre teselsül ettirilmesine; 22 Ekim 2019 Salı günkü
(bugün) birleşiminde gündemin “Başkanlığın Genel Kurula Sunuşları” kısmında yer
alan 17/10/2019 tarihli ve (3/882) esas sayılı Cumhurbaşkanlığı Tezkeresi’nin
okunarak görüşmelerinin aynı birleşimde yapılması ve Genel Kurulun bu
birleşiminde 106 sıra sayılı Kanun Teklifi’ne kadar olan işlerin görüşmelerinin
tamamlanmasına; 106 sıra sayılı Kanun Teklifi’nin İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi 

VIII.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, hudut, şümul ve miktarı Cumhurbaşkanınca
belirlenecek Türk Silahlı Kuvvetleri unsurlarının, 1701 (2006) sayılı Birleşmiş
Milletler Güvenlik Konseyi Kararı ve 880 sayılı Türkiye Büyük Millet Meclisi
Kararı’yla tespit edilen ilkeler kapsamında; Birleşmiş Milletler Geçici Görev
Gücü bünyesinde UNIFIL'e, 31/10/2019 tarihinden itibaren bir yıl daha iştirak
etmesi ve bununla ilgili gerekli düzenlemelerin Cumhurbaşkanınca yapılması için
Anayasa’nın 92'nci maddesi uyarınca izin verilmesine dair Cumhurbaşkanlığı
tezkeresi (3/882) 
B) Önergeler
1.- Balıkesir Milletvekili Ahmet Akın’ın (2/1095) esas numaralı Katma
Değer Vergisi Kanununda ve Özel Tüketim Vergisi Kanununda Değişiklik Yapılması
Hakkında Kanun Teklifi’nin doğrudan gündeme alınmasına ilişkin önergesi (4/45)

IX.- SEÇİMLER
A) Komisyonlara Üye Seçimi
1.- (10/1058, 1071, 1108, 1220, 1288, 1369, 1464, 1559, 1560) esas
numaralı Meclis Araştırması Komisyonuna üye seçimi

X.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti Hükümeti ve İktisadi İşbirliği ve Kalkınma
Teşkilatı Arasında OECD İstanbul Merkezi Kurulmasına İlişkin Mutabakat Zaptının
Onaylanmasının Uygun Bulunduğuna Dair Kanun Teklifi (2/1412) ve Dışişleri
Komisyonu Raporu (S. Sayısı: 48) 
2.- Türkiye Büyük Millet Meclisi Başkanı Tekirdağ Milletvekili Mustafa
Şentop’un Kullanılmış Yakıt İdaresinin ve Radyoaktif Atık İdaresinin Güvenliği
Üzerine Birleşik Sözleşmeye Türkiye Cumhuriyeti’nin Beyanlarla Birlikte
Katılmasının Uygun Bulunduğuna Dair Kanun Teklifi (2/1801) ve Dışişleri Komisyonu
Raporu (S. Sayısı: 88)
3.- Konya Milletvekili Ziya Altunyaldız ile 85 Milletvekilinin Gümrük
Kanununda Değişiklik Yapılmasına Dair Kanun Teklifi (2/2213) ve Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporu (S.
Sayısı: 104)



XI.- OYLAMALAR
1.- (S. Sayısı: 48) Türkiye Cumhuriyeti Hükümeti ve İktisadi İşbirliği
ve Kalkınma Teşkilatı Arasında OECD İstanbul Merkezi Kurulmasına İlişkin
Mutabakat Zaptının Onaylanmasının Uygun Bulunduğuna Dair Kanun Teklifi’nin
oylaması 

XII.- YAZILI SORULAR VE CEVAPLARI
1.- Kocaeli Milletvekili Ömer Faruk
Gergerlioğlu'nun, Deniz Kuvvetleri Komutanlığından ihraç edilen bir kişiye OHAL
İşlemleri İnceleme Komisyonunun ret kararının gerekçesiz olarak gönderildiği
iddiasına ilişkin sorusu ve Cumhurbaşkanı Yardımcısı Fuat Oktay’ın cevabı
(7/17054)
2.- Burdur Milletvekili Mehmet Göker'in,
Diyanet İşleri Başkanlığı tarafından hazırlanan bir rapora ilişkin sorusu ve Cumhurbaşkanı
Yardımcısı Fuat Oktay’ın cevabı (7/17292)
3.- İzmir Milletvekili Mehmet Ali
Çelebi'nin, yazılı soru önergeleri ile ilgili işlemlerin dijitalleştirilmesi
çalışmalarına ilişkin sorusu ve Türkiye Büyük Millet Meclisi Başkanvekili
Süreyya Sadi Bilgiç’in cevabı (7/18082)
4.- Niğde Milletvekili Ömer Fethi
Gürer'in, sarı basın kartı bulunan kişi sayısına ve son beş yılda iptal
edilenlere ilişkin sorusu ve Cumhurbaşkanı Yardımcısı Fuat Oktay’ın cevabı
(7/18254)
5.- Kayseri Milletvekili Çetin Arık'ın,
Kayseri'nin Hacılar ilçesinde gerçekleşen ölümlü kazaların önlenmesi için
yapılan yol çalışmalarına ve kazaların meydana geliş nedenlerinin
araştırılmasına ilişkin sorusu ve Ulaştırma ve Altyapı Bakanı Mehmet Cahit
Turhan’ın cevabı (7/18475)
6.- İstanbul Milletvekili Mahmut
Tanal'ın, TBMM'de istihdam edilen personel ile ilgili çeşitli hususlara ilişkin
sorusu ve Türkiye Büyük Millet Meclisi Başkanvekili Süreyya Sadi Bilgiç’in
cevabı (7/18487)
7.- Samsun Milletvekili Neslihan
Hancıoğlu'nun, Samsun'un Kavak ve Havza ilçeleri arasındaki bölgede bir
şirketin maden arama faaliyeti kapsamında kesilen ve kesilecek ağaç miktarına
ilişkin sorusu ve Enerji ve Tabii Kaynaklar Bakanı Fatih Dönmez’in cevabı
(7/18561)











22 Ekim 2019 Salı
BİRİNCİ OTURUM
Açılma Saati: 15.03
BAŞKAN: Başkan Vekili Celal ADAN
KÂTİP ÜYELER: Nurhayat ALTACA KAYIŞOĞLU (Bursa), Mustafa
AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 8’inci Birleşimini açıyorum. 
Toplantı
yeter sayısı vardır, görüşmelere başlıyoruz.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın, Türkiye Büyük
Millet Meclisinin tüm pusulaların şaştığı anlarda doğru yönü gösteren kutup
yıldızı olduğuna ve şehitlerimize Allah’tan rahmet dilediğine ilişkin konuşması
BAŞKAN
– Değerli milletvekilleri, bugün içinde bulunduğumuz şartlarla ilgili izin
verirseniz düşüncelerimizi kısaca belirtmek istiyorum. 
Milletin
temsilcileri olarak altında yer alma şerefine eriştiğimiz bu kutlu çatı, bin
yıllara meydan okuyan bir mirasın muhafızıdır. Büyük milletin büyük Meclisi en
çetin fırtınalarda, en şiddetli felaketlerde Türk'ün yegâne sığınağı olmuştur. Bu
Meclis en karanlık gecede parlayan ışık, tüm pusulaların şaştığı anlarda daima
doğru yönü gösteren kutup yıldızıdır. Çünkü Türkiye Büyük Millet Meclisini
kuran kahramanlar kuşağı, Mustafa Kemal Atatürk'ün önderliğinde yalnızca
milletin iradesine dayanmış ve kendilerine kılavuz olarak milletin irfanını
seçmiştir. İşgal ve talana uğramış bir vatan coğrafyasından bağımsız bir devlet
inşa eden bu Meclis olmuştur. 
İstiklal
Harbi'nde olduğu gibi, 15 Temmuzda da işgalciye direnen yine bu Meclis
olmuştur. Gazi Meclis o gece emperyalizmin maşalarına göğüs gererek 2’nci kez
gazi olmuştur. Taştan, topraktan inşa edilen bir binayı milletin kalbi hâline
getiren Meclisimizi bunca yıl ayakta tutan bu inançtır. Bu Meclisi Mehmetçik’e
kardeş kılan, “gazi” unvanını kuşanmasına vesile olan bu ruhtur.
Meclisimiz,
ayağını Anadolu'ya sabitleyip bütün insanlığı kucaklayan medeniyetin bugünkü temsilcisidir.
Hacı Bayram Camisi’nde göklere kalkan eller boş kalmamış ve kurucu Meclisin
kapısını aralayanların duası kabul olmuştur. Bağımsız Türk devleti ve Türkiye
Büyük Millet Meclisi, milletimizin kabul olmuş duasıdır.
Dünyayı
Ankara merkezli okuyanlar; acı çeken, ezilen ama içinde Türkiye'ye dair umut
taşıyanlar, bakışlarını daima bu çatının sergileyeceği duruşa çevirmiştir. O
yüzden de bu yapının sınırları, etrafını ören duvarlarla çevrili değildir.
Meclisimizin hakiki sınırları, Türk milletinin hür olarak soluk alıp verdiği
her bir karış toprağa kadar uzanabilmektedir. Bu Meclisin taşıdığı mana, kalbi
Türkiye’yle birlikte atan herkesin sesi ve sözü olmasında saklıdır. Tarih
boyunca adaletsizliğe imza atmamış, tarih boyunca esaret altında kalmamış,
tarih boyunca zulme imza atmamış bu millete layık olmak asli amaçlarımızın
başında yer almaktadır. 
Bizlere
vekillik mazbatasını veren milletimiz, esasen o mazbataları birer vatan tapusu
olarak emanet etmiştir. Bu emanete sahip çıkmak ve emanetin asli sahiplerine
yakışır davranmak her birimizin boynuna borçtur.
Bugün
içinde bulunduğumuz şartlara baktığımızda, Orta Doğu'yu işgal edenlerin, yüz
binlerce insanın ölümüne öncülük yapanların, yanı başımızda, Türkiye'yi bölmek
isteyen terör örgütünü silahlandırdıklarını görüyoruz. Kendimizi korumak
konusunda Cenab-ı Allah’a şükürler olsun ki 82 milyon birlik beraberlik
içindedir. Bu birlik beraberlik devam ettikçe Türk milleti bir yıldız gibi
parlayacaktır.
Bu
vesileyle, şehitlerimize rahmet, gazilerimize acil şifalar diliyor, Türkiye'nin
istikbali, istiklali, istikrarı uğruna gayret sarf eden siz değerli
milletvekillerimizi en derin saygılarımla selamlıyorum. (AK PARTİ, CHP, MHP ve
İYİ PARTİ sıralarından alkışlar) 
Gündeme
geçmeden önce 3 sayın milletvekiline gündem dışı söz vereceğim. 
Gündem
dışı ilk söz, Suriyeli sığınmacıların güvenli bölgeye dönmeleri hakkında söz
isteyen Gaziantep Milletvekili Ali Muhittin Taşdoğan’a aittir. 
Buyurun
Sayın Taşdoğan. (MHP sıralarından alkışlar) 
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Gaziantep Milletvekili Ali Muhittin Taşdoğan’ın, Suriyeli
sığınmacıların oluşturulan güvenli bölgeyle vatanlarına dönebileceklerine
ilişkin gündem dışı konuşması
ALİ
MUHİTTİN TAŞDOĞAN (Gaziantep) – Sayın milletvekilleri, resmî kayıtlara göre
Türkiye’deki geçici koruma kapsamındaki Suriyeli misafirlerin sayısı 3 milyon
674 bin 588 kişi olmuştur. Suriyeli misafirlerin oranı, Gaziantep’te toplam
nüfusun yüzde 22’sine, Hatay’da yüzde 27’sine, Şanlıurfa’da yüzde 21’ine ve
Kilis’te yüzde 81,83’üne ulaşmıştır. Kamplarda yaşayanların büyük çoğunluğu
Gaziantep, Şanlıurfa ve Hatay’da yer alırken kamp dışında, şehirlere dağılmış
olan Suriyeli sığınmacıların büyük çoğunluğu ise İstanbul, Gaziantep ve
Hatay’da yaşamaktadır. 
Demografik
yapı olarak baktığımızda ise Türkiye’deki Suriyeli misafirlerin ağırlıklı
olarak 4 şehirden geldiği görülmektedir. Bunlardan, yüzde 53,2 yani yaklaşık 2
milyon kişiyle Halep başta gelmektedir; diğer şehirler ise Humus, İdlib ve
Hama’dır. En büyük sığınmacı akını Halep’ten gelmiştir. 
Türkiye’nin,
PYD-YPG/PKK terör örgütünden temizlemek istediği bölge ve güvenli bölge
oluşturmayı planladığı alan, büyük ölçüde Halep’e bağlı ilçeler ve köylerden
oluşmaktadır. Halep’in ilçeleri Afrin, Ayn el Arap, Cerablus, Azez, El Bab,
Menbiç Türkiye’nin terör örgütlerinden temizlediği ve yeni operasyonla da
temizlemeyi planladığı yerleşim alanlarıdır. 
Türkiye’deki
sığınmacıların yaklaşık 2 milyonu, PYD-YPG terör örgütünün baskısı sonucu, bu
yerleşim alanlarından çıkarak Türkiye’ye kaçmak zorunda kalmıştır. Bu kaçıp
gelenlere ne dini ne mezhebi ne de milleti sorulmuştur; her gelen mazluma
Türkiye’nin gönlü ve kapısı açılmıştır. Zira 40 asırlık Türk tarihinin bütünü,
mazlumlara hangi dinden ve hangi renkten olduğu, anasının dili sorulmadan
gösterilen şefkat örnekleriyle doludur. Dolayısıyla, bu bölgeden gelene Türkmen
mi, Ezidi mi, Arap mı, Kürt mü olduğu sorulmaksızın merhamet eli uzatılmıştır. 
Devletimiz,
demografik yapıyı değiştirmeye çalışan PYD-YPG terör örgütünü bu yerleşim
alanlarından kovarak yaklaşık 2 milyon Suriyeli misafiri kendi yurtlarına,
kendi vatanlarına geri döndürmeye çalışmaktadır. Gerek Fırat Kalkanı Operasyonu
gerek Zeytin Dalı Operasyonu sonrası Suriyeli birçok misafir yurtlarına dönmeye
başlamıştır. Kahraman Mehmetçik’in ve ordumuzun kararlı tutumu; bölgeye
getirdiği barış, huzur ve istikrar ortamı beklenen neticeyi vermeye
başlamıştır. 
Sayın
milletvekilleri, her meselede sürekli insanlıktan ve insan haklarından dem vuran
Batılı ülkeler, söz konusu Müslümanlar olunca onların yaşadığı tarihî dram
karşısında dillerini yutmuşlardır, âdeta coğrafyamızda yaşanan bu büyük göçe ve
insanlık dramına arkalarını dönmüşlerdir. Oysa Müslüman milletimiz, Türkiye,
tarihinde görebileceği en yüksek nüfustaki göçü kucağında bulmuş olması
karşısında bile tarihin verdiği sorumluluk bilinciyle hareket etmiş, göçün
başladığı günden bugüne kadar Suriye içerisinde de milyonlarca insanın gıda ve
barınma ihtiyaçlarını -vatandaşlarımızın da yardımı ve katkılarıyla-
karşılamaya çalışmış, Türk’ün şefkatli ellerini her mazluma nerede olursa olsun
ayırt etmeden uzatmıştır.
Kıymetli
milletvekilleri, Suriyeli misafirleri, sınırlarımızın terör örgütlerince
çepeçevre sarıldığı bir ortamda ülkelerinde güvenlik ortamı sağlamadan
Suriye’ye göndermenin ayrı ve büyük bir güvenlik sorunu daha doğurabileceği
unutulmamalıdır. Muhalefetin ve birtakım sivil toplum kuruluşlarının sosyal
medyada Suriyeli misafirlerle ilgili birtakım yanlış algılara sebep verecek
sorumsuz paylaşımları siyasi bir hesaplaşmaya malzeme yapmak, bazı meseleleri
yerli yersiz, ulu orta kullanmak ülkemizde iç barışı tehdit ettiği gibi
toplumsal huzurumuzu da ortadan kaldırmaya yönelik bir sürece götürmektedir.
Kahraman Mehmetçik’in Barış Pınarı Harekâtı da Allah’ın izniyle başarıyla
sonuçlanacaktır. (MHP ve AK PARTİ sıralarından alkışlar) Akabinde, Fırat
Kalkanı ve Zeytin Dalı Operasyonları sonrası olduğu gibi Suriyeli
misafirlerimiz oluşturulan güvenli bölgeyle vatanlarına dönecekler ve böylece coğrafyamızda
yaşanan bu tarihî insanlık dramı Türk’ün eliyle, Türk’ün devlet ferasetiyle
çözüme ulaşacaktır.
Sayın
milletvekilleri, anlamayanlar için vatan şairi Namık Kemal’in dediklerini
hatırlatırım: 
“Vatanın
cevher-i namusunu biz mi satalım
Ya
bün-i hâkte Haccâc ile bir mi yatalım
Hâlıka
karşı durup Kâbe'ye taş mı atalım
Vatanın
bağrına düşman dayadı hançerini
Yoğ
imiş kurtaracak bahtı kara mâderini,”
Ulu
Önder Mustafa Kemal Atatürk yüce Mecliste bu kürsüden Namık Kemal’e cevap
olarak diyordu ki: “Vatanın bağrına düşman dayasın hançerini. Bulunur
kurtaracak bahtı kara maderini.” 
Bahtı
kara maderini kurtaranlara selam olsun! (MHP, AK PARTİ ve İYİ PARTİ
sıralarından alkışlar)
BAŞKAN
– Gündem dışı ikinci söz, kamu çalışanları anketi hakkında söz isteyen Eskişehir
Milletvekili Utku Çakırözer’e aittir. 
Buyurun
Sayın Çakırözer. (CHP sıralarından alkışlar)
2.- Eskişehir Milletvekili Utku Çakırözer’in, kamu çalışanlarına
uygulanan anket çalışmasına ilişkin gündem dışı konuşması
UTKU
ÇAKIRÖZER (Eskişehir) - Sayın Başkan, değerli milletvekilleri; yüce Meclisimizi
saygıyla selamlıyorum. 
Değerli
arkadaşlarım, bundan beş ay önce Cumhurbaşkanlığı tarafından 5 milyon 300 bin
kamu çalışanına yönelik bir anket çalışması başlatıldı; 11 Haziranda başladı,
26 Temmuzda sona erdi. Anketin e-devlet sisteminde yanıtlanması istendi yani
anketi doldurmak için kimlik numarasının girilmesi şart koşuldu. Ayrıca,
Cumhurbaşkanlığından tüm kurumlara gönderilen talimatla statüsüne bakılmaksızın
tüm personel tarafından doldurulması istendi yani yanıtlamak zorunluydu.
Anketin amacı “kamu çalışanlarının insan kaynakları süreçleriyle ilgili
düşüncelerinin alınması” diye açıklandı ama sorular güçler ayrılığını ortadan
kaldırdığı için, bağımsız yargıyı ortadan kaldırdığı için, Parlamentomuzu
etkisizleştirdiği için bizim “tek adam yönetimi” dediğimiz Cumhurbaşkanlığı
hükûmet sistemiyle ilgiliydi. Birkaç örnek vereyim: “Cumhurbaşkanlığı sistemini
başarılı buluyor musunuz?” “Sistemle beraber kurumların yetki alanları net
belirlenmiş midir?” Bir de tabii şu sorular vardı: “Çalıştığınız kurumun
amaçlarına inanıyor musunuz?” “Çalıştığınız kuruma sadakat göstermenin
göreviniz olduğunu düşünüyor musunuz?” 
Değerli
arkadaşlarım, Cumhurbaşkanlığı bir anket yapabilir mi? Evet, yapabilir; devlet
sisteminin, bürokrasinin isleyişiyle ilgili sorular sorabilir, personelin iş
ortamına ilişkin sorular sorabilir ama bu, yanıt veren kamu çalışanlarının
kimliğini ortaya çıkaracak bir biçimde yapılamaz. Bu anketi e-devlet üzerinden
yani TC kimlik numarası dâhil tüm kişisel bilgilerin yer aldığı bir platformdan
yaparsanız, hele de bunu zorunlu tutarsanız bunun adı dünyanın neresinde olursa
olsun “fişleme”dir.
Değerli
milletvekilleri, böyle bir araştırmada yöntem bellidir, Amerika’yı yeniden
keşfe gerek yok. Bu tür anket çalışmalarında sağlıklı bilgiye ulaşmak
istiyorsak sorulara yanıt veren kişilerin kimlikleri gizlenir çünkü aslolan
kişinin kimliği değil, soruya vereceği gerçek ve samimi yanıtlardır. Ayrıca,
Anayasa'mızın 15’inci maddesi neyi emreder? “Kimse düşünce ve kanaatlerini
açıklamaya zorlanamaz.” der. Yani bu anket bu hâliyle her şeyden önce
Anayasa'ya aykırıdır, açıkça fişlemedir. 
Bu
anketle ilgili kaygıları o dönem kamuoyunun gündemine getirdik hem de
Cumhurbaşkanı Yardımcısı Sayın Fuat Oktay’a yazılı olarak sorduk: Bu fişleme
değil mi?” Yanıt geliyor: “Ankete katılan kamu çalışanlarının verileri otomatik
yolla işlendi.” Yani 5,3 milyon memur ve diğer kamu çalışanı kişisel
düşüncelerini hem de kimlik verileriyle birlikte açıklamaya zorlandı, daha
sonra da bu veriler -onların deyimiyle- otomatik olarak işlendi.
Cumhurbaşkanlığı diyor ki: “Verilerin otomatik olarak işlenmesi Kişisel
Verilerin Korunması Kanunu’na uygun.” yani “Yasaya, Anayasa'ya aykırılık yok.”
denmekte. Peki, bu anketi dolduranlar kişisel verilerinin kanuna uygun olarak
tutulacağına ve işleneceğine güveniyor mu? Maalesef, hayır. Nereden biliyoruz?
İşte, yanıtta yazıyor; 5,3 milyon kamu çalışanına Cumhurbaşkanlığı Forslu
yazılarla zorunlu tutulan anketi 862 bin kişi yanıtlamış yani sadece yüzde 16’sı
çünkü değerli arkadaşlarım, doldurduklarında başlarına bir şey gelebileceği
kaygısını taşıyorlar. Bakın, ankette kişisel verilerin korunacağına yargı
camiası bile inanmıyor; 20.717 hâkim ve savcıdan sadece 1.825’i dolduruyor bu
anketi. Biliyorsunuz, çok sık kullandığımız bir rakam var, halkın yüzde 80’i
Türkiye'de adalete güvenmiyor ancak işte bakın, yargının da yüzde 92’si saraya
güvenmiyor. Üstelik, ankete katılımın az olduğu yönünde kurumlara saraydan
yapılan sayısız uyarı var, buna rağmen kamu çalışanları güvenmiyorlar.
İşin
bir diğer boyutu daha var: Kamu çalışanlarının yüzde 84’ü anketi doldurmadı ama
doldurmadığında başına bir şey geleceğinden korkanlar ise doldurdu. Dolduran
800 bin kişinin ne kadarı gerçek ve samimi görüşlerini paylaştılar, soruyorum.
Oraya yanıt verip de “Bu bir tek adam yönetimidir.” diye kaç memur yazabilir?
“Güçler ayrılığı ortadan kalktı.” diye kaç bürokrat yazabilir? “Yargının
bağımsızlığı ortadan kalktı.” diye kaç savcı, kaç yargıç yazabilir?
Dolduranların ne kadarı gerçek bilgi verdi sizce? Bakın, ne diyor memurlar:
“Korktum, gerçek düşüncemi sakladım. Aslında bu sistem çalışmıyor ama ben
ankette ‘Fikrim yok.’ dedim.” Peki, neden kaygı duyuyorlar? Çünkü kimlik
bilgileriyle girilmesini istiyorsunuz bu anketin. Bir de deniyor ki: “Bu anket
her yıl düzenlenecek.” Bu ısrar niye? Bu veriler nerede kullanılacak? Gerçekten
sistemin yenilenmesine yönelik çalışmalarda mı kullanılacak, yoksa sistemden
sıkıntısı olduğunu açıkça yazan bir avuç kamu çalışanı fişlenerek -aynı TRT’de
yaptığınız gibi- havuz kadrolara atanacak memurları, bürokratları belirlemek
için mi kullanılacak?
Değerli
arkadaşlarım, öyle bir korku toplumu yaratıldı ki Cumhurbaşkanlığı Forslu
anketi dolduran da korkuyor, doldurmayan da korkuyor. İşte memleketin geldiği hâl
bu. 
(Mikrofon
otomatik cihaz tarafından kapatıldı) 
UTKU
ÇAKIRÖZER (Devamla) – Sayın Başkanım, bitirmek üzereyim.
BAŞKAN
– Toparlayınız. 
UTKU
ÇAKIRÖZER (Devamla) – O yüzden öncelikle zorla toplanan 862.833 kişisel veri
derhâl imha edilmelidir. İkinci olarak, gelecek yıllarda e-devlet üzerinden
kimlik bilgileriyle girilen anket yapmaktan vazgeçilmelidir. Sonra da oturalım
düşünelim, bu ülkenin içeride ve dışarıda yönetilemez duruma gelmesinin en
önemli sebebini oluşturan tek adam yönetiminin revizyona ihtiyacı var ise bunu
kime soralım? Memura, kamu çalışanına tabii ki soralım ama e-devlet üzerinden
fişleyerek değil; toplum kesimlerinin temsilcisi barolara, odalara, sendikalara
soralım. Aslında hem bilimsel olsun diyorsak hem görüşler açıkça, gizlenmeden,
saklanmadan ortaya konsun diyorsak hem de anketin sonuçlarından millet
yararlansın diyorsak, “Sistemde revizyon gerekiyor mu?” diye, gelin, hodri
meydan, 82 milyona soralım ama korkutmadan, fişlemeden soralım. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Gündem dışı üçüncü söz, Aliya İzzetbegoviç’in vefatının 16’ncı yıl dönümü
münasebetiyle söz isteyen Ankara Milletvekili Zeynep Yıldız’a aittir. 
Buyurun.
(AK PARTİ sıralarından alkışlar) 
3.- Ankara Milletvekili Zeynep Yıldız’ın, 19 Ekim Bosna Hersek'in ilk
Cumhurbaşkanı Aliya İzzetbegoviç’in vefatının 16’ncı yıl dönümüne ilişkin
gündem dışı konuşması
ZEYNEP
YILDIZ (Ankara) – Sayın Başkan, değerli milletvekilleri; geçtiğimiz cumartesi
günü, zarif mütefekkir, bilge devlet adamı Aliya İzzetbegoviç’in vefatının
16’ncı yıl dönümüydü. Ben de bu vesileyle, Türkiye-Bosna Hersek
Parlamentolararası Dostluk Grubunun bir üyesi olarak söz almış bulunmaktayım.
Hepinizi saygıyla selamlıyorum. 
Aliya
İzzetbegoviç, bir Rumelili zarafetiyle fikir dünyamızın sesi olmuştur aslında, bu
yönüyle her birimizin belleğinde ve kalbinde müstesna bir yere sahiptir. Güçlü
gözlem yeteneği, çok yönlü entelektüel okumaları, Müslüman toplumların ve
Batı’nın ayrı ayrı fotoğrafını çekerken sorunlara karşı çözüm önerilerini
akılcı bir biçimde ortaya koymuştur. 
Ben,
bugün, bir genç olarak, Aliya İzzetbegoviç’in liderliğinin, mütefekkirliğinin
yanı sıra Aliya’nın yarına sağlam bir temel teşkil eden dününe, gençliğine
değinmek istiyorum. 
Aranızda
mekânın ruhuna ve enerjisine inananlarınız varsa belki söyleyeceklerimi daha
iyi anlayabileceklerdir.
Şimdi
dilerseniz Saraybosna’ya gidelim. Başçarşı’nın sebiline sırtımızı verip Gazi
Hüsrev Bey Camisi’ne giderken bizi karşılayan yapılardan biri aslında Morica
Han’dır. Morica Han’ın kapısından girdiğiniz anda çınarlarla dolu bir avlu sizi
karşılar ve o çınarların şahitliğini hissedersiniz. O çınarlar, bir grup gencin
fikir teatilerinin, okumalarının, mülahazalarının, heyecanlarının, ülkeleri
için kurdukları hayallerin aslında şahididir. Evet, Mladi Müslümaninin ruhu
Morica Han’ın dokusuna sinmiş, mekânının bütününe sirayet etmiştir. 
İzzetbegoviç
gençlik yıllarında mensubu olduğu Mladi Müslümaniyi yani Genç Müslümanları
“Tarihe Tanıklığım” adlı eserinde mekteplerde öğrendiklerinden, katıldığı
konferanslardan ya da okuduğu makalelerden çok farklı olarak öz ve biçim
arasında bir ilişki kurabildiği yer olarak tanımlamaktadır. 
Avrupa’nın
ortasında bir Müslüman genç olarak büyürken Aliya, Avrupa’nın fikrî temellerini
derinlemesine tahlil edebilmiş, bunu yaparken bir gençlik hareketine dâhil
olarak özüne, nüvesine uygun düşünce kodlarının neşet edeceği bir ortama ve yol
arkadaşlarına kavuşmuştur. 
Bugün
Aliya’yı bir devlet adamı olmasının yanı sıra bir düşünür olarak hatırlıyorsak,
bir uyanışın öncüsü olarak nitelendiriyorsak şayet ve dahası Aliya’yı
sevdiğimizi her fırsatta dile getiriyorsak Aliya’nın mücadeleyle yoğurduğu
gençliğini, aidiyetine atfettiği özünü keşfediş hikâyesini, mücadelesinin
temellerini dikkatlice takip edip tahlil etmek, Aliya ve arkadaşlarının Morica
Han’ın duvarlarına sinen heyecanının mücadelesinin izlerini sürmek biz
gençlerin ödevidir.
Değerli
milletvekilleri, Aliya İzzetbegoviç’i yalnızca bir lider değil aynı zamanda
insanın insan oluşuna dair hakikatleri yalınca ifade edebilen bir feylesof
olarak da tanıyoruz. Misal “İnsan dışında hiçbir canlı başını göğe kaldırıp
derin düşüncelere, evrenin sırlarına, esrarına dalmaz.” ifadesi dahi o dönemde
dünyanın en sert ve zorlu mücadelelerinden birini verirken insan ruhunun
inceliklerini keşfetmekten geri durmadığının, kainata dair incelikli bir
farkındalığının oluştuğunun göstergesidir.
Güzel
bir insandır Aliya İzzetbegoviç. Tek dişi kalmış medeniyet Birinci ve İkinci
Dünya Savaşlarında aldığı canlar yetmezmişçesine 20’nci yüzyılda Avrupa’nın
ortasında Boşnakları sistematik savaş suçlarına ve katliamlara terk ederken
Aliya’nın liderliği ve mücadelesindeki zarafeti, insanlığını yitirmeyişiyle
bütün dünyaya mühim bir ders vermiştir. Mücadelesinin yöntemini düşmanlarının ahlakı
değil, içinde yetiştiği prensipler bütününde sadakati belirlemiştir. Onun
tutarlı, onurlu ve şahsiyetli mücadelesini, mücadelesindeki vakur öz güvenini
şu cümleden de pekâlâ anlayabiliriz: “Bizler insan olmaya ve insan kalmaya
çalıştık ve başarılı olduk. Ancak bunu onlardan dolayı yapmadığımızın altını
çizmeliyim. Kendimizden dolayı insan kalmaya çalıştık, onlardan dolayı değil.
Onlara hiçbir şey borçlu değiliz. İnsan olmak ve insan kalmak Allah’a ve
kendimize karşı sorumluluğumuzdur, onlara karşı değil.” 
Ve
nihayet olgun bir Müslüman’dır Aliya. Saraybosna davasındaki savunmasının son
sözü şudur: “Ben bir Müslüman’ım ve öyle kalacağım. Kendimi dünyadaki İslam
davasının bir neferi olarak telakki ediyorum ve son günüme kadar da böyle
hissedeceğim. Çünkü İslam, benim için güzel ve asil olan her şeyin diğer
adıdır; dünyadaki Müslüman halklar için daha iyi bir gelecek vaadinin ya da
ümidinin, onlar için onurlu ve özgür bir hayatın, kısacası benim inancıma göre,
uğrunda yaşamaya değer olan her şeyin diğer adıdır.” 
Son
olarak, Aliya İzzetbegoviç’in vefatından bir gün önce Cumhurbaşkanımız Sayın
Recep Tayyip Erdoğan’a söylediği: “Siz evladıfatihansınız, bu emaneti koruyun.”
cümlesine istinaden, Allah’ın izniyle Aliya’nın emanetini iki gözümüz gibi
koruyacağımıza bir kere de buradan söz vermek istiyorum. Zarif mütefekkir,
güçlü lider, bilge devlet adamı Aliye İzzetbegoviç’i rahmet, minnet ve tazimle
anıyorum.
Güzel
ve asil olan her şey adına Gazi Meclisimizi ve soylu milletimizi saygıyla
selamlıyorum. (AK PARTİ ve MHP sıralarından alkışlar) 
BAŞKAN
– Sayın milletvekilleri, şimdi, sisteme giren ilk 15 milletvekiline yerlerinden
birer dakika süreyle söz vereceğim.
Bu
sözlerin ardından Sayın Grup Başkan Vekillerinin söz taleplerini
karşılayacağız.
Sayın
Süleyman Bülbül…
VI.- AÇIKLAMALAR
1.- Aydın Milletvekili Süleyman Bülbül’ün, vatandaşların Aydın ili
Kuyucak ilçesi Pamukören Mahallesi Değirmendere mevkisindeki JES’lere karşı
yürüttükleri mücadeleye, Ankara’nın ve Türkiye'nin huzurunu bozmak için gerilim
yaratmak isteyenlere izin verilmemesi konusunda Ankara Valisine çağrıda
bulunduğuna ilişkin açıklaması
SÜLEYMAN
BÜLBÜL (Aydın) – Sayın Başkan, değerli arkadaşlar; Aydın Kuyucak ilçesi
Pamukören Mahallesi Değirmendere mevkisinde JES yapım çalışmasına karşı, köylü
vatandaşlarımız yürütmenin durdurulması istemli dava açtılar. Bugün ise
köylüler toprağını, suyunu, zeytin ağaçlarını korumak için barış içinde
anayasal haklarını kullanıyorlar ama yine karşılarında Jandarma ve Çevik Kuvvet
var. Davadan herhangi bir karar çıkmadan şirketin burada çalışma yapması kabul
edilemez. Ayrıca, zeytin ağaçlarının, evlerin olduğu bir yerde “ÇED Gerekli
Değil” raporu alınması da ne akla ve ne de mantığı sığıyor. Bir an önce bu
yanlıştan dönülmelidir.
Değerli
milletvekilleri, Ankara Valisine çağrımdır: Yarın ODTÜ önüne Ankara’nın değişik
üniversitelerinden ve sokaktan insan çağrılarak gerilim yaratmak istiyorlar.
Sayın Vali, Ankara’nın ve Türkiye'nin huzurunun bozulmasına izin vermeyin.
Teşekkür
ederim.
BAŞKAN
– Sayın Özkan…
2.- Mersin Milletvekili Hacı Özkan’ın, başta Suriye olmak üzere çeşitli
bölgelerde zor şartlar altında görevlerini sürdüren basın mensuplarının
gayretlerinin her türlü takdiri ziyadesiyle hak ettiğine ilişkin açıklaması
HACI
ÖZKAN (Mersin) – Teşekkürler Sayın Başkan.
Milletimizin
güvenlik ve huzuruna kasteden odakların terör faaliyetlerine hız vermeye gayret
ettikleri bu hassas süreçte basın mensuplarımızın terörle mücadelenin yanı sıra
demokrasimizin güçlenmesine, ülkemizin ilerlemesine, birlik ve beraberliğimizin
korunmasına önemli katkı sağlayabileceklerine inanıyorum. Başta Suriye olmak
üzere, dünyanın çeşitli bölgelerinde son derece zor şartlar içerisinde
hayatları pahasına görevlerini yerine getiren basın mensuplarının gayretleri
her türlü takdiri ziyadesiyle hak etmektedir. 
Bu
duygularla değerli basın mensuplarının 21 Ekim Dünya Gazeteciler Günü’nü tebrik
ediyor, vefat edenleri rahmetle anıyor, tüm basın çalışanlarına meslek
hayatlarında sağlık, mutluluk ve başarılar diliyor; Genel Kurulu saygıyla
selamlıyorum.
BAŞKAN
– Sayın Tarhan…
3.- Kocaeli Milletvekili Tahsin Tarhan’ın, kredi kartı borcu olan
vatandaşlara yönelik borç yapılandırması yapılıp yapılmayacağını öğrenmek
istediğine ilişkin açıklaması
TAHSİN
TARHAN (Kocaeli) – Teşekkür ediyorum Sayın Başkan.
Türkiye
Bankalar Birliği, banka ve finansal kurumlara 25 milyon Türk lirası ve üzeri
kredi borcu bulunan büyük ölçekli şirketler için finansal yeniden yapılandırma
uygulaması yapılacağını açıkladı. Bugün bankalara kredi borcu bulunan 31 milyon
vatandaşımız var. Asgari ücretli, işçi, çiftçi, esnaf, emekli geçinemiyor.
Milyonlarca insan en temel ihtiyacı için bankalara borçlanmak zorunda kalmış.
Tüm bu vatandaşlarımızın gözü yapılacak düzenlemedeyken iktidar sadece büyük
şirketleri kurtaracak bir düzenleme yapıyor. Sormak istiyorum: Kredi kartı
borcu olan vatandaşlara yapılandırma olacak mı?
BAŞKAN
– Sayın Filiz…
4.- Gaziantep Milletvekili İmam Hüseyin Filiz’in, uygulanan yanlış
ekonomik politikaların memuru, esnafı, köylüyü, çiftçiyi perişan ettiğine, her
türlü israfın durdurularak sanayi ve tarım üretiminin desteklenmesi gerektiğine
ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
İhracatımızın,
sanayi ve tarım ürünleri de dâhil olmak üzere, büyük ölçüde ithal girdiye
bağımlı olması ve son yıllarda döviz kurundaki artışlar, uygulanan yanlış
ekonomik politikalar Türk milletinin çoğunluğunu teşkil eden ve toplumumuzu
ayakta tutan memuru, esnafı, köylüyü, çiftçiyi, kısacası orta direği perişan
etmiştir; değişik bir deyimle, orta direk artık bel vermiştir. Esnaf alışveriş
olmadığından kepenk kapatmakta, vatandaşlarımızın önemli bir bölümü ciddi
oranda geçim sıkıntısı çekmektedir. Öyle ki seçim bölgem Gaziantep merkez ve
ilçelerinde su parasını ödeyememe durumuna gelen binlerce vatandaş icraya
verilme durumuna düşmekte, su parasına ilaveten avukat parası da ödemek zorunda
kalmaktadır.
Ülkeyi
yönetenlere, bir defa daha, her türlü israfı durdurun ve sanayi ve tarım
üretimini destekleyin diyor, Genel Kurulu saygılarımla selamlıyorum.
BAŞKAN
– Sayın Serter…
5.- İzmir Milletvekili Bedri Serter’in, İzmir ili Aliağa ve Foça
kıyılarında oluşan kirliliğin önüne geçebilmek için Çevre ve Şehircilik Bakanı
ile Sanayi ve Teknoloji Bakanının birlikte çalışması gerektiğine ilişkin
açıklaması
BEDRİ
SERTER (İzmir) – Teşekkürler Sayın Başkan.
Son
günlerde İzmir Aliağa ilçemizde bir tesisten sızdığı iddia edilen ve insanların
hayatını riske atıp aynı zamanda ciddi bir kirlilik oluşturan petrol türevi
atıkların kıyılarımızda olduğunu görüyoruz. Foça ve Aliağa ilçelerinin
kıyılarında gün geçtikçe yaygınlaşan ve tedbirinin alınmadığı anlaşılan bu
atıklar ve her geçen gün yaygınlaşan kirlilik vatandaşlarımızı ve bizleri
tedirgin etmektedir. 
Buradan
hem Çevre Bakanına hem de Sanayi ve Teknoloji Bakanına sesleniyorum: Aliağa ve
Foça kıyılarını tekrar sağlıklı hâle getirmek ve kirliliğin önüne geçmek için
birlikte adım atın. Yarın bu doğayı mumla arar hâle geleceğiz.
BAŞKAN
– Sayın Durmuşoğlu…
6.- Osmaniye Milletvekili Mücahit Durmuşoğlu’nun, 21 Ekim Dünya
Gazeteciler Günü’ne ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Kamuoyunu
bilgilendirmek adına hızlı ve tarafsız, ilkeli ve doğru yayıncılık anlayışıyla
ülkemizde ve dünyada neler olup bittiğini bizlere aktarmak için gece gündüz
demeden çalışan tüm gazetecilerimizin 21 Ekim Dünya Gazeteciler Günü’nü
kutluyorum. 
Kamuoyunun
eksiksiz, tarafsız, doğru bilgilendirilmesi ve vatandaşlarımızın haber alma
hakkının korunması demokrasimizin işlerliği açısından hayati önemi haizdir.
Türk basını 15 Temmuzda çok önemli bir imtihandan geçti; Cumhurbaşkanımız Sayın
Recep Tayyip Erdoğan’ın halkımızı meydanlara davet mesajını etkili bir şekilde
milyonlara ulaştırmasıyla alçak darbe girişiminin püskürtülmesinde çok büyük ve
tarihî bir iş başarmıştır. Medyamızın, meslek ilkelerini ve milletimizin
hassasiyetlerini dikkate alarak doğru bilgilendirme görevini en güzel şekilde
yapacağına ve demokrasimize katkıda bulunacağına yürekten inanıyor, Genel
Kurulu saygıyla selamlıyorum. 
BAŞKAN
– Sayın Tutdere…
7.- Adıyaman Milletvekili Abdurrahman Tutdere’nin, Adıyaman ili sulama
projelerinin hayata geçirilebilmesi için Hükûmete ve Cumhurbaşkanı Recep Tayyip
Erdoğan’a çağrıda bulunduğuna ilişkin açıklaması
ABDURRAHMAN
TUTDERE (Adıyaman) – Teşekkür ediyorum Sayın Başkanım. 
Verimli
tarım topraklarına sahip, tarım kenti olan Adıyaman’ımızda tarım arazilerinin
yüzde 80,1’inde kuru tarım, yüzde 19,9’unda da sulu tarım yapılmaktadır.
Adıyaman’ımız GAP kapsamında olmasına ve aradan geçen uzunca süreye rağmen
sulama projeleri bugüne kadar tamamlanamamıştır. İktidar tarafından yapımına
başlanan ancak bir türlü bitirilemeyen barajlarda da çalışmalar durma noktasına
gelmiştir.
Buradan
Hükûmete ve Cumhurbaşkanına çağrıda bulunmak istiyorum: Adıyaman’ın sulama
sorununu bir an evvel çözün, 2020 yılında yapımına başlanan ve henüz
tamamlanamayan barajlar için gerekli ödeneği mutlaka ayırın, Fırat Nehri’nin
kenarında, Kerbelâ gibi susuzluktan kavrulan Adıyaman’ımızın sulama projelerini
bir an evvel hayata geçirin.
Genel
Kurulu saygıyla selamlıyorum. 
BAŞKAN
– Sayın Öztunç…
8.- Kahramanmaraş Milletvekili Ali Öztunç’un, Afşin-Elbistan Termik
Santrali’nin özelleştirilmesiyle yaşanılan mağduriyete ilişkin açıklaması
ALİ
ÖZTUNÇ (Kahramanmaraş) – Teşekkür ederim Sayın Başkan. 
Afşin-Elbistan
Termik Santrali özelleştirilmişti. Afşin-Elbistan Termik Santrali Çelikler
Holdinge verilirken, özelleştirilirken AK PARTİ’nin milletvekilleri, bakanları
söz verdiler “Hiç kimse işinden olmayacak, ekmeğinden olmayacak.” dediler ama
maalesef bu da bir yalan çıktı. En son iki ay önce 39 işçi işinden atıldı. 39
işçiye “Aman CHP’ye gitmeyin, biz çözeceğiz bu sorunu.” dedi AK PARTİ’li
milletvekilleri; hâlâ çözmedi. Kış aylarına girerken bu işçilerin tekrar işe
alınması gerekiyor. Bu konuda AK PARTİ’li milletvekillerine sesleniyorum:
Verdiğiniz sözü tutun, işçileri mağdur etmekten artık vazgeçin, bir defa da
olsa şu sözünüzü tutun artık.
Teşekkür
ederim Sayın Başkan. 
BAŞKAN
– Sayın İlhan…
9.- Kırşehir Milletvekili Metin İlhan’ın, yerel basının artan
sorunlarına çözüm bulunması gerektiğine ilişkin açıklaması
METİN
İLHAN (Kırşehir) – Teşekkür edim Başkanım. 
Ülkemizde
yerel basının sorunları, özellikle son birkaç yılda, gerek ekonomik krizin
olumsuz etkileri gerekse de ülkemizde oluşan baskıcı hava yüzünden günden güne
artmaktadır. Yerel basını sadece gündelik haber yapan bir yapıdan ibaret görmek
yanlıştır. Günümüz toplumunda her açıdan yerelleşmenin demokrasi standartlarını
artıracağı düşünüldüğünde, yerel basının da bu anlamda demokratik toplum
bilincinin gelişmesine kamuoyunun objektif bilgilendirilmesiyle bir nevi
denetim mekanizması olarak katkı sağladığı da unutulmamalıdır. Yerel
basınımızın; sigorta problemi, vergi oranlarının yüksekliği ve resmî ilanların
yayımının kaldırılmasından tutun da lisans ücretlerinin aşırılığına varana
kadar acilen çözülmesi gereken sorunları vardır. Sadece yürütmenin değil,
Meclis olarak bizlerin de bu konuda gerekli duyarlılığı gösterip ivedi olarak
yerel basınla ilgili yeni bir çalışma içinde olmamız gerekmektedir.
Teşekkürler.
BAŞKAN
– Sayın Bakan…
10.- İzmir Milletvekili Murat Bakan’ın, 4857 sayılı Yasa’ya tabi sürekli
işçi statüsünde kamu kurumlarında, belediyelerde ve KİT’lerde çalışan
üniversite mezunu işçilerin diplomalarına uygun statüde çalışabilmelerinin
sağlanması konusunda Hükûmeti göreve davet ettiklerine ilişkin açıklaması
MURAT
BAKAN (İzmir) – Sosyoloji mezunu ve atanamamış öğretmen, manevi destek ve
danışmanlık yüksek lisans mezunu, özel eğitim öğretmenliği, bilgisayar
işletmenliği, pedagojik formasyon, aile psikolojisi, çalışma yaşamı alanlarında
eğitim sertifikaları var fakat bir üniversitede güvenlik görevlisi olarak
çalışıyor.
Karayolları
Bölge Müdürlüğünde taşeron firmaya bağlı elektrik mühendisi olarak çalışırken
sürekli işçi kadrosuna geçirildi. Söylenen, herkes önce düz işçi pozisyonuna
alınacak, ardından pozisyonu geri verilecekti. Sonradan öğrendi ki elektrik
mühendisliği diye bir pozisyon yok, şimdi elektrik ustası olarak önceki
maaşından çok düşük bir ücretle çalışıyor. Kamu kurumlarında, belediyelerde,
KİT’lerde 4857 sayılı Yasa’ya tabi sürekli işçi statüsünde çalışan üniversite
mezunu işçiler, yasal düzenlemeyle diplomalarına, mesleki bilgi ve becerilerine
uygun statüde çalışmak istiyor yani adalet ve liyakat bekliyorlar. Talepleri
talebimizdir, Hükûmeti göreve davet ediyoruz.
BAŞKAN
– Sayın Biçer Karaca…
11.- Denizli Milletvekili Gülizar Biçer Karaca’nın, Cumhurbaşkanlığı
kararnamesiyle UNESCO Dünya Mirası Listesi’nde yer alan Göreme ve çevresinin
millî park statüsünün kaldırıldığına ilişkin açıklaması
GÜLİZAR
BİÇER KARACA (Denizli) – Teşekkür ederim Sayın Başkan.
Geçtiğimiz
aylarda kaçak inşaatlarla gündeme gelip toplumun refleksleri nedeniyle
inşaatların yıkılmasına karar verilen Göreme ve çevresi hakkında maalesef bugün
millî park statüsünün kaldırılmasına ilişkin bir Cumhurbaşkanlığı kararnamesi
yayınlanmıştır. Kararnamenin gerekçesi 2873 sayılı Millî Parklar Yasası’nın
3’üncü maddesi olarak ifade edilmektedir. Oysa ki bu kanunun 3’üncü maddesi
millî park statüsünü kazanma koşullarını düzenlemekte olup hiçbir makama ve
kişiye millî park statüsünü kaldırma yetkisi tanımamaktadır. Anlaşılmaktadır ki
bu karar Anayasa’ya açıkça aykırıdır ve tek adam rejimi doğamıza, havamıza,
suyumuza, kültürel ve tarihî mirasımıza ciddi şekilde göz dikmiş bulunmaktadır.

Göreme
ve çevresi UNESCO tarafından Dünya Kültür Mirası Listesi’ndedir ve bu listede
yer alan ve turizm anlamında da her gün yüzlerce turiste ev sahipliği yapan
Göreme ve çevresinden elinizi çekin.
(Mikrofon
otomatik cihaz tarafından kapatıldı) 
GÜLİZAR
BİÇER KARACA (Denizli) – Göreme bir dünya mirasıdır.
BAŞKAN
– Sayın Gürer…
12.- Niğde Milletvekili Ömer Fethi Gürer’in, üniversitelerden farklı
nedenlerle ilişiği kesilen öğrenciler için öğrenci affına ve gençlerin KYK
kredi borçlarının ötelenmesine yönelik kanun tekliflerini Meclis Başkanlığına
ilettiklerine, atanamayan öğretmenler ile sözleşmeli öğretmenlerin durumunu
Millî Eğitim Bakanından öğrenmek istediklerine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Üniversitelerimizden
farklı nedenlerle ilişiği kesilen öğrenciler öğrenci affının çıkarılmasını
istemektedir. Öğrenci affı için kanun teklifimiz de Meclis Başkanlığındadır.
2014 yılından beri öğrenci affı çıkarılmamaktadır. Disiplin cezası olanlar,
pişmanlık duyanlar -ön lisans, lisans, lisans tamamlama- kendi isteğiyle
ilişiği kesilenler dâhil bir an önce öğrenci affı çıkarılmalıdır. Ayrıca Kredi
Yurtlar Kurumundan kredi alan üniversite mezunları asgari ücretle zor iş
bulmaktadır. En az üç yıl kredi borçları ötelenmelidir. Bu konuda da kanun
teklifi Meclis Başkanlığındadır. 
Bugün
Millî Eğitim Bakanı Meclisteymiş ama burada değil. Keşke o ucube Anayasa
değişikliğini yapmasaydınız, bir odaya Bakanı oturtmak yerine Meclis Genel
Kurulunda olsaydı; biz de atanamayan öğretmenleri, sözleşmeli öğretmenlerin
durumunu yüzüne karşı sorsaydık. Atanamayan 400 bin öğretmenin durumunu,
rehabilitasyon merkezi eğiticileri öğretmen olarak atanacak mı, onları
sorsaydık. Bakan kapalı bir odada değil, halkın Meclisinde olabilseydi, keşke o
ucube Anayasa değişikliği olmasaydı. (CHP sıralarından alkışlar)
BAŞKAN
– Sayın Taşkın…
13.- Mersin Milletvekili Ali Cumhur Taşkın’ın, 9 Ekim 2019 tarihinde
başlatılan Barış Pınarı Harekâtı’na ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Türkiye
olarak başlattığımız Barış Pınarı Harekâtı’nda neredeyse bir hafta içinde 120
kilometre uzunluğunda, 32 kilometre derinliğinde Tel Abyad ve Resulayn
ilçeleriyle birlikte birçok köy Türk Silahlı Kuvvetleri ve Suriye Millî Ordusu
tarafından ele geçirildi. 700’ün üzerinde PYD/PKK’lı terörist etkisiz hâle
getirilerek terör örgütü kısa bir sürede perişan edildi. Perşembe günü ABD
heyetinin Ankara’ya yaptığı çalışma gezisinden Barış Pınarı Harekâtı’na yüz
yirmi saatlik ara verilmesi kararı çıktı. Kimse çamur atmaya, bahane bulmaya,
hata aramaya kalkmasın, Türkiye hem sahada hem de masada kazanmıştır ve
kazanmaya da devam edecektir. Cumhurbaşkanımız, Başkomutanımız Sayın Recep
Tayyip Erdoğan’ın ifadesiyle, verilen sözler tutulmazsa harekâtımızı kaldığı
yerden bu sefer çok daha büyük bir kararlılıkla devam ettireceğiz diyor, Genel
Kurulu saygıyla selamlıyorum.
BAŞKAN
– Sayın Özen…
14.- Bursa Milletvekili Refik Özen’in, 19 Ekim Bosna Hersek'in ilk
Cumhurbaşkanı Aliya İzzetbegoviç’in vefatının 16’ncı yıl dönümüne ilişkin
açıklaması
REFİK
ÖZEN (Bursa) – Teşekkür ediyorum Sayın Başkan.
19
Ekim, son yüzyılın en önemli fikir insanı, mücadele ve kararlılığın simgesi
merhum Aliya İzzetbegoviç’in vefatının yıl dönümüydü. Aliya “Ben Avrupa’ya
giderken başım önümde eğik gitmiyorum çünkü çocuk, kadın ve ihtiyar öldürmedik
çünkü hiçbir kutsal yere saldırmadık. Oysa onlar bunların tamamını yaptılar,
hem de Batı’nın gözü önünde, Batı medeniyeti adına. Bugünkü dünya ve liderlerle
adil bir barış yapmak mümkün değil.” diyordu. Aradan bunca yıl geçmesine rağmen
özellikle son olarak yaşadığımız bu süreçte, Batı dünyasıyla ilgili sözlerin ne
kadar haklı ve geçerli olduğunu bir kez daha görmüş oluyoruz. “Ey teslimiyet,
senin adın İslam’dır.” diyen Aliya’nın onurlu mücadelesini tarih hiçbir zaman
unutmayacak ve unutturmayacaktır. Rabb’im rahmetini üzerinden ve onurlu Bosna
halkından eksik etmesin. Bilge lider, ruhun şad, mekânın cennet olsun.
BAŞKAN
– Sayın Bahşi…
15.- Antalya Milletvekili Feridun Bahşi’nin, İYİ PARTİ Antalya İl
Başkanı Yavuz Temizer’in, 9 Ekim Çarşamba günü Antalya Valisi Münir
Karaloğlu’dan talep ettiği randevuya ilişkin açıklaması
FERİDUN
BAHŞİ (Antalya) – Teşekkür ederim Sayın Başkan.
İYİ
PARTİ Antalya İl Başkanı Yavuz Temizer, Antalya Valisinden 9 Ekim Çarşamba günü
randevu talep etmiş ancak Antalya Valisi Münir Karaloğlu bu talebe olumlu ya da
olumsuz bir cevap vermemiştir. Antalya İl Başkanı, randevuyu Münir
Karaloğlu’nun şahsından değil devleti temsilen valilikten yani devletten
istemiştir. Vali Münir Karaloğlu’nu buradan uyarmak istiyorum: İşgal ettiğiniz
makam keyfîliği ve ciddiyetsizliği kaldırmaz. Bilinmelidir ki İYİ PARTİ,
Antalya’dan 250 bin oy almış, 3 milletvekili çıkarmış; Türkiye’deyse 5 milyon
oy alarak Parlamentoda grup kurmuş bir siyasi partidir. İYİ PARTİ, milletin ta
kendisidir ve Türk milleti hukukunu çiğnetmez.
Genel
Kurulu saygıyla selamlıyorum.
BAŞKAN
– Şimdi, söz talep eden Grup Başkan Vekillerine söz vereceğim.
Buyurun
Sayın Türkkan.
16.- Kocaeli Milletvekili Lütfü Türkkan’ın, Antalya Valisi Münir Karaloğlu’nu
devlet adabına davet ettiğine, şehit Uzman Çavuş Muhammed Önek, Piyade Uzman
Onbaşı Mutlu Can Meşeci, Piyade Uzman Çavuş Umut Coşkun ve Piyade Sözleşmeli Er
Caner Selimoğlu’na Allah’tan rahmet dilediğine, Barış Pınarı Harekâtı’na
yönelik ABD’yle varılan mutabakatta verilen sözlerin tutulup tutulmayacağını
takip edeceklerine, Cumhurbaşkanı Recep Tayyip Erdoğan ile Rusya Devlet Başkanı
Viladimir Putin görüşmesinin Türkiye’nin yol haritası açısından önemli
olacağına, 21 Ekim Ahmet Taner Kışlalı'nın katledilişinin 20'nci yıl dönümü ile
Dünya Gazeteciler Günü’ne, iş bulamayan gençlerin KYK kredi borçlarını
ödeyemediklerine ve Kocaeli ili Gölcük ilçesi Samanlı Dağları’na kurulması
planlanan rüzgâr enerjisi santrallerine yönelik davaya ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; öncelikle Antalya
Valisini, kendisini AK PARTİ valisi gibi kabul eden bu zihniyetini bir an önce
değiştirmeye davet ediyorum. Antalya Valisi Sayın Münir Karaloğlu, maaşını,
içinde İYİ PARTİ’lilerin de bulunduğu milletin vergisinden almaktadır; Adalet
ve Kalkınma Partili milletvekillerinden veya teşkilatlarından değil,
milletimizden almaktadır. Milletimizin temsilcilerine, milletimizin siyasi
organlarına randevu vermekten imtina eden bu valiyi öncelikle nezakete, sonra
devlet edep ve adabına davet etmek istiyorum.
Sayın
Başkan, değerli milletvekilleri; dün şehit haberleri ardı ardına geldi.
Mardin’in Derik ilçesi kırsalında terör örgütü PKK’ya yönelik düzenlenen
operasyonda çıkan çatışmada Uzman Çavuşumuz Muhammet Önek maalesef şehit oldu.
Zeytin Dalı Harekâtı bölgesindeki üs bölgesine 11 Ekimde PKK/YPG’li
teröristlerce yapılan havan saldırısında yaralanan ve hastanede tedavi gören
Uzman Onbaşı Mutlu Can Meşeci’nin de yapılan tüm müdahalelere rağmen
kurtarılamadığı ve ne yazık ki şehit olduğu haberini aldık. Barış Pınarı
Harekâtı sırasında yaralanan Piyade Uzman Onbaşımız Umut Coşkun da tedavi
gördüğü hastanede maalesef şehit oldu. Yine, Barış Pınarı Harekâtı bölgesinde
silahlı kazada yaralanan Piyade Sözleşmeli Er Caner Selimoğlu’nun hastanede
yapılan tüm müdahalelere rağmen kurtarılamayarak şehit olduğu açıklandı. Bütün
şehitlerimize Allah’tan rahmet, ailelerine ve milletimize sabrıcemil niyaz
ediyorum; milletimizin başı sağ olsun. Dileğimiz o ki bundan sonra hiç şehit
haberi almayalım, ocaklar sönmesin, yüreğimiz yanmasın.
(Mikrofon
otomatik cihaz tarafından kapatıldı)
LÜTFÜ
TÜRKKAN (Kocaeli) – Türkiye’nin 9 Ekimde başlattığı Barış Pınarı Harekâtı’na,
geçen hafta Amerika’yla varılan anlaşma uyarınca yüz yirmi saatlik ara
verilmişti. PKK/YPG terör örgütüne tanınan süre bu gece saat 22.00’de doluyor.
Sürenin dolacağı bugün, dünyanın gözü aynı zamanda Soçi’de. Cumhurbaşkanı
Erdoğan ile Rusya Devlet Başkanı Putin’in Soçi’deki görüşmelerinden çıkacak
olan kararlar Türkiye’nin yol haritası açısından hayli önemli olacak. Herkes
gibi biz de bu görüşmeden çıkacak sonucu ve bundan sonraki süreci yakından
izlemeye devam ediyoruz. Yüz yirmi saatlik süre dolduktan sonra verilen
sözlerin tutulup tutulmadığını, bölgede neler olacağını ve ülkemizin izleyeceği
tutumu da dikkatle takip edeceğiz. Bu konuda ortaya konulan tavrın, siyasi ve
diplomatik ilişkilerin büyük bir titizlikle sürdürülmesini beklemekteyiz. 
(Mikrofon
otomatik cihaz tarafından kapatıldı)
LÜTFÜ
TÜRKKAN (Kocaeli) – Dün, aziz cumhuriyetimizin ve değerlerinin yılmaz
savunucusu, değerli bilim insanı, benim de Kabataş Erkek Lisesinden ağabeyim
Profesör Doktor Ahmet Taner Kışlalı'nın katledilişinin 20'nci yıl dönümüydü.
Merhum Kışlalı'ya saygı ve rahmet diliyorum; kızı Nilhan Kışlalı'ya da, hiç
babasını tanımadan hayatını devam ettiren Nilhan Kışlalı'ya da uzun bir ömür
diliyorum.
Dün
aynı zamanda Dünya Gazeteciler Günü'ydü. Dünya Basın Özgürlüğü Raporu'nda
Türkiye, 180 ülke arasında, geçen yıl olduğu gibi bu yıl da 157'nci sırada yer
aldı. Gazetecilerimiz böyle kötü bir tabloyla Dünya Gazeteciler Günü'nü idrak
etti ne yazık ki. Biz de İYİ PARTİ Grubu olarak havuza girmeyen gazetecilerin
Dünya Gazeteciler Günü'nü kutluyoruz.
(Mikrofon
otomatik cihaz tarafından kapatıldı)
BAŞKAN
- Toparlayın Sayın Grup Başkan Vekili.
LÜTFÜ
TÜRKKAN (Kocaeli) - Her koşulda taviz vermeden, kalemini satmadan doğruyu
haykırmayı ilke edinmiş tüm gazeteci arkadaşlarımıza görevlerinde başarılar
diliyoruz.
TÜİK'in
geçtiğimiz hafta hazırladığı rapora göre, genç işsizlik oranı yüzde 27,1'e
ulaşmış ülkemizde. Öğrenim kredisi borcunu ödeyemeyen üniversite mezunu sayısı
ise 5 milyona dayanmış. Yani bu öğrenciler okulu bitirdi, siz bunlara iş
verdiniz de mi bu öğrenciler işe başlamadılar? Öğrenciler borçlu olarak hayata
başladılar ve hâlâ iş bulamadılar. Borç vadesi dolan yüz binlerce öğrenci için
yasal işlem yapılması Hazine ve Maliye Bakanlığına bildirilmiştir. Asgari ücretle
çalışanlar -öğrenim kredisi borçları da- maaşları kredi taksitlerine yetmeyince
haciz tehlikesiyle karşı karşıya kalmıştır.
(Mikrofon
otomatik cihaz tarafından kapatıldı)
BAŞKAN
– Buyurun.
LÜTFÜ
TÜRKKAN (Kocaeli) - Millî Eğitim Bakanlığı verilerine göre Kredi ve Yurtlar
Kurumundan kredi alan ancak borç taksitlerini ödeyemeyen 217 bin öğrencinin
maaşına e-haciz uygulandığı basında çıkan haberlerde de yer aldı. Üniversiteden
mezun olduktan sonra iş bulamayan gençlerimizin sorunları, okurken aldıkları
geri ödemeli kredinin borcu nedeniyle daha da büyüyor. Öğrenim kredisi
başvurusu sırasında 16 bin liraya borçlanan öğrenciler şu anda 30 bin lirayı
bulmuş bir borçla karşı karşıyalar.
Biz,
İYİ PARTİ olarak mağduriyet yaşayan her kesimin sorunlarını Meclis çatısı
altında dile getirmeye devam edeceğiz. Hükümeti bu konuda da gençlerin haklı
sesine kulak vermeye davet ediyoruz.
Kocaeli
Gölcük’te geçtiğimiz yıl Samanlı Dağları’na kurulması planlanan ve
Gölcüklülerin yoğun tepkisini çeken rüzgâr enerjisi santralleri davasında karar
açıklandı, mahkeme Gölcük’e rüzgâr enerjisi santrali kurulmayacağına dair karar
verdi. Daha önce ben bu soruyu Sayın Enerji Bakanına tevdi ettiğimde Enerji
Bakanı cevap vermek yerine topu Çevre Bakanlığına atmıştı. 
((Mikrofon
otomatik cihaz tarafından kapatıldı)
LÜTFÜ
TÜRKKAN (Kocaeli) - Görülen şu ki mahkemeden çıkan karar orada yaşayan
köylülerimizin ve bizim haklılığımızı ortaya koydu. Karar temyize açık olsa da
bundan sonraki süreci de izlemeye devam edeceğiz. Gölcük’teki o bölgede güzel
havanın, tabiatımızın bozulmasına dün karşı durduğumuz gibi yarınlarda da karşı
durmaya devam edeceğiz. 
Yüce
heyetinizi ve Meclisi saygıyla selamlıyorum. 
BAŞKAN
– Sayın Bülbül…
17.- Sakarya Milletvekili Muhammed Levent Bülbül’ün, 9 Ekimde başlayan
Barış Pınarı Harekâtı kapsamında şehit olan askerlerimiz ile vatandaşlara,
vefat eden Erzincan ili Üzümlü İlçe Başkanı Yahya Demirbaş ile MHP Genel Başkan
Yardımcısı İstanbul Milletvekili Edip Semih Yalçın’ın oğlu Turan İlteber
Yalçın’a Allah’tan rahmet dilediklerine, ABD’yle varılan mutabakata, Milliyetçi
Hareket Partisi olarak devletin ve Hükûmetin sonuna kadar yanında yer
aldıklarına, Kars ili Kağızman ilçesinde teröristlerin yola döşediği bombanın
patlaması sonucu yaralanan 5 askerimiz ile 3 korucumuza şifa dilediklerine, 19
Ekim Bosna Hersek'in ilk Cumhurbaşkanı Aliya İzzetbegoviç’in vefatının 16’ncı
yıl dönümüne, 21 Ekim Dünya Gazeteciler Günü’ne ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan. 
9
Ekimde başlayan Barış Pınarı Harekâtı kapsamında bugüne kadar 7 askerimiz, 20
sivil vatandaşımız şehit olmuş, 90 askerimiz de yaralanmıştır. Şehit olan asker
ve vatandaşlarımıza Yüce Allah’tan rahmet dilerken yaralı askerlerimize ve
vatandaşlarımıza acil şifalar diliyorum. Harekâtta şu ana kadar 160 yerleşim
yeri teröristlerden arındırılmış, 2.200 kilometrekarelik alan terörden
temizlenmiş, 775 terörist ise etkisiz hâle getirilmiştir. 
17
Ekim tarihinde Amerika Birleşik Devletleri’nden gelen heyetle varılan mutabakat
neticesinde 13 maddelik bir ortak metin yayınlanmış, bu ortak metnin içerisinde
bugün saat 22.00’de dolacak olan yüz yirmi saatlik bir ara söz konusu olmuştur.
Bu arada da Amerika Birleşik Devletleri’nin taahhüdüyle PYD-YPG unsurlarının 20
millik güvenli bölgeyi terk edecekleri konusunda bir mutabakat söz konusu
olmuş, bu taahhüt gerçekleşmiştir. 
Aynı
zamanda, Soçi’de Rus Devlet Başkanı Putin ile Cumhurbaşkanımız arasında
gerçekleşecek olan görüşmeyi de bugün itibarıyla idrak edeceğiz. Türkiye
açısından son derece kritik olan bu süreçte bizler Milliyetçi Hareket Partisi
olarak devletimizin ve Hükûmetimizin sonuna kadar “ama”sız “fakat”sız yanında
yer aldığımızı ifade etmek istiyoruz. Bu kritik günler inşallah Türkiye
Cumhuriyeti devletinin arzu ettiği neticeleri almasıyla sonuçlanır. Biz bütün
kalbî, samimi duygularımızla bu neticenin oluşması için dua ediyoruz, bu
neticenin ortaya çıkmasını arzu ediyoruz.
(Mikrofon
otomatik cihaz tarafından kapatıldı) 
MUHAMMED
LEVENT BÜLBÜL (Sakarya) – Sayın Başkan, Kars’ın Kağızman ilçesinde askerî
aracın geçişi sırasında yola döşenen el yapımı patlayıcının infilak etmesi
sonucunda 5 kahraman askerimiz ve 3 güvenlik korucumuz yaralanmıştır. Yaralanan
askerlerimize ve korucularımıza acil şifalar diliyoruz. 
Bugün
yine, Erzincan Üzümlü İlçe Başkanımız Sayın Yahya Demirbaş, geçirdiği kalp
krizi sonucunda vefat etmiştir. Sayın Başkanımıza Allah’tan rahmet, kederli
ailesine ve camiamıza da başsağlığı diliyorum. 
Geçtiğimiz
hafta, Genel Başkan Yardımcımız Sayın Profesör Doktor Edip Semih Yalçın’ın oğlu
Turan İlteber Yalçın kardeşimiz geçirdiği elim bir kaza sonucu Hakk’ın
rahmetine kavuşmuştur. Merhuma Allah’tan rahmet diliyoruz. Başta Genel Başkan
Yardımcımız Sayın Edip Semih Yalçın ve ailesi olmak üzere camiamıza başsağlığı
ve sabırlar dilerken bu ana kadar acımızı paylaşan Türkiye Büyük Millet
Meclisinin Sayın Başkanı Mustafa Şentop’a, değerli Divan üyelerine, kıymetli
milletvekillerimize ve Meclis çalışanlarına teşekkürlerimizi sunuyoruz. 
(Mikrofon
otomatik cihaz tarafından kapatıldı) 
MUHAMMED
LEVENT BÜLBÜL (Sakarya) – Sayın Başkan, üç gün önce, Bosna Hersek’in Devlet
Başkanı, Bilge Kral Aliya İzzetbegoviç’in 16’ncı vefat yıl dönümünü idrak etmiş
bulunuyoruz. Hayatı büyük mücadelelerle geçen bu büyük devlet adamını
Milliyetçi Hareket Partisi olarak saygıyla ve rahmetle andığımızı ifade etmek
istiyorum. 
Yine,
Dünya Gazeteciler Günü’nün hem Türkiye’de hem dünyada basın, medya
kuruluşlarında görev yapan bütün gazetecilere ve bu sektörde çalışan
emektarlara, emekçilerimize hayırlı olmasını diliyor, saygılar sunuyorum. 
BAŞKAN
– Sayın Özel, buyurun. 
18.- Manisa Milletvekili Özgür Özel’in, Barış Pınarı Operasyonu’nda
şehit olan askerlerimiz ile vatandaşlara, vefat eden MHP Genel Başkan
Yardımcısı İstanbul Milletvekili Edip Semih Yalçın’ın oğlu Turan İlteber
Yalçın’a Allah’tan rahmet, rahatsızlığı nedeniyle İstanbul Milletvekili Markar
Eseyan’a şifa dilediklerine, 21 Ekim Ahmet Taner Kışlalı'nın katledilişinin
20'nci yıl dönümüne, Diyarbakır, Van, Mardin Büyükşehir Belediye Başkanlarıyla
başlayan ve ilçe belediyelerine sıçrayan kayyum operasyonlarının izahının mümkün
olmadığına, TCDD’nin Haydarpaşa ve Sirkeci gar alanlarının ihalesine ilişkin
açıklaması
ÖZGÜR
ÖZEL (Manisa) – Sayın Başkan, Barış Pınarı Operasyonu’nda 9 Ekimden bugüne
kadar 7 Türk Silahlı Kuvvetleri personelimiz şehit oldu, bunun yanında sivil
şehitlerimiz de var. Hepsine Allah’tan rahmet diliyoruz ve bunların son
şehitlerimiz olmasını, vatan evlatlarımızın annelerinin bundan sonra bu acı
duruma gözyaşı dökmemesini temenni ediyoruz. 
Sayın
Başkan, Türkiye Büyük Millet Meclisinin 2 mensubundan iki acı haber aldık. Bir
tanesi, Milliyetçi Hareket Partisinin Genel Başkan Yardımcısı Sayın Semih
Yalçın’ın oğlunun vefatıydı. Bu vesileyle bir kez daha duyduğumuz üzüntüyü
ifade ediyoruz. Ayrıca, Adalet ve Kalkınma Partisi Milletvekili Markar
Eseyan’ın da önemli bir sağlık sorunuyla meşgul olduğunu kendi açıklamasından
da öğrendik; kendisine acil şifalar diliyoruz. 
21
Ekim, Ahmet Taner Kışlalı’nın bir suikasta kurban gidişinin 20’nci yıl
dönümüydü. 1990’larda Türkiye tarihinin en karanlık dönemlerinden birini yaşarken
geçmişimize de kara bir leke olarak sürüldü bu cinayet. Bu cinayetin
aydınlatılması sürecinde Parlamentonun faaliyetlerinin boşa çıkarıldığının ve
dönemin Emniyet Müdürü Mehmet Ağar’ın Uğur Mumcu cinayetinden sonra
Parlamentoda birlikte görev yaptığımız, Meclis Başkan Vekilliği görevinde de
bulunmuş olan Sayın Güldal Mumcu’ya “Bir tuğla çekersem duvar yıkılır.”
dediğinin ve o tuğlayı o günden bugüne kimsenin çekmeye cesaret edemediğinin
altını bir kez daha çiziyor, Ahmet Taner Kışlalı’nın ölümü nedeniyle hem bu
çağrımızı bir kez daha hatırlatıyor hem de tüm faili meçhul cinayetlerde
hayatını kaybedenleri saygıyla ve minnetle bir kez daha anıyoruz. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – 22 Ekim, bu Parlamentoya İstanbul Milletvekili olarak hizmet
etmiş olan Çetin Altan’ın ölüm yıl dönümüydü; Çetin Altan’ı rahmetle anıyoruz. 
Yine
22 Ekim, Hüseyin Daniş Tunalıgil’in Türkiye'nin Viyana Büyükelçiliğini yaptığı
sırada ASALA militanları tarafından şehit edilişinin yıl dönümüdür. Onun
şahsında, onun hatırasının önünde, benzer eylemlerde şehit edilen 31
diplomatımızı ve aile mensubu 58 Türkiye Cumhuriyeti vatandaşını bir kez daha
rahmetle anıyoruz. 
Sayın
Başkan, 31 Mart seçimlerinin hemen ardından, ertesi gün başlatılan ve seçimle
gelenin seçimle gitmesini hazmedemeyenlerin yaptıkları bir düzenle büyükşehir
belediye başkanları görevlerinden alınmışlardı. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Bu konuda Diyarbakır, Van ve Mardin Büyükşehir Belediye
Başkanlarıyla başlayan kayyum operasyonlarının ilçe belediyelerine de
yöneldiğini görüyoruz. Belediye başkanını halk seçiyor, görevden alınıyor, daha
sonra kayyum atanıyor; yerine tekrar aday gösteriliyor, o kayyum kaybediyor ve
halk yine belediye başkanını seçiyor ama ertesi gün bu belediye başkanlarıyla
ilgili geçmişe dayalı bir suçtan değil, o günle ilgili bir işlem başlatılıyor.
Arıza, sıkıntı buradadır. Bunun Türkiye’ye izahı, dünyaya izahı mümkün
değildir. Bunun altını çizmek istiyoruz. 
Sayın
Başkanım, bir kısmını da bir grup önerisi vasıtasıyla gündeme getireceğiz ama
son olarak… İstanbul Büyükşehir Belediyesi, İstanbul’un bağrında ve gönlünde
yer alan tarihî ve son derece önemli iki mekâna sahip çıkmak istedi. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Dedi ki: “Haydarpaşa ve Sirkeci ihalelerine öyle şirketler
mirketler, onlar bunlar girip, bunları alıp bir şirketin lehine, menfaatine
işletmesin de İstanbul’un menfaatine biz işletelim.” Belediye şirketi başvuru
yaptı, uygunluk verildi; ihaleye girdi, ihale sırasında İstanbul Büyükşehir
Belediyesinin iştirakleri sudan sebeplerle ihaleden elendiler. Sebepleri ifade
etmeye insan utanıyor. Mesela, “müştereken ve müteselsilen” ifadesinin
“ortaklaşa ve birlikte” yazılmasını yani Arapça yerine kelimelerin Türkçesinin
kullanılmasını ihalede yetersizlik gerekçesi görecek kadar akıldan ve vicdandan
müstesna, buradan uzak tutan bir yaklaşım var. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Sayın Başkan, bitirelim.
Yine
sonrasında diyor ki: “‘Müştereken ve müteselsilen’ yazmanız lazımdı, Türkçesini
yazdınız ‘ortaklaşa ve birlikte.’ Bu olmaz, elendiniz.” Bir de diyor ki: “Sizin
tecrübeniz yok.” İstanbul Büyükşehir Belediyesinin iştirakine “Sen bu ihaleye
giremezsin, tecrüben yok.” diyor. Kimin tecrübesi varmış? Okçular Vakfının eski
genel müdürünün varmış Sayın Başkan. Kimmiş o? O, ülkeyi yöneten birisinin
oğlunun en yakınıymış. Peki, bu sermeye nereden varmış? Geçmişte İBB’de 3 bin
lira maaşla çalışırmış. Peki, bu beyefendinin yeterliliği neredenmiş? Bir
bakıyorsunuz, Ulaştırma ve Altyapı Bakanı Cahit Turhan’la makamında bu konuları
görüşmüş arkadaş birkaç gün önce. Burnunuza eğer pis kokular gelmiyorsa, eğer
bu rezaletten utanmıyorsanız, eğer bu aile kayırmacılığını “İstanbul’u
kaybettik ama damadımız üzerinden, oğlumuz üzerinden…”
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Bitiyor Sayın Başkanım.
BAŞKAN
– Peki.
ÖZGÜR
ÖZEL (Manisa) – “İstanbul’u kaybettik ama hazmedemedik, seçimi tekrarlattık, 13
binlik fark oldu 806 bin. Milletle didişmeden ders almadık, millete kafa
tutmadan ders almadık. Oğlanın vakfının genel müdürü…” 3 bin lira maaş alan
adama bu koca koca ihaleleri veriyorsunuz. Koca İstanbul Büyükşehir Belediyesi
yetersiz, Hüseyin Avni Önder yeterli çünkü o “müştereken ve müteselsilen”
yazmış; bizimkiler onun Türkçesini yazmış diye eliyorsunuz. Bundan utanç
duyulur. Eğer AK PARTİ Grubunun vicdanlı vekilleri bundan utanç duymuyorsa çok
büyük bir yapısal sorun vardır. Tuz kokmuştur, bu vakitten sonra memlekete
verilecek hiçbir şey yoktur. Gölge etmeyin, daha çok kirletmeyin, başka ihsan
istemeyiz. (CHP sıralarından alkışlar) 
BAŞKAN
– Sayın Akbaşoğlu…
19.- Çankırı Milletvekili Muhammet Emin Akbaşoğlu’nun, vefat eden MHP
Genel Başkan Yardımcısı İstanbul Milletvekili Edip Semih Yalçın’ın oğlu Turan
İlteber Yalçın’a, eski Bakanlarımızdan Ali Topuz ve Orhan Birgit’e, Türk
edebiyatının önde gelen isimlerinden Nuri Pakdil’e, 16’ncı ölüm yıl dönümü
olması nedeniyle Bosna Hersek'in ilk Cumhurbaşkanı Aliya İzzetbegoviç’e, Barış
Pınarı Operasyonu’nda şehit düşen Mehmetçiklerimize ve Suriye Millî Ordusu
mensuplarına, roket ve havan topu saldırıları sonucu şehit düşen sivil
vatandaşlarımıza Allah’tan rahmet dilediğine, Barış Pınarı Harekâtı’na yönelik
ABD’yle varılan mutabakata, Cumhurbaşkanı Recep Tayyip Erdoğan’ın Rusya Devlet
Başkanı Vladimir Putin’le yapacağı görüşmenin hayırlara vesile olmasını Cenab-ı
Hak’tan niyaz ettiğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim. 
Sayın
Başkanım, değerli milletvekilleri; malumunuz geçen hafta vefat eden Milliyetçi
Hareket Partisi Genel Başkan Yardımcısı Sayın Profesör Doktor Semih Yalçın
Bey’in oğlu Turan İlteber Yalçın kardeşimize, eski Bakanlarımızdan Ali Topuz ve
Orhan Birgit Beylere, özgür Kudüs davası için yaşayan, Türk edebiyatının önde
gelen isimlerinden üstat Nuri Pakdil’e, Bosna Hersek’in ilk Cumhurbaşkanı Bilge
Kral Aliya İzzetbegoviç’in ölüm yıl dönümü olması münasebetiyle ve diğer vefat
eden Meclis mensuplarımıza Allah’tan rahmet, yakınlarına sabrıcemil niyaz
ediyorum.
Yüce
Meclisimizin bilgisi dâhilinde sınırlarımızda hedeflediğimiz huzur, barış ve
güvenliğin oluşması için başlattığımız Barış Pınarı Operasyonu’nda şehit düşen
kahraman Mehmetçiklerimize ve Suriye Millî Ordusu mensuplarına, roket ve havan
topu saldırıları sonucu şehit düşen sivil vatandaşlarımıza Allah’tan rahmet,
tüm yaralılarımıza da acil şifalar diliyorum. Yaklaşık dokuz gün süren Barış
Pınarı Operasyonu öncesinde ve esnasında tek yürek olup operasyona açık destek
veren ve tek yürek, tek bilek olan siyasi partilerimize, dua ve destekleriyle
hakikaten Mehmetçik’imizi yalnız bırakmayan aziz ve asil milletimize yürekten
teşekkür ediyorum. Şairimizin ifadesiyle: “Girmeden tefrika bir millete, düşman
giremez. Toplu vurdukça yürekler, onu top sindiremez.” 
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Dolayısıyla bu günler, millî birlik ve
beraberliğimizi, milletimizin, ülkemizin ve devletimizin selameti açısından
pekiştirme günleridir. Dolayısıyla inşallah bu birlik ve beraberliğimiz bizi
sahada da masada da daha güzel kazanımlara taşıyacaktır. 
Operasyon
öncesinde ve esnasında belirttiğimiz üzere, bu zamana kadar kimsenin toprağında
gözümüz olmamıştır. Suriye’nin toprak bütünlüğü çerçevesinde tek amacımız terör
unsurlarının sınırımızı terk etmesi ve sığınmacıların güvenli bölgeye
yerleştirilmesidir. Sayın Cumhurbaşkanımız operasyon devam ederken operasyonun
ne şartlarda durdurulacağını net bir şekilde ifade etmiş, tek şartın terör
unsurlarının sınırımızı, güvenli bölgeyi terk etmesi olduğunu söylemiştir.
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) - Yaklaşık dokuz gün süren operasyonun ardından,
ABD’yle yapılan görüşmeler neticesinde üzerinde mutabık kalınan 13 maddede
terör unsurlarının bölgeden çekileceği taahhüt edilmiş, bu sebeple operasyona
yüz yirmi saat ara verilmiştir. Bu süre zarfında verilen sözlerin yerine
getirilmemesi, terör unsurlarının bölgeden çekilmemesi hâlinde Barış Pınarı
Operasyonu kaldığı yerden kararlılıkla devam ettirilecektir. Sadece bu
anlaşmaya bakmak bile, amacımızın bölgeyi terör unsurlarından arındırmak,
Türkiye'nin ve bölgenin güvenliğini sağlamak ve Kürt, Arap, Türkmen, Yezidi,
Hristiyan, yaklaşık 3 milyon 650 bin Suriyeli misafirimizin kendi vatanlarına
ve yuvalarına salimen dönmelerini sağlamak olduğunu gösterecektir.
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Bu metnin altına Amerika Birleşik Devletleri imza
atarak taahhütte ve yükümlülükte bulunmuştur. Dolayısıyla sahada da masada da
Türkiye çok önemli kazanımlar elde etmiştir. 
İsrail’in
Jerusalem
Post gazetesinin, en güzel, çarpıcı, Barış Harekâtı yorumu aslında
işi özetlemektedir: “Altı yıllık çalışma altı günde çökmüştür.” İnşallah,
bundan sonraki süreçlerde de başta bugün Sayın Cumhurbaşkanımızın Suriye’nin
geleceğiyle ilgili Sayın Putin’le görüşmelerinin ve inşallah, Mecliste de bu
hafta gerçekleştireceğimiz çalışmalar ve kanun çalışmalarının hayırlara vesile
olmasını, kahraman Mehmetçik’imizin en güzel neticelere ulaşmasını Cenab-ı
Hak’tan niyaz ediyor, yüce Meclis adına selamlarımızı göndererek kendilerine
selam, hürmet ve zafer dualarımızı ifade ediyorum. 
Sağ
olun. (AK PARTİ sıralarından alkışlar)
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Celal Adan’ın, Başkanlık Divanı
olarak vefat eden MHP Genel Başkan Yardımcısı İstanbul Milletvekili Edip Semih
Yalçın’ın oğlu Turan İlteber Yalçın’a Allah’tan rahmet dilediklerine ilişkin
konuşması
BAŞKAN
– Değerli milletvekilleri, Semih Yalçın Bey’in oğlunu kaybettik. Turan İlteber
Yalçın’ı yakinen tanıma imkânı elde ettim. Turan İlteber Yalçın, gerçekten,
milletimizin kabul ettiği değerlere hürmet ederek yaşayan bir gencimizdi. 
Ben
de bu vesileyle Divan olarak tekrar başsağlığı diliyorum. 
Gündeme
geçiyoruz.
Başkanlığın
Genel Kurula sunuşları vardır. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Adana Milletvekili İsmail Koncuk ve 21
milletvekilinin, e-haciz uygulamasının yol açtığı sorunların tespiti ve bu
sorunlara karşı alınabilecek önlemlerin belirlenmesi amacıyla 9/10/2019
tarihinde Türkiye Büyük Millet Meclisi Başkanlığına verilmiş olan (10/1899)
esas numaralı Meclis Araştırması Önergesi’nin ön görüşmelerinin, Genel Kurulun
22 Ekim 2019 Salı günkü birleşiminde yapılmasına ilişkin önerisi
22/10/2019
Türkiye Büyük Millet Meclisi Başkanlığına
Danışma
Kurulu 22/10/2019 Salı günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan 
 Kocaeli
 Grup
Başkan Vekili
Öneri:

Adana
Milletvekili İsmail Koncuk ve milletvekilleri tarafından KYK, vergi ve SGK prim
borçları nedeniyle e-haciz uygulanan kişilerin mağduriyetlerinin giderilmesi,
e-haciz uygulamasının yol açtığı sorunların tespiti ve bu sorunlara karşı
alınabilecek önlemlerin belirlenmesi amacıyla 9/10/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin diğer
önergelerin önüne alınarak görüşmelerin 22/10/2019 Salı günkü birleşimde
yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Adana Milletvekili
Sayın İsmail Koncuk. 
Buyurun
Sayın Koncuk. (İYİ PARTİ sıralarından alkışlar)
İYİ
PARTİ GRUBU ADINA İSMAİL KONCUK (Adana) – Sayın Başkan, değerli
milletvekilleri; yüce heyetinizi saygıyla selamlıyorum. 
Müflis
tüccar eski defterleri karıştırırmış “Acaba kimden alacağım var, kimde param
kaldı.” filan düşüncesiyle; siz de tam öyle oldunuz maalesef. Para bulamadıkça,
ekonomi kötüye gittikçe vatandaşın sırtına binmeye başladınız. 
Adana’da
da öyle, Abdullah Doğru kardeşim, gülüyorsun oradan da.
Şimdi,
3 milyon 300 bin kişiye e-haciz gönderildi, 3 milyon 300 bin kişiye. Aslında,
haciz işleminin de mevzuatta yolu yöntemi var, insanlara bir hafta önceden
tebligat göndermek zorunda kurumlar, Maliye teşkilatları. Bu tebligat da
gönderilmeden, vatandaş bankaya ulaştığında hesaplarına bloke konulduğu
gerçeğiyle karşı karşıya kalıyor. Binlerce vatandaşımız, milyonlarca
vatandaşımız şu anda bu durumda ve Maliye Bakanlığı bununla ilgili, bütün açıklamalarımıza
rağmen, soru önergelerimize rağmen şu ana kadar herhangi bir cevap vermiş
değil. 
Buradan,
Maliye Bakanı Sayın Berat Albayrak’a soruyorum: Bu haciz işlemi, ki mevzuata da
uygun değil, devam edecek mi? Bunlardan 217 bini, 3 milyon 300 binin 217 bini
öğrenciliği döneminde kredi borcu olan gençlerimiz; belki iş de bulamadı
bunlar, belki işleri de yok, böyle bir durumdalar. 
Şimdi,
almadan vermek Allah’a mahsus. Siz sürekli vatandaştan istiyorsunuz, talep
ediyorsunuz, sürekli alıyorsunuz ama iş, vermeye gelince, eliniz bir türlü
cebinize gitmiyor. Şimdi, bu ne zamana kadar böyle devam edebilir? Yani 24
Haziran 2018 tarihinden bu yana vatandaşın sırtına âdeta bir karabasan gibi
çöken bir ekonomik kriz var ve bu ekonomik krizin yarattığı tahribatı düzeltmek
adına hiçbir adımı bugüne kadar atmadınız. Ne çiftçi adına bir adım attığınızı
gördük ne esnaf adına ne memur adına ne de işsizliği çözmek adına bir adım
attığınızı gördük. Bakın, Hazine ve Maliye Bakanlığının açıklamaları var, diyor
ki: “Vergi ve prim borcu yapılandırma talepleri geliyor. Farklı dönemlerde,
farklı ihtiyaçlara uygun adımlar atılabilir.” Yani vatandaşa diyorsunuz ki:
“Biz bu borçlarınızı yeniden yapılandırabiliriz.” Vatandaş da -sizin bu
sözünüzden hareketle- size güveniyor. Devletin Maliye Bakanlığı bir açıklama
yapıyor, vatandaşın güvenmesinden daha tabii bir şey var mı? Ama siz o
yapılandırmayı bugüne kadar yapmıyorsunuz ve 3 milyon 300 bin vatandaşın banka
hesabına bloke koyuyorsunuz. Seçim yok, rahatsınız; 23 Haziran İstanbul seçimlerinden
önceki yaklaşımlarınızı filan görüyorum, değerlendiriyorum, bu yaklaşımınıza
bakıyorum, acaba 2020’de de seçim yok mu diye düşünmeye başladım ben bu
hareketten sonra. Yani vatandaşı âdeta yok sayan bir hükûmet etme anlayışıyla,
fütursuzca davranmaya başladınız. Zam, vergi; sürekli vatandaşın sırtına binmiş
hâldesiniz. 
Değerli
milletvekilleri, bu vatandaşla, bu kadar ezdiğiniz bu vatandaşla Türkiye’yi
geleceğe taşıyabilmemiz mümkün değil. 3 milyon 300 bin… Yahu, siz,
müteahhitlerin borçlarını affediyorsunuz, banka borçlarını affediyorsunuz. Rant
kesimine gelince var, her türlü fedakârlığı yapıyorsunuz ama söz konusu
vatandaş olduğunda -eğer bir seçim döneminde değilsek bakın- seçim dönemlerinde
vatandaşı hatırlıyorsunuz, aklınıza vatandaş geliyor, borçları
yapılandırıyorsunuz ama seçim dönemi değilse vatandaş hiç aklınızda yok. Onun
için, gelin, bu 3 milyon 300 bin e-haciz meselesini lütfen çözün, çözelim. Bu
insanların omzuna binme alışkanlığından da kurtulalım diyorum. 
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN
– Cumhuriyet Halk Partisi Grubu adına Antalya Milletvekili Sayın Çetin Osman
Budak’a söz veriyorum.
Buyurun
Sayın Budak. (CHP sıralarından alkışlar)
CHP
GRUBU ADINA ÇETİN OSMAN BUDAK (Antalya) – Sayın Başkan, değerli
milletvekilleri; hepinizi saygıyla selamlıyorum.
Öncelikle
şunu ifade etmek lazım, derin bir krizin içindeyiz ve bu krizi kabul etmeyen AK
PARTİ var. Bu krizi tanımlamadan krizin çıkış yollarını bulmanız da
imkânsızdır. Arkadaşlar, bakın, derinleşiyor, birkaç tane işareti ben sizlerle
paylaşacağım. 
Reel
sektör yani finans sektörünün dışındaki tüm sektörlerde yani bunun içinde mikro
ölçekli, küçük ölçekli, orta ölçekli, büyük ölçekli işletmelerin tamamında
göstergeler inanılmaz bozulmuş durumda. Nasıl bozulmuş? Birincisi, ihracat
rakamlarına bakmak lazım. Çok övündüğünüz ihracat rakamlarında büyüme oranları
düşmüş. Peki, ithalat rakamları ne olmuş? İthalat rakamlarında da yüzde 17
daralma var. Yani Porsche, Ferrari falan değil; ara mal, sermaye malı ithalatında
düşüş var. Güzel bir şey mi? Evet, güzel bir şey. İthalatı düşürürsünüz ama
kendi iç kaynaklarınıza yönelirsiniz, yöneldiğiniz kaynaklarla da bütün refahı
artırırsınız. Öyle bir durum söz konusu değil. İhracat önümüzdeki aylarda
daralacak. Peki, bunun etkisi ne olacak? Kimse yatırım yapmıyor yani yatırımdan
kaçıyor. Yatırımdan kaçmasının sebebi de can ve mal güvenliği. Can ve mal
güvenliğinin olmadığı yerde yatırım olmaz, refah da olmaz. O yüzden, insanlar
hızla yatırımdan uzaklaşırken yabancılar da… Mesela Volkswagen, Manisa’da bir
yatırım yapacaktı, Türkiye'nin bugünkü bulunduğu ortamdan, demokrasiden
uzaklaşılmasından dolayı bu yatırımı askıya aldıklarını beyan ettiler. 
Peki,
yatırım olmazsa işsizliği nasıl halledeceksiniz? Üniversite mezunlarının büyük
bir kısmı şu anda işsiz. “Ya, bütün üniversite mezunlarına iş bulmak zorunda
mıyız?” diyen bir Sayın Cumhurbaşkanımız var. Evet, bulmak zorundasınız çünkü
siz iktidarsınız, iktidarın görevi iş sahası yaratmaktır. Ama maalesef böyle
bir durum yok. 
Hemen
hemen her seçim öncesinde -ki her yıl seçim oluyordu geçtiğimiz dönemlerde-
vergi affı yaptınız, milletin ödeme alışkanlıklarını yok ettiniz, e, insanlar
da bir beklenti içinde vergilerini ödemiyor; ödeyemez durumda zaten, dükkânını
döndüremiyor, oradaki vergiyle alakalı ödemediği rakamları kendi işini
döndürmekte kullanıyor. Şimdi, bir de tebligat olmadan, bir uyarı yapmadan
hesaplarına eğer haciz koyarsanız bu esnafın -ki beş sene içinde 500 bin esnaf
kepenk kapatmış- o esnafları batağa sürüklersiniz, iflasa sürüklersiniz.
(Mikrofon
otomatik cihaz tarafından kapatıldı)
ÖMER
FETHİ GÜRER (Niğde) – Onları düşünen iktidar yok ki!
ÇETİN
OSMAN BUDAK (Devamla) – Efendim, bir dakika daha olabilir mi?
BAŞKAN
– Toparlayın lütfen. 
ÇETİN
OSMAN BUDAK (Devamla) – Hazır, elde edeceğiniz belki vergi gelirlerini de
oradan elde edemezsiniz. Şu anki durum maalesef bu. Biraz önce İYİ PARTİ’li
Sayın Vekilimiz söyledi, 3 milyon 300 bin kişiye e-haciz yapılmış. 3 milyon 300
bin kişi, bugün senedi varsa senedini ödeyemedi, protesto oldu, bugün çeki
varsa, çekini ödeyemedi, karşılıksız çekten dolayı kara listeye girdi. Kara
listeye girildiği zaman da bankalara gidersiniz, bankaların kapısı duvardır ve
bugünkü realite budur. Bir an önce bundan vazgeçin. Yani, tebligat yapmadan,
birisine borç saldığınız zaman, o adamın haberi yok, belki de tedarik edip
ödeyecekti tebliğ etseniz, şu anda ödeyemez durumda. O yüzden reel sektörün şu
anda ülke ekonomisini kalkındırabilmesi için önünün açılması lazım ama sizin on
yedi yıldır ekonomi politikalarınız betona yatırımdan başka bir şey değildir.
Üretime yatırım yapacaksınız ki 8 milyona yaklaşmış işsizliği ortadan
kaldıracaksınız. Maalesef bu irade sizde yok. 
(Mikrofon
otomatik cihaz tarafından kapatıldı)
ÖMER
FETHİ GÜRER (Niğde) – Esnafı batırdınız.
ÇETİN
OSMAN BUDAK (Devamla) – En azından, hiç olmazsa, esnafın üzerindeki elinizi
çekin. 
Hepinizi
saygıyla selamlıyorum. (CHP sıralarından alkışlar)
ÖMER
FETHİ GÜRER (Niğde) – Esnafı bitirdiler, esnafı. 
BAŞKAN
– Adalet ve Kalkınma Partisi Grubu adına Kütahya Milletvekili Sayın Ahmet Tan’a
söz veriyorum.
Buyurun
Sayın Tan. (AK PARTİ sıralarından alkışlar)
AK
PARTİ GRUBU ADINA AHMET TAN (Kütahya) – Sayın Başkan, değerli milletvekilleri;
İYİ PARTİ Grubunun vergi ve sigorta primlerinin yapılandırılmaları hakkında
vermiş olduğu grup önerisi hakkında AK PARTİ Grubu adına söz almış
bulunmaktayım. Bu vesileyle yüce heyetinizi ve aziz milletimizi saygıyla
selamlıyorum.
Son
günlerde kamuoyunda vergi ve sosyal güvenlik prim alacaklarıyla ilgili yapılandırma
beklentisini artıran demeçler, yazılar ve benzeri haberler yer almaktadır.
Ayrıca Maliye ve Sosyal Güvenlik Kurumunun haksız işlemlerle sürekli hacizler
yaptığı, vatandaşın ekonomik açıdan zor durumda olduğu, bu hacizlerle daha da
zor duruma düştüğü belirtilerek mali yapılandırmanın bir an önce gündeme
alınması yönünde algı operasyonları yürütülmektedir. Bu tür haberler, vergi ve
primlerin süresinde ödenmesini olumsuz etkilediği gibi vatandaşların uyumunu
bozmakta ve ödemede gecikilen süreler için ilave faiz ödemelerine neden
olmaktadır. Hazine ve Maliye Bakanımız Sayın Berat Albayrak Hükûmetimizin bu
konudaki yaklaşımını birçok defa dile getirmiştir. En son, Yeni Ekonomi
Programı’nda da bu konuya yer vermiş ve program süresince vergi alacaklarına ilişkin
yapılandırmaya gidilmeyeceğini açıkça belirtmiştir. Hâlihazırda uygulaması
devam eden 3 tane yapılandırma kanunu bulunmakla birlikte; 2011 yılında 6111;
2014 yılında 6552; 2016 yılında 6736; 2017 yılında 7020 ve son olarak 2018
yılında çıkarılan 7143 sayılı Kanun’la gerçekleştirilmiştir. Bununla beraber
kurumlara olan borçlarını peşin ödeme imkânı olmayan ve ödeme güçlüğü
içerisinde bulunan işverenler bu borçlarını 6183 sayılı Amme Alacaklarının
Tahsil Usulü Hakkında Kanun’un 48’inci maddesi kapsamında otuz altı aya kadar
taksitlendirme imkânına sahiptirler. 7143 sayılı Kanun kapsamında da 5 milyon
931 bin 959 mükellef vergi dairelerine başvurmuş, bugün itibarıyla yaklaşık 4
milyonu kanun kapsamında ödemelerine devam etmektedir. 
Değerli
Başkan, çok kıymetli milletvekilleri; ülkelerin en önemli gelir kaynakları
vergilerdir. Süresinde ödenmeyen vergi alacaklarının tahsiliyle görevli vergi
dairelerinin bu alacakların tahsili için üzerine düşen görevi yerine getirmesi
kaçınılmaz bir zorunluluktur. Kamu alacaklarının takibiyle ilgili yapılan
işlemleri, sürekli haksız, mesnetsiz göstermek kamu idarelerini yıpratmaktan
başka bir amaca hizmet etmez. Vergi İdaresi de Sosyal Güvenlik Kurumumuz da
vatandaşlarla görüşmelerini sürdürmekte ve özellikle, iş yapan, işçi çalıştıran
tüm vatandaşlara her türlü kolaylığı sağlamaktadır.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekilim.
AHMET
TAN (Devamla) – Bitiriyorum Başkanım.
Bu
çerçevede, yapılandırmayla ilgili kanunları çıkardığımız dönemlerde ne hikmetse
muhalefet milletvekilleri “Borcunu zamanında ödeyenlerin suçu ne? Devlet
alacağını tahsil etmeyecek misiniz? Kurumu batırıyorsunuz.” derken, borcun
tahsiline ilişkin bir çalışma olduğunda ise -biraz önce de örneğini gördük-
“İnsanları batıracak mısınız, niye zorluyorsunuz, eziyorsunuz?” diye tam tersi
bir tavır alıyorlar. 
Evet,
yapılandırmalar zaman zaman ihtiyaç hâline gelebiliyor ama bu ihtiyaç,
suistimal edilerek primini ve borcunu zamanında ödememe alışkanlığının
oluşmasına sebebiyet vermemelidir. Onun için, yukarıda belirttiğim tarihlerdeki
yapılandırmalar ihtiyacı karşılamakta ve ödeme kolaylığı sağlanmasına yönelik
uygulamalar hâlen yürürlükte bulunmaktadır.
Bu
vesileyle İYİ PARTİ grup önerisine aleyhte oy kullanacağımızı belirtiyor, yüce
heyetinizi saygıyla selamlıyorum. (AK PARTİ sıralarından alkışlar) 
MAHMUT
TANAL (İstanbul) – Sayın Başkanım, çok özür dilerim sizden, tutanağa geçmesi
açısından, vaktinizi almayacağım...
BAŞKAN
– Öneriyi oylarınıza sunuyorum: Kabul edenler... Kabul etmeyenler... Kabul
edilmemiştir. 
Tanal,
Özgür Bey orada, Özgür Bey ne diyor?
ÖZGÜR
ÖZEL (Manisa) – Sırf tutanağa geçmesi açısından...
MAHMUT
TANAL (İstanbul) – Özür dilerim Sayın Başkanım, sırf tutanağa geçmesi
açısından...
Şimdi,
İflas Edenler Derneği kurulmuş Türkiye’de. Dünyada, böyle, İflas Edenler
Derneği yok. Sayın hatip biraz önce sanki her şey güllük gülistanlıkmış gibi
anlattı. Peki, bu İflas Edenler Derneği niye kuruldu Sayın Hatip? Yani bunu
hatibe sormak lazım. Bunu iktidar partisinin bir cevaplandırması lazım. 
Ben
teşekkür ederim Sayın Başkan. 
BAŞKAN
– Ben teşekkür ederim. 
Sayın
Koncuk, buyurun. 
İSMAİL
KONCUK (Adana) – Sayın Başkan, sataşma oldu şahsıma, yerimden bir dakika söz
istiyorum. 
BAŞKAN
– Yerinizden söz vereyim. 
VI.- AÇIKLAMALAR (Devam)
20.- Adana Milletvekili İsmail Koncuk’un, Kütahya Milletvekili Ahmet
Tan’ın İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması 
İSMAİL
KONCUK (Adana) – Efendim, teşekkür ediyorum. 
AK
PARTİ adına konuşan kıymetli milletvekilimiz bir algı yarattığımızı iddia etti
ama biz bir algı yaratmıyoruz. Türkiye’de şu anda bir uygulama var, o uygulama
da 3 milyon 300 bin insanın banka hesaplarına bloke koyduğunuz gerçeği. 
Şimdi
siz, geçtiğimiz temmuz ayının sonu itibarıyla “Yeniden yapılandırma yapacağız.”
diye açıklama yapıyorsunuz, âdeta vatandaşı ters köşeye yatırıyorsunuz, burada
bizi algı oluşturmakla suçluyorsunuz. Burada suçlu, vatandaşımızın haklarını…
Sizin yanlış açıklamalarınızdan dolayı oluşturduğunuz algı sebebiyle
vatandaşımızın tavrı da buna uygun oluyor. Vatandaş diyor ki: “Borçlarım
yeniden yapılanacak, ben bu yapılandırmayı bekleyeyim.” Sözünüze güvenip
beklerken hesabına bloke koyuyorsunuz. Kim aldatıyor; muhalefet mi, iktidar mı?

BAŞKAN
– Sayın Arkaz, buyurun. 
21.- İstanbul Milletvekili Hayati Arkaz’ın, küresel güçlerin ve
istihbarat örgütlerinin piyonu olan PKK’nın hayalinin kanlı bir Orta Doğu
yaratmak olduğuna ilişkin açıklaması
HAYATİ
ARKAZ (İstanbul) – Teşekkür ederim Sayın Başkan. 
1978’den
bu yana, kırk yıldır, 7 bin polis ve askerimiz şehit düştü. Binlerce sivil
vatandaşımızı şehit verdik. Terörle mücadelenin maliyeti ise 1,5 trilyon dolar.
Organize
suç örgütü PKK, ABD’den ayda 400 dolar maaş alan taşeron bir örgüttür; Orta
Doğu coğrafyasının başına beladır; uyuşturucu kaçakçısıdır, silah kaçakçısıdır,
insan kaçakçısıdır, orman yakmaktadır; küresel güçlerin ve istihbarat
örgütlerinin piyonudur. Bebek katili PKK’nın hayali, bölgede bir terör devleti
kurmaktır, kanlı bir Orta Doğu yaratmaktır. Bu örgütü destekleyenler de en az
bebek katili PKK kadar hain ve kalleştir. Bu şahıslardan mutlaka hesap
sorulacaktır. Ne mutlu Türk’üm diyene! 
Genel
Kurulu saygıyla selamlıyorum. 
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, İstanbul Milletvekili Gamze Akkuş İlgezdi ve
arkadaşları tarafından, hekimlere ve sağlık çalışanlarına yönelik şiddet
olaylarının nedenlerinin araştırılması amacıyla 22/10/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 22 Ekim 2019 Salı günkü birleşiminde
yapılmasına ilişkin önerisi
BAŞKAN
- Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım. 
22/10/2019
Türkiye Büyük Millet Meclisi Başkanlığına
Danışma
Kurulu 22/10/2019 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Özgür
Özel
 Manisa
 Grup
Başkan Vekili
Öneri:

İstanbul
Milletvekili Gamze Akkuş İlgezdi ve arkadaşları tarafından hekimlere ve sağlık
çalışanlarına yönelik şiddet olaylarının nedenlerinin araştırılması amacıyla
22/10/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin diğer önergelerin önüne alınarak görüşmelerinin
22/10/2019 Salı günkü birleşimde yapılması önerilmiştir. 
BAŞKAN
– Önerinin gerekçesini açıklamak üzere, Cumhuriyet Halk Partisi Grubu adına
İstanbul Milletvekili Sayın Gamze Akkuş İlgezdi’ye söz veriyorum. 
Buyurun
Sayın Akkuş İlgezdi. (CHP sıralarından alkışlar)
CHP
GRUBU ADINA GAMZE AKKUŞ İLGEZDİ (İstanbul) – Sayın Başkan, sağlık emekçilerine
şiddetin araştırılması amacıyla söz aldım. Gazi Meclisi saygıyla selamlıyorum. 
“…olmaya
devlet cihanda bir nefes sıhhat gibi.” diyen Kanuni Sultan Süleyman’ın
dizelerinin üzerinden altı yüz yıl geçti. Ben bir hekim olarak sağlığın en
büyük servet olduğunu hatırlatan bu sözü kendime rehber edindim. Bilimi
insanla, insanı yaşamla, yaşamı sağlıkla birleştiren, insanı sağlıklı yaşatmak
için çabalayan hekimler başta olmak üzere, sağlık çalışanlarına özendik, onlar
gibi olmak istedik. Hatırlarsınız, çocuk aklımızla, küçükken bizlere
sorulduğunda, öncelikle doktor veya öğretmen olmak istediğimizi söylerdik çünkü
onların insan yaşamına dokunduğunu çok iyi bilirdik. Sonra ülkemizde bir şeyler
değişti, artık gazetelerde insanları yaşatmaya çalışmalarından, saygınlığından
ve başarılarından çok hekimlerin şiddetine ait olaylara tanık olduk.
Televizyonlarda her gün, hastanelerin güvenlik kameralarına takılan vahşetleri
izliyoruz. Daha beş altı gün önce bir doktorun boğazının hastası tarafından
kesildiğine şahit olduk. Sağlık çalışanlarına yönelik şiddet artık çağımızın
vebasıdır. Biz biliyoruz ki açılan soruşturmalara, davalara ve verilen cezalara
rağmen sağlıkta şiddet durmadı, arttı, yayıldı. 
Peki,
soruyorum: Ne oldu da saygınlık gitti, yerini şiddet aldı? Ne yazık ki son altı
yılda sağlık emekçilerine yönelik toplam 76.157 şiddet vakası gerçekleşti yani
haftada 244 sağlık çalışanı şiddet gördü. Şiddete uğrayan sağlık emekçilerinden
tam 21 bini -deyim yerindeyse- tekme tokat dövüldü, kesici, delici ve ateşli
silahlarla saldırıya uğradı.
Değerli
vekiller, teşhisi doğru koymazsak tedaviyi sonuçlandıramayız. Bugün karşımızda
duran tablo, ideolojik tercihlerle şekillenen ve sosyal gerçeklerle bağdaşmayan
sağlık politikalarının acı sonucudur. Neden mi? Bakın, sağlıkta koruyucu,
iyileştirici ve eşitlikçi hizmet sunan sosyalizasyon modeli terk edildi; sağlık
alanı tümüyle özelleştirildi de ondan. Adına “Sağlıkta Dönüşüm Programı”
denilen sistem, yurttaşları “paran kadar sağlık” anlayışına terk etti. 
Hekimlik
yaptığım yıllarda hastaların tek istediği kuyruk sıralarında, muayene
sıralarında beklememekti. Evet, yeni sistemde o kuyruklar tarihe karıştı ama
kuyrukları azaltmak isteyenler, literatüre “göz ucuyla muayene” kavramını
eklediler. Hastalar artık hastane koridorlarında perişan olmuyor ama şifa da
bulmuyor. Ne acıdır ki hastalar muayene sırası beklemiyor ama evlerinde tetkik
ve ameliyat sırası bekliyor. 
Günümüzde
sağlık hizmetlerinde nitelik, yerini niceliğe bıraktı. Muayene başına beş
dakika ayıran bir sistemde nitelikten bahsetmek mümkün olamaz. Bunların
sonucunda hekimler, öfke ve şiddetin temel öznesi hâline geldiler çünkü
hastalar karşılarında sistemi kuran bürokratları değil, uygulamak zorunda kalan
hekimleri buluyorlar. 
Performans
sistemiyle, çalışanlar arasındaki iş barışı da bozuldu. Daha on gün önce
İstanbul’da bir doktor, az çalıştığı iddiasıyla meslektaşını öldürdü. İki
meslektaş bu noktaya geldiyse bu sorunları araştırmadan sağlıkta şiddeti
önlemek mümkün değil.
Aslında
bir ülkenin sağlık sistemini anlamak için en iyi yol acil servislere bakmaktır.
Biliyor musunuz dünyada nüfusundan daha fazla sayıda acil servis başvurusu olan
tek ülkeyiz. Son rakamlara göre acil servislere başvuran hasta sayısı 111
milyonu aştı. Bu rakam neyi gösteriyor bize biliyor musunuz? Ekonomik ve sosyal
koşulların yurttaşlarımızı hasta ettiğini, poliklinik tedavilerinin hastaları
iyileştirmediğini, sağlık hizmetlerinin iddia edildiği gibi parasız olmadığını,
“katkı payı” adı altında ödeme yapmak istemeyen yurttaşların kaçış yolu olarak
acil servislere akın ettiğini. Görüyorsunuz, neresinden tutsak elimizde kalan
bir sağlık sistemi var. 
Öte
taraftan, 70’lerdeki tüp kuyruklarını eleştirenler şimdi rapor kuyrukları
yarattılar. Bugün yakan top oynamak için bile aile hekiminden sağlık raporu
almak gerekiyor. Tam da durum şiddeti besliyor. Şiddetin sebeplerini say say
bitmiyor. Bakın, eczaneler de “muayene katkı payı” “reçete katılım payı” “ilaç
katılım payı” adı altında tahsilat şubesine dönmüş durumda. “Kanser ilacının
parasını ödüyoruz.” diyerek sağlıkta devrim yapıldığını iddia edenler, piyasada
aylarca bulunmayan ilacın parasını hasta hayatını kaybettikten sonra ödese ne
olur, ödemese ne olur? 
Gelelim
SABİM’e. Şiddeti tetikleyen bir sebep de Sağlık Bakanlığının iletişim merkezini
sağlık çalışanlarını şikâyet merkezine dönüştürmesidir. Kısacası, artık mızrak
çuvala sığmıyor. 
(Mikrofon
otomatik cihaz tarafından kapatıldı) 
GAMZE
AKKUŞ İLGEZDİ (Devamla) - Başkanım, bir dakika daha rica edebilir miyim?
BAŞKAN
– Buyurun. 
GAMZE
AKKUŞ İLGEZDİ (Devamla) - Peki, tüm bu tablo karşısında Sağlık Bakanlığı ne
yaptı? Geçtiğimiz mayısta bir kitapçık çıkardı. Şiddete Karşı Eylem Planı
olarak doktorlara “Mümkünse espri yapın.” tavsiyesinde bulundu. Bakın bu
fotoğrafa, iyi bakın. Burada Bakanlık yetkililerine sesleniyorum: “Yazdığın
ilaç ağrımı geçirmezse o zaman görürsün.” diyerek bir doktorun boynunu kesen
hastayı hangi espri sakinleştirir lütfen gelip açıklasınlar; açıklasınlar ki bu
şiddet artık son bulsun. 
Aslında
sözün bittiği yerdeyiz. Şantiye şefliğine dönen hastaneleri inşaat şirketlerine
devredenler şiddeti besliyorlar. Çalışma koşullarını iyileştirmek yerine,
otelcilik hizmetine çevirenler şiddeti besliyorlar. İnşaat karşılığında
hastanelerin görüntüleme, laboratuvar ve ameliyathanelerini özel sektöre
devredenler şiddeti besliyorlar. Şurası çok açık ki şiddet artık histeriye
dönüştü, toplumsal maliyet dayanılmaz bir hâlde. Çaresi ise belli, tıbbın
gereklerine göre yeni bir sağlık reformu yapmak zorundayız. 
(Mikrofon
otomatik cihaz tarafından kapatıldı) 
GAMZE
AKKUŞ İLGEZDİ (Devamla) – Gelin, ilk adımı hep birlikte atalım. Böylece, görevi
başında katledilen Doktor Ersin Arslanlara, Kamil Furtunlara, Fikret Hocalara
karşı sorumluluğumuzu yerine getirelim.
Genel
Kurulu buradan saygıyla selamlıyorum. (CHP sıralarından alkışlar) 
BAŞKAN
– İYİ PARTİ Grubu adına Isparta Milletvekili Sayın Aylin Cesur’a söz veriyorum.
Buyurun
Sayın Cesur. (İYİ PARTİ sıralarından alkışlar) 
İYİ
PARTİ GRUBU ADINA AYLİN CESUR (Isparta) – Sayın Başkan, değerli
milletvekilleri; yüce Meclisi saygıyla selamlıyorum.
Sağlık
çalışanlarına yönelik meydana gelen şiddet olayları her gün artıyor ve sağlık
çalışanlarının huzurunu bozan ve güvenliğini tehdit eden bu durum çalışma
koşullarını da güçleştirmekte. İzmir Kâtip Çelebi Üniversitesi Hastanesinde
meslektaşım Doktor Kadir Songür 16 Ekim günü hastası tarafından jiletle
boğazından yaralandı. Çok şükür ki sağlık durumu iyi ama çok ciddi bir tehlike
atlattı. Kendisine geçmiş olsun diyorum.
Son
altı yılda 80 bine yakın sağlıkta şiddet vakası yaşandı değerli arkadaşlar. Bu,
saat başı 1 doktor şiddete maruz kalıyor demek. 
Kanıksama,
bugün en önemli sorunlarımızdan bir tanesi. Acayip olan ne varsa -medeni
ülkelerde belki yüz yılda bir olabilecek olan- bizde oluyor ve sonra normal
karşılanmaya başlıyor, kanıksıyoruz çünkü. Çünkü tedbirler alınmadıkça...
Yoruldu insanlar artık tekrar, tekrar, tekrar aynı şeyleri yapın demekten.
Aslında bugünkü Türkiye’de en büyük sorunumuz da bu. İnsanlar kaygılı ve
güvensiz; insanlar aç, işsiz, öfkeli; insanlar aile içi ve toplumsal şiddete
meyilli olacak ne varsa maruz maalesef. Teşhis: Huzur ve güven iklimi
noksanlığı. Tedavi: İyi, adil, ehil yönetim. 
Defalarca
konuştuk bu konuyu. 2013’te komisyon kuruldu, komisyonun raporları var, şunlar
yapılsın, bunlar yapılsın dendi. Biz burada araştırma önergeleri verdik. İşte
benim burada geçen sene bu zamanlar Sayın Bakanımız Ahat Andican’la beraber
verdiğim kanun teklifi var, indirmediniz hâlâ. Burada yapılacak tedbirler
belli, söylüyoruz, sivil toplum örgütleri söylüyor ama herhangi bir şey
yapılmıyor. Daha kaç kişinin canı yanacak ki “Tamam artık, hadi yapalım.” diyeceksiniz,
artık biz bilmiyoruz. Kudretli Türkiye Cumhuriyeti devleti öyle bir hâle geldi
ve getirildi ki iç savaş ve yoksullukla mücadele eden Afrika ülkelerinde dahi
daha az sağlıkta şiddet olayı yaşanıyor.
Şimdi,
ben “sağlıkta şiddet” demiyorum artık buna, bunun adı “sağlıkta terör”dür;
sağlıkta terör ve toplumsal cinnettir yaşadığımız. Yapılacaklar belli,
İngiltere örneği var, İsveç örneği var; devlet karşılıyor oradaki önlemlerin
tüm masraflarını. Bütün bunları yapmak gerekiyor, yasal düzenleme yapacaksınız,
Amerika’yı tekrar keşfetmeye gerek yok. “Amerika” deyince de korkmayın, oralara
girmeyeceğim. Sağlık çalışanına şiddet uygulayanların hukuki olarak cezai
yaptırımlarını artıracaksınız. Bakın, burada Türk Ceza Kanunu’na ek madde
önerisi var, Türk Tabipleri Birliği öneriyor ama duymuyorsunuz; duyun
arkadaşlar, duyun, dinleyin; dinleyin, işin ehli insanlar konuşuyor. Lüzumsuz
harcamaları kısacaksınız, sağlığa yatıracaksınız. Sıkıntı büyük; evet, on yedi
yıllık AK PARTİ hükûmetlerinde uygulanan Sağlıkta Dönüşüm Programı, daha evvel
de söyledik bu kürsüde, iflas etmiştir. 
(Mikrofon
otomatik cihaz tarafından kapatıldı) 
AYLİN
CESUR (Devamla) – Sayın Başkan, bir dakika daha rica ediyorum.
BAŞKAN
– Buyurun, toparlayın.
AYLİN
CESUR (Devamla) – Teşekkür ederim.
Bir
an önce geri dönmek lazım daha da çok geç kalmamak için.
Yüce
Meclisimizin Genel Kurulunda 46 hekim var, sizlere sesleniyorum ve eminim
aramızda daha geçen ay, daha geçenlerde yakınını kaybeden, kendisi doktora
giden arkadaşlarımız var, sizlere sesleniyorum: Kırın artık sizi boğan
-kaygının sel, umudun hayal olduğu memleketimizde, içinden çıkılmaz bir fasite
soktuğunuz memleketimizde- zincirlerinizi ve vicdanlarınızı kalaylayın
sözlerimle, alınmayın sözlerimden. Bırakın kutuplaştırıcı dil ve söylemleri
artık, sağlık alanında değil, her alanda. Eğer bizim yapmamıza izin
vermiyorsanız siz yapın kanun tekliflerini, biz oylayalım ama geçirin bunları.
Yapamıyorsanız yine gelin, asıl sorunu çözelim, dertlerimizin hepsi çözüm
yoluna girsin ve -asıl sorunumuz- parlamenter sisteme geçirelim sistemimizi ve
doğru dürüst işleyen bir rejimle ve demokrasiyle işletelim bu Meclisi, yüce
Meclisi işletelim; insanlar ölmesin, sağlık terörü ve diğer terör, ne varsa
hepsi son bulsun.
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Sayın Bayram Yılmazkaya…
VI.- AÇIKLAMALAR (Devam)
22.- Gaziantep Milletvekili Bayram Yılmazkaya’nın, “sigara haram”
deniliyorsa Diyanet İşleri Başkanlığına bağlı çalışanların maaşlarının neden
sigaradan alınan vergilerle ödendiğini öğrenmek istediğine ilişkin açıklaması
BAYRAM
YILMAZKAYA (Gaziantep) – Teşekkürler Sayın Başkan.
Sayın
Cumhurbaşkanımız haram olmayan bir şeye çıkıp “haram” diyor, Diyanet de hemen
arkasından “haram” diye fetva çıkartıyor. Kur’an-ı Kerim’imizde sigaranın haram
olduğuna dair tek bir kelime yok fakat faiz, kumar, hırsızlık, yetim malı
yemek, rüşvet, israf; bunlar Kur’an’da haram olmasına rağmen Diyanetten ses
yok. Kur’an kurslarında, tarikat yurtlarında çocuklara tecavüz ediliyor,
Diyanetten ses yok ama sigara haram! Ordu Belediye Başkanımızın toplamda aldığı
250 bin liralık maaş helal ama sigara haram! Vatandaştan kuruşu kuruşuna vergi
alıp Ali Ağaoğlu’nun 1 milyar 400 milyon, Mehmet Cengiz’in 425 milyon liralık
vergi borcunu silmeniz haram değil, yaptığınız israflar, yediğiniz kul hakları
haram değil ama sigara haram! Madem “Sigara haram.” diyorsunuz, Diyanet
Başkanından cami imamlarına kadar tüm Diyanetin maaşlarını sigaradan
topladığınız bu vergilerle neden bu vergilerle ödüyorsunuz?
Teşekkür
ederim Sayın Başkanım.
BAŞKAN
– Sayın Ödünç…
23.- Bursa Milletvekili Atilla Ödünç’ün, Tel Abyad’ın yanı başında
bulunan Şanlıurfa ili Akçakale ilçesi sakinlerinin Barış Pınarı Harekâtı’na
büyük destek olduğuna ve Akçakale Belediye Başkanı Mehmet Yalçınkaya’ya
teşekkür ettiğine ilişkin açıklaması
ATİLLA
ÖDÜNÇ (Bursa) – Sayın Başkanım, değerli milletvekilleri; burası Akçakale,
Şanlıurfa’nın serhat ilçesi -Türkiye’nin başlattığı Barış Pınarı Harekâtı’nda-
Tel Abyad’ın hemen yanı başında, kalabalıkları azalmış sokaklar, caddelerden
sürekli geçen askerî konvoylar, ara ara gelen güçlü top atışı sesleri, birkaç
kilometre uzaktan gelen dumanlar, sınır hattına sürekli gidip gelen ambulanslar…
Sınırın diğer yanından bu tarafa düşen havan topları nedeniyle sivil
vatandaşlarımız şehit oluyor, yaralanmalar ve maddi kayıplar oluyor. Bununla
birlikte, Akçakale sakinleri arasında harekâta büyük bir destek olduğu
görülüyor. İlçede birçok ev ve iş yerine Türk Bayrağı asılmış, billboardlar
harekâtı destekleyen afişlerle donatılmış durumda. 
Mecliste
ziyaretimize gelerek Akçakale’deki ve sınır boylarındaki durum hakkında bilgi
veren Belediye Başkanımız Mehmet Yalçınkaya’ya teşekkür ediyor, aziz Türk milletinin
her zaman yanlarında olacağını ifade ediyorum. 
Genel
Kurulu saygıyla selamlıyorum.
BAŞKAN
– Sayın Kılavuz…
24.- Mersin Milletvekili Olcay Kılavuz’un, Dünya Askerî Olimpiyat
Oyunları’nda altın madalya kazanan millî güreşçi Taha Akgül’ü tebrik ettiğine,
vefat eden MHP Genel Başkan Yardımcısı İstanbul Milletvekili Edip Semih
Yalçın’ın oğlu Turan İlteber Yalçın’a Allah’tan rahmet dilediğine ilişkin
açıklaması
OLCAY
KILAVUZ (Mersin) – Sayın Başkan, değerli milletvekilleri; millî güreşçimiz Taha
Akgül Çin’de düzenlenen Dünya Askerî Olimpiyat Oyunları’nda altın madalya
kazanmıştır. Bayrağımızı dünyanın her yerinde gururla dalgalandıran Taha Akgül
kardeşimi tebrik ediyor, başarılarının devamını diliyorum.
MHP
Genel Başkan Yardımcımız Sayın Edip Semih Yalçın Bey’in kıymetli evladı Turan
İlteber Yalçın geçtiğimiz perşembe gecesi elim bir kaza sonucu rahmetli
olmuştur. Genç yaşta aramızdan ayrılan Turan İlteber Yalçın kardeşim daima
sevgiyle, saygıyla, muhabbetle hatırlanacaktır. Edepli, ahlaklı, cesur, beyefendi
ve samimi kişiliğiyle gönüllerde yer edinen yiğit kardeşim Turan İlteber
Yalçın’ı rahmetle, minnetle yâd ediyorum; kıymetli hatırası daima kalbimizde
yaşayacaktır. Genel Başkan Yardımcımız Sayın Edip Semih Yalçın Bey başta olmak
üzere, muhterem ailesine ve camiamıza başsağlığı diliyorum; ruhu şad, mekânı
cennet olsun.
Hepinizi
saygıyla selamlıyorum.
BAŞKAN
– Sayın Örs…
25.- Trabzon Milletvekili Hüseyin Örs’ün, Trabzon ili Çarşıbaşı ilçesi
Kadıköy, Pınarlı, Küçükköy, Kavaklı, Şahinli, Erenköy, Yavuzköy, Yeniköy,
Çallı, Samsun, Taşlıtepe, Serpilköy ve Kovanlı Mahallelerinde yaşayan
vatandaşların mağduriyete ilişkin açıklaması
HÜSEYİN
ÖRS (Trabzon) – Teşekkürler Sayın Başkanım.
Seçim
bölgem Trabzon’un Çarşıbaşı ilçesinde yaşayan vatandaşlarımızın bir mağduriyetini
dile getirmek için söz aldım.
Trabzon
büyükşehir olmadan önce bağlanan ve aradan geçen yıllara rağmen arıtması birkaç
ay evvel tamamlanan yayla suyuna yakın zamanda gelen geçmişe yönelik kabarık
faturalar Çarşıbaşı ilçemiz Kadıköy, Pınarlı, Küçükköy, Kavaklı, Şahinli,
Erenköy, Yavuzköy, Yeniköy, Çallı, Samsun, Taşlıtepe, Serpilköy ve Kovanlı
Mahallelerinde yaşayan vatandaşlarımızı mağdur etmiştir. Suyun arıtmayla
içilebilir hâle geleceği günü sabırla bekleyen vatandaşlarımız TİSKİ tarafından
kendilerine gönderilen geçmişe dönük ve rakamları milyonları bulan faturalarla
neye uğradıklarını şaşırmışlardır. Bu 13 mahalledeki vatandaşımızın
mağduriyetinin giderilmesi hususunu yüce Meclisimizin takdirlerine arz
ediyorum.
Ayrıca,
söz verdiğiniz için teşekkür ediyorum. 
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, İstanbul Milletvekili Gamze Akkuş İlgezdi ve
arkadaşları tarafından, hekimlere ve sağlık çalışanlarına yönelik şiddet
olaylarının nedenlerinin araştırılması amacıyla 22/10/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 22 Ekim 2019 Salı günkü birleşiminde
yapılmasına ilişkin önerisi (Devam)
BAŞKAN
– Adalet ve Kalkınma Partisi Grubu adına Bursa Milletvekili Sayın Mustafa
Esgin’e söz veriyorum.
Buyurun
Sayın Esgin. (AK PARTİ sıralarından alkışlar)
AK
PARTİ GRUBU ADINA MUSTAFA ESGİN (Bursa) – Sayın Başkan, değerli
milletvekilleri; Cumhuriyet Halk Partisi grup önerisi aleyhinde AK PARTİ
Grubumuz adına söz almış bulunmaktayım. Genel Kurulu saygıyla selamlıyorum. 
2002
yılında iktidara geldiğimiz ilk günden itibaren uygulamaya koyduğumuz Sağlıkta
Dönüşüm Programı’yla sağlıkta bir dünya modeli ortaya çıkardık. Bu modelin 3
parametresi bulunmaktadır. Evet, sağlığın hizmet sunumu ile finansmanını
birbirinden ayırdık. Sağlığın hizmet sunumunda devlet hastaneleri, SSK
hastaneleri, Devlet Demiryolları hastaneleri gibi farklı kurumlara bağlı
bulunan hastaneleri Sağlık Bakanlığının şemsiyesi altında topladık. Sosyal
güvenlik sistemimizde bir reform yaptık ve tüm toplum kesimlerini sosyal
güvenlik şemsiyesi altına topladık. Aile hekimliği sistemiyle birinci basamak
sağlık hizmetlerinde dünyanın gittiği yere gittik. Yapılan devrim niteliğindeki
uygulamalarla TÜİK istatistiklerine göre yüzde 39 mesabesinde bulunan sağlıkta
memnuniyet oranları yüzde 78’lere gelmiştir. Bebek ölüm hızı binde 40’lardan
binde 8’lere kadar gerilemiştir, anne ölüm hızında da önemli azalmalar
kaydedilmiştir. Hastanelerimizin ve sağlık kuruluşlarımızın fiziki ortam ve
hizmet standartlarını da en üst standartlara çıkardığımızı söyleyebiliriz. Bu
kapsamdaki çalışmalarımızı sağlık personelimizin çalışma şartlarından
hastanelerimizdeki fiziki düzenlemelere kadar birçok başlık altında çok yönlü
olarak sürdürmekteyiz. 
Sağlık
hizmeti verme ve sağlık hizmeti alma kültürünün geliştirilmesi de en önemli
önceliklerimizdendir. Bu anlayışın tüm sağlık çalışanları ve hastalarımız
tarafından da tüm yönleriyle paylaşılmasını arzu ediyoruz. 
Kutsal
saydığımız bu hizmeti yaparken amacı insanlara hizmet olan fedakâr sağlık
çalışanlarımıza yönelik şiddet, sadece sağlıkçılara yönelik olarak değil bütün
insanlar için hiçbir vicdanın kabul edemeyeceği ve sonuna kadar mücadele
edilmesi gereken bir sorundur. Konuya sadece bir asayiş sorunu olarak yaklaşmak
ve çözümünü sadece bir noktada aramak netice vermemektedir. Bunun için, toplum
olarak şiddete karşı bir tutum geliştirmek zorunda olduğumuza inanıyorum. 
Hastanın
güvenle hizmet alabileceği, hekimin de güvenle hizmet vereceği ortamı
oluşturmak en öncelikli hedeflerimizdendir. Bu kapsamda Sağlıkta Şiddet Eylem
Planı’nı hazırladık ve aşama aşama uyguluyoruz. Sağlık çalışanlarına yapılan
saldırılara karşı aldığımız tedbirleri, başlattığımız uygulamaları bütüncül bir
sağlık çalışanını koruma programı hâline dönüştürdük. Bakanlığımız, sağlıkta
şiddetle alakalı gereken adımları tereddüt göstermeden atmakta ve tedbirleri
almaktadır.
(Mikrofon
otomatik cihaz tarafından kapatıldı)
MUSTAFA
ESGİN (Devamla) – Toparlıyorum Başkanım.
BAŞKAN
– Buyurun.
ARSLAN
KABUKCUOĞLU (Eskişehir) – Ne yaptınız? Ne yaptınız?
MUSTAFA
ESGİN (Devamla) – Özellikle 2002 yılından itibaren gerek Türkiye Büyük Millet
Meclisi çatısı altında gerekse Sağlık Bakanlığı nezdinde sağlıkta şiddetin önlenmesi
amacıyla proaktif uygulamaları hayata geçirdik. Bu uygulamalar hassasiyetle
takip edilmekte ve kapsamı hasta güvenliği ve sağlık çalışanları güvenliği
açısından özellikle geliştirilmeye devam edilmektedir.
Sağlık
Bakanlığı nezdinde yaklaşık on beş yıldır aktif şekilde hizmet veren hasta
hakları birimi yanında, yaklaşık yedi yıldır da çalışan güvenliği birimleri ve
Beyaz Kod uygulaması faaliyete geçirilmiştir, 2018 yılında yapılan 2 önemli
yasal düzenleme de bu noktada atılan önemli adımlardır. Sağlık çalışanlarımıza
yönelik şiddet hadsizliğini gösteren kişilerin CMK 100’üncü madde kapsamında
tutuklu yargılanabilmesi olanağını tanıdık. 
Bu
vesileyle aziz milletimizin ihtiyaç duyduğu her yerde hizmete hazır olan sağlık
ordumuzun şefkat kahramanlarını, fedakâr hekimlerimizi, hemşirelerimizi, sağlık
memurlarımızı ve bütün sağlık çalışanlarımızı gönülden kutluyor, milletim adına
şükranlarımı sunuyorum. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkanım…
BAŞKAN
– Yerinizden söz vereyim.
Buyurun
Sayın Özel.
VI.- AÇIKLAMALAR (Devam)
26.- Manisa Milletvekili Özgür Özel’in, hekimlere ve sağlık
çalışanlarına yönelik şiddete dikkat çeken grup önerilerinin oylamasının tarihî
önemi olduğuna ilişkin açıklaması
ÖZGÜR
ÖZEL (Manisa) – Sayın Başkanım, bir önceki dönemde ve ondan önceki dönemde
toplam 9 kez, hekime karşı şiddetle ilgili konuya dikkat çeken grup önerileri
reddedildikten sonra, Ersin kardeşimiz bütün Türkiye'nin önünde karnından
bıçaklanıp hepimizi göz yaşlarına boğunca o komisyon kurulmuştu. Bugün yine
görüyoruz ki Adalet ve Kalkınma Partisi böylesine hassas bir konuyu reddetme
niyetindedir. Bu oylamanın tarihî önemi vardır, tarihe kayıt düşüyoruz. Bu
açıdan, grubumuzu yoklama talebine ve ardından açık oylamaya davet ediyorum.
Teşekkür
ediyorum. 
III.- YOKLAMA
(CHP
sıralarından bir grup milletvekili ayağa kalktı)
BAŞKAN
– Yoklama talebinde bulunan arkadaşlarımızın isimlerini tespit edeceğim: Sayın
Özel, Sayın Bingöl, Sayın Budak, Sayın Tığlı, Sayın Sümer, Sayın Aydoğan, Sayın
Kılıç, Sayın Sarıaslan, Sayın Gürer, Sayın Şevkin, Sayın İlgezdi, Sayın Keven,
Sayın Kılınç, Sayın Şahin, Sayın Aygun, Sayın Çelebi, Sayın Aksoy, Sayın İlhan,
Sayın Ünsal, Sayın Yılmazkaya, Sayın Ünlü.
Yoklama
için üç dakika süre veriyorum. 
Yoklama
işlemini başlatıyorum.
(Elektronik
cihazla yoklamaya başlandı)
MAHMUT
TANAL (İstanbul) – Sayın Başkanım, sizden istirhamım, bahçeye bir anons
koyalım, vekil arkadaşlar bahçede duymuyorlar, onun için Genel Kurula
gelemiyorlar.
(Elektronik
cihazla yoklamaya devam edildi) 
BAŞKAN
– Toplantı yeter sayısı yoktur.
Birleşime
on dakika ara veriyorum. 
Kapanma Saati: 16.49
İKİNCİ OTURUM
Açılma Saati: 17.06
BAŞKAN: Başkan Vekili Celal ADAN
KÂTİP ÜYELER: Nurhayat ALTACA KAYIŞOĞLU (Bursa),
Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 8’inci Birleşiminin İkinci Oturumunu
açıyorum. 
III.- YOKLAMA
BAŞKAN
– Cumhuriyet Halk Partisi Grubu önerisinin oylanmasından önce istem üzerine
yapılan yoklamada toplantı yeter sayısı bulunamamıştı. 
Şimdi
yoklama işlemini tekrarlıyorum. 
Yoklama
için üç dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır. 
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, İstanbul Milletvekili Gamze Akkuş İlgezdi ve
arkadaşları tarafından, hekimlere ve sağlık çalışanlarına yönelik şiddet
olaylarının nedenlerinin araştırılması amacıyla 22/10/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 22 Ekim 2019 Salı günkü birleşiminde
yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Kabul edilmemiştir. 
MUHAMMET
EMİN AKBAŞOĞLU (Çankırı) – Sayın Başkanım, biraz evvelki konuyla ilgili bir söz
talebim vardı, oylamadan sonra verilecekti. Bir açıklama getirmek istiyorum. 
BAŞKAN
– Buyurun. 
VI.- AÇIKLAMALAR (Devam)
27.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ve her
türlü şiddete, özellikle sağlık çalışanlarına yönelik şiddete karşı olduklarını
kanuni düzenlemelerle ortaya koyan bir parti olduklarına ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Değerli Başkanım. 
Biraz
evvel CHP Grup Başkan Vekilimiz söz alınca ben de o söze istinaden söz
istemiştim zatıalinizden, yoklama istenildiği için yoklamaya geçilmişti. Ancak
şunu ifade etmek isterim ki biraz evvel biz bu önergeye “hayır” oyu vermekle
şiddete karşı olmadığımız anlamı çıkarılamaz. Bu bir çarpıtmadır. Biz her türlü
şiddete ve özellikle sağlık çalışanlarına şiddete karşı olduğumuzu kanuni
düzenlemelerle ortaya koymuş bir partiyiz. 
İkinci
olarak da şunu hakikaten ifade etmek isterim: Meclis İçtüzüğü’nün 57’nci
maddesi “Tezkerelerin oylanması ile kanunların oylanması esnasında, işaretle
oylamaya geçilirken en az yirmi milletvekili ayağa kalkmak veya önerge vermek
suretiyle yoklama yapılmasını isteyebilir.” demektedir. Dolayısıyla önergelerde
yoklama istenemez. 
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Bunu bir fırsatçılık olarak kollamak ve yüce
Meclisin kapatılmasına vesile olmaya çalışmak kabul edilemez. (AK PARTİ
sıralarından alkışlar) 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun. 
28.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, öncelikle şunu ifade edelim: Biraz önce biz
“Şiddete ‘evet’ diyorsunuz, ‘hayır’ diyorsunuz.” demedik. Dediğimiz şudur: Bu
tip önergeler tarihî önergeler. Kim salonda, kim salonda değil; yoklamayla
belli olması lazım. Niye? Soma faciasından on beş gün önce “Bütün madenler
güvenlidir.” diyen milletvekillerinin şimdi vicdanı rahat mı? Biz, herkes oy
kullanırken vicdanıyla ve milletten aldığı vazifeyi yapmanın şuuruyla oy
kullansın isteriz. Bizim tespitimiz bundan ibarettir. Yoksa “’Evet’ diyenler şunu
diyor, ‘hayır’ diyenler…” Böyle bir cümlemiz olmadı. 
Ancak
Sayın Başkan, Sayın Grup Başkan Vekili kendilerinin rejime kasteden Anayasa
değişikliğine uyum yapma fırsatçılığıyla yaptıkları İç Tüzük’te dedikleri
düzenlemeyi yapmışlardı. Anayasa Mahkemesine gittik…
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZGÜR
ÖZEL (Manisa) – …Anayasa Mahkemesi verdiği gerekçeli kararında Meclisin her
türlü işlemini her şart altında toplantı yeter sayısı olan 200’ün salonda
olmasıyla yapacağını karara bağladı ve bu durumda hem sizin doğru bir
kararınızla hem de tüm Meclis Başkan Vekillerinin kararıyla her oylamadan önce -eskiden
olduğu gibi- Anayasa Mahkemesi kararına uygun şekilde tatbik ediliyor. O sizin
gönlünüzden geçen, rejime kasteden Anayasa değişikliğinden sonra -aynı
kelimeyle söylüyorum- fırsatçılıkla yaptığınız İç Tüzük’te vardı. Anayasa
Mahkemesi bunu Anayasa’ya uygun şekilde yorumladı, bu Meclisi 80 kişiyle
çalıştırmaya çalışmak millî iradeye saygısızlıktır. Kaldı ki Genel Başkanınız Sayın
Recep Tayyip Erdoğan, “Meclis gündemimizde çok önemli hazırlıklarımız
bulunuyor. Milletvekili arkadaşlarımızın Meclise iştirak noktasında zayıf
olduklarını Grup Başkanı ve Başkan Vekili arkadaşlarımızdan istihbar ettim. Üç
günümüzü bu Meclis çalışmalarına örnek bir parti olarak veremezsek bize
yazıklar olsun. Arkadaşların sizleri bahçelerden toplayıp gruba getirmemesi
lazım.” diyor. Siz hâlen daha 30 kişiyle oylamayı savunuyorsunuz. (CHP
sıralarından alkışlar) 
BAŞKAN
– Sayın Akbaşoğlu, buyurun.
29.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Sayın Başkanım, teşekkür ederim.
Değerli
milletvekilleri, bütün arkadaşlarımızın kimisi Komisyonda kimisi kendilerini
ziyaret eden…
LÜTFÜ
TÜRKKAN (Kocaeli) – Hangi komisyonda?
MUHAMMET
EMİN AKBAŞOĞLU (Çankırı) – Plan ve Bütçe Komisyonunda. 
LÜTFÜ
TÜRKKAN (Kocaeli) – Kaç kişi var, kaç kişi?
MUHAMMET
EMİN AKBAŞOĞLU (Çankırı) – Plan ve Bütçe Komisyonunda şu anda çalışan
arkadaşlarımız var. Aynı şekilde kendilerini ziyarete gelen vatandaşlarımızın
sorunlarını dinlemeyle, onların problemlerine çözüm üretmeyle ilgili…
Bakınız,
biraz evvel yoklama isteyen 20 milletvekili yoklama sonrasında burada yoktu,
7-8 CHP’li arkadaşımız vardı. Dolayısıyla siz kendi talebinize saygılı olun
öncelikle değerli arkadaşlar. 
Velhasıl,
Anayasa Mahkemesinin vermiş olduğu gerekçeli karar sonuç itibarıyla bizi
bağlamaz. Anayasa Mahkemesinin kararı herkesi bağlar ama gerekçesinde ifade
ettiği hususlar ayrı hususlardır, o başka maddeye mülhemdir. Her zaman zaten
burada 200 kişinin var olduğu, Meclisin açılmasıyla beraber…
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – …kabul edilmektedir yoksa zaten açılamaz. Açılıp… 
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Açılır, açılır! 
MUHAMMET
EMİN AKBAŞOĞLU (Çankırı) – Sözlerimi bitiriyorum efendim. 
Sonuç
itibarıyla, 200 kişi olmadan da burada olduğu var kabul edilerek açıldığı
hepimizin malumudur. Görüldüğü gibi de bizim 200 milletvekilimizin üstünde de
burada olduğumuz açıktır. Zira, değerli arkadaşlar, bunu hep beraber biliyor ve
uyguluyoruz. Dolayısıyla bu konuda fırsatçılığı kimin yaptığını da ekran başından
sayın milletimizin kendisi takdir etmektedir. 
Teşekkür
ederim. 
BAŞKAN
– Sayın Türkkan… 
30.- Kocaeli Milletvekili Lütfü Türkkan’ın, Cumhurbaşkanlığı hükûmet
sistemiyle milletin vekillerinin ve Parlamentonun itibarsız hâle getirildiğine
ilişkin açıklaması
LÜTFÜ
TÜRKKAN (Kocaeli) – Sayın Başkan, aslında, Sayın Grup Başkan Vekilini ve
milletvekillerini anlamakta güçlük çekmiyorum, yaptıklarını da çok
ayıplamıyorum, çok da yadırgamıyorum. Zira milletin vekilleri bulundukları
Parlamentoyla beraber itibarsız hâle getirilmiştir mevcut “Cumhurbaşkanlığı
hükûmet sistemi” denilen o ucube sistem sayesinde. Milletvekilleri burada ne
yapacak söyler misiniz bana? Sadece köşkten gelen emirleri hukuka uygun bir
hâle getirip kanunlaştıracaklar; onun dışında, milletvekillerinin hiçbir işlevi
kalmadı. Dolayısıyla arkadaşları da çok garipsemiyorum yani burada bulunmak
artık onlar için zül hâline geldi; onları da anlayışla karşılıyorum. 
İSMAİL
TAMER (Kayseri) – İYİ PARTİ’den kaç kişi var bir bak bakalım arkana ya?
LÜTFÜ
TÜRKKAN (Kocaeli) – Biraz evvelki ifadeniz: “Biz vatandaşlarımızın dertlerini
dinleyip bunların çözümü yönünde fikirler üretmeye çalışıyoruz.” Kiminle? Siz,
bakanları görebiliyor musunuz? 
İSMAİL
TAMER (Kayseri) – Arkana dön bak bakalım kaç kişi var?
LÜTFÜ
TÜRKKAN (Kocaeli) – Nerede, hiç bakan gördünüz mü şimdiye kadar? Açın
fotoğraflara bakın, ben size iddia ediyorum, grubunuza getireyim, bakanların
resimlerini göstereyim, isimlerini saymakta çoğu zorluk çekecek ve bunda da
haksız değiller, zira o bakanları göremiyorsunuz. Bizim görmememiz normal, biz
muhalefet partisiyiz, bakanlar bizi çok kale almayabilirler ama sizler bile
göremiyorsunuz. 
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Bunun bütün kabahati mevcut sistemdir. Sizleri,
Parlamentoyu itibarsız hâle getiren bu sisteme son vermezseniz bu
milletvekillerinin bu Meclise katılımında her seferinde zorluk çekersiniz. Size
bir iddiada bulunuyorum: Eğer Sayın Özgür Özel gibi her oturumda yoklama
istersek sizin burada Meclisi çalıştırmanız mümkün değil, bu hâlinizle
dökülürsünüz, tel tel dökülürsünüz. 
Hepinize
saygılar sunuyorum. 
BAŞKAN
– Sayın Özel, buyurun.
Toparlayalım
ayrıca gündemi.
31.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, teşekkür ederiz.
Tabii,
biraz önce duyduklarımız, bırakın bir Parlamentoda en çok sandalyeye sahip olan
partinin Grup Başkan Vekilini normal şartlarda bu konulardan çok uzak bir
vatandaş tarafından ifade edilse dahi kabul edilemez. Millete gideceksiniz, oy
talep edeceksiniz “O sandık yürütmeye, bu sandık yasamaya.” diyeceksiniz,
milletin oylarıyla burada en çok sandalyeyi alacaksınız, ondan sonra salonda 35
milletvekili olacak ve Grup Başkan Vekili diyecek ki: “Meclis Başkanı, olmasa
bile bakıp da…” Yani siz başta yaptınız ya, müşahedeyle baktınız ve açtınız.
Dediniz ki: “Benim kanaatime göre burada 200 kişi var.” Diyor ki: “35-40 kişi
varken de var kabul edip bütün gün devam edebilir.” Ben bunu bırakın şahsınıza
iktidar partisinin Meclis Başkan Vekillerine dahi kesinlikle yakıştıramam. Bu,
Başkanlık Divanına alenen hakarettir. Görevi yapmıyorsunuz, 35 kişi olduğu
hâlde 200 kişiymiş gibi yapıp Anayasa’ya karşı…
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) - Bitiriyorum Sayın Başkanım.
Başkanlık
Divanı diyor. Yani -şu anda 1 Adalet ve Kalkınma Partili, 1 Cumhuriyet Halk
Partili, 1 Milliyetçi Hareket Partili üye- zatıalinizin riyasetinde Meclisi yöneten
heyete diyor ki: Hepimiz biliyoruz ki 40 da olsa 200 gibi yapabiliyor. Ben bunu
kabul etmiyorum ve bundan sonra herhangi bir Meclis Başkan Vekili Sayın Grup
Başkan Vekilinin oturumunda müşahedeyle açarsa onun suizannı altında kalmış
olur. Bunun için de şahsınızdan haddim olmayarak istirham ederim ki
beyefendinin bulunduğu oturumları kesinlikle müşahedeyle açmayınız ve
elektronik olarak o 200 kişinin burada olduğunu tescil ve tayin ediniz. 
Teşekkür
ediyorum. (CHP sıralarından alkışlar)
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Sayın Akbaşoğlu, bunu devam ettirmeyelim isterseniz. 
Buyurun.
32.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Ancak
beyefendinin söylediği büyük bir çarpıtmadır. Biraz evvel -tutanaklara
bakılabilir- ben bu 200 sayısının aranmasıyla ilgili meseleyi Anayasa
Mahkemesinin gerekçeli kararına istinaden “Bu her zaman aranması gereken bir
sayıdır.” şeklindeki ifadelerine atıf yapmak suretiyle kullandım. Ancak, her
zaman olduğu gibi, bir çarpıtmayla karşı karşıyayız. Ben Başkanlık Divanını
tenzih ederim. 
Bu
sözleri de Meclisin mehabetinden tenzih ederek teşekkürlerimi sunarım. 
LÜTFÜ
TÜRKKAN (Kocaeli) – Sayın Başkan…
BAŞKAN
– Sayın Türkkan, buyurun. 
33.- Kocaeli Milletvekili Lütfü Türkkan’ın, Çankırı Milletvekili
Muhammet Emin Akbaşoğlu’nun ifadelerinde Başkanlık Divanına zımni bir hakaretin
söz konusu olduğuna ve İç Tüzük hükümleri gereğince kınama cezası verilmesini
talep ettiklerine ilişkin açıklaması 
LÜTFÜ
TÜRKKAN (Kocaeli) – Sayın Başkanım, Sayın Grup Başkan Vekilinin ifadeleri
tutanaklardan okunursa, zatıalinizin Başkan Vekilliği yürüttüğü heyete zımni
bir hakaret söz konusudur. İç Tüzük hükümlerine göre, Sayın Grup Başkan
Vekilinin bu konuda kınamayla cezalandırılmasını talep ediyoruz. Heyetinize bu
hakareti biz normal görmüyoruz, reddediyoruz. Reddettiğimiz bu hakaretin
karşısında Sayın Grup Başkan Vekiline ilgili hükümler gereği bir kınama cezası
verilmesini talep etmekteyiz. 
Teşekkür
ediyorum. 
BAŞKAN
– Teşekkür ederim. 
VII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Genel Kurulun çalışma saatlerinin yeniden
düzenlenmesine; gündemin "Kanun Teklifleri ile Komisyonlardan Gelen Diğer
İşler” kısmında bulunan 104, 106, 53 ve 54 sıra sayılı kanun tekliflerinin bu
kısmın sırasıyla 3’üncü, 4’üncü, 5’inci ve 6’ncı sıralarına alınmasına ve diğer
işlerin sırasının buna göre teselsül ettirilmesine; 22 Ekim 2019 Salı günkü
(bugün) birleşiminde gündemin “Başkanlığın Genel Kurula Sunuşları” kısmında yer
alan 17/10/2019 tarihli ve (3/882) esas sayılı Cumhurbaşkanlığı Tezkeresi’nin
okunarak görüşmelerinin aynı birleşimde yapılması ve Genel Kurulun bu
birleşiminde 106 sıra sayılı Kanun Teklifi’ne kadar olan işlerin görüşmelerinin
tamamlanmasına; 106 sıra sayılı Kanun Teklifi’nin İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi 
BAŞKAN
– Adalet ve Kalkınma Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım. 
Türkiye Büyük Millet Meclisi Başkanlığına
Danışma
Kurulu 22/10/2019 Salı günü (bugün) toplanamadığından, İç Tüzük’ün 19’uncu
maddesi gereğince, grubumuzun aşağıdaki önerisinin Genel Kurulun onayına
sunulmasını arz ederim.
 Muhammet
Emin Akbaşoğlu
 Çankırı
 AK
PARTİ Grup Başkan Vekili 
Öneri:
Gündemin
"Kanun Teklifleri ile Komisyonlardan Gelen Diğer İşler” kısmında bulunan
104, 106, 53 ve 54 sıra sayılı kanun tekliflerinin bu kısmın sırasıyla 3’üncü,
4’üncü, 5’inci ve 6’ncı sıralarına alınması ve diğer işlerin sırasının buna
göre teselsül ettirilmesi,
Genel
Kurulun;
22
Ekim 2019 Salı günkü (bugün) birleşiminde gündemin “Başkanlığın Genel Kurula
Sunuşları” kısmında yer alan 17/10/2019 tarihli ve (3/882) esas sayılı
Cumhurbaşkanlığı Tezkeresi’nin okunarak görüşmelerinin aynı birleşimde
yapılması ve Genel Kurulun bu birleşiminde 106 sıra sayılı Kanun Teklifi’ne
kadar olan işlerin görüşmelerinin tamamlanmasına kadar,
106
sıra sayılı Kanun Teklifi’ne kadar olan işlerin görüşmelerinin 22 Ekim 2019
Salı günkü (bugün) birleşiminde tamamlanamaması hâlinde 23 Ekim 2019 Çarşamba
günkü birleşiminde 106 sıra sayılı Kanun Teklifi’ne kadar olan işlerin
görüşmelerinin tamamlanmasına kadar;
106
sıra sayılı Kanun Teklifi’ne kadar olan işlerin görüşmelerinin 23 Ekim 2019
Çarşamba günkü birleşiminde tamamlanamaması hâlinde 24 Ekim 2019 Perşembe günkü
birleşiminde 106 sıra sayılı Kanun Teklifi’ne kadar olan işlerin görüşmelerinin
tamamlanmasına kadar;
30
Ekim 2019 Çarşamba günkü birleşiminde 106 sıra sayılı Kanun Teklifi’nin birinci
bölüm görüşmelerinin tamamlanmasına kadar,
31
Ekim 2019 Perşembe günkü birleşiminde 33 sıra sayılı Kanun Teklifi’ne kadar
olan işlerin görüşmelerinin tamamlanmasına kadar,
çalışmalarını
sürdürmesi;
106
sıra sayılı Kanun Teklifi’nin İç Tüzük’ün 91’inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması; 
önerilmiştir.
106
Sıra Sayılı Edirne Milletvekili Fatma Aksal ve Kayseri Milletvekili İsmail
Emrah Karayel ile 40 Milletvekilinin Su Ürünleri Kanununda Değişiklik
Yapılmasına Dair Kanun Teklifi (2/2214)




Bölümler


Bölüm
  Maddeleri


Bölümdeki Madde Sayısı




Bölüm


1 ila 10’uncu maddelerden


10




Bölüm


11 ila 19’uncu maddelerden


9




Toplam
  Madde Sayısı


19




BAŞKAN
– İYİ PARTİ Grubu adına Kocaeli Milletvekili Sayın Lütfü Türkkan’a söz
veriyorum.
Buyurun
Sayın Türkkan. (İYİ PARTİ sıralarından alkışlar)
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; Türkiye Büyük Millet Meclisinin şahsında zatıalinize
yöneltilen bu ifadeyi herhangi bir cezai yaptırıma uygun görmediğiniz için size
de hayret ediyorum. 
Hakaret
etmek toplumda çok sıradanlaşmış bir iş ama…
BAŞKAN
– Sayın Türkkan, Türkiye Büyük Millet Meclisine yani bizim temsil ettiğimiz
Meclise, Türkiye Büyük Millet Meclisinin neye tekabül ettiğinin bilincinden
yola çıkarak kimse hakaret edemez, Meclisi küçük düşüremez. Sizin gösterdiğiniz
dikkate teşekkür ediyorum.
LÜTFÜ
TÜRKKAN (Devamla) – Peki, ben bunu bir kınama olarak nitelendirebilirim.
Teşekkür ediyorum. (İYİ PARTİ ve CHP sıralarından alkışlar) 
Hakaret
etmek toplumda hoş karşılanmaz, doğru da değildir ama bazen doğruları dile getirdiğinizde
bu bir hakaret olarak addedilebilir. Mesela ben -Sayın Zülfü Demirbağ burada
mı? Şu anda çıkmış, bugün çok gördüm ortalıkta- Sayın Zülfü Demirbağ’a, bir
dönem, yine böyle çok ortada dolaştığı bir dönem “Sen konuşma!” deyip kendisine
geçmişte yargılandığı yolsuzluk, zimmet ve irtikap suçlarıyla ilgili
hatırlatmada bulundum İstanbul Büyükşehir Belediyesinde çalıştığı dönemde. 
MAHMUT
TANAL (İstanbul) – 4. Ağır Cezada…
LÜTFÜ
TÜRKKAN (Devamla) – Ağır cezada yargılandı. 
Kendisi
de gitmiş, bu konuda bir tazminat davası açmış. 
ZÜLFÜ
DEMİRBAĞ (Elâzığ) – Ve kazanmış.
LÜTFÜ
TÜRKKAN (Devamla) – Tazminat davası dosyalarına da ben o gün bu dosyalarla
ilgili gazete kupürlerinin hepsini de koydum, içinde Sabah gazetesi de olan
yani şu anda havuz medyasında bulunan Sabah gazetesinin kupürlerini de koydum,
mahkemeden de rica ettim, dedim ki bu dosyaları lütfen isteyin. Zira, bizim
dosyaları görme imkânımız yok. Siz isteyin, o konuda değerlendirme yapın.
Mahkeme ilk celsede tazminata hükmetmiş, 7.500 lira tazminat cezası, eyvallah…
Şimdi, bakın, bir kişiye katilse katil demek hakaret değildir; bir kişiye
yolsuzluk yapıyorsa “Yolsuzluk yapıyorsun.” demek hakaret değildir. Bunlar
ispata değer şeylerdir. 
Değerli
arkadaşlar, bir kişi bu konuda kalkar birisini suçlarsa o da çıkar der ki:
“Hayır, ben yolsuzluk yapmadım. Ben irtikap, zimmet suçu işlemedim.” Ama
İstanbul’u takip eden bütün buradaki milletvekilleri bilir ki bu arkadaşımız bu
suçlardan ciddi anlamda yargılandı, o dönemin en büyük faillerinden bir tanesiydi.

ABDULLAH
GÜLER (İstanbul) – Ne oldu? Sonra ne oldu?
LÜTFÜ
TÜRKKAN (Devamla) – Şimdi 7.500 lirayı ben ödedim. Bugünden sonra bir ceza
davası veyahut da bir tazminat davası daha açmasını bekliyorum. Ödeye ödeye
devam edeceğiz, bu sezonu da böyle bitireceğiz ama her seferinde kendisiyle bu
dosyaları yüzleştireceğim.
Şimdi,
gelelim bütçeye. Memleketin en önemli meselesi bütçe. Bütçe açık veriyor, bütçe
açık verdikçe Hükûmet maaşları ödemekte zorlanıyor. Yeni bir yasa teklifi
hazırlandığını duyuyoruz, ne kadar gerçek bilmiyorum. Tazminat hak eden kamu
görevlilerinin ve işçilerin tazminat haklarına taksit yapmayla ilgili bir kanun
teklifi hazırlanıyormuş. Yirmi sene, yirmi beş sene çalışan işçi, memurun en
büyük beklentisi tazminatını alıp hayatının ondan sonraki bölümünü daha rahat,
huzur içerisinde tamamlamaktır. Eğer siz bu tazminata vade yaparsanız bu
insanlar hayatlarının geri kalan bölümlerinde rahat yüzü görmeyecekler. Eğer
varsa böyle bir hazırlık bu hazırlığın geri çekilmesini öncelikle yüce
Meclisinizin nezdinde iktidar partisi milletvekillerinden rica ediyorum.
Trafik
cezaları konusu var. Bizi çevirdiğinde herkesin söylediği tek şey: “Çok ceza
kesiyorlar, çok para cezası ödüyoruz.” diyorlar.
(Mikrofon
otomatik cihaz tarafından kapatıldı) 
LÜTFÜ
TÜRKKAN (Devamla) – Bitiriyorum Sayın Başkan.
BAŞKAN
– Buyurun.
LÜTFÜ
TÜRKKAN (Devamla) – “Her şeye ceza kesiyorlar, her harekete trafik cezası
kesiyorlar.” diyorlar. Millet geçinmekte zorlanırken trafik cezaları gerçek
anlamda milletin bütçesini sarsmakta. 
Ecrimisil
cezaları; ben biliyorum, Demirciler köyünde, Dilovası’nın Tepecik köyünde
ahırda 2 tane ineği var, ufak bir taşması var hazine arazisine, ecrimisil
gelmiş, diyor ki: “Ya ben 2 tane ineğimi satsam bu ecrimisili ödeyemem.” Ahır,
yıkmış adam, gidiyor. Yani bütçe açığını trafik cezalarıyla, köylünün ineğini
yaşattığı ahırlara ecrimisil cezası kesmekle halledemezsiniz. Bütçe açığını
halletmenin esas yolu, üretmekten geçiyor. 
Size
bir rakam vereceğim. Lateks eldiven var bilir misiniz? Hekimlerin kullandığı,
veterinerlerin kullandığı, hatta hanımların, güzellik uzmanlarının kullandığı
lateks eldiven, en basit imalatlarından bir tanesi. Türkiye'de lateks eldiven
imal edilmiyor ve 150 milyon dolar para ödüyoruz ona. Ne kadar günah, ne kadar
ayıp bizim için değil mi? Üretmekten vazgeçmeden, üretmeye teşvik etmekten
başka hiçbir çözümü yok bu işin. Yani kalkıp köylüye ceza kesmekle, arabaya
trafik cezası kesmekle bütçe açığını kapatamayız.
Hepinize
saygılar sunuyorum. (İYİ PARTİ sıralarından alkışlar)
ZÜLFÜ
DEMİRBAĞ (Elâzığ) – Sayın Başkan…
BAŞKAN
– Buyurun, yerinizden söz vereyim, buyurun. 
VI.- AÇIKLAMALAR (Devam)
34.- Elâzığ Milletvekili Zülfü Demirbağ’ın, Kocaeli Milletvekili Lütfü
Türkkan’ın AK PARTİ grup önerisi üzerinde İYİ PARTİ Grubu adına yaptığı konuşmasındaki
bazı ifadelerine ilişkin açıklaması
ZÜLFÜ
DEMİRBAĞ (Elâzığ) – Sayın Başkan, değerli milletvekili arkadaşlarım; demin
kürsüde söz alan sözcü, benim geçmişte, İstanbul Belediyesinde hakkımda açılan
bir davadan dolayı işte, hırsızlıkla, yolsuzlukla vesaire vesaire suçlandığımı
ifade etti. O devirde Sayın Cumhurbaşkanımız Belediye Başkanı iken o zamanki
Hükûmet tarafından -isminden bahsetmeyeyim- işini bitirmek üzere gönderilen
müfettişler tarafından başta Başkanımız olmak üzere tüm belediye görevlileri
hakkında, üst düzey görevliler hakkında davalar açıldı. Bana açılan davada;
İSTAÇ Yönetim Kurulu üyesi olarak bir genel müdüre makineleri kullanma yetkisi
vermişiz -sadece bu- bir iş makinesini vermiş kullandırmış ağaç dikiminde;
dolayısıyla, usulsüzlükten açılmış ve hakkımda takipsizlik kararı verilmiş. 
LÜTFÜ
TÜRKKAN (Kocaeli) – Hayır, Rahşan affına takıldı o; takipsizlik değil. 
ZÜLFÜ
DEMİRBAĞ (Elâzığ) – Daha önceden sataştığı için… Davanın mahiyetine bakarsanız;
takipsizlik kararı verildi ara dönemde. 
LÜTFÜ
TÜRKKAN (Kocaeli) – Rahşan affına takılan bir ceza. 
ZÜLFÜ
DEMİRBAĞ (Elâzığ) – Milletvekili olmadığım dönemde takipsizlik kararı verildi
benim hakkımda. 
LÜTFÜ
TÜRKKAN (Kocaeli) – Rahşan affına takıldı. Milleti yanıltmayın; dosyayı ben
biliyorum. 
ZÜLFÜ
DEMİRBAĞ (Elâzığ) – Bir dinlemesini bil ya! 
LÜTFÜ
TÜRKKAN (Kocaeli) – Dosyayı ben biliyorum; belki utanırsınız diye söylemek
istemedim.
ZÜLFÜ
DEMİRBAĞ (Elâzığ) – Takipsizlik kararı verildi. Sen kalktın buradan itham
ettin, ben dava açtım. 
LÜTFÜ
TÜRKKAN (Kocaeli) – Sen değil, siz; siz diyeceksiniz.
ZÜLFÜ
DEMİRBAĞ (Elâzığ) – Hırsızlıkla itham ettin; 10 milyar kazandım; kesinleşmedi.
(AK PARTİ sıralarından alkışlar) Ben bu parayı da… Haram bir para, bana göre
haram. Neden? Çünkü kaynağı belli olmayan bir parayı çoluk çocuğuma ben
yedirmem. 
LÜTFÜ
TÜRKKAN (Kocaeli) – Belediyeden çalmadım, belediyeden çalmadım. Rahat ol!
Belediyeden çalmadım; rahat ol! 
ZÜLFÜ
DEMİRBAĞ (Elâzığ) – Yok yok, yanlış anlama; bir müsaade edersen… Kaynağını
bilmediğim, kaynağını bilmediğim bir parayı ben çoluk çocuğuma yedirmem.
LÜTFÜ
TÜRKKAN (Kocaeli) – Yolsuzluk yapmadım belediyede; rahat ol! Rahat ol,
çalmadım. 
BAŞKAN
– Evet, tamam. 
LÜTFÜ
TÜRKKAN (Kocaeli) - Bütün İstanbul bilir senin ne olduğunu. Bak, bütün İstanbul
bilir senin ne olduğunu. 
ZÜLFÜ
DEMİRBAĞ (Elâzığ) – Alacağım o parayı senin şahsiyetinle mütenasip bir tatlı
alıp ikram edeceğim arkadaşlara.
LÜFTÜ
TÜRKKAN (Kocaeli) – İstanbul’daki herkes tanır seni, herkes tanır; hangi
yolsuzluklara alet olduğunu da bilir. 
ZÜLFÜ
DEMİRBAĞ (Elâzığ) – Senin şahsiyetinle mütenasip bir tatlı alıp arkadaşlara
ikram edeceğim. 
LÜTFÜ
TÜRKKAN (Kocaeli) - Bütün İstanbul bilir seni. Bütün İstanbul bilir seni,
tanır.
VII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Genel Kurulun çalışma saatlerinin yeniden
düzenlenmesine; gündemin "Kanun Teklifleri ile Komisyonlardan Gelen Diğer
İşler” kısmında bulunan 104, 106, 53 ve 54 sıra sayılı kanun tekliflerinin bu
kısmın sırasıyla 3’üncü, 4’üncü, 5’inci ve 6’ncı sıralarına alınmasına ve diğer
işlerin sırasının buna göre teselsül ettirilmesine; 22 Ekim 2019 Salı günkü
(bugün) birleşiminde gündemin “Başkanlığın Genel Kurula Sunuşları” kısmında yer
alan 17/10/2019 tarihli ve (3/882) esas sayılı Cumhurbaşkanlığı Tezkeresi’nin
okunarak görüşmelerinin aynı birleşimde yapılması ve Genel Kurulun bu
birleşiminde 106 sıra sayılı Kanun Teklifi’ne kadar olan işlerin görüşmelerinin
tamamlanmasına; 106 sıra sayılı Kanun Teklifi’nin İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi (Devam)
BAŞKAN
– Cumhuriyet Halk Partisi Grubu adına Manisa Milletvekili Sayın Özgür Özel’e
söz veriyorum.
Buyurun
Sayın Özel. (CHP sıralarından alkışlar) 
CHP
GRUBU ADINA ÖZGÜR ÖZEL (Manisa) – Sayın Başkan, değerli milletvekilleri,
oturumu izleyen çok değerli genç arkadaşlar; 16 Nisan tarihinde rejime kasteden
bir anayasa değişikliği yaptı Adalet ve Kalkınma Partisi; ardından, hepimizin
çocukluğundan beri bayrak kırmızısı bildiğimiz Anayasa’yı turkuaz, sarayın
renginde bastılar. Geçen bütün seneyi bunu eleştirmekle geçirip… Nihayet her ne
kadar meri olsa da ama değişikliğinin öncesinde, sırasında ve sonrasındaki
OHAL, haksızlıklar, baskılar ve eşitsizliklerle meşru olmasa da Anayasa, Meclis
tarafından olması gereken renkte yani sarayın turkuaz renginde değil, al bayrak
renginde basılmış. Bu mücadelemizin sonuç verdiğini memnuniyetle takip ettik.
(CHP sıralarından alkışlar) 
Gelelim
grup önerisine, Meclis nasıl çalışacak? Biz rejime kasteden Anayasa değişikliği
yapılırken dedik ki: “Bakanlar şimdi milletin bakanları, milletin seçtiği
Parlamentodan çıkıyor, istisna olarak dışarıdan görevlendirilse de burada yemin
ediyor, güvenoyu alıyor Kabineyle birlikte ve gerekirse güvensizlik oyu ve
gensoru mekanizmalarıyla denetlenip düşürülebiliyor ama sarayın bakanı düzenine
geçerseniz milletin işine bakanlardan yetkiyi aldığı yürütmenin başının ağzının
içine bakanlara geçersiniz.” Geçtiğimiz on altı ayı bakan aramakla geçirdiniz.
Anayasa değişikliğinde ne eleştirdiysek geçen yaz ve yaz sonrası kampınızın
şikâyet konusu oldu. “Bakanlara erişemiyoruz, telefonlara çıkmıyorlar, çok
kibirliler.” Ve buna grubunuz yürütmeyle beraber bir çözüm buldu. Nedir
çözümleri? Nöbetçi bakan uygulaması. Dünya siyaset tarihinin en utanç verici
uygulaması. Eğer rejime kasteden Anayasa değişikliğini yapmasaydınız o bakanlar
burada oturuyorlardı, şimdi koltukları sökük. Sizler talebinizi, denetiminizi
onlara ve yüzüne karşı “sözlü sorular”da salı günleri en önemli denetim
imkânıyla sorabiliyor, notunuzu iletiyor, ulaşıyordunuz. Şimdi bakanlar
yukarıda bir odada nöbetleşe tutuluyorlar ve milletin bakanı milletin
Meclisine, milletin vekilinin ayağına gelirken şimdi sizler bakanlara ulaşmak
için onların ayağına gidiyorsunuz. Onun için de size bir görüşme, bir temas
odası kuruldu. Bunu kabul etmiyoruz, bunu son derece ayıplı bir durum olarak
görüyoruz.
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – Nöbetçi bakan uygulaması ülkeyi getirdiğiniz acınası durumun
fiiliyatta itirafı, kâğıt üzerinde kabulü ve Parlamentoya fiziken de bir ayıp
olarak yaşatılmasıdır. Bakan dediğin Meclise karşı sorumlu olur. Bugün bakan
dediğiniz kişi size karşı sorumlu değilse... Yazılı soru önergelerinin yüzde
7’sini cevaplamış kadın bakanlarımız ve erkek bakanlarımız, akıl alır gibi
değil. Sözlü soru sorama, gensoru vereme ve bir tek şey bil, milletimiz beş
yıllığına birisini seçti, o birisi hepsini yapacak ve biz de burada parmak
kaldırma oyunu oynayacağız. Bakın, bu sistem milletvekillerinin vicdanına,
kalbine ve aklına ihtiyaç duymuyor, sadece parmaklarınıza; şifreyi girsin,
parmak izini okutsun ve hep birlikte aynı oyu kullansın diye. 
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – Bu, millete karşı yapılmış, Parlamentoya karşı yapılmış en
büyük saygısızlıktır. Milletin vekilini parmak vekil durumuna düşürenlere
yazıklar olsun. (CHP sıralarından alkışlar) 
MUHAMMET
EMİN AKBAŞOĞLU (Çankırı) – Sayın Başkanım, sataşma nedeniyle açıklama yapmak
istiyorum.
BAŞKAN
– Buyurun.
VI.- AÇIKLAMALAR (Devam)
35.- Çankırı Milletvekili Muhammet Emin Akbaşoğlu’nun, AK PARTİ grup
önerisi üzerinde Kocaeli Milletvekili Lütfü Türkkan’ın İYİ PARTİ Grubu adına
yaptığı konuşmasındaki ifadeleri ile Manisa Milletvekili Özgür Özel’in CHP
Grubu adına yaptığı konuşmasındaki ifadelerine katılmasının mümkün olmadığına
ilişkin açıklaması
MUHAMMET
EMİN AKBAŞOĞLU (Çankırı) – Tabii, biraz evvelki konuşmaların hiçbirine katılmak
mümkün değil. Egemenlik kayıtsız şartsız millete aittir ve 16 Nisanda
milletimiz bu egemenliğini referandumda verdiği kararla hayata geçirmiştir.
Cumhurbaşkanlığı hükûmet sistemi zembille inmemiştir, millet iradesiyle
gerçekleşmiştir. Herkes millet iradesine saygı göstermek mecburiyetindedir. (AK
PARTİ sıralarından alkışlar) 
Turkuaz
rengine gelince: Turkuaz rengi bir Türk rengidir, Türk milletinin rengidir,
sarayın veya başka bir yerin rengi değildir. Kırmızı renk de bizimdir, turkuaz
rengi de bizimdir.
ÖZGÜR
ÖZEL (Manisa) – Bayrağı da turkuaz basarsınız siz! 
MUHAMMET
EMİN AKBAŞOĞLU (Çankırı) - Renkler arasında ayrım yapmayın. Ay yıldızlı al
bayrağımızın şekli, şemaili, biçimi Anayasa’mızda yazılıdır; değiştirilemez,
değiştirilmesi teklif dahi edilemez. Karıştırınca çorba oluyor, maalesef
hakikat ortadan kayboluyor.
Değerli
arkadaşlar, dolayısıyla bu konuda rejime kasteden bir durum söz konusu
değildir. Rejimimiz cumhuriyet rejimidir. Parlamenter Hükûmet sistemi yerine,
millet iradesiyle Cumhurbaşkanlığı hükûmet sistemi caridir.
Nöbetçi
bakan uygulamasını sizler de talep ediyordunuz. “Bakanları burada görmek
istiyoruz, onlarla konuşmak istiyoruz.” diye muhalefet, siz de talep
ediyordunuz.
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) - Sonuç itibarıyla talebiniz karşılandı, niçin hâlâ
bas bas bağırıyorsunuz?
LÜTFÜ
TÜRKKAN (Kocaeli) – Genel Kurulda, Genel Kurulda, yukarıda değil. 
MUHAMMET
EMİN AKBAŞOĞLU (Çankırı) - Meclis sert kuvvetler ayrılığı sistemi çerçevesinde
yasama faaliyetini yürütmekte ve hem Cumhurbaşkanına hem de bakanlara karşı
Yüce Divan sıfatıyla kendi denetim hakkını da ortaya koymaktadır. Bakanlar
Meclise karşı hukuken de siyaseten de sorumludur. Bunun böyle kayda geçmesini
istiyorum. 
Teşekkür
ediyorum. 
BAŞKAN
– Buyurun Sayın Özel.
36.- Manisa Milletvekili Özgür Özel’in, her şeyin gözler önüne açıkça
serilmiş olmasının telaşa sebebiyet verdiğine ilişkin açıklaması
ÖZGÜR
ÖZEL (Manisa) – Sayın Başkan, bu telaşın sebebi her şeyin gözler önüne açıkça
serilmiş olmasıdır. Millete giderken dediniz ki “Güçlü Meclis olacak.” Oysa bir
tane milletvekili geçen dönem yapılan yasama faaliyetlerinde gerçekten ve
fiilen yer almadı. Bütün hepsini bakanlar müjdeledi. Dediler ki: “Şu kanunu
hazırladık, yolluyoruz.” Altına imza atıp Anayasa’ya karşı muvazaa suçu
işlediniz.
Yüzde
51’le geçmiş olan bir Anayasa değişikliğinde millet, kendilerine söylediğiniz,
45 televizyon kanalı, 35 gazete, 800 yerel gazete, devletin bütün imkânları,
örtülü ödenek ve OHAL sopası altında yaptığınız ve tamamen yanıltarak,
vatandaşı yanlış bilgilendirdiğiniz bir süreçte küçük bir farkla karar vermiş.
Cesaretiniz varsa, sadece ve sadece Cumhurbaşkanının tarafsızlığı maddesini
referanduma getirin, el mi yaman bey mi yaman millet size göstersin. (CHP
sıralarından alkışlar)
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Bu konu bana göre yeterince… 
MUHAMMET
EMİN AKBAŞOĞLU (Çankırı) – Bitiriyorum efendim, bir cümleyle bitiriyorum. 
BAŞKAN
– Buyurun.
37.- Çankırı Milletvekili Muhammet Emin Akbaşoğlu’nun, herkesi millet
iradesine saygıya davet ettiğine ilişkin açıklaması
MUHAMMET
EMİN AKBAŞOĞLU (Çankırı) – Çok teşekkür ederim Sayın Başkanım. 
Değerli
milletvekilleri, 16 Nisan 2017’de bu konu referanduma sunuldu, milletimiz
kararını verdi. Mevcut şartlar çerçevesinde 2018’de Cumhurbaşkanlığı seçimleri
yapıldı, kararını verdi mevcut hâliyle. 31 Mart 2019’da yerel yönetim seçimleri
yapıldı ve -Cumhur İttifakı’nın bu yeni sistemle ilgili kanaatleri ortada-
Cumhur İttifakı yüzde 53,54’lere varan bir oy oranına ulaşırken bu yapılanın
millet tarafından tasdik edildiği tekrar ortaya çıktı. Yenilen pehlivan güreşe
doymazmış. Tekrar tekrar bu meseleyi temcit pilavı gibi sistemin önüne
getirmenin, milleti meşgul etmenin Meclisin çalışmasına sekte vurmaktan başka
bir işe yaramadığını ifade etmek istiyor, milletin iradesine herkesi saygıya
davet ediyorum. 
BAŞKAN
– Teşekkür ederim. 
III.- YOKLAMA
(CHP
sıralarından bir grup milletvekili ayağa kalktı) 
ÖZGÜR
ÖZEL (Manisa) – Yoklama yapılmasını talep ediyoruz.
BAŞKAN
– Yoklamaya geçiyoruz. 
Sayın
Özel, Sayın Kılıç, Sayın Emre, Sayın Tığlı, Sayın Sümer, Sayın Aydoğan, Sayın
Tanal, Sayın Karabat, Sayın Keven, Sayın Şevkin, Sayın Kaya, Sayın Şahin, Sayın
Kılınç, Sayın Zeybek, Sayın İlhan, Sayın Ünsal, Sayın Çelebi, Sayın Kadıgil,
Sayın Bülbül, Sayın Yılmazkaya.
Yoklamayı
başlatıyorum, üç dakika süre veriyorum. 
(Elektronik
cihazla yoklama yapıldı)
BAŞKAN
– Toplantı yeter sayısı yoktur. 
Birleşime
beş dakika ara veriyorum.
Kapanma Saati: 17.46
ÜÇÜNCÜ OTURUM
Açılma Saati: 17.55
BAŞKAN: Başkan Vekili Celal ADAN
KÂTİP ÜYELER: Nurhayat ALTACA KAYIŞOĞLU (Bursa),
Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 8’inci Birleşiminin Üçüncü Oturumunu
açıyorum. 
III.- YOKLAMA
BAŞKAN
- Adalet ve Kalkınma Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı. 
Şimdi
yoklama işlemini tekrarlıyorum. 
Yoklama
için beş dakika süre veriyorum. 
Yoklama
işlemini başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Genel Kurulun çalışma saatlerinin yeniden
düzenlenmesine; gündemin "Kanun Teklifleri ile Komisyonlardan Gelen Diğer
İşler” kısmında bulunan 104, 106, 53 ve 54 sıra sayılı kanun tekliflerinin bu
kısmın sırasıyla 3’üncü, 4’üncü, 5’inci ve 6’ncı sıralarına alınmasına ve diğer
işlerin sırasının buna göre teselsül ettirilmesine; 22 Ekim 2019 Salı günkü
(bugün) birleşiminde gündemin “Başkanlığın Genel Kurula Sunuşları” kısmında yer
alan 17/10/2019 tarihli ve (3/882) esas sayılı Cumhurbaşkanlığı Tezkeresi’nin
okunarak görüşmelerinin aynı birleşimde yapılması ve Genel Kurulun bu
birleşiminde 106 sıra sayılı Kanun Teklifi’ne kadar olan işlerin görüşmelerinin
tamamlanmasına; 106 sıra sayılı Kanun Teklifi’nin İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi (Devam)
BAŞKAN
- Adalet ve Kalkınma Partisi Grubu önerisini oylarınıza sunuyorum: Kabul
edenler… Kabul etmeyenler… Kabul edilmiştir.
Sayın
milletvekilleri, Anayasa’nın 92’nci maddesine göre verilen bir Cumhurbaşkanlığı
tezkeresi vardır, okutuyorum:
VIII.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, hudut, şümul ve miktarı Cumhurbaşkanınca
belirlenecek Türk Silahlı Kuvvetleri unsurlarının, 1701 (2006) sayılı Birleşmiş
Milletler Güvenlik Konseyi Kararı ve 880 sayılı Türkiye Büyük Millet Meclisi
Kararı’yla tespit edilen ilkeler kapsamında; Birleşmiş Milletler Geçici Görev
Gücü bünyesinde UNIFIL'e, 31/10/2019 tarihinden itibaren bir yıl daha iştirak
etmesi ve bununla ilgili gerekli düzenlemelerin Cumhurbaşkanınca yapılması için
Anayasa’nın 92'nci maddesi uyarınca izin verilmesine dair Cumhurbaşkanlığı
tezkeresi (3/882)
17 Ekim 2019
Türkiye Büyük Millet Meclisi Başkanlığına
Birleşmiş
Milletler Güvenlik Konseyinin 11.8.2006 tarihinde kabul ettiği 1701 (2006)
sayılı Karar ve Türkiye Büyük Millet Meclisinin 05.9.2006 tarihli ve 880 sayılı
Kararıyla bir yıl için verdiği izin çerçevesinde, Türkiye, Lübnan'da konuşlu
Birleşmiş Milletler Geçici Görev Gücüne (UNIFIL) Silahlı Kuvvetleri
unsurlarıyla katkı sağlamıştır. Söz konusu iznin süresi son olarak Türkiye
Büyük Millet Meclisinin 16/10/2018 tarihli ve 1201 sayılı Kararı’yla 31/10/2018
tarihinden itibaren bir yıl uzatılmıştır.
Türkiye
UNIFIL'e yaptığı katkılarla barışı koruma harekâtının etkin biçimde icrasında
önemli bir işlev üstlenmiştir. Bu çerçevede, Türkiye'nin katkısı gerek
Birleşmiş Milletler sistemi içinde gerek bölgesel ve küresel ölçekte gerekse
kapsamlı sivil-asker iş birliği faaliyetleri vasıtasıyla Lübnan toplumunun her
kesimi nezdinde görünürlüğünün artmasına, ayrıca barış ve istikrarın
korunmasına yönelik politikasının sürdürülmesine hizmet etmiştir. Bu itibarla,
UNIFIL'e katkımızın sürdürülmesinin önem arz ettiği değerlendirilmektedir.
UNIFIL'in
görev süresi Birleşmiş Milletler Güvenlik Konseyinin 29/8/2019 tarihli ve 2485
(2019) sayılı Kararı’yla 31/8/2020 tarihine kadar uzatılmıştır.
Bu
hususlar ışığında ve Lübnan’la ikili ilişkilerimiz ve bölgedeki güvenlik
şartları da göz önünde tutularak, Birleşmiş Milletler Güvenlik Konseyinin
UNIFIL'in görev süresinin uzatılması yönündeki 2485 (2019) sayılı Kararı
uyarınca; hudut, şümul ve miktarı Cumhurbaşkanınca belirlenecek Türk Silahlı
Kuvvetleri unsurlarının, 1701 (2006) sayılı Birleşmiş Milletler Güvenlik
Konseyi Kararı ve 880 sayılı Türkiye Büyük Millet Meclisi Kararı’yla tespit
edilen ilkeler kapsamında 31/10/2019 tarihinden itibaren bir yıl daha UNIFIL'e
iştirak etmesi ve bununla ilgili gerekli düzenlemelerin Cumhurbaşkanınca
yapılması için gereğini Anayasa'nın 92’nci maddesi uyarınca bilgilerinize
sunarım.
 Recep
Tayyip Erdoğan
 Cumhurbaşkanı
BAŞKAN
– Şimdi, alınan karar gereğince Cumhurbaşkanlığı tezkeresi üzerinde İç Tüzük’ün
72’nci maddesine göre görüşme açacağım. Gruplara ve şahsı adına 2 üyeye söz
vereceğim. Konuşma süreleri gruplar için yirmişer dakika ve şahıslar için onar
dakikadır.
Tezkere
üzerinde söz alan sayın milletvekillerinin isimlerini okutuyorum.
Gruplar
adına: 
1)
İYİ PARTİ Grubu adına Aydın Milletvekili Aydın Adnan Sezgin. 
2)
Milliyetçi Hareket Partisi Grubu adına Manisa Milletvekili Erkan Akçay.
3)
Cumhuriyet Halk Partisi Grubu adına İstanbul Milletvekili Ahmet Ünal Çeviköz.
4)
Adalet ve Kalkınma Partisi Grubu adına Kocaeli Milletvekili Fikri Işık.
Şahıslar
adına: 
1)
İstanbul Milletvekili Onursal Adıgüzel.
2)
İstanbul Milletvekili İffet Polat. 
(Uğultular)
BAŞKAN
– Sayın milletvekilleri, konuşurken sesleriniz bir uğultu oluşturuyor.
Dolayısıyla, konuşmak isteyenler kulise çıksınlar sayın milletvekilleri.
LÜTFÜ
TÜRKKAN (Kocaeli) – Sayın Başkan, kahveye çevirdiler burayı ya, vallahi
billahi.
BAŞKAN
– Şimdi, İYİ PARTİ Grubu adına Aydın Milletvekili Sayın Aydın Adnan Sezgin’e
söz veriyorum. (İYİ PARTİ sıralarından alkışlar) 
Süreniz
yirmi dakikadır.
İYİ
PARTİ GRUBU ADINA AYDIN ADNAN SEZGİN (Aydın) – Sayın Başkan, değerli
milletvekilleri; Lübnan’da Birleşmiş Milletler Güvenlik Konseyi kararına
dayanan Barışı Koruma Harekâtı’na katkı sağlayan Silahlı Kuvvetlerimizin görev
süresinin Kasım 2019 itibarıyla bir yıl daha uzatılmasını İYİ PARTİ olarak
destekliyoruz. 
UNIFIL
kapsamında görev yapan uluslararası misyon ülkemize çok yakın bir bölgede
önemli bir vazife icra etmekte, barış gayretlerine katkıda bulunmaktadır. 
Lübnan,
tarihsel açıdan büyük bir yakınlık içinde bulunduğumuz, toplumsal hafızamızda
önemli yer tutan ve soydaşlarımızı barındıran bir ülkedir. Türkiye’nin
uluslararası meşruiyet zemininde bölgesel ve küresel barış ve istikrar
çabalarına katkıda bulunması cumhuriyetin geleneksel dış politikasına uygun bir
tutumdur. Dolayısıyla, Türk Silahlı Kuvvetlerinin bu görevinin süresinin
uzatılmasını desteklememiz de normaldir. 
Bugün,
Lübnan, tıpkı başka bazı Arap ülkeleri gibi ciddi bir toplumsal gerginlik
sürecinden geçiyor. Arap dünyasında yeniden ortaya çıkmaya başlayan ve esas
olarak ilgili ülkelerin rejiminden, kötü yönetiminden, sosyolojisinden, iç
dinamiklerinden kaynaklanan bu son gelişmeleri iktidarın 2010’da başlayan
olaylarda olduğu gibi yanlış okumamasını ve hatalı politikalara yönelmemesini
temenni ediyorum. 
(Uğultular)
AYDIN
ADNAN SEZGİN (Devamla) - Sayın Başkan, epey uğultu var galiba. 
BAŞKAN
– Sayın milletvekilleri, önemli bir konuyu değerlendiriyoruz. Hatibi dinleme
fırsatı vermiyorsunuz, konuşmak isteyenler kulise geçsin arkadaşlar. 
LÜTFÜ
TÜRKKAN (Kocaeli) – Sayın Başkan, şu arkaya bir bakar mısınız Allah aşkına.
BAŞKAN
- Değerli milletvekilleri, size söylüyorum arkadaşlar. 
Buyurun
Sayın Sezgin. 
AYDIN
ADNAN SEZGİN (Devamla) – Teşekkür ederim Sayın Başkan. 
Türkiye
ile Lübnan arasında, bizler için büyük bir tehdit, tehlike sahası hâline gelen,
getirilen Suriye var. Suriye’nin bu hâle gelmesinde maalesef, on yedi yıllık
iktidar çok büyük bir sorumluluk taşıyor. Malum, bugün Soçi’de -hâlâ devam
ediyor toplantı- Sayın Cumhurbaşkanı ile Rusya Devlet Başkanı Putin görüşüyorlar.
Neyi müzakere ediyor Sayın Cumhurbaşkanı? “Kendi kendimize yarattığımız devasa
bir tehdidi ve bugüne kadar katlandığımız maliyetleri bundan sonrası için nasıl
sınırlayabiliriz? Milyonlarca Suriyeli sığınmacı yükünü nasıl azaltabiliriz?”
Esas meselemiz bunlar. Yani bugün çok uzağında bulunduğumuz ve büyük ihtimal,
uzun bir dönem boyunca uzağında kalacağımız 2011 Ağustos koşullarına doğru
hangi adımları atabiliriz? Derdimiz bu. 911 kilometre sınırımız bulunan
Suriye’den ulusal güvenliğimize yönelik tehlikeleri nasıl bertaraf edebiliriz?
Bunu ABD ve Rusya’yla bu her iki ülkeye de tabi bir konumda müzakere etmeye
mecbur kaldık. Bu gerçekten çok hazin bir tablo. Türkiye Cumhuriyeti devleti
hiçbir zaman böyle bir duruma düşmemişti. 
Biraz
hafızamızı tazeleyelim, Suriye krizinin başlangıcına gidelim. İktidar krizin
başında siyasi yöntemlerle, 2011 Ağustosundan itibaren de sahaya doğrudan
methaldar olarak Suriye’de rejim değişikliğini hedeflemiştir. Açıkça
söyleyelim, Suriye’de Müslüman Kardeşler’in, İhvan’ın hâkimiyet kurmasını
istemiştir; 1982’deki Hama-Humus katliamının intikamının peşine düşmüştür,
Suriye’yi bir İhvan rejimi vasıtasıyla kontrolü altına alabileceğini
düşünmüştür. Evet, bazı hayallere kapılmıştır. 
Buyurun,
2012 Temmuz ayının gazetelerine bakın, iktidarın bazı sözcüleri Türkiye’nin
Suriye’de aldığı pozisyonun bir gerekçesi olarak bu ülkedeki petrol
kaynaklarına da atıfta bulunmuşlardır. Aslında, millî çıkarlarımız, ulusal
güvenliğimize yönelik muhtemel tehditler tamamen göz ardı edilmiştir, Suriye’de
olmadık silahlı gruplarla iş birliği yapılmıştır. Şam rejimi ise 2012’de güç
dengelerini göz önünde bulundurarak taktik mülahazalarla Ayn el Arap, namıdiğer
Kobani’den Kamışlı’ya kadar olan bölgeden çekilmiş ve bölgeyi PKK’yla özdeş
terörist gruplara terk etmiştir. 
2012
yazından itibaren oralarda kanton denilen oluşumlar ortaya çıkmıştır. Bu
bağlamda, diğer bir önemli gelişme yine 2012’de ABD’nin Irak’tan çekilmesi
sonrasında yaşanmıştır. Baskı altındaki Sünni Arap nüfusun bir kısmı tepki olarak
ismiyle tamamen gayrimütenasip şekilde canavar bir terörist örgüt olan Irak
İslam Devleti’ne yönelmiştir. Bu örgüt Suriye zeminine de kayarak “Irak Şam
İslam Devleti” adını almıştır. Örgüt hem Irak’ta hem Suriye’de otorite
boşluğundan yararlanarak palazlanmıştır. Maalesef Türkiye o dönemde yabancı
savaşçılar, yabancı cihatçılar akınına uğramıştır; bunlar lojistik destek
bulmuşlardır, topraklarımızdan rahatlıkla Suriye’ye sızabilmişlerdir. IŞİD hem
Suriye’de geniş bir coğrafyaya yayılmış hem Irak’ta, Musul dâhil, Bağdat
yakınlarına kadar geniş bir alanı kontrol altına almıştır. Musul
Başkonsolosluğumuza yaptıkları müessif baskın hatırlanacaktır. 
2014
sonbaharında IŞİD’in Ayn El Arap/Kobani’ye saldırısı sırasında ABD,
PYD-YPG/PKK’ya IŞİD’e karşı destek çıkmıştır. Bu desteği PYD-YPG/PKK’nın
terörist niteliğini bile bile yapmıştır. ABD’yle bu terörist yapı arasında açık
ve topyekûn temas, melun ittifak maalesef böyle başlamıştır. Yine burada
iktidarın yanlışlarının da payı büyüktür. 
2015
Ocak ayında Şam’a muhalif güçler Türkiye'nin, Katar’ın ve o dönemde iş birliği
içinde olduğumuz Suudi Arabistan’ın yardımıyla İdlib’i ele geçirmişlerdir. Bu
gelişme ise rejimin yıkılmasını önlemek isteyen Rusya’nın savaşa doğrudan
müdahalesini tetiklemiştir. Yani Ankara 2014 Mart ayında Kırım’ı ilhak etmiş
olan Rusya’nın Suriye’de savaşa girebileceğini öngörememiş, hesaplayamamıştır.
O akıl tutulması ve kargaşa içinde Rus uçağı düşürüldü. İktidar kendi içinde
“Talimatı ben verdim, sen verdin.” kavgasına tutuştu, koşup soluğu NATO’da
aldı, ne yapacağını şaşırdı. Ve bir buçuk yıl boyunca Türkiye Suriye’de hiçbir
inisiyatif alamadı. Sonrasında, Moskova’dan özür dilendi, diyet ödendi ve
Suriye’de tam anlamıyla tabi bir ülke durumuna düştük. 
İktidara
sesleniyorum: Suriye politikanızı başlangıçtan itibaren yanlış kurdunuz,
hesaplarınızı ve okumanızı hatalı yaptınız. Bu hataları savrulmalarla
sürdürdünüz, yanlışları düzeltmek adına yeni yanlışlara düştünüz. Suriye
politikanız kimseye güven vermedi. Birkaç yanlış, Mehmetçik sayesinde, kısmen
telafi edildi, temel hatalarsa maalesef onarılamadı. Bu hatalar yüzünden,
uzaklardan gelen dış güçler, hasım çevreler Suriye’de yer edindi, palazlandı.
Tehlike zaman içinde büyüdükçe büyüdü, riskler arttıkça arttı.
Suriye’den
Türkiye Cumhuriyeti’ne yönelik bu tehditler fırtınası karşısında biz İYİ PARTİ
olarak Barış Pınarı Harekâtı’nı elbette destekleyecektik; tıpkı Cerablus’ta,
tıpkı Afrin’de olduğu gibi, tıpkı Kuzey Irak’taki mücadelede olduğu gibi
ordumuzun yanında yer alıyoruz. Gelinen noktada ulusal güvenliğimizi tehdit
eden gelişmelere karşı Türk Silahlı Kuvvetlerinin gerekli görevi üstlenmesinin
önemini vurgulayarak “Bu koşullarda şu ya da bu parti yoktur; tek bir parti
vardır, o da al bayrak partisidir.” dedik.
Bugün
yeni bir aşamadayız. Net olan şu ki: Siyaset görevini yaptı, milletimiz
görevini yaptı, Mehmetçik de görevini başarıyla yerine getirdi, getiriyor;
şimdi, iş masada ve Hükûmettedir. Ortada ABD’yle bir mutabakat vardır. Türkiye
ve ABD heyetleri arasında yapılan görüşmenin ardından yayınlanan ortak bildiri
metni ve resmî açıklamalar, birçok belirsizlikle beraber bazı olumlu
ilerlemelere de işaret ediyor. Önümüzde bizi oldukça hassas bir süreç
beklemekte. Bu süreçte, iktidarın hatasız bir çizgi izlemesi gerekir.
Temennimiz, yeni bir hatalar zincirinin başlamaması, yanlış hesaplardan
dönülmesi, akla ve “ulusal çıkar” kavramına uygun bir tutum izlenmesidir.
Gelişmeleri çok yakından takip ediyoruz. 
Ortak
bildirideki ifadeler, bugün denetimimiz altındaki bölgeyle sınırlı tutulmuştur.
Oysa, Suriye’de Fırat’ın doğusundan Irak sınırına kadar söz sahibi olacağımız
güvenli bölge hedefinden söz ediliyordu. Bu hedef muallakta kalmıştır. Şu an,
denetimimiz altındaki bölgelerin dışından millî güvenliğimize yönelebilecek
tehditleri bertaraf edebilmek için Rusya’yla müzakeredeyiz. Önünde sonunda,
Suriye yönetimiyle de müzakere etmemiz gerekecek, yakındır bu. Türkiye,
operasyonu başlatırken kontrol sağlamayı hedeflediği bölgelerden Ayn el Arap’ın
tamamından ve Tel Abyad’a çok yakın sınır bölgelerinden vazgeçmiştir, keza
Menbiç de aynı durumdadır. Bu bölgeler Suriye yönetiminin eline geçmektedir.
Irak sınırına yakın bölgelerde, Kamışlı’da da benzer gelişmeler yaşanmaktadır.
911 kilometrelik sınır boyunca 12 gözetleme kulesi yerleştirilmesi önerisi Tahran
tarafından olumsuz karşılanmıştır. Moskova’nın bu konudaki düşüncesini henüz
bilmiyoruz. 
Öte
yandan, ABD’nin hava operasyonlarında kullandıkları dâhil bazı tesislerini Rus
kuvvetlerine teslim ettiğine dair duyumlar alınmaktadır. Rusya’nın ve rejimin
Fırat’ın batısındaki hâkimiyeti malumdur. Rusya’nın ve Suriye yönetimi
güçlerinin İdlib’e taarruzları artmaktadır, yakın bir süre içinde İdlib’e nihai
bir harekât düzenlenmesi mukadder gözükmektedir. Böyle bir harekât ülkemiz
açısından birinci derecede risklidir. Bu operasyonun gerçekleşmesiyle birlikte,
sayısı milyonlara varan sivilin Türkiye'ye doğru değil de Tel Abyad ile
Rasulayn arasındaki bölgeye yönelmesi açısından Ayn el Arap, Kobani kritik
önemdedir ancak bu bölge denetimimiz altında olamayacaktır. Karkamış’tan Irak
sınırına kadarki bölgenin güvenli bölge ilan edilmesi ve bu bölgenin
derinliğinin 30 kilometre olarak belirlenmesi hâlinde dahi, bu derinliğin hemen
gerisinde yine ilave zorluklar, istemediğimiz gelişmeler ortaya çıkabilecektir.

Rusya’nın,
30 Ekimde Cenevre’de yapılacak Anayasa görüşmeleri için hazırlamış olduğu
taslak metni biliyoruz. Ne Moskova’nın ne Şam’ın PYD-YPG/PKK’ya bizimle özdeş
şekilde bakacağını sanmayın, iki taraf da terörist örgüte farklı paradigmalarla
yaklaşacaktır. İlişkilerinin tarihi, kumaşı farklıdır, gelecek perspektifleri
ayrıdır. Kaldı ki Moskova’nın PYD-YPG/PKK’ya bakışı Şam’ın bakışına göre de
başkadır. Ayrıca, bu ülkelerin örgüte yaklaşımlarında kısa, orta ve uzun vadeli
ulusal çıkar değerlendirmeleri de ağırlık taşıyacaktır. Bir de İran faktörü
vardır. 
8
Ekim günü bu kürsüden yaptığım konuşmada iktidara şu soruyu sormuştum: “ABD
askerlerinin çekilmesi durumunda Rusya ve İran’la nasıl bir yöntem içinde
uzlaşabileceğinizi değerlendirdiniz mi?“ Umarım böyle bir değerlendirme daha
önceden yapılmıştır ve Soçi’den milletimizi tatmin edici bir sonuçla dönülür.
Açıkça söyleyeyim: Bunun böyle olmasını en samimi şekilde temenni etmekle
birlikte, bu aşamada bunun gerçekleşme şansını çok yüksek göremiyorum ve yeni
bazı sorunlara muhatap olmamız, farklı, ağır bir al-ver ilişkisine girmeye
zorlanmamızdan endişe ediyorum. 
Bu
çerçevede ilk akla gelen sorunlardan biri, HTŞ’lisiyle, El Kaidelisiyle, her an
her yöne kaçmaya hazır sivil halkı ve bilhassa orada görevli Mehmetçik’imizle birlikte
biraz önce de değindiğim İdlib’dir. Bunları söylerken de Rus dostlarımızın
2012’de, 2013’te, 2014’te Suriye’yle ilgili tüm bu riskler konusunda bizlere
telkinlerde bulunduklarını hatırlıyorum. 
Evet,
konuşmamın başına dönersek 2011 koşulları maalesef çok uzakta, âdeta bir rüya
gibi gözüküyor. Bunca risk, tehlike, bunca maliyet, bunca acı, bunca sığınmacı
Suriye politikamızda başlangıçtan bugüne yaptığınız hataların bir sonucu. Bari
bundan sonra yanlışa düşmeyin, sakın kandırılmayın. Yanlış yaklaşımlarınızı
düzeltmeye de ABD Başkanının milletimizi derin şekilde inciten, hakaret ve
tehdit dolu mektubuna ve bu mahiyetteki diğer ifadelerine, geçiştirmeden ve
geciktirmeden gerekli karşılığı vermekle başlayabilirsiniz. 
İktidar,
özellikle son on yıl içinde, uluslararası sistemin Türkiye'nin kendisine layık
şekilde çıkarlarını ve konumunu nasıl güçlendirebileceğini düşünmek yerine
uluslararası sistemi nasıl değiştirebileceğini düşünmüştür. Uluslararası
dengeler, evet, büyük bir transformasyondan geçiyor. Türkiye'nin buna uyum
sağlaması elbette gerekli ama bunu uluslararası sistemin yapısını, işleyişini
değiştirmek iddiasıyla yapamazsınız. 
(Mikrofon
otomatik cihaz tarafından kapatıldı) 
AYDIN
ADNAN SEZGİN (Devamla) – Bitiriyorum Sayın Başkan. 
BAŞKAN
– Buyurun. 
AYDIN
ADNAN SEZGİN (Devamla) – Teşekkür ederim. 
Uzun
vadeli bir strateji geliştirmek yerine sürekli savrulan bir yaklaşım izleyerek
ve her savrulmada bölge ülkeleriyle ilişkilerimizde yeni ve tamir edilmesi zor
tahribatlar yaratarak oyun kurucu ve değiştirici bir aktör hâline gelemezsiniz.
Bunun için öncelikle, itibarı ve işleyişi tahrip edilmiş olan, devletimizin
hafızası niteliğindeki Dışişleri Bakanlığına ve mensuplarına itibarlarını iade
etmek gerekmektedir. Diplomatsız ve diplomasız diplomasi yapılamaz. 
Ayrıca,
güçlendirilmiş bir demokratik parlamenter sistemin tesisi mutlaka ve mutlaka
dış politikamızda azami verimin sağlanabilmesi için çok yerinde olacaktır,
hatta elzemdir. 
(Mikrofon
otomatik cihaz tarafından kapatıldı) 
AYDIN
ADNAN SEZGİN (Devamla) – Sözlerimi bitirirken; son günlerde gerek Barış Pınarı
Harekâtı sırasında gerek diğer çatışmalarda şehit düşen askerlerimizi saygı,
minnet ve rahmetle anıyor; gazilerimize acil şifalar diliyorum. 
Genel
Kurula saygılarımı sunarım. (İYİ PARTİ sıralarından alkışlar) 
BAŞKAN
– Milliyetçi Hareket Partisi Grubu adına Manisa Milletvekili Sayın Erkan
Akçay’a söz veriyorum. 
Buyurun
Sayın Akçay. (MHP sıralarından alkışlar) 
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri;
Lübnan’da konuşlanan Birleşmiş Milletler Geçici Görev Gücü’ne Türk Silahlı
Kuvvetlerinin sunduğu katkının bir yıl uzatılması için verilen Cumhurbaşkanlığı
tezkeresi üzerinde Milliyetçi Hareket Partisi Grubu adına söz aldım. Muhterem
heyetinizi saygıyla selamlıyorum.
UNIFIL,
Birleşmiş Milletler Güvenlik Konseyinin 2006 yılındaki 1701 sayılı Kararı’yla
oluşturuldu. Lübnan’da barışın tesisi ve idamesi amacıyla oluşturulan Güvenlik
Gücüne, Türkiye, başlangıçtan itibaren en yüksek katkıyı veren ülkelerden
olmuştur. Türkiye, uluslararası barış güçlerine katkıyı hiçbir zaman sadece
askerî bir vaka olarak görmemiştir. Türkiye, bulunduğu bölgelerde insani ve
bayındırlık faaliyetleriyle insani ve sosyal gelişime de katkıda bulunmuştur;
UNIFIL kapsamında, özellikle 2006-2013 yılları arasında, çevre yolu inşaatı,
elektrik hatları inşası, atık su şebekesi, bakım onarım tesislerinin inşası
gibi faaliyetlerin yanı sıra eğitim ve sağlık alanlarındaki çalışmalarıyla
bölgesel gelişmişliğe de önemli katkılar vermiştir.
UNIFIL
Görev Gücü’müzün Lübnan halkından gördüğü destek, Türkiye'nin ne kadar doğru ve
güvenilir işlere imza attığını da göstermektedir. Türkiye, bölgenin asli ve
aktif bir ülkesidir ve bölge genelinde yapılması öngörülen tasarımların hemen
tümünde temel aktörlerden biri olarak yer almaktadır ve alacaktır. Ülkemizin
UNIFIL kapsamında görev yapan tek bölge ülkesi olması bu ihtiyacın da bir
yansımasıdır. Türkiye, Lübnan’ın istikrarını hedef alan her türlü teşebbüs
karşısında ülkenin toprak bütünlüğünü, siyasi bağımsızlığını desteklemeye devam
edecektir çünkü Lübnan’da olanlar sadece bu ülkeyi değil, tüm bölgeyi ve
dolayısıyla Türkiye’yi de etkiler niteliktedir.
Türkiye;
Balkanlar, Kafkasya, Orta Doğu, Kuzey Afrika ve Orta Asya coğrafyalarının tam
ortasında bulunmaktadır. İşte bu 5 deniz havzasında, Türkiye'nin gerek güvenlik
gerekse de kültürel sınırları siyasi sınırlarının ötesindedir. Daha açık bir
ifadeyle, Türkiye'nin Orta Doğu sınırı Irak-Suriye sınırının ötesinde bir
güvenliği zorunlu kılmaktadır. Buralarda barış ve istikrarın tesisi ve
korunması Ankara’nın, İstanbul’un, Diyarbakır’ın, Urfa’nın, Hatay’ın ve
Edirne’nin de güvenliğine katkı sunar. 
Değerli
milletvekilleri, Türkiye'nin bölgesel ve uluslararası barış ve güvenliğe
katkısının yetmiş yıla varan bir geçmişi vardır. Bu yetmiş yılda barış gücü
operasyonlarına sunduğu katkıyla Türkiye beklenen, özlenen ve güvenilen bir
ülkedir. Elinde ay yıldızlı al bayrağımızı taşıyan her Türk bulunduğu barış
gücünde istikrar ve huzurun güvencesidir. 
Türkiye
hâlihazırda 10’un üzerinde Birleşmiş Milletler barış gücü ve barışın inşası
harekâtına katkı sunmaktadır, bu harekâtlara en fazla katkı sunan ülkelerden
biri Türkiye’dir. Uluslararası barış, güvenlik ve istikrara katkı uluslararası
hukukun temel öznesidir. Türkiye Cumhuriyeti olarak bulunduğumuz coğrafyanın
üzerimize yüklediği sorumluluğu uluslararası hukuktan kaynaklı bir bilinçle
birleştiriyor, bölgesel ve uluslararası faaliyetlere katkı sunuyoruz.
Uluslararası kuruluşlar aracılığıyla barış ve güvenlik alanında en kuvvetli katkıyı
sunan Türkiye'nin, yine uluslararası hukuk bağlamında kendi güvenliğini korumak
için sınır ötesi harekâtlar gerçekleştirmesinin hiçbir yanlış ya da gayrihukuki
bir yanı yoktur. Türkiye haklı, hukuki ve meşru bir zeminde faaliyet
yürütmektedir. 
Daha
on dört gün önce bu çatı altında, Türk Silahlı Kuvvetlerine sınır ötesi
operasyon yetkisi veren bir tezkereyi kabul ettik. 9 Ekim 2019 tarihinde Barış
Pınarı Harekâtı’yla Suriye’nin kuzeyinin, özellikle Fırat’ın doğusunun terör
örgütlerinden temizlenerek bölgede barış ve istikrarın temini için yola çıktık.
Başlangıcından itibaren, bu harekâtın uluslararası hukuk ve özellikle Birleşmiş
Milletler kararlarından kaynaklanan bir hak ve sorumluluk olduğunu vurguladık.
Bu harekât bir terörle mücadeledir, Türkiye'nin güney sınırlarında güvenliği
tesis etme faaliyetidir. Bu harekâtla Türkiye uluslararası barış ve güvenliğe
karşı yükümlülüğünü de yerine getirmektedir. Harekâta başlarken uluslararası
hukuk dayanak noktamızdır. Birleşmiş Milletler Sözleşmesi’nin 51’inci maddesinde
gösterildiği şekliyle, anlaşmanın hiçbir hükmü, bir devlete, planlı bir
saldırıya maruz kalması hâlinde ona mukabele etme hakkına halel getirmez.
Birisi size saldırdığında kendinizi korumak için müdahale edersiniz. Bölgeden
ülkemize beka tehdidi yönelmiş, yüzlerce terör saldırısı gerçekleşmiştir. 
PYD-YPG
ve PKK aynı örgüttür. Terörist envanterinden teröristlerin sevk ve yönetiminin
Kandil’den idare edilmesine kadar bu iki örgüt birdir. Bu ilişki yargı
kararlarına da yansımıştır. Örneğin, 17 Şubat 2016’da Ankara Merasim Sokak’ta
askerî personeli taşıyan servise yapılan ve 29 vatandaşımızın şehit olduğu
saldırıya ilişkin gerekçeli mahkeme kararında eylemi yapan teröristlerin
PYD-YPG kamplarında eğitim aldığı tespit edilmiştir. Yine Suriye’nin kuzeyinde
yakalanan bir teröriste ilişkin Yargıtay 16. Ceza Dairesinin verdiği kararda,
PYD’nin PKK’nın Suriye kolu olan bir terör örgütü olduğu ifade edilmiş, Ankara
Merasim Sokak ve Güvenpark, İstanbul Beşiktaş saldırılarının bu örgüt
tarafından gerçekleştirildiği belirlenmiştir. Ayrıca, Barış Pınarı Harekâtı
süresince de terör örgütleri sivil vatandaşlarımıza havan mermisiyle yüzlerce
saldırıda bulunmuş, 20 vatandaşımız şehit olmuş, 187 vatandaşımız
yaralanmıştır. Öte yandan meşru müdafaa, sadece silahlı saldırı
gerçekleştiğinde başvurulan bir hak değildir. Eğer büyük, yakın ve
öngörülebilir bir nitelikte bir tehditle karşı karşıyaysanız, bu tehdidi
bertaraf etmeye yönelik önleyici meşru müdafaa önlemleri alma hakkınız vardır.
Karşımızda, sınırımızın hemen öte yakasında bir terör örgütü var ve bu örgütün
Türkiye’ye tehdidi her geçen gün artmıştır. Sınırlarımızda neredeyse son
aşamaya gelmiş bir terör kuşağı vardı, Fırat Kalkanı ve Zeytin Dalı
Harekâtlarıyla bu kuşağa bir darbe indirdik ancak Fırat’ın doğusundan kaynaklı
tehdit devam etmektedir. Sınırımızın hemen ötesinde Amerika Birleşik Devletleri
tarafından silahlandırılmış on binlerce terör örgütü mensubu Türkiye için
büyük, yakın ve öngörülebilir bir tehdittir. 
Uluslararası
hukuktan doğan meşruiyet bakımından Birleşmiş Milletler Güvenlik Konseyinin 4
kararı öne çıkmaktadır. 2014 yılında 2170 sayılı ve 2178 sayılı, 2015 yılında
2249 sayılı ve 2254 sayılı Kararlar mevcuttur. Örneğin 2170 sayılı Karar,
terörizmin her tür tezahürünün uluslararası barış ve güvenliğe yönelik en
önemli tehditlerden birini teşkil ettiğini ve ne zaman ve kim tarafından
gerçekleştirilirse gerçekleştirilsin gerekçesine bakılmaksızın her tür terörist
eylemin suç oluşturduğunu ve haklı görülemez olduğunu belirtiyor. 2178 sayılı
Karar, terörün yayılmasına sebep olan koşulların üzerine gidilmesine duyulan
ihtiyaca vurgu yapıyor. 2249 sayılı Karar’la DEAŞ’ın uluslararası barış ve
güvenliğe tehdit oluşturduğu vurgusuyla DEAŞ’la mücadele uluslararası hukuk ve
Birleşmiş Milletler şartı altına alındı. 
Türkiye’nin
bu harekâta başlarken ortaya koyduğu bütün tezler, belirttiğim uluslararası
hukuk karar ve kurallarıyla tam bir uyum hâlindedir. Nitekim dünyada hiçbir
ülke bu harekât gayrimeşrudur, hukuk dışıdır diyemiyor, diyemez de. Özetle, bu
harekât uluslararası hukuk bağlamında tamamen haklı ve meşrudur. 
Değerli
milletvekilleri, olası sonuçları itibarıyla bölge tarihinin en önemli
günlerinden birini yaşıyoruz. Sadece Türkiye'nin terörle mücadeledeki etkinliği
değil, Suriye ve hatta Irak başta olmak üzere tüm Orta Doğu bugünkü görüşme ve
gelişmelerden etkilenecektir. 
Bir
taraftan ABD’yle varılan yüz yirmi saatlik mutabakatın sona ermesi, diğer
taraftan Sayın Cumhurbaşkanımızın Soçi’de Rusya Devlet Başkanıyla görüşmesi
bugüne takvimdeki herhangi bir günden ayrı bir önem yüklemektedir. Bu nedenle,
Türkiye Büyük Millet Meclisinden yükselecek sesin, Türkiye'nin millî
politikalarına, terörle mücadelesine, sınır güvenliğine, komşu ülkelerin toprak
bütünlüğüne ve istikrarına uygun olması temennimizdir. Bu yeni dönemde Türkiye,
hem sahada hem masada bu sürecin kurucu unsurudur. 
Bugün
ortaya çıkabilecek iki önemli sonuç bölgesel ve uluslararası gelişmeleri
derinden etkileyebilecektir. Birincisi, sadece Resulayn ile Tel Abyad
arasındaki 120 kilometre değil YPG kontrolündeki 444 kilometrenin mutlaka
terörden temizlenmesi; ikincisi, Suriye’nin toprak bütünlüğü, bölgesel güvenlik
ve istikrarın inşası için Fırat’ın doğusu, batısı, güneyi, kuzeyi fark
etmeksizin adı ne olursa olsun tüm terör örgütleriyle mücadele kararlılığı.
Bugünün
önemli gelişmelerinden biri, ABD’yle varılan mutabakattı. Buna göre, Suriye’nin
kuzeyindeki terör unsurlarının yüz yirmi saat içinde bölgeden çıkması ve
bölgede güvenliğin tesis edilmesi amaçlanmıştı. Bu haklı ve meşru amacın
gerçekleşmesi için söz konusu mutabakatı, Türkiye olarak kıymetli gördük. Bu
mutabakat, Türkiye'nin uluslararası hukuka, Birleşmiş Milletler Sözleşmesi’ne
ve daha önemlisi, insanlık vicdanına bağlı ve saygılı tavrını sonuna kadar
muhafaza ettiğinin ispatıdır. Bugün saat 22.00 itibarıyla yüz yirmi saatlik
süre dolmaktadır. Süre dolarken bir kez daha dikkat çekmek istiyorum: Barış
Pınarı Harekâtı’nın iki önemli amacı vardır: Birincisi Suriye’nin kuzeyinde
kurulmak istenen terör koridorunu kırarak Türkiye için güvenli bir bölge inşa
etmek; ikincisiyse sadece ülkemizin değil, Suriye’nin de toprak bütünlüğünü
tehdit eden terör örgütleriyle mücadele etmek. ABD’yle varılan yüz yirmi
saatlik mutabakatta YPG, güvenli bölgenin dışına, 32 kilometre güneye
ötelenecek olsa da bu örgüt, Suriye’nin bütünlüğünü tehdit etmeye devam
edecektir. 
Suriye’nin
toprak bütünlüğü tehdidine karşı mücadele etmek bu saatten sonra sadece
Türkiye’nin değil, tüm uluslararası camianın sorumluluğudur. ABD, Rusya ve İran
başta olmak üzere, bugün Suriye hakkında bir çift söz söylemeyi dahi kendisine
hak gören ülkeler, Suriye’nin toprak bütünlüğüne ve terör örgütlerini yok
etmeye yönelik tutumlar almak zorundadırlar. İlk adım ise en büyük tehdidi yani
terör örgütlerini yok etmektir. Türkiye’nin sınır ötesi harekâtlarını bu
çerçevede görmeleri ve desteklemeleri gerekir. Suriye’deki güçler, terör
örgütlerini kullanmak yerine onlarla mücadele etseydi zaten ne Fırat Kalkanı ne
Zeytin Dalı Harekâtı olurdu ne de Barış Pınarı Harekâtı’na gerek duyulurdu. 
Dolayısıyla,
Milliyetçi Hareket Partisi olarak, terörle mücadeledeki kararlılığımızı,
ülkemizin haklı duruşunu, meşru pozisyonunu dünyaya defalarca haykıran Sayın
Cumhurbaşkanımızı ve Hükûmetimizi yürekten kutluyoruz. Bu akşam saat 22.00’den
itibaren bölgenin terörden tamamen temizlenmemesi hâlinde, uluslararası
meşruiyetle perçinlenen irademiz sahaya yansıyacaktır. Her türlü gelişmeye
karşı uyanık olacağız; su uyur, düşman uyumaz. 
Değerli
milletvekilleri, Türkiye, uluslararası barış ve güvenliğe en fazla katkı sunan
ülkelerden birisidir. Bununla birlikte, kendi güvenliği ve komşu ülkelerin
toprak bütünlüğü için de sınır ötesi harekâtlar düzenlemiştir ve düzenlemeye de
devam etmektedir. Kore’de, Kosova’da, Somali’de, Lübnan’da, Liberya’da,
Haiti’de yaptığımız neyse, Fırat Kalkanı, Zeytin Dalı, Barış Pınarı’nda da
odur. Esas olan, ismindeki harflere bakmadan terörle mücadeledir;
coğrafyalardaki barış, huzur ve güvenliğin tesisi ve korunmasıdır. Biz,
Milliyetçi Hareket Partisi olarak Türkiye'nin tüm bu faaliyetlerini destekledik
ve desteklemeye devam ediyoruz.
Bu
vesileyle, Cenab-ı Allah’tan bütün şehitlerimize rahmet, yaralı gazilerimize
acil şifalar ve kahraman askerlerimize üstün muvaffakiyetler diliyoruz.
Görüşmekte olduğumuz tezkereye de olumlu oy vereceğimizi bildirir, yüce
heyetinizi bir kez daha saygıyla selamlarım. (MHP ve AK PARTİ sıralarından
alkışlar) 
BAŞKAN
– Cumhuriyet Halk Partisi Grubu adına İstanbul Milletvekili Sayın Ahmet Ünal
Çeviköz’e söz veriyorum.
Buyurun
Sayın Çeviköz. (CHP sıralarından alkışlar) 
CHP
GRUBU ADINA AHMET ÜNAL ÇEVİKÖZ (İstanbul) – Sayın Başkan, değerli
milletvekilleri; Lübnan’da konuşlanmış bulunan Birleşmiş Milletler Gücü
UNIFIL’in görev yönergesinin Birleşmiş Milletler Güvenlik Konseyinin 2485
sayılı Kararı’na dayanarak uzatılmasına ilişkin Cumhurbaşkanlığı tezkeresi
konusunda Cumhuriyet Halk Partisi Grubu adına söz almış bulunmaktayım. Bu
vesileyle yüce Meclisimizi saygıyla selamlıyorum.
Değerli
milletvekilleri, tezkereyle ilgili görüşlerimizi gündemimizi asıl meşgul eden
konuya değindikten sonra belirtmek istiyorum. 
Amerika
Birleşik Devletleri ile Türkiye arasında 17 Ekimde mutabakata varılan ve bugün
itibarıyla tamamlanması gereken yüz yirmi saatlik sürenin son saatlerine girmiş
bulunuyoruz. Kamuoyuna yansıyan bazı haberler var; Cumhurbaşkanı Erdoğan’ın
Halkbank hakkında dava açılmaması için ABD Başkanı Donald Trump’la görüştüğü,
Trump’ın dava açılmasını engelleyecek bir anlaşma sağlanması için Adalet Bakanı
William Barr ve Hazine Bakanı Steven Mnuchin’i görevlendirdiği ancak bu girişimin
sonuçsuz kaldığı, Halkbankın lobi şirketi Ballard Partners'a Kasım 2018 ile
Mart 2019 arasındaki dönemde kendi adına lobi faaliyetlerinde bulunması için
780 bin dolar ödeme yaptığı gibi haberler.
Barış
Pınarı Harekâtı’nın başlamasını müteakip New York Güney Bölgesi Savcılığı da
Halkbankın İran’a uygulanan yaptırımları delmesine yardımcı olduğu iddiasıyla
bir iddianame hazırladı. İddianamede Halkbanka aralarında kara para aklama ve
dolandırıcılığın da bulunduğu 6 suçlama yöneltiliyor. Eş zamanlı olarak Sayın
Recep Tayyip Erdoğan’ın ve ailesinin mal varlığının araştırılması tehdidi geldi
ve ardından “Ben Trump’tan başka biriyle konuşmam.” diyen Sayın Erdoğan
Trump’un yardımcısıyla bir saat on dakika konuştu. Heyetler arası görüşmelerle
birlikte görüşme süresi dört buçuk saati buldu. Uluslararası haber ajansları da
bu görüşmeler esnasında YPG’nin ABD’yle temasta olduğunu belirtti. Bu
görüşmeler için ABD yetkililerine bir telefon ve oda tahsis edildiği dahi
ortaya çıktı. Yani bu ne demek oluyor? Cumhurbaşkanlığı Külliyesi ile “terör
örgütü” denilen YPG arasında telefon bağlantısı kuruldu demek oluyor. 
Değerli
milletvekilleri, Suriye politikası bizi batağa sokmaya devam ediyor. Tek bir
partinin çıkarları üzerine kurulan iç politika ve dış politika gibi şimdi
ulusal güvenliğimiz de kişi odaklı olarak kurgulanıyor. Ne demiştik? Demiştik
ki: 17 Ekim tarihinde Suriye’deki durumla ilgili olarak Amerika Birleşik
Devletleri ile Türkiye arasında bir mutabakat metni imzalandı ve bu mutabakatta
öngörülen bir süre üzerinde anlaşıldı. Elimizde 13 maddelik bir mutabakat metni
var. Ona baktığımızda aslında birtakım gelişmeler olduğu anlaşılıyor. Örneğin,
YPG’nin bölgeden çıkışıyla ilgili bir söz verildiği anlaşılıyor ama ne kadar
bir derinlik içinde çekilecek, hangi bölgeye çekilecek? Bunlar pek anlaşılmıyor
çünkü belgede yazılı değil. Bu bölgeyle ilgili olarak daha önce tarif edilen
genişlik orada hiçbir şekilde kilometre belirtilerek gösterilmiyor. 
Mutabakatın
5’inci maddesi şöyle diyor: “Türkiye ve Amerika Birleşik Devletleri Suriye’nin
kuzeydoğusunda IŞİD’le mücadele faaliyetlerinin devamında kararlıdır. Bu,
önceden IŞİD kontrolünde olan alanlarda yaşayıp yerinden edilen şahıslar ile
alıkoyma merkezleri hususlarında uygun şekilde gerçekleşecek eşgüdümü de
içerir.” Bu “alıkoyma merkezleri” ifadelerinden kasıt, değerli milletvekilleri,
IŞİD militanlarının tutulduğu hapishanelerdir. Savunma Bakanı, kontrol altına
aldıkları bölgedeki bir hapishaneye Türk Silahlı Kuvvetleri ulaştığında bu
hapishanenin boşaldığını tespit ettiklerini söyledi. Bu nasıl bir eşgüdüm?
700-800 IŞİD militanının kaçtığı söyleniyor. Bunları yakalamak için kimle nasıl
eşgüdüm yapılacağı merak konusu. Zira Türk Silahlı Kuvvetleri M4 Karayolu’nun
kuzeyinde, Amerika Birleşik Devletleri askerleri ise güneyinde. IŞİD
militanlarının tutulduğu hapishanelerin birçoğunun da Türkiye’nin sınırlarına
32 kilometreden çok daha uzakta olduğu belirtiliyor. Nasıl olacak bu eşgüdüm? 
İster
istemez akla Türkiye’nin İdlib’te aldığı ve yerine getiremediği için mahcup
olduğu, sürekli eleştirildiği yükümlülükler geliyor. Hatırlanacaktır, Türkiye
İdlib’teki terör örgütlerinin bölgeden çekilmesini sağlayacaktı ama yapamadı,
ağır silahların bölgeden çekilmesini sağlayacaktı ama yapamadı. Peki, şimdi,
İdlib’te yapamadığını kuzeydoğu Suriye’de nasıl yapacak? Hem de IŞİD
militanlarına gardiyanlık yaparak, öyle mi? 
Değerli
milletvekilleri, yerine getiremeyeceğimiz sözleri vermemek gerekir zira böyle
sözler verip de yerine getiremezseniz mahcup olursunuz. Sahadaki duruma
baktığımızda biz bundan bir süre önce Suriye yönetimiyle bu kadar yakın ve bu
kadar karşı karşıya gelmemiştik. Tel Abyad ve Resulayn’da Türk Silahlı
Kuvvetlerinin bulunması ancak Menbiç, Kobani ve Kamışlı’da Suriye yönetimi
ordusunun bulunması artık bu bölgede birbirimizle muhatap olmaya çok
yaklaştığımızı gösteriyor.
“Cumhuriyet
Halk Partisinin Suriye Politikası” isimli bir belgeyi 7 Ekim tarihinde
paylaştığımızda, orada göreceksiniz, en kısa zamanda iktidarın Suriye’ye bir
heyet göndermesini, bu heyetin ön temaslarda bulunmasını, Suriye tarafından da
bu temasların kalıcı olacağına dair bir işaret alındığı takdirde resmî ve daha
teşekküllü bir heyet gönderilmesinin gerekli olduğunu düşündüğümüzü
anlatmıştık. 
Türkiye,
Adana Mutabakatı’ndan kaynaklanan haklarından hareket ederek Suriye yönetiminin
Türkiye-Suriye sınırının güvenliğini ve Türkiye'nin güvenlik tehdidi
algılarının ortadan kaldırılmasını sağlamasını istemelidir. Buna şimdiye kadar
hep “Suriye Hükûmeti muktedir değil çünkü o bölgede yok, o bölgede kontrolü elinde
tutamıyor.” diye itiraz ediliyordu ve böyle bir imkân olmayacağı söyleniyordu.
Şimdi, Suriye ordusu Fırat’ın doğusuna geçmiş durumda. Bu imkân ortaya
çıktığına göre Suriye’yle yapılacak diyalogda ve görüşmede birinci öncelik iki
ülkenin terörle ortak mücadelesini sağlamak, terörle mücadele ortak olmakla
birlikte Türkiye'nin Suriye’deki tehdit algılarını ortadan kaldıracak şekilde
Suriye tarafından güvence verilmesini istemek ve ileriye dönük olarak
Türkiye’de geçici koruma altında bulunan aşağı yukarı 4 milyon Suriyelinin
geleceğini konuşmak. Bunlar önemli çünkü böyle bir tasavvurumuz var, bu
insanların koşullar düzeldiği zaman kendi ülkelerine dönmelerini arzu
ettiğimizi söylüyoruz. Söylüyoruz da şunu unutuyoruz: Bu dönüşün uluslararası
hukuk açısından gönüllü olması gerekir. Böyle bir gönüllülük esasının
sağlanması için Suriye Hükûmetinin güvence vermesi gerekir. Bütün bunlar için
de doğrudan doğruya Suriye’yle görüşülmesi gerekir. Gerektiğini herkes biliyor,
bizim tercihimiz bunun egemen bir kararla hayata geçirilmesidir, Rusya istedi
diye değil.
Değerli
milletvekilleri, Türkiye bir yalnızlık içinde. Bunu “değerli yalnızlık” diye
tarif etme çabaları da oldu geçmişte. Uluslararası ortamda yalnızlık değerli
bir şey değildir. Türkiye 2008’in sonundan başlayarak 2009’dan itibaren dış
politikada çok ciddi yanlış adımlar atmış ve çok ciddi hatalar yapmıştır. Bu
hataların sonucudur ki Türkiye hem kendi müttefiklerinin gözünde hem de bölge
ülkelerinin gözünde ciddi bir şekilde yalnızlaşmıştır. Yalnızlık, tecrit edilmek
demektir. Türkiye gibi ülkeyi de uluslararası toplumdan tecrit etmeye kimsenin
hakkı yoktur. Bu yalnızlık hiçbir şekilde savunulacak, kabul edilebilecek bir
durum değildir. 
Sayın
Dışişleri Bakanı ilkelerden söz etti iki gün önce. Bu “ilke” kavramı üzerinde
biraz durmak isterim. Örneğin, dış politikada taraf tutmamak bir ilkedir, hem
de çok önemli bir ilkedir. Türkiye Cumhuriyeti’nin dış politikasında da önemle
uygulanan bir ilkeydi, hele konu Orta Doğu olunca, hele konu bu bölgedeki
ülkelerin kendi aralarındaki sorunlar olunca. Ama bu taraf tutmama ilkesi artık
dış politikamıza ışık tutan ilkelerden biri olmaktan çıktı. Her fırsatta taraf
tutan, taraflar arasında ayrım yapan, bu nedenle de çözüm üretme kapasite ve
yeteneğini kaybeden bir dış politika uygulamasıyla karşı karşıyayız. 
Dış
politikada taraf tutmak bir ilkesizliktir. Örneğin, komşuların iç işlerine
karışmamak, bu da önemli bir dış politika ilkesidir. Suriye’nin bir yönetimi
varken, bu yönetimin bir ordusu varken kalkıp etraftan toplanmış, düzensiz ve
uluslararası kamuoyu tarafından “Türkiye’nin başı bozuk grubu” diye
adlandırılan bir grubu “Suriye Millî Ordusu” diye adlandırmak iyi komşuluk
ilişkileri ve ilkesiyle bağdaşmaz. İyi komşulukla bağdaşmayan bir davranış da
“iç işlerine karışmama” ilkesiyle bağdaşmaz, bu da ayrı bir ilkesizliktir.
Örneğin, “toprak bütünlüğü ve egemenliğe saygı” “sınırların dokunulmazlığı” bir
başka ilkeler dizisidir. Bu ilkeleri sözde destekliyormuş gibi görünüp, özde
ihlal eden davranışlar başka bir ilkesizlik örneğidir. 
İşte
değerli milletvekilleri, bu ilkesizlikleri dış politikaya yansıtanların
Cumhuriyet Halk Partisine ilkeler konusunda söz söylemeye hakkı yoktur.
Türkiye, tarafsız bir ülke olmayacak şekilde ve bölgesindeki ülkelerin kendi
kendilerine sorunlarına çözüm bulmalarını yok edecek bir biçimde taraf tutan ve
bu bölgeye belli bir ideolojik bakışla bakan, düzen kurmaya girip tamamen
karmaşa ve düzensizlik yaratan bir dış politika uygulamıştır Orta Doğu’da. Bu
da bugün Türkiye’yi dünyada çok ciddi bir şekilde yalnız bırakmıştır. “Orta
Doğu’da bizden habersiz yaprak kımıldamaz.” politikası çöken, Neoosmanlıcılıkla
Suriye’de batağa saplananların bizleri eleştireceği son alan dış politika
anlayışımızdır. 
Şu,
neresi millî olduğu bir türlü anlaşılamayan, sözde Suriye Millî Ordusu’yla
ilgili olarak uyarılarımızı yinelemek istiyorum. Sahada Türk Silahlı
Kuvvetlerinin kontrol edemeyeceği sayıda mensupları var ve bugün Türkiye
aleyhine çıkan haberlerin çoğunu bu grupların eylemleri oluşturuyor. İktidar,
Kuvayımilliye’yle benzeştirme gafletine düştüğü bu grupların ülkemizi
uluslararası hukukun ihlali gibi bir ithamla karşı karşıya bırakmasına karşı
gereken tedbiri almalıdır. Türkiye’nin güvenli bölgeye girerken bu grupları
bölgeden uzak tutmak konusunda Amerika Birleşik Devletleri’ne herhangi bir
güvence verip vermediğini buradan sormak isteriz. 
Değerli
milletvekilleri, UNIFIL, Birleşmiş Milletler Şartı’nın 6’ncı bölümü uyarınca
görev yapan bir barışı koruma misyonudur. Görevleri kapsamında güç
kullanabilir. 29 Ağustos 2019 tarihli ve 2485 sayılı Birleşmiş Milletler
Güvenlik Konseyi Kararı’yla UNIFIL’in görev süresi 31 Ağustos 2020’ye kadar
uzatılmıştır. 2485 sayılı Birleşmiş Milletler Güvenlik Konseyi Kararı’nda
düşmanlıkların durdurulmasının ihlaline dikkat çekilerek yeni bir çatışmayı
bölgenin kaldıramayacağına işaret edilmesi önemlidir. Yine aynı kararda, Lübnan
Hükûmetini donanmasının yeteneklerini artırarak UNIFIL Deniz Görev Gücü’nün
yükünü azaltmaya çağıran ifadeler de önemle not edilmelidir. Neden önemle not edilmelidir?
Çünkü Türkiye 2006 yılından bu yana UNIFIL Deniz Görev Gücü’ne katkı
vermektedir. Demek ki 2485 sayılı Karar artık Türkiye’nin bu katkısının Lübnan
tarafından üstlenilmesini öneriyor.
Merkezi
Nakura şehrinde bulunan ve 55 noktada konuşlu UNIFIL Lübnan’ın güneyinde görev
yapmakta ve Lübnan kıyıları boyunca uzanan bir deniz gücüyle de
desteklenmektedir. UNIFIL yani Lübnan’daki Birleşmiş Milletler Geçici Görev
Gücü, ilk olarak 1978 yılında Birleşmiş Milletler Güvenlik Konseyinin 425 ve
426 sayılı Kararları uyarınca İsrail kuvvetlerinin Lübnan topraklarından
çekilmesini ve İsrail-Lübnan sınırının güvenliğini sağlamak ve Lübnan devlet
otoritesinin Lübnan’ın güneyinde hâkim olmasına yardımcı olmak amacıyla
kurulmuştur. 
Şimdi
sorarım size: 2485 sayılı Karar, Lübnan Hükûmeti donanmasının yeteneklerini
artırarak UNIFIL Deniz Görev Gücünün yükünü azaltmaya çağırıyorsa Türkiye neden
UNIFIL’e katılmak yerine Lübnan donanmasının güçlendirilmesine katkı sağlayıp
da yardımcı olmuyor?
Değerli
milletvekilleri, bugün geldiğimiz noktada, UNIFIL’in İsrail ve Hizbullah
arasındaki çatışmaları yatıştırmada kısmen başarılı olduğunu, bölgedeki
gerilimin hâlâ çok yüksek ve gidişatın kırılgan olduğunu maalesef söylemek
durumundayız. Askerlerimizi Birleşmiş Milletler misyonuna katkı sağlamak için
Lübnan’a göndereceksek şu hususları da akılda tutmak gerekiyor.
1)
Güney Lübnan’da Lübnan ordusu dışında bir silahlı güç olmamasını beklemek
bugünkü koşullar altında gerçekçi değildir. 
2)
Birleşmiş Milletler raporlarına ve Birleşmiş Milletler güvenlik kararlarına
göre mavi hat etrafındaki ihlaller devam etmektedir. 
3)
Birleşmiş Milletler raporlarına göre mavi hattın ortadan ayırdığı Ghajar
köyündeki İsrail işgali devam etmektedir. 
4)
Hizbullah ve İsrail arasındaki gerilim sürmektedir. Son olarak, Hizbullah
güçleri 1 Eylül 2019’da İsrail’in bir askerî aracını imha etmiştir. 
5)
Lübnan halkı kötü yönetim, yolsuzluk ve hayat pahalılığını protesto etmek için
günlerdir sokaklardadır. Ülke tarihinin en büyük gösterileri yaşanmakta ve insanlar
ilk defa etnik, dinsel ve mezhepsel farkların ötesine geçerek hükûmeti protesto
etmektedirler. 
Dolayısıyla,
Lübnan iç siyaseti kırılgan bir dönemden geçmektedir. Hâl böyleyken Lübnan’daki
Birleşmiş Milletler misyonuna asker gönderme yetkisi isteyen iktidara şu
uyarıları yapmak durumundayız: Başta Suriye olmak üzere Orta Doğu'ya yönelik
politikanızın hâkim tonu olan mezhepçi bakış açısını Lübnan’la ilişkilerimizde
de uygulamayı aklınızdan bile geçirmeyin. Lübnan’ın iç işlerine karışmayın.
Lübnan’daki bütün kesimlere eşit mesafede durmaya özen gösterin. Askerlerimizin
Lübnan’daki mevcudiyetinin bütün Lübnan halkının menfaatine olduğunu ve tek
amacımızın Lübnan’ın barış ve istikrarını korumak olduğunu sürekli olarak
vurgulayın. Yani özetle, ilkeli bir Lübnan politikası izleyin. İlkeli dış
politika uygulamasına bari artık Lübnan’dan başlayın.
Bölgedeki
güvenlik şartları göz önünde bulundurulursa UNIFIL önemli bir görev
üstlenmektedir. Lübnan’la ikili ilişkilerimiz de göz önünde bulundurulursa,
Anayasa’nın 92’nci maddesi gereği, tezkerenin uzatılması gerekmektedir.
Türkiye’nin, UNIFIL’e yaptığı katkılarla barışı koruma harekâtının etkin
biçimde icrasında önemli bir işlev üstlendiğini düşünüyoruz. Türkiye’nin,
Birleşmiş Milletler sistemi içinde, gerek bölgesel ve küresel ölçekte gerekse
kapsamlı sivil-asker iş birliği faaliyetleri vasıtasıyla Lübnan toplumunun her
kesimi nezdinde görünürlüğünün artmasına önem veriyoruz. Barışa ve istikrarın
korunmasına yönelik politikaların sürdürülmesine hizmet etmek için UNIFIL’e
katkımızın sürdürülmesi gerektiğine inanıyoruz.
Birleşmiş
Milletler Güvenlik Konseyinin UNIFIL’in görev süresinin uzatılması yönündeki
2485 sayılı Kararı uyarınca, Türkiye’nin Lübnan’da konuşlu Birleşmiş Milletler
Geçici Görev Gücüne Türk Silahlı Kuvvetleri unsurlarıyla verdiği desteğin
süresinin uzatılması bu çerçevede olumlu bir gelişme olacaktır. Yalnız, şuna da
dikkatinizi çekmek isterim: 2485 sayılı Karar UNIFIL’in görev süresini 31
Ağustos 2020 tarihine kadar uzatıyor, önümüzdeki tezkereyse bir yıllık süre
istiyor yani UNIFIL’in görevi bizim tezkerenin süresi bitmeden sona erebilir.
Hani, biz uyaralım dedik: İktidar yurt dışına asker göndermeye o kadar
hevesliyken Lübnan’daki askerlerimizin oradaki varlıkları sonra birdenbire
hukuksuzlukla karşılaşmasın. Zira, uluslararası hukuka saygı da önemli bir dış
politika ilkesidir.
Hepinizi
saygıyla selamlıyorum. (CHP ve İYİ PARTİ sıralarından alkışlar)
BAŞKAN
– Adalet ve Kalkınma Partisi Grubu adına Kocaeli Milletvekili Sayın Fikri
Işık’a söz veriyorum.
Buyurun
Sayın Işık. (AK PARTİ sıralarından alkışlar) 
AK
PARTİ GRUBU ADINA FİKRİ IŞIK (Kocaeli) – Sayın Başkan, değerli milletvekilleri;
Birleşmiş Milletler Güvenlik Konseyinin UNIFIL’in görev süresinin uzatılması
yönündeki 2485 sayılı Kararı uyarınca, hudut, şümul ve miktarı Cumhurbaşkanınca
belirlenecek Türk Silahlı Kuvvetleri unsurlarının 1701 sayılı Birleşmiş
Milletler Güvenlik Konseyi Kararı ve 880 sayılı Türkiye Büyük Millet Meclisi
Kararı’yla tespit edilen ilkeler kapsamında 31 Ekim 2019 tarihinden itibaren
bir yıl daha UNIFIL’e iştirak etmesiyle ilgili Türkiye Büyük Millet Meclisinden
yetki talep eden Cumhurbaşkanlığı Tezkeresi üzerinde AK PARTİ Grubu adına söz
almış bulunuyorum. Bu vesileyle, yüce Meclisi saygıyla selamlıyorum. 
Sayın
Başkan, değerli milletvekilleri; 2006 yılında yaşanan İsrail-Lübnan savaşı
sonrasında Lübnan’da barışın tesisi ve idamesi amacıyla oluşturulan ve
ülkemizin de kuvvet katkısında bulunduğu Birleşmiş Milletler Lübnan Geçici
Görev Gücü’nün varlığı sayesinde Lübnan-İsrail sınırında göreceli bir sakinlik
oluşturulmuştur ve devam etmektedir. Birleşmiş Milletler Güvenlik Konseyinin 11
Ağustos 2006 tarihinde kabul ettiği 1701 sayılı Karar’la kurulan UNIFIL’in
görev süresi geçici olarak bir yıl olarak belirlenmiş ve bu sürenin gerekli
görülmesi hâlinde her yıl uzatılması öngörülmüştür. UNIFIL’in görev süresi, bu
çerçevede, bugüne kadar tam 12 kez uzatılmıştır. 
Ülkemiz
geniş bir bölgeye yayılma riski olan ve otuz dört gün süren İsrail-Lübnan
savaşına son verilmesi amacıyla o dönemde yoğun diplomatik çaba sarf etmiştir.
1701 sayılı Birleşmiş Milletler Güvenlik Konseyi Kararı’nın kabul edilmesinden
üç gün sonra 14 Ağustos 2016 tarihinde ateşkes sağlanmıştır. Bölgesel barış ve
istikrara büyük önem atfeden ülkemiz, UNIFIL’e katkıda bulunma iradesini
süratle ortaya koymuş, bu çerçevede, Türk Silahlı Kuvvetleri unsurlarının
UNIFIL’e iştirak etmeleri yolunda Hükûmete yetki veren tezkere yüce
Meclisimizin 5 Eylül 2006 tarihli kararıyla onaylanmıştır. Bu karar sonrasında
Türk Silahlı Kuvvetlerinin unsurları Ekim 2006’dan itibaren bölgeye
konuşlandırılarak görevlerine başlamışlardır. UNIFIL’e iştirak eden askerî
unsurlarımızın görev süreleri UNIFIL’in görev süresi uzadıkça yenilenmiştir. Bu
kapsamda yüce Meclisimizin son olarak geçen yıl verdiği yetkilendirmenin süresi
31 Ekim 2019 tarihinde dolacaktır. Diğer taraftan, Birleşmiş Milletler Güvenlik
Konseyinin geçtiğimiz ağustos ayında aldığı kararla UNIFIL’in görev süresi 31
Ağustos 2020 tarihine kadar uzatılmıştır. 
Tabii,
yeni bir uzatma ihtimalini de göz önünde bulundurarak, Meclisimizin de tatilde
olma durumu göz önünde bulundurularak bir yıllık bir yetki istenmiştir. Bir
yıllık yetki verilmesinin bizce hiçbir mahzuru yoktur.
Bölgemizdeki
gelişmeler, ülkemizin istikrar ve güvenliğinin bölge ülkelerinden ayrı
düşünülmeyeceğini göstermektedir. Millî çıkarlarımızı yakından ilgilendiren
bölgesel konular karşısında kayıtsız kalmamız kesinlikle düşünülemez.
Lübnan,
coğrafi açıdan küçük olmakla birlikte bölge istikrarı bakımından anahtar öneme
sahip bir ülkedir. Orta Doğu'da yaşanan ayrışmaların küçük modelde tezahür
ettiği Lübnan’da siyasi ve toplumsal yapı, dinî ve etnik topluluklar arasındaki
hassas denge çok ama çok önemlidir. Bu denge komşu ülke Suriye'de yaşanan
ihtilafın Lübnan’a yansımasıyla sürekli sınanmaktadır. Lübnan’daki dinî ve
etnik gruplar arasında yaşanan dönemsel gerginlikler endişe kaynağı olmaya
devam etmektedir. Böyle bir dönemde Lübnan’da toplumsal uyumun korunması her
zamankinden daha da fazla önem kazanmıştır. Bu bakımdan Lübnan’la tüm
temaslarımızda bu ülkenin Suriye ihtilafına taraf olmama yolunda belirlediği
politikaya bağlı kalınmasının son derece önemli olduğunu vurguluyoruz. Ayrıca
Türkiye olarak hiçbir şekilde Lübnan’ın iç siyasetine müdahil olmadığımızı bir
kez de buradan bu vesileyle ifade etmiş olalım.
Çatışma
ortamından kaçarak komşu ülkelere sığınmak durumunda kalan milyonlarca
Suriyelinin yarattığı yoğun mülteci baskısı ciddi toplumsal sınamalarla baş
başa bırakmıştır Lübnan’ı. Bugün tahminen 6 milyon nüfusa sahip Lübnan,
yaklaşık 1,5 milyon Suriyeli ve Filistinli mülteciye ev sahipliği yapmaktadır.
Bu bağlamda, mülteci meselesi Lübnan’ın önündeki en temel istikrarsızlık
konularından biri olarak önümüzde durmaktadır. 
Diğer
taraftan, Irak ve Suriye’deki istikrarsız ortamın, Yemen ve Libya’da yaşanan
gelişmeler ile bölgesel planda etkisi hissedilen mezhepsel gerilimlerin diğer
bölge ülkelerine kıyasla sosyopolitik açıdan çok daha hassas dengeler üzerine
kurulu Lübnan’ın barış, huzur ve istikrarına olumsuz yansımaları olabilecektir.
Şüphesiz, bu etkiler asgari düzeyde tutulamadığı takdirde ülkede yaşanabilecek
mezhep temelli bir iç çatışma komşu ülkeler başta olmak üzere bölgesel ve
küresel düzeyde barış ve istikrara yönelik ciddi risk ve tehditler oluşturacak,
telafisi güç derin hasarlar açılabilecektir. Bu noktada Suriye kaynaklı
güvenlik tehdidi ve bölgesel çatışma riski bağlamında Lübnan Silahlı
Kuvvetlerinin desteklenmesi ve güçlendirilmesi önem taşımaktadır. Ülkemiz,
UNIFIL kapsamında sağlamakta olduğu desteğe ilave olarak Lübnan Silahlı
Kuvvetlerinin güçlendirilmesi için önümüzdeki dönemde başta eğitim ve iş
birliği olmak üzere hayata geçirilebilecek adımlara ilişkin önerilerini Lübnan
tarafıyla paylaşmıştır. UNIFIL komutasında görevlendirilmek ve İsrail’le sınır
bölgesine konuşlandırılmak üzere bir Lübnan model alayı kurulması söz
konusudur. Bu kapsamda, Birleşmiş Milletler himayesinde 15 Mart 2018 tarihinde
Lübnan Silahlı Kuvvetlerinin desteklenmesine matuf düzenlenen Roma II
Konferansı’nda ülkemizce model alaya yönelik destek taahhütlerimiz ilan
edilmiştir. Bu kapsamda, iki ülke arasındaki karşılıklı koordinasyon
faaliyetlerinin devam etmesini memnuniyetle karşılıyoruz. 
Lübnan’la
aramızdaki derin tarihî bağların ve ikili ilişkilerin yanı sıra, Lübnan’daki
gelişmeleri de bizler, Türkiye olarak yakından izlemekteyiz. Mevcut
konjonktürde Lübnan’da huzur ve sükûnetin korunması hepimizin en önemli
önceliği olmayı sürdürmektedir. En son 2009 yılında gerçekleştirilen Lübnan
genel seçimleri, uzun tartışmalar sonucunda kabul edilen yeni seçim anayasası
uyarınca 6 Mayıs 2018 tarihinde yapılmış ve hükûmet, seçimlerden yaklaşık sekiz
ay sonra, 31 Ocak 2019 tarihinde kurulmuştur. 
Lübnan’ın
istikrar ve refahına atfettiğimiz önem çerçevesinde, bu ülkede barış ve
istikrarın sağlanmasına yönelik Türkiye olarak ortaya koyduğumuz somut
katkılar, ikili ilişkilerimizin her veçhesine olumlu etki yapmaktadır.
UNIFIL’de görev alan birliklerimizin sergilediği üstün performans, diğer
katılımcı ülkeler tarafından olduğu kadar Lübnan halkı tarafından da dikkatle
karşılanmaktadır. 
Bu
noktada, Türk Silahlı Kuvvetlerimizin tarihinden gelen, gerçekten, gittiği
bölgelerdeki insani hizmetleri, insani faaliyetleri Lübnan’da da ortaya koymuş
olması, bu milletin bir ferdi olarak hepimizin göğsünü kabartan gelişmelerdir,
göğsünü kabartan iftihar vesileleridir. 
Nitekim,
UNIFIL’e kuvvet katkısında bulunduğumuz 2006 yılından bu yana, UNIFIL’in icra
ettiği görevler kapsamında Türk Silahlı Kuvvetleri unsurları tarafından hayata
geçirilen birçok önemli proje, Lübnan halkının hafızalarında yer etmiştir.
Bunlar arasında köy okullarının elektrik ihtiyacının karşılanması, köy
okullarına oyun sahaları, köylere sağlık ocakları, su deposu inşa edilmesi, yol
inşaatı gibi pek çok hayırlı hizmeti saymamız mümkündür. 
Ülkemiz,
UNIFIL’e 2006-2013 döneminde bir istihkâm bölüğü ve deniz gücüyle iştirak
etmiştir. 2013 yılından bu yana ise 2 karargâh personeli ve deniz
unsurlarımızla katılımını sürdürmektedir. Bu bağlamda, Türk Silahlı
Kuvvetlerimiz, hâlihazırda Nakura’daki karargâhta bulunan 2 personelle birlikte
denizdeki görevler için 1 korvet, takriben 85 personelle UNIFIL’e bağlı Deniz
Görev Gücü dahilinde denetim harekâtını icra etmektedir. 
UNIFIL’e
deniz unsurlarımızla katkımız, Suriye’de yaşanan kriz ve Doğu Akdeniz’de gelişen
güvenlik ortamı bakımından gerçekten önem arz etmektedir. Bu katkı UNIFIL’in
Barışı Koruma Harekâtı’nın etkin biçimde icrasında önemli bir bileşendir.
Şüphesiz Türk Silahlı Kuvvetlerinin üstlendiği bu misyon bölgemizde barış ve
istikrarın korunmasına yönelik politikalarımızın önemli bir yapı taşıdır. Biz
AK PARTİ Grubu olarak uluslararası meşruiyeti haiz olan ve uluslararası
toplumun ortak iradesini yansıtan Birleşmiş Milletler Güvenlik Konseyinin 1701
sayılı Kararı’nda öngörülen amaçlar doğrultusunda Lübnan’da görev yapan
UNIFIL’e kuvvet katkımızın sürdürülmesinin uygun olacağı görüşümüzü muhafaza
ediyoruz. 
Değerli
arkadaşlarım, bölgemizde istikrarsızlığın bu kadar yoğunlaştığı dönemde bugünkü
tezkerenin gerçekten Türkiye açısından da bölgenin en kilit ülkelerinden biri
konumunda olan Lübnan’ın istikrarı açısından da son derece önemli olduğunu bir
kez daha ifade ediyorum. 
Bakınız,
bölgede artık vekâlet savaşları yürütülmektedir. Bazı güçler doğrudan kendileri
sahada olmasalar bile terör örgütlerini kullanarak vekâlet savaşı ortaya
koymaktadırlar. Bunlara karşı dikkatli olmak, küresel barışı korumak, bölgenin
en önemli, en güçlü ülkelerinden biri olarak Türkiye’nin görevidir. Bu noktada
Parlamentomuz 2006 yılından beri bu iradeyi net olarak ortaya koymuştur. Bu
noktada tüm destek veren partilerimize, milletvekillerimize teşekkürü bir borç
biliyoruz. 
Değerli
arkadaşlar, “vekâlet savaşları” dediğimiz savaşlar maalesef günümüzde terör
örgütleri üzerinden yürütülmektedir. Bu noktada ilkeli bir güvenlik politikası
maalesef ortaya konmuyor. Özellikle dünyada “etkili” “güçlü” dediğimiz ülkeler
“senin terör örgütün, benim terör örgütüm” ayrımını çok net olarak -sözlü
olarak ifade etmeseler bile, yazılı olarak, daha doğrusu fiilî olarak- ortaya
koyuyorlar. İşte, “PKK terör örgütüdür ama YPG terör örgütü değildir.” Yani
PKK’nın YPG’yi kontrol ettiğini dünyada bilmeyen acaba bir tek istihbarat
örgütü var mıdır veya diğer bir ifadeyle YPG’nin PKK’nın Suriye kolu olduğuna
yönelik, başta CIA olmak üzere, eski adıyla KGB olmak üzere acaba bu gerçeği
bilmeyen bir tek istihbarat örgütü var mıdır? Herkes çok çok iyi biliyor ki YPG
PKK’nın Suriye koludur, emirleri doğrudan PKK’nın sözde üst yöneticilerinden
almaktadır. Organik bağları artık gizlenemez noktadadır ama buna rağmen terör
örgütünü “özgürlük savaşçıları” diye sunmak aslında dünyada bugün borusu öten,
sözü geçen ülkelerin terör konusunda samimi olmadığının en net işaretidir. 
Bu
noktada belki şunun özellikle altını çizmemizde fayda var: Değerli arkadaşlar,
bu konuda dünyada en ilkeli duruşu gösteren ülkelerden birisi Türkiye’dir.
Türkiye hiçbir terör örgütü arasında ayrım yapmamıştır ve yapmamaktadır ve
Türkiye hiçbir terör örgütünü karşısına muhatap olarak alıp onunla
konuşmamıştır, konuşmamaktadır. “Efendim, sarayda gizli oda kuruldu, YPG’yle
görüşüldü.” iddiaları tamamen gerçek dışı, vahim iddialardır. Sarayda,
Külliye’de, Beştepe’de Amerika Birleşik Devletleri’nden gelen heyetle müzakere
yapılmıştır. Onlar da Amerika Birleşik Devletleri’yle elbette ki müzakerelerin
gidişine göre müzakereler, görüşmeler yapmıştır. Bunun nereyle yapıldığını
bizim bilmemiz mümkün değil. Amerikan Başkanıyla da görüşülmüş olabilir,
başkalarıyla da görüşülmüş olabilir ama Türkiye'nin buradaki muhatabı Amerika
Birleşik Devletleri’dir. İşte, bugün akşam saatlerinde dolacak süre de bu
noktada Amerika Birleşik Devletleri’nin taahhütlerini yerine getirip
getirmediği noktasında kritik bir süredir. 
Biz
doğru olduğuna inandığımız, haklı olduğuna yüzde 100 emin olduğumuz bir noktada
yani bölgemizde bir terör yapılanmasının devletleşmesine müsaade etmemek için
bu harekâtı başlattık. Hiçbir tehdide de boyun eğmedi Türkiye. Sayın
Cumhurbaşkanımızın liderliğinde, özellikle Barış Pınarı Operasyonu her türlü
engellemeye, her türlü tehdide rağmen başladı. Şimdi, bu noktada, bu tehdit
bertaraf edilene kadar kararlılıkla yürümeye devam edeceğiz ama bunu yaparken
Türkiye’ye haksız eleştiride bulunmak, değerli arkadaşlar, doğru değil. Türkiye
bugüne kadar DEAŞ ile PKK’yı hiçbir zaman ayırmadı, PYD-YPG ile DEAŞ’ı da
ayırmadı. 
Ben,
Fırat Kalkanı Harekâtı döneminde Millî Savunma Bakanı olarak çok çok iyi
biliyorum, olayların içerisindeyim ki dünyada DEAŞ’a yönelik en güçlü
operasyonları yapan ülke Türkiye’dir. 3 binin üzerinde DEAŞ militanını Türkiye
etkisiz hâle getirmiştir. Aynı şekilde, PKK’yla kırk yılı aşkın şekilde
mücadele eden, PKK terör örgütünü ortadan kaldırmak için gece gündüz mücadele
eden de Türkiye’dir. “DEAŞ’a tamam, PKK’ya tamam ama YPG’ye dokunmayın.”
anlayışı dürüst bir anlayış değildir, ilkeli bir anlayış değildir. Terör örgütü
terör örgütüdür. Senin terör örgütün, benim terör örgütüm kesinlikle kabul
edilemez. Bu noktada, Türkiye bugüne kadar ilkeli duruşunu muhafaza etmiştir.
Türkiye bundan sonra da ilkeli duruşunu muhafaza edecektir. Türkiye'nin en
önemli önceliği kendi güvenliğidir, bölgenin güvenliğidir. Bölgenin huzuru ve
güvenliği olmadan bu bölgede ne Türkler ne Kürtler ne Araplar ne diğer unsurlar
huzur içerisinde yaşayamaz. Bu noktada da Türkiye'nin bu harekâtına Türk
milletinin verdiği büyük destek, gerçekten, aslında Türkiye'nin, millî
meselelerde her türlü tartışmayı bir kenara bırakıp nasıl bir araya geldiğinin
de güzel bir göstergesidir.
Değerli
arkadaşlarım, bu tezkere hayırlı bir tezkeredir. Ümit ederiz ki bölgemizde
barış olur, huzur olur ve bölgemizdeki çatışmalar, savaşlar son bulur. Ümit
ederiz ki İsrail bu saldırgan tavrından vazgeçer, kendi sınırlarına -1967
anlaşmasıyla belirlenen sınırlara- çekilir ve Lübnan gibi bir ülkeye saldırma
riski ortadan kalkar, bölgede barış olur ve biz de bir daha Silahlı
Kuvvetlerimizi Lübnan’a göndermek durumunda kalmayız. Ama bugün bu ihtiyacın
olduğunu bütün parti gruplarımız özellikle ifade ettiler. Bundan dolayı biz AK
PARTİ Grubu olarak bu tezkerenin lehinde oy kullanacağız.
Şimdiden,
tezkeremizin Silahlı Kuvvetlerimiz için, ülkemiz için, Lübnan için ve bütün
bölge için, küresel barış için hayırlı olmasını diliyorum, yüce Meclisi
saygıyla selamlıyorum. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
VI.- AÇIKLAMALAR (Devam)
38.- Manisa Milletvekili Özgür Özel’in, Kocaeli Milletvekili Fikri
Işık’ın (3/882) esas numaralı Cumhurbaşkanlığı Tezkeresi üzerinde AK PARTİ
Grubu adına yaptığı konuşmasındaki bazı ifadelerine ilişkin açıklaması 
ÖZGÜR
ÖZEL (Manisa) – Sayın Başkan, teşekkür ederim.
Şimdi,
Sayın Bakan -bir ihtiyaç duydu herhâlde- dönüyor dönüyor “Türkiye Cumhuriyeti
asla teröristlerle oturmaz, teröristlerle anlaşmaz, ateşkes yapmaz, tehdide
boyun eğmez.” diyor. 
EROL
KAVUNCU (Çorum) – Sizin hatibiniz söyledi az önce.
ÖZGÜR
ÖZEL (Manisa) – Şimdi, onu ifade edeyim. Sayın Bakan bir ihtiyaçtan bunu
cevaplıyor, bütün dünya, Türkiye bunu konuşuyor da Türkiye Cumhuriyeti’nin
böyle davrandığına ilişkin, Atatürk’ten başlayan yani “Geldikleri gibi gidecekler.”
dediği günden İsmet İnönü’nün hem Johnson mektubuna verdiği cevabı hem
Lozan’daki tavrını hem de Bülent Ecevit’in Kıbrıs Barış Harekâtı’nı başlatma ve
sürdürmedeki kararlılığını kastediyorsa doğrudur. 
BAHAR
AYVAZOĞLU (Trabzon) - Allah Allah!
ÖZGÜR
ÖZEL (Manisa) – Ama Rus uçağını düşürünce önce devrin Başbakanıyla yarışa girip
sen düşürttün, ben düşürttüm… 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – … sonra “Efendim, FETÖ düşürdü, bu kadar yaptırım yapmayın...”
Sonra, bugün birlikte oturulduğu, aradan su sızmadığının ima edildiği Putin
“Efendim, Kürt petrolünü kaçak taşıdınız, görüntüler elimizde. Bunun bir
kısmıyla IŞİD’i finanse ettiniz. Biz bunu Birlemiş Milletler Güvenlik
Konseyinde sunum yapacağız.“ deyince Rusya’ya özür mektubu. Harekâta burada
verilen, kamuoyunda verilen destek, tutum ortada; bin tane tehdit, utanç verici
bir mektubun yalanıp yutulması, susulması ama sonradan, efendim “Ailenizin
bütün dünyadaki mal varlığını araştırırız.” deyince benimle görüşemez diyen
Pence gelecek... Daha doğrusu “Benimle görüşemez Amerikan Başkan Yardımcısı,
ben Trump’la muhatap olurum.” deyip şurada meydan okuyup burada tükürdüğünü
yalayacaksın bir saat sonra, bu Mecliste. 
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Müsaadenizle bitiriyorum Başkan. 
“Burada
Trump gelirse benimle görüşür, onlar muhatabıyla oturur.” diyeceksin, Fahrettin
Altun toplayacak “Yeni açıklama var.” diye. Efendim “Yarın görüşeceğim Başkan
Yardımcısıyla.” diyeceksin.
Türkiye
Cumhuriyeti’nin hiçbir Cumhurbaşkanı bir başka ülkenin cumhurbaşkanı
yardımcısıyla eş pozisyonda oturmadı bugüne kadar, hiçbir başkan yardımcısıyla
oturmadı.
Türkiye
Cumhuriyeti’nin boyun eğmediği, tehditten yılmadığı doğrudur. Kendi ailesinin
de içinde olduğu karmaşık ilişkiler gündeme getirilince Rusya’ya özür mektubu
yazanların, Amerika’yla eş durumda oturup onların buyurdukları şeyin karşısında
susanların ve bu mektuba karşı cevap vermeyenlerin bu cümleleri söylemeye hakkı
yoktur. (CHP sıralarından alkışlar) 
BAŞKAN
– Buyurun Sayın Akbaşoğlu.
39.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki sözlerinin hakikati
yansıtmadığına ilişkin açıklaması
MUHAMMET
EMİN AKBAŞOĞLU (Çankırı) – Sayın Başkanım, değerli milletvekilleri; biraz evvel
CHP Grup Başkan Vekilinin söylemiş olduğu hiçbir söz hakikati yansıtmıyor,
hepsi baştan aşağıya iftiradır ve yalandır. (CHP sıralarından gürültüler) Doğru
olan şudur: Türkiye Cumhuriyeti devleti, evet, her zaman Türk milletinin
itibarını korumak için gereğini yapmıştır ve yapacaktır; bu konuda hiçbir
tereddüt olmasın. 
Sayın
Cumhurbaşkanımız, hakikaten dirayetli liderliğiyle zaferleri taçlandırarak Türk
milletine armağan etmektedir ve edecektir. (AK PARTİ sıralarından alkışlar) 
Değerli
arkadaşlar, şunu ifade ediyorum: İnönü’nün söylemiş olduğu söz, evet, Johnson’un mektubu
sonrasında belki Kıbrıs’a harekâtı yapamadık ama daha sonra 1974’te... 
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) - ...rahmetli Erbakan-Ecevit Hükûmeti döneminde
gerekli Barış Harekâtı yapılmış ve 1699 Karlofça Anlaşması’ndan bugüne,
Cumhuriyet Dönemi’mizde ilk defa ileri bir harekâtla Kuzey Kıbrıs Türk
Cumhuriyeti’nin kurulmasına kaynak teşkil edecek Barış Harekâtı başarıyla
gerçekleştirilmiştir. 
HAYRETTİN
NUHOĞLU (İstanbul) – Ya, bu ne diyor? Kurtuluş Savaşı’nı yok sayıyor ya!
MUHAMMET
EMİN AKBAŞOĞLU (Çankırı) - Emeği geçen bütün devlet adamlarımızı rahmetle,
saygıyla, minnetle yâd ediyorum. 
LÜTFÜ
TÜRKKAN (Kocaeli) – Kurtuluş Savaşı ne oldu?
MUHAMMET
EMİN AKBAŞOĞLU (Çankırı) - İkinci olarak: 1699 Karlofça Anlaşması’ndan bugüne,
15 Temmuz uluslararası darbe ve işgal girişiminin hemen akabinde…
DURSUN
ATAŞ (Kayseri) – Kurtuluş Savaşı ne olacak? Çanakkale Savaşı ne olacak?
LÜTFÜ
TÜRKKAN (Kocaeli) – Muhammet Bey, Kurtuluş Savaşı’nı da söylesen iyi olur ya.
MUHAMMET
EMİN AKBAŞOĞLU (Çankırı) - …evet, El Bab, El Azez, Cerablus ve Afrin
harekâtıyla ikinci büyük harekât Başkumandanımız Recep Tayyip Erdoğan’ın
liderliğinde yapılmıştır! [AK PARTİ sıralarından “Bravo” sesleri, alkışlar; İYİ
PARTİ sıralarından “Bravo” sesleri, alkışlar (!)]
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Toparlıyorum. 
Evet,
bu hakikatleri tarih not etmiştir ancak biraz evvel CHP’nin değerli diplomatı,
Genel Başkan Yardımcısı Sayın Ünal Çeviköz, bizzat Amerika’nın talebiyle ve
onların mecbur kalması suretiyle…
HAYDAR
AKAR (Kocaeli) – Mektubu tercüme et.
MUHAMMET
EMİN AKBAŞOĞLU (Çankırı) - …imzalamış oldukları 13 maddelik mutabakatla ilgili,
canlı yayında taze taze demiştir ki: “İstenilen bütün unsurlar elde edilmiş
görünüyor, kazanımlarımız güçlü. Türkiye istediğini aldı.” [İYİ PARTİ
sıralarından alkışlar(!)] 
ATİLA
SERTEL (İzmir) – Fazla bağırınca haklı olmuyorsun. 
MUHAMMET
EMİN AKBAŞOĞLU (Çankırı) - Evet, sonuç itibarıyla bu hakikatler ortadayken ve
İnönü’nün “Yeni bir dünya kurulur, Türkiye de burada yerini alır.” cümlesini
bizzat hayata geçiren şu anda Tayyip Erdoğan’ın, Sayın Cumhurbaşkanımızın
liderliğindeki Türkiye Cumhuriyeti devletidir! [İYİ PARTİ sıralarından “Bravo” sesleri
alkışlar(!)] 
YASİN
ÖZTÜRK (Denizli) – Padişahım çok yaşa (!) Padişahım çok yaşa (!)
MUHAMMET
EMİN AKBAŞOĞLU (Çankırı) - Dolayısıyla hepimizin övünmesi gereken bir hususu…
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Son olarak… toparlıyorum Sayın Başkanım. 
MUHAMMET
NACİ CİNİSLİ (Erzurum) – Külliyede Amerikalılara onu verdiniz mi?
LÜTFÜ
TÜRKKAN (Kocaeli) – Başkan, mikrofonu açın, duyamıyorum, önemli bir görüş sarf
ediyor
BAŞKAN
– Bana göre amacınıza kavuştunuz. 
MUHAMMET
EMİN AKBAŞOĞLU (Çankırı) – Son olarak toparlıyorum, evet.
BAŞKAN
– Peki…
LÜTFÜ
TÜRKKAN (Kocaeli) – Tarihî bir konuşmaya tanıklık ediyoruz. 
MUHAMMET
NACİ CİNİSLİ (Erzurum) – Suriye’yi de Amerikalılar mı idare ediyor, onu
cevapla.
LÜFTÜ
TÜRKKAN (Kocaeli) – Sayın Başkanım, bu tarihî konuşmaya tanıklık etmek
istiyoruz, mikrofonunu açar mısınız hatibin, rica ediyorum. 
MUHAMMET
EMİN AKBAŞOĞLU (Çankırı) – Sonuç itibarıyla, Türk milleti olarak, Türkiye
Cumhuriyeti devleti olarak gerçekten övünmemiz gereken bir hususu karalamaya
yönelik kara propaganda ve iftiraları Meclisin mehabetine yapılmış saygısızlık
olarak nitelendiriyorum. 
Ve
Trump’ın mektubuyla ilgili de yapılan şudur: Evet, Trump bir mektup
göndermiştir ama Johnson’un mektubu gibi geri dönülmemiş, bu iyi bir şekilde
dürülüp tarihin çöp sepetine atılmak suretiyle sahada büyük bir zafer elde
edilmiştir. [AK PARTİ sıralarından alkışlar, İYİ PARTİ sıralarından
alkışlar(!)] 
Bunun
herkes tarafından bilinmesini özellikle rica ediyor, Meclisi saygıyla
selamlıyorum. [AK PARTİ sıralarından alkışlar, İYİ PARTİ sıralarından “Bravo”
sesleri, alkışlar(!)]
YASİN
ÖZTÜRK (Denizli) – Padişahım, çok yaşa(!)
LÜTFÜ
TÜRKKAN (Kocaeli) – Muhammet Paşa’m, sağ olun(!) 
ÖZGÜR
ÖZEL (Manisa) – Sayın Başkan…
BAŞKAN
– Evet.
40.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması 
ÖZGÜR
ÖZEL (Manisa) – Sayın Başkan, Allah hiçbir siyasi parti grubunu, içerik
açısından tartışamayıp hamasete alkış tutmak zorunda bırakmasın. (CHP
sıralarından alkışlar) 
MUHAMMET
EMİN AKBAŞOĞLU (Çankırı) – Alakası yok, hiç alakası yok!
ÖZGÜR
ÖZEL (Manisa) – Sayın Başkan, Trump’ın mektubunun yırtılıp atılması için… Bütün
diplomasi geleneğinden gelenler bilir ki -sizin “monşer” diyerek aşağılayıp yok
saydıklarınız- o mektubun Amerika Birleşik Devletleri’ne “Bu mektubunuz kabul
edilmemiştir ve iade edilmiştir.” diye yollanması gerekirdi. (CHP sıralarından
alkışlar) Mektubu alıp da devletin arşivine sokmak, Beyaz Sarayın size şantaj
hâline dönüştürmesine, şantaj aygıtına dönüştürmesine sebebiyet verecek bir
basiretsizliği Türkiye Cumhuriyeti’ni yöneten bırakın devlet başkanını, hiçbir
devlet adamı yapmamıştır. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Sayın Başkan, yedi dakika konuştu. 
BAŞKAN
– Buyurun. 
ÖZGÜR
ÖZEL (Manisa) – Burada bir tek şeye katılıyoruz: Amerika’nın Başkan
Yardımcısını kendisine denk kabul edip yanında oturan kişi, Türkiye
Cumhuriyeti’nin Cumhurbaşkanı değil, olsa olsa Adalet ve Kalkınma Partisinin
Genel Başkanı sıfatıyla oturmaktadır. (CHP sıralarından alkışlar)
RECEP
AKDAĞ (Erzurum) – Bu hiç hamaset olmadı değil mi?
ÖZGÜR
ÖZEL (Manisa) – Sayın Ünal Çeviköz’ün canlı yayında söylediği son derece
yapıcı, partimizin tutumuyla çelişmeyen sözlerini kendisinin eksikliğine,
basiretsizliğine ve teslimiyetine bir kurtuluş olarak, çarpıtarak sonuna üç
kelime ekleyenlerin acziyetini Cumhuriyet Halk Partisi olarak sadece Türkiye
adına üzülerek sizin adınıza da utanarak takip ediyoruz.
Teşekkür
ederim. (CHP sıralarından alkışlar)
BURHAN
ÇAKIR (Erzincan) – Kendinizden utanın!
MUHAMMET
EMİN AKBAŞOĞLU (Çankırı) – Sayın Başkanım…
BAŞKAN
– Bir dakika…
Değerli
milletvekilleri, bana göre Grup Başkan Vekillerimiz düşüncelerini ifade
ettiler, söylemek istediklerini anlattılar. Sayın Akbaşoğlu, siz de gayet güzel
anlattınız, Özgür Bey de.
MUHAMMET
EMİN AKBAŞOĞLU (Çankırı) – Bir cümlelik, kısaca bir cevap vermek istiyorum.
BAŞKAN
– Bir polemiğe fırsat vermeyelim.
Buyurun.

41.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması 
MUHAMMET
EMİN AKBAŞOĞLU (Çankırı) – Şu bilgiyi paylaşmak isterim: Sayın
Cumhurbaşkanımız, Pence’den daha önce gelen bir heyetle ilgili, bir
televizyoncunun kendisine soru sormasıyla ilgili onlarla görüşmeyeceğini ifade
etmiştir ve aynı gün İletişim Başkanı Fahrettin Altun Bey, o kimselerle
görüşülmeyeceğini, ertesi gün -yarın- Pence’le görüşülmesiyle ilgili
planlamanın yapıldığını zaten anında ifade etmiştir. Bir kere, bunu çarpıtan,
bu doğru bilgiyi doğru şekilde nakletmeyenlerdir. Lütfen, bu bilgiyi
tekrarlayınız; bir.
ARSLAN
KABUKÇUOĞLU (Eskişehir) – Pes vallahi!
MUHAMMET
EMİN AKBAŞOĞLU (Çankırı) – İkinci olarak: Baştan aşağı hakikatleri çarpıtma ve
gerçekten, Türkiye'nin kazanımlarını maalesef görmezden gelme yaklaşımını ben
başındaki tutum ile sonundaki tutum arasındaki bu gereksiz polemiklerin
yansıması olarak görüyorum. 
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Dolayısıyla biz, hatırlarsanız, bugün ilk başta bu
harekâta destek veren bütün partilerimize teşekkürlerimizi ifade ederek
başladık. 
ARSLAN
KABUKÇUOĞLU (Eskişehir) – Yazık, bu kadar yıpratmayın kendinizi(!)
MUHAMMET
EMİN AKBAŞOĞLU (Çankırı) – Ancak bunun dışında başka alanlara, başka doğru
olmayan hususları ortaya, gündeme getirmek maalesef, böyle polemiklere cevap
vermeyi zorunlu kılıyor.
Teşekkür
ediyorum. [AK PARTİ sıralarından alkışlar, İYİ PARTİ sıralarından alkışlar(!)]
YASİN
ÖZTÜRK (Denizli) – Padişahım çok yaşa(!)
ÖZGÜR
ÖZEL (Manisa) – Sayın Başkan…
BAŞKAN
– Özgür Bey, buyurun.
ÖZGÜR
ÖZEL (Manisa) – Sayın Başkanım, tartışmanın bu tarafıyla…
BAŞKAN
– Yerinizden söz vereyim.
ÖZGÜR
ÖZEL (Manisa) – Yok, yok. 
Ben
usulen ayaktayım şu anda çünkü tartışmanın bu tarafıyla ilgili hem tutanaklar
hem milletimiz önünde, artık sizin de yüz ifadenizde de hissettirdiğiniz gibi
bir kifayetimüzakere teklif ediliyor. Herkes meselenin bütün açıklığıyla
somutluğunu da gördü. Karşısındaki hamasetin… Bir muhalefet partisinin artık
kendisini ne niyetle tebrik ettiği, alkışları hepimizce malum olan ama kendi
grubundan destek almayan son konuşmasını da hep birlikte dinledik. 
FİKRİ
IŞIK (Kocaeli) – Bu hamaset olmuyor değil mi, Özgür Bey?
ÖZGÜR
ÖZEL (Manisa) – Ancak İç Tüzük’ün 69’uncu maddesi açıklama hakkı üzerine
düzenlenmiştir. Kendisinin sözleri çarpıtılan veya bir başka anlama çekilen
milletvekili bunu düzeltmek üzere kürsüden açıklama hakkına sahiptir. Sayın
Ünal Çeviköz -tutanaklara geçtiği şekliyle- Cumhuriyet Halk Partisi adına ve
şahsı adına bu hakkı kullanmak istemektedir.
BAŞKAN
– Buyurun. (CHP sıralarından alkışlar)
İki
dakika süreniz var.
42.- İstanbul Milletvekili Ahmet Ünal Çeviköz’ün, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ilişkin
açıklaması
AHMET
ÜNAL ÇEVİKÖZ (İstanbul) – Teşekkür ederim Sayın Başkan.
17
Ekim akşamı Habertürk’te bir canlı yayında olduğum ve o sırada Amerika Birleşik
Devletleri ile Türkiye arasında imzalanan mutabakatın hem Amerika Başkan
Yardımcısı Pence tarafından yapılan basın toplantısında hem Dışişleri Bakanı
Sayın Çavuşoğlu tarafından yapılan basın toplantısında açıklandığını ve onun
bazı unsurlarının sayıldığını, sıralandığını bizzat dinledim. O programda aynen
şunları söyledim: “İstediklerimizin elde edildiği görünüyor. Kazanımlarımız
güçlü.” Ondan sonraki cümleler, Türkiye’de basın özgürlüğü olmayan bir durumda
bir havuz medyası tarafından eklenmiş cümlelerdir. Benim ağzımdan böyle bir şey
çıkmamıştır. En son söylediğiniz 3 kelimelik cümle bana ait değildir. 
Ancak
bu vesileyle Adalet ve Kalkınma Partisinin başarı olarak göstermek istediği bir
şeyi bir Cumhuriyet Halk Partili milletvekilini referans göstererek
güçlendirmek istemesi hakikaten benim için bir sevinç vesilesi mi olmalı,
üzüntü vesilesi mi olmalı, onu da takdirlerinize bırakıyorum. 
Çok
teşekkür ederim. (CHP sıralarından alkışlar) 
MUHAMMET
EMİN AKBAŞOĞLU (Çankırı) – Sayın Başkan, tutanaklara geçmesi için şu açıklamayı
yapmak istiyorum. 
BAŞKAN
– Sayın Başkan, bir şey söyleyeyim ben size: Özellikle Grup Başkan Vekilleri
kendi siyasi partilerinin genel başkanlarını temsil eden konumdalar.
Dolayısıyla ben bu dikkatle Grup Başkan Vekillerimizle diyalog kuruyorum. O
bakımdan siz gayet güzel ifade ettiniz düşüncelerinizi, sayın milletvekili de.
Şimdi ne söyleyeceksiniz merak ediyorum yani. (CHP sıralarından alkışlar)
MUHAMMET
EMİN AKBAŞOĞLU (Çankırı) – Ben hiçbir ilavede bulunmadan…
BAŞKAN
– Onu söylediniz siz Sayın Akbaşoğlu, 13 maddeye katıldığını söylediniz. 
MUHAMMET
EMİN AKBAŞOĞLU (Çankırı) – Tamam. 
“İstenilen
bütün unsurlar elde edilmiş görünüyor, kazanımlarımız güçlü. Türkiye istediğini
aldı.” şeklindeki beyanına atıf yaptım, bunun dışında başka bir atfım yoktur. 
Teşekkür
ederim. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkan, madem tutanağa geçtik, şunu da tutanağa
geçirelim: Bütün bu tartışmanın sonunda, ısrarla, illa son sözü söylemek için
söyleyip de sizin kullandığınız “Ne söyleyeceksiniz ben de merak ediyorum.”
ifadesi, o meşhur hikâyedeki bütün suçu ortada olan birinin avukat istemesi
üzerine, bunu niçin istediğini sorana dönüp “Beni nasıl savunacak, ben de onu
merak ediyorum.” demesi gibi. (CHP sıralarından alkışlar)
MUHAMMET
EMİN AKBAŞOĞLU (Çankırı) – Aynaya bakın, aynaya! 
VIII.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Cumhurbaşkanlığının, hudut, şümul ve miktarı Cumhurbaşkanınca
belirlenecek Türk Silahlı Kuvvetleri unsurlarının, 1701 (2006) sayılı Birleşmiş
Milletler Güvenlik Konseyi Kararı ve 880 sayılı Türkiye Büyük Millet Meclisi
Kararı’yla tespit edilen ilkeler kapsamında; Birleşmiş Milletler Geçici Görev
Gücü bünyesinde UNIFIL'e, 31/10/2019 tarihinden itibaren bir yıl daha iştirak
etmesi ve bununla ilgili gerekli düzenlemelerin Cumhurbaşkanınca yapılması için
Anayasa’nın 92'nci maddesi uyarınca izin verilmesine dair Cumhurbaşkanlığı
tezkeresi (3/882) (Devam)
BAŞKAN
– Şimdi şahsı adına ilk olarak İstanbul Milletvekili Sayın Onursal Adıgüzel’e
söz veriyorum. (CHP sıralarından alkışlar) 
Süreniz
on dakikadır. 
ONURSAL
ADIGÜZEL (İstanbul) – Sayın Başkan, değerli milletvekilleri; Genel Kurulu
saygıyla selamlıyorum. 
Öncelikle,
Barış Pınarı Harekâtı kapsamında hayatını kaybeden şehitlerimize ve sivil
vatandaşlarımıza Allah’tan rahmet, yaralılarımıza, gazilerimize acil şifalar,
ailelerine ve tüm milletimize de başsağlığı diliyorum. 
Ek
olarak, seçilmiş belediye başkanlarının şafak operasyonlarıyla gözaltına
alınmasının da kabul edilemez olduğunu görüyorum. Seçim kurullarının onayıyla
aday olmuş, milyonlarca seçmenin oyunu almış belediye başkanları, atamalarla,
kayyumlarla görevden alınıyor. Adalet ve Kalkınma Partisi olarak her fırsatta,
bu kürsüden, sandık, millet iradesi üzerinden konuşurdunuz, bugün geldiğiniz
noktada şunu yapıyorsunuz: Milletin iradesini gözden çıkarmışsınız. Ama şunu
unutmayın: Biz her fırsatta milletin iradesine ve demokrasiye sahip çıkmaya
devam edeceğiz. (CHP sıralarından alkışlar) 
Değerli
milletvekilleri, ekonomi, sağlık, eğitim derken ülkemiz ne yazık ki dış
politikada da bir çöküş içindedir ve Adalet ve Kalkınma Partisinin dış
politikadaki uygulamaları uluslararası arenada ülkemizi itibarsız hâle
getirmiştir. “Dünya 5’ten büyüktür.” diyerek yola çıkanlar bugün uygulamış
oldukları istikrarsız politikalarla, söylemlerle, eylemlerle dünyada 5 müttefik
bulamaz hâle gelmişlerdir. Görüyoruz ki AKP, dış politikada da liyakati bir
kenara bırakıp dış politikayı iş bilmezlere emanet etmiştir. 
Değerli
milletvekilleri, tüm kurullarda olduğu gibi dış politikada da ve diğer
noktalarda da ne liyakat kalmıştır ne de istikrar kalmıştır. Her defasında
söylüyoruz, her defasında diyoruz ki: Dış politika devlet adamlığı gerektirir,
dış politika istikrar gerektirir. Peki, Adalet ve Kalkınma Partisi ne yapıyor,
on yedi yılda ne yaptı? On yedi yıllık dış politika icraatlarınıza baktığımızda
olmayan tek şey istikrar. Dediniz ki: “Emevi Camisi’nde Suriye’de namaz
kılarız.” Geldiğimiz noktada Süleyman Şah Türbesi’ni kaçırarak sonuçlandırdınız.
Döndünüz dediniz ki: “İstesek Suriye’yi birkaç saatte yok ederiz.” Biz bunu hiç
kabul etmedik, bu söylemi de kabul etmedik. Peki ne oldu? ABD Başkanının küstah
mektubuyla, Türkiye Cumhuriyeti’ni hedef alan mektubuyla bu harekâtınızı da
sonuçlandırdınız. Görüyoruz ki saray eşrafında Trump sevdası en üst seviyede. 
ALİ
ŞAHİN (Gaziantep) – Amerika’nın mektubu küstahsa sizin ifadeniz bundan daha
ağır, küstah.
ONURSAL
ADIGÜZEL (Devamla) – Diyor ki Sayın Cumhurbaşkanı ABD Başkan Yardımcısı için:
“Benim muhatabım değil.” Sonra sarayda başköşede ağırlıyor. Ağırlamadıysa
söyleyin biz de öğrenelim. 
Ben
de buradan, Genel Başkanımızın bugün grupta sorduğu soruları tekrar size sormak
istiyorum. Hakaret dolu ifadeler içeren bu mektubu neden iade etmediniz? Bu
ifadeleri nasıl hazmettiniz? Hangi korku, endişe ve ruh hâliyle bu mektubu
kabul ettiniz? O da yetmedi, kamuoyundan neden gizlediniz? 
Siz
cevap vermeyeceksiniz ama ben size söyleyeyim. O kadar büyük açıklarınız var ki
anlata anlata bitiremediğiniz Suriye politikasını Trump’ın çizdiği çizgilere
hapsettiniz. 
Değerli
milletvekilleri, âciz dış politika, basiretsiz iç politika ülkeyi ekonomide de
birçok konuda da yaşanamaz hâle getirdi. Peki, bu faturanın bedelini kim
ödüyor? Bu ülkedeki yoksul vatandaşlar ödüyor ve onların çocukları ödüyor.
Yandaşlara icat edilen üyelikler, unvanlar, maaş üstüne maaşlar; yandaş
çocukları atandıkları görev yerlerinde bir saat bile görev yapmadan jet hızıyla
terfi ettiriliyorlar, mevki, makam sahibi oluyorlar. Peki, bu milletin
çocukları ne oluyor? Yoksullukla, işsizlikle, açlıkla baş başa bırakılıyorlar. 
Danıştay
Başkanının kızını mı anlatayım, yoksa bugün gündeme düşen İBB’de mezbahada
çalışırken açıktan atamayla Devlet Demiryollarında memur olan AKP’li yandaştan
mı bahsedeyim? Kırk gün geçmemiş şimdi de daire başkanı olmuş arkadaşlar.
Değerli
milletvekilleri, TÜİK’in rakamları -her fırsatta inanmadığımızı söylüyoruz- ne
diyor? Diyor ki: Türkiye’de genç işsizlik yüzde 7,2 arttı. Ne kadar manipüle
etmeye çalışsanız da bunu söylüyorlar ve yüzde 27,3 oldu diyorlar. 
Ben
size daha çarpıcı bir örnek vereyim. Ne eğitimde ne istihdamda olan genç oranı
kaç biliyor musunuz Türkiye’de? Yüzde 29,3 yani her 3 gençten 1’i ne işe
gidiyor ne eğitim görüyor ne staj görüyor ne de gençliğini yaşıyor. Milyonlarca
üniversite mezunu işsiz. Bu çocuklar şu hayaller içindeydi üniversiteye
giderken: Eğitim alıp anama babama destek olacağım. Peki, geldiğimiz noktada ne
oldu? Anasının babasının emekli maaşıyla öğrenim kredisi borcunu ödemek zorunda
bırakıldı bu çocuklar. 
Bakın,
arkadaşlar, şunu söyleyeyim: On yedi yıl bir ülkeyi yönetmek kimseye nasip
olmaz. Size böyle bir fırsat verdi bu millet. Geldiğimiz noktada siz birçok
şeyi unuttunuz. Neyi unuttunuz biliyor musunuz? Atanamadığı için intihar eden öğretmenleri
unuttunuz. İşsizlik ya da ihraç sebebiyle inşaatta çalışmak zorunda kalan ve iş
cinayetine kurban giden işçileri unuttunuz. Kadınları saç kurutma makinesiyle
çocuklarını ısıtacağı bir noktaya getiren politikalarınızla onları intihara
ittiğinizi unuttunuz. Bununla birlikte, daha birçok konu var, yarattığınız kaos
ve özellikle de kargaşa atmosferiyle ardı ardına katliamlarla bu ülkenin
çocuklarının heba olmasına sebep olduğunuzu unuttunuz. Bu çocukların tek suçu,
Okçular Vakfına üye olmamak mıdır? Bu çocukların tek suçu, sarayda bir
yakınlarının oturmaması mıdır? Bunu buradan size sormak istiyorum ve diyorum
ki: Bugün Türkiye bir kişiyi konuşuyor, Hüseyin Avni Önder. Tanıyor musunuz
bilmiyorum ama tanıyanlar var; Sirkeci ve Haydarpaşa Garı ihalesine katıldı ve
İBB’nin elinden hukuksuzca alınan bu ihalede de kazanan oldu. Bugün burada bunu
konuşmamın en temel sebebi Bakanın tutumudur. Sayın Bakan çıktı, sanki Hüseyin
Avni Önder’in firmasının avukatıymış gibi süreci sahiplendi. 
Bakın
arkadaşlar, sizin vicdanınıza sesleniyorum tekrar: Bir ihale yapılıyor.
İstanbul Büyükşehir Belediyesi ve ne olduğu belli olmayan bir genç bu ihaleye
katılıyor. Biraz önce bahsettim, bu ülkede gençler işsiz, gençlerin birçok
sorunu var ama 33 yaşındaki bir genç, neye güveniyorsa bu ihaleye katılıyor. 2
kamu kurumunun kamu zararı olmadan çıkacağı bir işe, Bakan diyor ki: “Bu ihale
hukuka uygun bir şekilde iptal edildi.” “Peki, gerekçeleri ne?” diye
baktığımızda, iş bitirme belgesi yokmuş. İş bitirme belgesi var, hem de sadece
Kültür AŞ’nin 250 milyon TL’den fazla. Siz de yönettiniz Kültür AŞ’yi geçen
dönem, şimdi de Ekrem İmamoğlu’nun Başkanlığında Cumhuriyet Halk Partisi
belediyesi olarak yönetiliyor ve ihale dosyasında açık açık “Bütün kurumlar
için geçerli olmasına gerek yok, iştirak eden bütün konsorsiyum şirketleri için
geçerli olmasına gerek yok.” dendiği hâlde bunu keyfî bir komisyon kararıyla
gündeme getirdiniz. Üzerine özellikle basarak söylemek istiyorum: Sonra
“müştereken ve müteselsilen” yazmadığı için yani “ortaklaşa ve birlikte”
yazdığı için iptal etmeye niyetlendiniz. Çıktı Bakan, şunu söylüyor, gülerek
-gerçekten kargalar güler bu anlattıklarına- izliyorum: “100 bin lira vermişti
İstanbul Büyükşehir Belediyesi, karşısındaki firma da 300 bin lira vermişti.” Pardon,
İstanbul Büyükşehir Belediyesi bir kamu kuruluşu değil mi? Bu iştirakler kamu
ortaklığıyla kurulmuş şirketler değil mi? Ayrıca, kapalı teklif usulü olan
ihalede şu madde de çok net bir şekilde yazıyordu, diyordu ki: “Kapalı
teklifler, zarflar açıldıktan sonra pazarlık usulüne geçilir.” 4 Ekimde olan bu
ihalede kimse pazarlık usulü için İBB’yi çağırmadı. Hâlbuki eğer bir eksiklik
varsa zarflar açılmadan önce İBB iştirakleri bu ihaleden menedilebilirdi.
Kapalı kapılar ardında, basına da duyurmadan 18 Ekim günü Hüseyin Avni Önder bu
ihaleye çağrılıyor ve komik bir şekilde -beni ekranları başında izleyen bütün
vatandaşlarımız anlayacaktır ki- “Ya, şu 300’ü 350 yap da hadi sana verelim.”
deniyor. Bu ne biliyor musunuz? Bakan bunu çağırıyorsa ve bunu söylüyorsa bu
şu: Bilal oğlan Sirkeci Garı’nda ve Haydarpaşa Garı’nda cirit atsın diye
milletimizin, 16 milyon İstanbullunun mağdur edildiğini görüyoruz. Hakkı
yeniyor 16 milyon İstanbullunun.
(Mikrofon
otomatik cihaz tarafından kapatıldı)
ONURSAL
ADIGÜZEL (Devamla) – Bir dakika daha alabilir miyim Sayın Başkan?
BAŞKAN
– Buyurun.
ONURSAL
ADIGÜZEL (Devamla) – Sayın Başkan, değerli milletvekilleri; biz Cumhuriyet Halk
Partililer olarak 16 milyon İstanbullunun hakkını size yedirmeyiz. İstanbul
halkı sahipsiz değildir. Bırakın artık bu rövanşist politikaları. Bugün ihaleyi
verdiğiniz şirket yarın kime satılır belli olmaz ama İstanbul Büyükşehir
Belediye Başkanlığı her dönem bir yarışla belirlenir ve İstanbul halkını temsil
eder. Sırf birinin arkadaşı, bilmem ne vakfının genel müdürlüğünü yapmış diye,
hiçbir iş deneyimi olmayan, üç yıl önce İstanbul Büyükşehir Belediyesinde 3 bin
liraya çalışan, sonra Okçular Vakfında Genel Müdürlük yapan birine bu mekânları
peşkeş çekmeyin. Bakanlarınızla da bu meseleye sahip çıkmayın çünkü biz şunu
istiyoruz: Türkiye’de bu devletin kapıları, tüm devlet kapıları sadece yandaş
gençlere değil, Mustafa Kemal Atatürk’ün ülkeyi emanet ettiği Türkiye
gençliğine, Türkiye’de yaşayan milyonlarca gence sonuna kadar açık olsun. Bu
yandaşlık, kayırmacılık anlayışı da Türkiye’de son bulsun istiyoruz. (CHP
sıralarından alkışlar) 
BAŞKAN
– Sayın Tanal, bir mazeretinizin olduğunu söylediniz.
Buyurun,
size söz vereyim.
VI.- AÇIKLAMALAR (Devam)
43.- İstanbul Milletvekili Mahmut Tanal’ın, hiçbir emperyalist gücün
Türkiye Cumhuriyeti devletini kınama, aşağılama hakkının olmadığına ilişkin
açıklaması
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, hepinizi saygıyla selamlıyorum.
Bir
öğrenci dahi Sayın Cumhurbaşkanımıza ağır, eleştiri sınırları içerisinde
kalacak bir "tweet" attığı zaman AK PARTİ Grubu gerekirse cumhuriyet
savcılığına şikâyet ediyor, eleştiriyor, ağır şekilde öğrencilerin üzerine
gidiyor ama Trump, Sayın Cumhurbaşkanına gönderdiği mektupta hem Cumhurbaşkanına
hakaret ettiği hem Türkiye Cumhuriyeti devletini aşağıladığı hem Türkiye
Cumhuriyeti Hükûmetini aşağıladığı zaman hiç kimseden ses çıkmıyor. Ben sizin
bu sessiz yapınızı kınıyorum. Cumhuriyet Halk Partisi olarak biz ülkemizin
aşağılanmasını, Hükûmetimizin aşağılanmasını, devletimizin aşağılanmasını
içimize sindiremiyoruz. Cumhuriyet savcılığına Cumhuriyet Halk Partisi
milletvekili olarak şikâyet ettim. Neden siz şikâyet etmiyorsunuz? Sizi bu
sessizliğinizden dolayı kınıyorum. Harekete geçin, korkmayın. Türkiye Cumhuriyeti
devletini hiçbir emperyalist gücün kınama, aşağılama hakkı yoktur.
Teşekkür
ederim.
BAŞKAN
– Sayın Akbaşoğlu…
44.- Çankırı Milletvekili Muhammet Emin Akbaşoğlu’nun, İstanbul
Milletvekili Mahmut Tanal’ın yaptığı açıklamasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Şimdi,
kendi kurgularıyla kendi hayal dünyasında gölge boksu yapanları kendileriyle
baş başa bırakıyoruz. 
HAYDAR
AKAR (Kocaeli) – Ortak bildiri yazalım, ortak bildiri!
MUHAMMET
EMİN AKBAŞOĞLU (Çankırı) – Sonuç itibarıyla biz, bize gelen mektubu dürüp çöp
sepetine attık ve ondan sonra da dokuz günlük bir harekâtla cevabımızı sahada
verdik; tıpış tıpış herkes bizim masamıza gelmek zorunda kaldı. Bunu lütfen
görünüz.
Teşekkür
ediyorum. (AK PARTİ sıralarından alkışlar)
VIII.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Cumhurbaşkanlığının, hudut, şümul ve miktarı Cumhurbaşkanınca
belirlenecek Türk Silahlı Kuvvetleri unsurlarının, 1701 (2006) sayılı Birleşmiş
Milletler Güvenlik Konseyi Kararı ve 880 sayılı Türkiye Büyük Millet Meclisi
Kararı’yla tespit edilen ilkeler kapsamında; Birleşmiş Milletler Geçici Görev
Gücü bünyesinde UNIFIL'e, 31/10/2019 tarihinden itibaren bir yıl daha iştirak
etmesi ve bununla ilgili gerekli düzenlemelerin Cumhurbaşkanınca yapılması için
Anayasa’nın 92'nci maddesi uyarınca izin verilmesine dair Cumhurbaşkanlığı
tezkeresi (3/882) (Devam)
BAŞKAN
– Şimdi şahsı adına ikinci olarak İstanbul Milletvekili Sayın İffet Polat’a söz
veriyorum. 
Buyurun.
(AK PARTİ sıralarından alkışlar) 
Süreniz
on dakika.
İFFET
POLAT (İstanbul) – Sayın Başkan, değerli milletvekilleri; Türkiye'nin Birleşmiş
Milletler Lübnan Geçici Görev Gücü’ne (UNIFIL) sağladığı kuvvet katkısının 31
Ekim 2020’ye kadar uzatılması hakkında, Gazi Meclisimizin onayına sunulan
tezkere üzerinde şahsım adına söz almış bulunmaktayım. Yüce heyetinizi saygıyla
selamlıyorum.
Sayın
Başkan, değerli milletvekilleri; milletimizin geleneğinde şu asil davranışı
görürüz ki: Sadece kendi ailesinin tokluğu, kendi evinin güvenliği değil
komşusu, akrabası ve dostlarının da huzur ve esenliğini her zaman dert
edinmiştir. Bunun birçok örneğini tarihte görüyoruz. Türk Silahlı
Kuvvetlerimiz, şanlı ordumuz Kore’den Kıbrıs’a kadar geniş bir coğrafyada,
daima mazlum ve mağdurun yanında olmuştur. Her zaman dost ve müttefiklerinin
yanında olan Türkiye, yakın tarihte Bosna’dan Kosova’ya, Somali’den
Afganistan’a kadar bu ülke halklarının yanında olmuş, şefkat, merhamet elini
her zaman uzatmıştır.
2006
yılında yaşanan İsrail-Lübnan Savaşı sonrasında Lübnan’da barışın tesisi ve
idamesi amacıyla Birleşmiş Milletler, Lübnan Geçici Görev Gücü’nü (UNIFIL)
oluşturmuştur. Ülkemizin de kuvvet katkısında bulunduğu UNIFIL’in başarıyla
icra ettiği görevler sonucunda Lübnan-İsrail sınırında sağlanan güvenlik ve
istikrar ortamı hâlâ sürmektedir. Birleşmiş Milletler Güvenlik Konseyinin 11
Ağustos 2006 tarihinde kabul ettiği 1701 sayılı Karar’la kurulan UNIFIL’in
görev süresi geçici olarak bir yıl olarak belirlenmiştir. Aynı kararda, bu
sürenin gerekli görülmesi hâlinde her yıl yeniden uzatılması da öngörülmüştür.
UNIFIL’in görev süresi, bu çerçevede, bugüne kadar 12 kez uzatılmıştır.
Birleşmiş Milletler Güvenlik Konseyinin yakın zamanda almış olduğu karar
neticesinde UNIFIL’in görev süresi Ağustos 2019 sonu itibarıyla yeniden bir yıl
uzatılmıştır.
Sayın
Başkan, değerli milletvekilleri; yakın coğrafyamızda barış ve istikrarın tesisi
öncelikli dış politikamızın hedeflerinden biridir. Bölgesel barış, istikrar ve
güvenliği ilgilendiren tüm gelişmelerin dış politikamız üzerinde şüphesiz
önemli yansımaları olmaktadır. Son dönemde bölgemizde yaşanan gelişmeler,
ülkemizin istikrar ve esenliğinin bölge ülkelerinden ayrı düşünülemeyeceğini
bir kez daha gözler önüne sermiştir. Bu itibarla, millî menfaat ve
çıkarlarımızı yakından ilgilendiren bölgesel gelişmeler karşısında kayıtsız
kalmamız da beklenemez. Bu anlayıştan hareketle, Hükûmetimizin dış politikası
ülkemizin etrafında bir barış, güvenlik, istikrar ve refah kuşağı
oluşturulmasını hedeflemektedir.
Sayın
Başkan, değerli milletvekilleri; Suriye rejiminin ve terör örgütlerinin halka
karşı uyguladığı kanlı şiddet ve baskı politikalarının bölge istikrarına
yönelik tehdidini artırdığı bir ortamda tüm bölgenin istikrarı bakımından kilit
önemi haiz Lübnan’da barış ve istikrarın muhafazası bölgemizin içinden geçmekte
olduğu bu hassas süreçte hiç şüphesiz daha da önem kazanmıştır. 
Türkiye
UNIFIL’e yaptığı katkılarla barışı koruma harekâtının etkin biçimde icrasında
önemli bir görev üstlenmiştir. Bu çerçevede, Türkiye’nin katkısı gerek
Birleşmiş Milletler sistemi içinde gerek bölgesel ve küresel ölçekte gerekse
kapsamlı sivil-asker iş birliği faaliyetleri vasıtasıyla Lübnan toplumunun her
kesimi nezdinde görünürlüğünün artmasına, ayrıca barış ve istikrarın
korunmasına yönelik politikasının sürdürülmesine önemli katkıda bulunmuştur.
UNIFIL’in ülkemizin askerî kuvvet katkısında bulunduğu tek Birleşmiş Milletler
barış gücü operasyonu olması dikkate alınarak UNIFIL Deniz Görev Gücü’ne
katkımızın sürdürülmesinin önem arz ettiği değerlendirilmelidir. 
Türkiye
her zaman olduğu gibi, Lübnan’ın istikrarını hedef alan her türlü teşebbüsün
karşısında durmaya devam edecektir. Bu bağlamda, Türkiye dost ve kardeş Lübnan
halkının birliği ile iç barışın muhafazasına atfettiği önem doğrultusunda
katkılarını sürdürmelidir. Bu hususlar ışığında Lübnan’la ikili ilişkilerimiz
ile bölgedeki güvenlik koşulları da göz önünde tutularak Birleşmiş Milletler
Güvenlik Konseyinin UNIFIL’in görev süresinin uzatılması yönündeki 2433/2018
sayılı Karar’ı uyarınca hudut, şümul ve miktarı Cumhurbaşkanınca belirlenecek
Türk Silahlı Kuvvetleri unsurlarının 1701/2006 sayılı Birleşmiş Milletler
Güvenlik Konseyi Kararı, 882 sayılı Türkiye Büyük Millet Meclisi Kararı’yla
tespit edilen ilkeler kapsamında 31/10/2019 tarihinden itibaren bir yıl daha
UNIFIL’e iştirak etmesi ve bununla ilgili gerekli düzenlemelerin
Cumhurbaşkanınca yapılmasının uygun görüleceğini belirtiyor, sözlerime son
verirken UNIFIL’e askerî katkıda bulunmaya devam etmemize ilişkin tezkereyi
olumlu bulduğumu ve desteklediğimi beyan ediyorum.
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Sayın milletvekilleri, Cumhurbaşkanlığı tezkeresi üzerindeki görüşmeler
tamamlanmıştır.
Tezkereyi
oylarınıza sunuyorum: Kabul edenler… Kabul etmeyenler… Kabul edilmiştir.
Sayın
Tığlı, söz istiyordunuz.
VI.- AÇIKLAMALAR (Devam)
45.- Giresun Milletvekili Necati Tığlı’nın, Giresun ili Eynesil
ilçesinde meydana gelen taşkın ve heyelan sonucu hayatını kaybeden hemşehrisine
Allah’tan rahmet dilediğine ve Balcılı, Kösemen, Kemerli köylerinde meydana
gelen hasarın giderilmesi konusunda yetkilileri göreve davet ettiğine ilişkin
açıklaması
NECATİ
TIĞLI (Giresun) – Teşekkür ediyorum Sayın Başkan.
Seçim
bölgem Giresun’un Eynesil ilçesinde geçtiğimiz akşam saatlerinde etkili olan
şiddetli yağışın meydana getirdiği taşkın ve heyelanlar sonucu 1 vatandaşımız
yaşamını yitirmiş, maddi kayıplar meydana gelmiş ve kimi grup ve köy yolu
ulaşıma kapanmıştır. Afetten zarar gören Eynesilli hemşehrilerimize geçmiş
olsun diyorum. Hayatını kaybeden vatandaşımıza rahmet, yakınlarına başsağlığı
ve sabır diliyorum.
Zıva
Deresi’nin taşmasıyla Eynesil ilçemizin Balcılı, Kösemen ve Kemerli köylerinde
meydana gelen taşkın ve toprak kayması sebebiyle oluşan zararın giderilmesi
için Eynesil Belediyesi araçlarıyla ve personeliyle üstün gayret göstererek
çalışmalara büyük destek sunmuştur. Hasar tespit çalışmalarının hızlıca
yapılması ve afetin yarattığı zararın giderilmesi konusunda yetkilileri göreve
davet ediyorum. 
(Mikrofon
otomatik cihaz tarafından kapatıldı)
NECATİ
TIĞLI (Giresun) – Ayrıca buradan, afet yardımlarının dağıtımında siyasi ayrım
gözetilmemesini tüm Giresunlular adına istirham ediyorum. 
BAŞKAN
– Durmuş Bey, buyurunuz.
46.- Ankara Milletvekili Durmuş Yılmaz’ın, Hükûmetin Türkiye Cumhuriyet
Merkez Bankasında değerleme hesabında gerçekleşmemiş kârları da kâr ve zarar
hesabıyla ilişkilendirmesinin yanlış olduğuna ve bu konuda Meclisin
bilgilendirilmesini talep ettiğine ilişkin açıklaması
DURMUŞ
YILMAZ (Ankara) – Teşekkür ediyorum Sayın Başkan.
Değerli
milletvekilleri, bildiğiniz üzere, Merkez Bankası, mülkiyetindeki döviz ve
altınlar üzerinden oluşan kârları kâr-zarar hesabıyla ilişkilendiriyor ve yıl
sonunda oluşan kârın üzerinden önce Maliye Bakanlığına kurumlar vergisi,
arkasından gelen kârı da Türkiye Cumhuriyeti hazinesine devrediyor. Üzerinde
işlem yapılmayan altın ve dövizler üzerinden oluşan fiyat oluşumu farkları ise
kâr-zarar hesabıyla ilişkilendirilmiyor, değerleme hesabında takip ediliyor.
Biraz önce aldığım bir habere göre, Hükûmet, Türkiye Cumhuriyet Merkez
Bankasında değerleme hesabında gerçekleşmemiş bu kârları da kâr ve zarar
hesabıyla ilişkilendirip 2020 yılında 2019 yılı kârından pay almak
istemektedir. Bu son derece yanlış bir şeydir. Bu konuda bilgi sahibi olan AK
PARTİ milletvekili arkadaşımız varsa Meclisi bilgilendirmesini arz ederim.
BAŞKAN
– Sayın Fendoğlu…
47.- Malatya Milletvekili Mehmet Celal Fendoğlu’nun, İzmir ilinden
başlayıp Van iline uzanan D-300 kara yolu üzerinde yer alan
Pınarbaşı-Gürün-Darende yolunun Ziyaret ve Mazıkıran mevkilerinde yaşanan
mağduriyete ilişkin açıklaması
MEHMET
CELAL FENDOĞLU (Malatya) – Teşekkür ederim Başkanım.
Vasıtanızla
Ulaştırma Bakanımıza iletilmek üzere; ülkemizin önemli doğu batı akslarından
biri olan D300 Kara Yolu toplam 1.925 kilometre uzunluğunda olup İzmir’den
başlayıp Van’a uzanmaktadır. D300 Kara Yolu üzerinde, doğunun batıya açılan
önemli bir noktasında yer alan Pınarbaşı-Gürün-Darende yolu 134 kilometre
uzunluğundadır. Yolun fizikî standardı düşük olup kış aylarındaki mücadelede
özellikle Ziyaret ve Mazıkıran mevkilerinde yoğun kar yağışı ve tipi nedeniyle
ulaşımda aksamalar meydana gelmekte, can ve mal güvenliği tehlikeye
düşmektedir. Pınarbaşı-Malatya yolunun 2020 Yılı Yatırım Programı’na alınması,
Karayolları 6’ncı Bölge Müdürlüğümüz tarafından 5 Temmuz 2019 tarihiyle teklif
edilmiştir. Proje çalışmaları tamamlanan yolun yatırım programına alınması ve
yapım çalışmalarına başlanması, doğu batı arasındaki ulaşımın aksamaması, sürekli
geçit verilebilir hâle gelmesi için…
(Mikrofon
otomatik cihaz tarafından kapatıldı)
BAŞKAN
– Sayın Özel…
48.- Manisa Milletvekili Özgür Özel’in, Meclisi işlevsiz hâle getiren
sisteme hep birlikte müdahale edilmesi gerektiğine ilişkin açıklaması
ÖZGÜR
ÖZEL (Manisa) – Sayın Başkan, biraz önce yurt dışına asker göndermeyle ilgili
olan bir yetkiyi bir yıl daha uzattık. Bunu eskiden Bakanlar Kurulu talep
ediyordu ve gelip burada bir sayın bakan oturup gerekçesini anlatıyordu, hatta
gerekirse kapalı oturuma geçebiliyorduk ve kapalı oturumda devlet sırrı
niteliğinde bilgileri de Mecliste paylaşıyordu. Soru sorabiliyorduk,
kendilerinden merak ettiğimiz her konuda detayı alabiliyorduk. Biraz önce orada
Sayın İsmet Yılmaz, bir eski Millî Savunma Bakanı oturdu; kürsüde AK PARTİ
adına Fikri Işık, bir eski Millî Savunma Bakanı konuşma yaptı. Bu ihtiyaç
nereden? 
(Mikrofon
otomatik cihaz tarafından kapatıldı)
BAŞKAN
– Buyurun Sayın Özel.
ÖZGÜR
ÖZEL (Manisa) – Bu açıklama yapma ihtiyacı yetkiyi talep edenin, millet adına
yetkiyi verecek kişilere gerekçelerini söylemesiyle olur. Kuvvetler ayrılığı
var, yürütme yerine yasamadan birileri çıkıyor, savunuyor; yürütme yerine
yasamanın komisyon başkanı orada oturuyor. Olacak iş değil. Sistem kör yumak
oldu, çözülemez bir hâle geldi. Her doğan için değil, Erdoğan için yapılan
Anayasa, devleti işlemez, Meclisi işlevsiz hâle getirdi. Düşünsenize, yetki
istiyorlar, birbirimizi ağırlıyoruz. Bir de Bakanın eksikliğini eski bakanlarla
gideriyoruz. Böyle bir şey var mı? Akıl almaz bir iş. Allah aşkına, bu çarpık
sisteme daha fazla katlanmayın. Hep birlikte buna müdahale etme mecburiyetimiz
vardır. (CHP sıralarından alkışlar)
BAŞKAN
– Değerli milletvekilleri, İç Tüzük’ün 37’nci maddesine göre verilmiş bir
doğrudan gündeme alınma önergesi vardır, okutup işleme alacağım ve oylarınıza
sunacağım. 
VIII.- BAŞKANLIĞIN GENEL KURULA SUNUŞLARI (Devam)
B) Önergeler
1.- Balıkesir Milletvekili Ahmet Akın’ın (2/1095) esas numaralı Katma
Değer Vergisi Kanununda ve Özel Tüketim Vergisi Kanununda Değişiklik Yapılması
Hakkında Kanun Teklifi’nin doğrudan gündeme alınmasına ilişkin önergesi (4/45)
Türkiye Büyük Millet Meclisi Başkanlığına
(2/1095)
esas numaralı Katma Değer Vergisi Kanununda ve Özel Tüketim Vergisi Kanununda
Değişiklik Yapılması Hakkında Kanun Teklifi’m esas komisyon tarafından kırk beş
günde sonuçlandırılmadığından kanun teklifimin İç Tüzük 37 hükümlerine göre
doğrudan Genel Kurul gündemine alınmasını arz ederim.
Saygılarımla.
 Ahmet
Akın
 Balıkesir
BAŞKAN
– Teklif sahibi olarak Balıkesir Milletvekili Sayın Ahmet Akın’a söz veriyorum.

Buyurun
Sayın Akın. (CHP sıralarından alkışlar)
AHMET
AKIN (Balıkesir) – Sayın Başkan, teşekkürler. 
Çok
sevgili, değerli arkadaşlar, hepinizi saygıyla selamlıyorum. 
Değerli
arkadaşlar, önümüz kış. Şimdi havalar soğumaya başladı, evlerde doğal gaz büyük
ihtiyaç, elektrik büyük ihtiyaç ama maalesef milletimiz şu anda kara kara
düşünüyor “Biz nasıl bu faturaların altından kalkacağız?” diye. 
Hatırlarsanız,
dolar 7 liraya çıktığı zaman dediniz ki: “Dolar yükseldi, biz elektriğe zam
yapacağız.” Hemen zammı yaptınız. Ardından dolar 5 liraya indi, dedik ki:
“Tamam, dolar indi, şimdi artık zammı indirin.” Çok göstermelik bir indirim
yaptınız ama gerçek anlamda indirim yapmadınız. Sonra ne oldu? Sayın
Cumhurbaşkanı çıktı dedi ki: “Bakın, bu konularda fırsatçılık yapanları
uyarın.” Ama en büyük fırsatçılığı maalesef AK PARTİ Hükûmeti yaptı. Ne yaptı?
Oradaki zammı, artımı indirmeden yine milletin sırtına yükledi. 
Geçen
yıldan bu yana da doğal gaz ve elektriğe tam 5 kere zam yapıldı değerli
arkadaşlar. Bakın, evlerde elektrikler kesik, doğal gazlar kesik, 2017-2018
yıllarında tam 14 milyon 314 bin 375 abonenin elektriği kesildi. Ayrıca, 2014
ile 2018 arasında da 5 milyon 386 bin 338 abonenin doğal gazı kesildi. Şimdi bu
son zamlar, patır patır gelen zamlar daha da milleti sıkıntıya soktu ve bu
rakam daha da fazla arttı. 2019 bütçesinde, 2 Kasım 2018’de Sayın Bakan bir
açıklama yaptı, dedi ki: “Biz paydaşlarımızı önemsiyoruz, en büyük paydaşımız
vatandaşımız, 54 milyon abonemiz var.” Soru şu değerli arkadaşlar: 54 milyon
aboneye -bu son bir yılda yapılan zamlar toplamı yüzde 70’e varıyor- bu
abonelere yani bu paydaşa yüzde 70 zammı sordunuz mu, yoksa kafanıza göre mi
yaptınız? Bu milletin nasıl ne yakacağını; doğal gazını, elektriğini nasıl
ödeyeceğini düşündünüz mü? Yoksa 60 milyar dolar borçla bir enkaz devreden
damat bakanın enkazını ödemesini millete mi bıraktınız? Bakın değerli
arkadaşlar, sektörü 60 milyar dolar borçla bırakan damat bakanı ödüllendirir
gibi Hazinenin, Maliyenin başına getirdiniz. Ne yaptınız? Şimdi, orayı da
batırıyor. Allah aşkına, onu bir zahmet oradan alın da millet biraz refah
görsün. Ekonomi nasıl olur, bilenleri, uzmanları anlatsın. 
Ayrıca,
AK PARTİ iktidara geldi, ne dedi? “Biz elektrik dağıtımını özelleştiriyoruz.”
Hatırlayın değerli arkadaşlar, 2013 yılına kadar olan süreçte 18 şirketten tam
12,7 milyar dolar para aldı. Bu para ne ediyor bugünün kuruyla? 72 milyar 390
milyon TL, bugünün parasıyla. Şimdi, o zamanın Bakanı Sayın Şimşek dedi ki: “Artık
elektrik ucuzlayacak. Kayıp kaçak azalacak, iyice bitecek. Şirketler kâr
edecek.” Geldiğimiz durum ne? Buna siz kendiniz bakın, etrafınıza sorun, çok
rahat görürsünüz: Yine bir enkaz, yine bir enkaz. Faturaları kararttınız,
neden? Çünkü millet görsün istemiyorsunuz, milletin ödediği vergileri
karartıyorsunuz. Ne yapıyorsunuz? Millete karşı bir oyun oynuyorsunuz değerli
arkadaşlarım. Bu çok yanlış. 50 liralık enerji bedeli var, 100 lira fatura
ödüyor, aradaki vergilerin ne olduğunu millet göremiyor.
Şimdi,
düşünün, işçi, emekli, memur yüzde 15 zam almayı hayal dahi edemiyor ama
diyorsunuz ki: “Sen yüzde 15 zam bile alamıyorsun ama biz sana yüzde 70 zammı
yapıştırıyoruz.” Bu ne demek? Bu bir vicdansızlık. Bu hem ayıptır hem yazıktır
hem de günahtır.
Enerji
Bakanı 27 Mart 2019’da, seçimden önce çıktı, dedi ki seçim yatırımı olarak:
“Doğal gaza, elektriğe zam yok.” 24 Haziran bitti, ne yaptınız? Patır patır
zamları yaptınız.
Değerli
arkadaşlar, bu getirdiğiniz sistemle siz bu milletin yoksulluğuna bir de enerji
yoksulluğu eklemiş oldunuz. Bu da çok yanlış. Bu da, yine, vatandaşın sırtı
üzerinden, yandaş olan bu şirketlerin borçlarını ödemeye gidiyor, başka hiçbir
şey değil. Hesap yapın, kendinizi bu milletin yerine koyun. Asgari ücretli
doğal gaza ayda 154 lira ödüyor, elektriğe 164 lira ödüyor, ne etti? 318 lira.
E, kış aylarında asgari ücretli, maaşının yüzde 20’den fazlasını enerjiye
veriyor. Düşünün, geri kalanını nereye ödeyecek, nasıl geçinecek, nasıl
yaşayacak? Ben bunu her zaman söylüyorum: Bir ay bu maaşla geçinmeyi deneyin,
bu milletin ne çektiğini çok rahat anlarsınız. Enerjide vergiler vicdanları
acıtıyor değerli arkadaşlarım, vicdanları sızlatıyor. Şimdi, bizlerin
vicdanları büyük oranda sızlıyor. 
(Mikrofon
otomatik cihaz tarafından kapatıldı)
BAŞKAN
– Buyurun.
AHMET
AKIN (Devamla) – Teşekkür ederim.
Türk
milletinin bir ferdi olarak, bir vatandaşı olarak benim ricam: Onların, bu
vatandaşların yerine kendinizi koyun, vicdanınızı sorgulayın.
Bakın,
dedik ki: Biz konutlarda ısınmada kullanılan doğal gazda KDV’nin yüzde 1’e
indirilmesini ve ÖTV’nin sıfıra indirilmesini istiyoruz. 
ÖZGÜR
ÖZEL (Manisa) – Ahmet Başkan, 100 liralık fatura “evet” dersek kaç liraya
inecek? 
AHMET
AKIN (Devamla) – Onu söyledim Başkanım. 
ÖZGÜR
ÖZEL (Manisa) – Bir daha söyle. 
AHMET
AKIN (Devamla) – Söyledim, 50 liralık enerji bedeline 100 lira para ödüyorlar
yani bu akılla mantıkla örtüşmüyor. Bir de bunu kapatıyorsunuz, diyorsunuz ki:
Aman ha, vatandaş görmesin, nasılsa biz ne desek onlar ödüyor, biz kendi
yandaşlarımızla devam edelim, o Enerji Bakanlığının bıraktığı enkazı bu millete
ödetelim, rahat edelim. 
Arkadaşlar,
alın size bir fırsat, gelin, bu milletin üzerindeki doğal gaz fiyatlarındaki bu
vicdansızlığı bitirelim. Bu bir temel ihtiyaçtır, bu temel bir haktır. 
(Mikrofon
otomatik cihaz tarafından kapatıldı) 
AHMET
AKIN (Devamla) – Sayın Başkanım… 
BAŞKAN
– Güzel, sesin güzel, sen devam et. 
AHMET
AKIN (Devamla) - Evlerde ısınmada kullanılan doğal gazda ödenen KDV’yi yüzde
1’e indirelim ve doğal gazdaki ÖTV’yi de kaldıralım. Bu, bir temel ihtiyaçtır. 
Bu
konuyla ilgili hepinizin vicdanına sesleniyorum. Bunun partisi olmaz, bunun
siyaseti olmaz. Karşı tarafta olan kişiler emekli insanlar, işçi insanlar,
maaşının yüzde 15 yükselmesini hayal dahi edemezken geliyorsunuz, diyorsunuz
ki: Kardeşim, biz yüzde 70 zammı yapıyoruz, sen de bunu ödeyeceksin, ödemezsen
elektriğini keseriz. Evde nasıl okur, nasıl ısınır, düşünen yok. 
Onun
için, vicdanlarınıza sesleniyor ve bu kanun teklifimizin gündeme alınmasını
sizden milletimiz adına rica ediyorum. 
Hepinize
saygılar sunuyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… 
Önerge
kabul edilmemiştir. 
Birleşime
on dakika ara veriyorum. 
Kapanma Saati: 20.04
DÖRDÜNCÜ OTURUM
Açılma Saati: 20.16
BAŞKAN: Başkan Vekili Celal ADAN
KÂTİP ÜYELER: Nurhayat ALTACA KAYIŞOĞLU (Bursa),
Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 8’inci Birleşiminin Dördüncü Oturumunu
açıyorum. 
Gündemin
“Seçim” kısmına geçiyoruz.
IX.- SEÇİMLER
A) Komisyonlara Üye Seçimi
1.- (10/1058, 1071, 1108, 1220, 1288, 1369, 1464, 1559, 1560) esas
numaralı Meclis Araştırması Komisyonuna üye seçimi
BAŞKAN
- Rabia Naz Vatan Başta Olmak Üzere Şüpheli Çocuk Ölümlerinin Araştırılması Ve
Bu Konuda Alınması Gereken Tedbirlerin Belirlenmesi Amacıyla Kurulan Meclis
Araştırması Komisyonu için üye seçimi yapılacaktır.
Komisyon
üyelikleri için siyasi parti gruplarınca gösterilen adayların listesini okutup
oylarınıza sunacağım.
Rabia
Naz Vatan Başta Olmak Üzere Şüpheli Çocuk Ölümlerinin Araştırılması ve Bu
Konuda Alınması Gereken Tedbirlerin Belirlenmesi Amacıyla Kurulan Meclis
Araştırması Komisyonu Üyelikleri Aday Listesi
(10
/1058, 1071, 1108, 1220, 1288, 1369, 1464, 1559, 1560)
 Adı
Soyadı Seçim Çevresi
 AK
PARTİ (6)
 Cengiz
Aydoğdu Aksaray
 Pakize
Mutlu Aydemir Balıkesir
 Osman
Mesten Bursa
 Ahmet
Özdemir Kahramanmaraş
 Cengiz
Demirkaya Mardin
 Zeynep
Gül Yılmaz Mersin
 CHP
(3)
 Jale
Nur Süllü Eskişehir
 Necati
Tığlı  Giresun
 Sevda
Erdan Kılıç İzmir
 HDP
(1)
 Filiz
Kerestecioğlu Demir Ankara
 MHP
(1)
 Cemal
Enginyurt Ordu
 İYİ
PARTİ (1)
 Hayrettin
Nuhoğlu İstanbul
BAŞKAN
– Okunan listeyi oylarınıza sunuyorum: Kabul edenler… Kabul etmeyenler… Kabul
edilmiştir.
Sayın
milletvekilleri, Meclis araştırması komisyonuna seçilmiş bulunan sayın
üyelerin, 23 Ekim 2019 Çarşamba günü yani yarın saat 16.00'da Halkla İlişkiler
Binası Komisyonlar Bloku 3’üncü kat 6 numaralı toplantı salonunda toplanarak
başkan, başkan vekili, sözcü ve kâtip seçimini yapmalarını rica ediyorum.
Komisyonun
toplantı gün ve saati ayrıca elektronik ilan panosunda yayınlanmıştır.
Alınan
karar gereğince gündemin “Kanun Teklifleri ile Komisyonlardan Gelen Diğer
İşler” kısmına geçiyoruz.
1'inci
sıraya alınan, Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti Hükümeti ve İktisadi İşbirliği ve Kalkınma
Teşkilatı Arasında OECD İstanbul Merkezi Kurulmasına İlişkin Mutabakat Zaptının
Onaylanmasının Uygun Bulunduğuna Dair Kanun Teklifi ve Dışişleri Komisyonu
Raporu’nun görüşmelerine başlayacağız.
X.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti Hükümeti ve İktisadi İşbirliği ve Kalkınma
Teşkilatı Arasında OECD İstanbul Merkezi Kurulmasına İlişkin Mutabakat Zaptının
Onaylanmasının Uygun Bulunduğuna Dair Kanun Teklifi (2/1412) ve Dışişleri
Komisyonu Raporu (S. Sayısı: 48) (x)
BAŞKAN
– Komisyon? Yerinde. 
Komisyon
Raporu 48 sıra sayısıyla bastırılıp dağıtılmıştır. 
Teklifin
tümü üzerinde ilk söz, İYİ PARTİ Grubu adına Adana Milletvekili İsmail Koncuk’a
aittir.
Buyurun
Sayın Koncuk. (İYİ PARTİ sıralarından alkışlar) 
Süreniz
yirmi dakikadır. 
İYİ
PARTİ GRUBU ADINA İSMAİL KONCUK (Adana) – Sayın Başkan, değerli
milletvekilleri; 48 sıra sayılı Kanun Teklifi’yle ilgili İYİ PARTİ Grubu adına
söz almış bulunmaktayım. Yüce heyetinizi saygıyla selamlıyorum. 
Evet,
bugün saat 22.00 itibarıyla PYD/PKK’nın çekilmesi için verilen beş günlük süre
doluyor. 
Tabii,
bu süreçte tarihî günler yaşadık aslında yani görenler bakımından,
değerlendirebilenler bakımından tarihî olaylara şahitlik yaptık. Mesela
tarihimizde hiç duymadığımız hakaretlere maruz kaldık. Cumhurbaşkanımız Sayın
Recep Tayyip Erdoğan’a, Amerika Başkanı Trump tarafından gönderilen mektup,
gerçekten Türk tarihinde en zayıf dönemlerimizde dahi devlet başkanlarımıza
yapılabilen bir hakaret değildi. 
Tabii,
bu bizim kanımıza dokundu. O çuval geçirilmesi hadisesinden sonra… Aslında
milletimizi doğrudan ilgilendiren bir durumla karşı karşıyayız çünkü Türk
milleti şerefine düşkün bir millettir, gururuna düşkün bir millettir,
dolayısıyla böyle şeyleri hazmedemez. 
Bir
cevap verilebildi mi? Bir cevap verilmedi. Az önce, Akbaşoğlu kâğıdı dürdü,
büktü, attı ama iş öyle değil. 
MUHAMMET
EMİN AKBAŞOĞLU (Çankırı) – Öyle öyle!
İSMAİL
KONCUK (Devamla) – İş öyle değil. 
MUHAMMET
EMİN AKBAŞOĞLU (Çankırı) – Tam da öyle oldu!
İSMAİL
KONCUK (Devamla) – Hiç öyle değil. Anlatacağım. Sabret, anlatacağım.
LÜTFÜ
TÜRKKAN (Kocaeli) – Recep Akdağ’ın günahı neydi, ona attın ya! 
MUHAMMET
EMİN AKBAŞOĞLU (Çankırı) – Tam da öyle oldu ve fiilî olarak cevap verdik. 
İSMAİL
KONCUK (Devamla) – Sayın Cumhurbaşkanı şöyle dedi…
MUHAMMET
EMİN AKBAŞOĞLU (Çankırı) – Hazmedin ya! 
LÜTFÜ
TÜRKKAN (Kocaeli) – Çöp bidonu mu adam ya! Adama niye attın, onun günahı ne? 
İSMAİL
KONCUK (Devamla) – “Bunlara günü geldiğinde cevabını veririz ama sevgi ve
saygımız vardır.”
MUHAMMET
EMİN AKBAŞOĞLU (Çankırı) – Bundan gururlanın arkadaş ya!
LÜTFÜ
TÜRKKAN (Kocaeli) – Recep Akdağ’ın günahı neydi? Çöp kutusu mu o ya!
BAŞKAN
– Hatibi dinleyelim arkadaşlar. 
İSMAİL
KONCUK (Devamla) – Sayın Cumhurbaşkanı “Efendim, biz bunlara cevap veririz günü
geldiğinde ama sevgimiz, saygımız var.” dedi. 
Şimdi,
hangi sevgi saygı ya? Yani size ağır hakaretler edecek bir ülkenin yöneticisi,
başkanı, siz saygımız, sevgimiz… Adamın sana saygısı, sevgisi olsa böyle bir
hakareti yapmaz. Yani siz Cumhurbaşkanı olabilirsiniz. Cumhurbaşkanları milleti
temsil eder, şahsını değil ve Türk milleti adına, millî olduğunu söyleyen bir
Cumhurbaşkanının bu sözleri Türk milleti adına hazmedebilmesi, bizim millî
şuurumuzla da milliyetçilik anlayışımızla da vatanseverlik anlayışımızla da
bağdaşmaz. (İYİ PARTİ ve CHP sıralarından alkışlar) Bunu buradan ifade
ediyorum. 
Şimdi,
Barış Pınarı Harekâtı’nı değerlendirirken aslında biz sizin koyduğunuz hedefler
üzerinden değerlendiriyoruz. Sayın Cumhurbaşkanının defalarca tekrar ettiği bir
cümle var: “Mücadelemiz tek bir terörist kalmayıncaya kadar sürecektir.” Hedef
bu, çok açık bir hedef. 
Peki,
Pence’le yapılan görüşmelerden sonra biz Türkiye Cumhuriyeti devletinin,
Meclisinin ittifakla karar verdiği -1 parti hariç- bu operasyondan sonra şunu
diyebilir miyiz? “Biz tek bir terörist kalmayıncaya kadar mücadele edeceğiz.”
diyebilir miyiz? Hayır. Şimdi ne diyoruz, biliyor musunuz? “Belli bir bölgeyi,
1.500 kilometrekarelik bir bölgeyi kontrolümüz altına aldık.” Hedef bu muydu?
Şimdi, hedefi koyan sizsiniz. “Tek bir terörist kalmayıncaya kadar mücadele
edeceğiz.” hedefini koyan AKP hükûmeti. Şimdi, bu hedefiniz ortadayken bugün
“ABD’ye diz çöktürdük.” gibi A Haber klasiği bir yaklaşımla bu olayı
değerlendiremezsiniz, buna hakkınız yok. Bu, milleti aldatmaktır. O zaman şöyle
diyeceksiniz: “Hedefimiz buydu ama bu hedefimizi gerçekleştiremiyoruz.” Açıkça,
milletin huzurunda, hedefinizden saptığınızı, neden saptığınızı millete açık
yüreklilikle izah etmeniz lazım. 
Şimdi,
Sayın Cumhurbaşkanı harekât başladığında siyasi parti genel başkanlarını aradı,
bilgi verdi. Sayın Genel Başkanımız Meral Hanım’ı da aradı, harekâtla ilgili
bilgi verdi, son derece güzel bir yaklaşım ama Pence’le görüşmeden sonra -Sayın
Grup Başkan Vekilimiz burada- böyle bir arama, siyasi parti liderlerini
bilgilendirme, onların görüşlerini alma gereği duydu mu? Bir millî davadan
bahsediyoruz ki Türk milleti ittifakla size destek verdi çünkü bu siyasetüstü
bir konudur. AK PARTİ’nin dış politikadaki, terörle mücadeledeki onca
kırılmalarına rağmen, bir iç siyaset malzemesi yapmayı 1 siyasi parti hariç
hiçbir siyasi parti doğru bulmadı ve destek verdi. O hâlde, böylesine millî bir
mutabakatla kararlaştırılan Barış Pınarı Harekâtı’ndan taviz verilirken de bu
tavizin sebeplerinin, beş günlük aranın sebepleri hakkında millete, önce siyasi
parti genel başkanlarına bilgi verilmesi bir nezaket gereğiydi. Yani bu millî
mutabakatı da siz, bilerek ya da bilmeyerek örselemiş oldunuz, yok etmiş
oldunuz. Elbette destek vereceğiz çünkü Türk Silahlı Kuvvetlerinin yapmış
olduğu, şehit verdiğimiz bir hareket mevzubahis.
Şuna
inanıyoruz: Sınırımızda bir bölücü devlet, bir PKKistan istemiyoruz; bunu çok
net olarak, her zaman ifade ettik. Bu konuda yapılacak her türlü harekâtın
yanında olacağımızı… Hatta Genel Başkanımız Meral Akşener, bir al bayrak partisi
mensubu olarak hepimizin bu olayı değerlendirmesi gerektiğini net olarak, tüm
Türkiye’ye ilan etti, dünyaya ilan etti aslında. Dolayısıyla böyle bir
harekâtın geldiği noktanın ne olduğunu doğru düzgün anlatmak yerine “Efendim,
Amerika’ya diz çöktürdük.” “Mektubu yırtık attık.” “Tıpış tıpış geldiler.” gibi
aslında durumumuzu hiç de doğru tanımlamayan, harekâtın kaderini hiç de doğru
anlatmayan, millete yani iç siyasete oynamak adına bu cümleleri kurmak bu millî
mutabakata da zarar verir diye düşünüyoruz.
Onun
için, biz, tabii, yine Türk Silahlı Kuvvetlerine, askerlerimize başarılar
diliyoruz ama şunu tekrar söyleyeyim, İYİ PARTİ olarak şunu söylüyoruz: Millî
meselelerde yanınızdayız ama hata yapmayın, ne bizi aldatın ne milleti aldatın.
Eksikleri, kusurları, yanlışları bu millî davada istismar etmeden doğru düzgün
anlatın ki bundan sonra o millî konularda yanınızda durabilelim. 
Değerli
milletvekilleri, tabii, bu konuda çok şey söylenebilir ama inşallah 22.00’den
sonra göreceğiz. Bugün Rusya’yla yapılan görüşmeden ne çıktığını da çok fazla
bilmiyoruz, o da yakında açığa çıkar.
CEMAL
ENGİNYURT (Ordu) – Yüz elli saate çıktı, yüz elli saate uzadı.
İSMAİL
KONCUK (Devamla) – Uzadı mı?
CEMAL
ENGİNYURT (Ordu) – Evet.
İSMAİL
KONCUK (Devamla) – Uzadı.
CEMAL
ENGİNYURT (Ordu) – 22.00’yi bekleme yani bir otuz saat daha var.
İSMAİL
KONCUK (Devamla) – Otuz saat…
ZÜLFÜ
DEMİRBAĞ (Elâzığ) – Menbiç’le ilgili o.
CEMAL
ENGİNYURT (Ordu) – Olsun canım, neresi olursa olsun yani.
İSMAİL
KONCUK (Devamla) – Evet, neyse bir durdurma var yine yani bir durdurma var.
Değerli
milletvekilleri, tabii, ülkemizin içinde bulunduğu bu millî meselelerden
dolayı, Türkiye'nin, insanlarımızın yaşadığı problemleri gündeme getirmekten
biraz imtina eder hâle geldik. “Acaba yanlış mı anlaşılırız?” kaygısı yaşıyoruz
ama ciddi problemler var ülkemizde. Yani Türkiye gündemini de unutmadan
değerlendirmemiz gerekir. 
Şimdi,
tabii, bir seçim yok. Az önceki konuşmamda da ifade ettim. Yakında bir seçim
görünmüyor, erken seçim olur mu, olmaz mı, bilmiyorum. Ama herhangi bir seçim
olmadığı için iktidarın milleti tamamen unutan bir anlayışla eylemler
yaptığını, faaliyetler yaptığını müşahede ediyoruz. Millet tok, Türkiye’de
işsizlik yok, Türkiye’de aşsızlık yok, gelir dağılımı adaletini sağlamış, sanki
Türk insanının bir eli yağda, bir eli balda gibi davranan bir siyasal iktidar
var Türkiye’de şu anda. Milleti hiç hesaba katmayan bir siyasal iktidar var.
İşsizlik problemini çözmek adına hangi radikal adımı attığınızı ben size
soruyorum. Türkiye’de ciddi bir işsizlik oranı var. Genç işsizlik yüzde
26’ları, 27’leri buldu. Hangi radikal adımı attınız? Şimdi, bütçe kanun
teklifine bakıyoruz, 60 bin istihdam, kamuda öngördüğünüz rakam, 60 bin
istihdam. Bu 60 bin istihdam şubat ayında atama bekleyen 500 bin öğretmene
yeter mi? 500 bin öğretmen var atama bekleyen, 60 bin istihdam bunlara yetmez.
500 bin iktisadi ve idari bilimler fakültesi mezunu var bu ülkede. Yıllardır
unuttuğunuz, çaresiz bıraktığınız, umutsuz bıraktığınız 500 bin İktisadi İdari
Bilimler Fakültesi mezunu var, bunları görmezden geliyorsunuz. Bakın bunların
bir itirazı var: Bir 4001 kodu var, 4001 kodu. Bu 4001 kodu nedir bilen var mı?
Nedir biliyor musunuz? 4001 kodu, umut satmaktır, umut. AKP iktidarı umut
satıyor. 
4001
kodu şu: Mesela Maliye Bakanlığına eleman alacaksınız, Maliye Bakanlığına
eleman alınırken İktisadi İdari Bilimler Fakültesi mezunu olması lazım ama siz
öğretmeni de alıyorsunuz, kimya bölümü mezununu da, Fen Fakültesi mezununu da
alıyorsunuz yani bütün fakültelere o alanı açıyorsunuz. Hâlbuki o alanın
mensupları belli. Gümrük kapılarına eleman alıyorsunuz, hiç alakası olmayan
branşlara 4001 koduyla o kapıyı açıyorsunuz. Yani bu 4001 kodundan
vazgeçmediğiniz sürece bu 500 bin İktisadi İdari Bilimler Fakültesi mezununa
çare olamayacağız. 
500
bin öğretmen, hatta 500 binden de fazla, 700 binleri filan buldu bu sayı. Yani
öğretmenliğe başvurma hakkı olanların tamamını dâhil ettiğimizde 700 binleri de
aşan bir sayıyla karşı karşıyayız. Dolayısıyla buna bir çare bulmamız lazım,
buna bir çare bulmanız lazım. Hiç düşünüyor musunuz? Hiç düşünmüyorsunuz. Yani
bu 500 bin öğretmen, 700 bin öğretmen adayı ne olacak, hiç düşünmüyorsunuz.
Efendim,
yüz binlerce sağlık çalışanı var, işsiz, bunlara umut yok. 60 bin kadro ya,
2020 yılında 60 bin kadro. Bu, gençlerimizi yokluğa terk etmek demektir,
umutsuzluğa terk etmek demektir. Yani hayatının en verimli çağında yok etmek
demektir bu gençleri. Dolayısıyla böyle bir anlayışın ortaya çıkıp da ben bu
devleti iyi yönetiyorum deme hakkı dahi ortadan kalkar. Onun için bu Bütçe
Kanunu’ndaki 60 bin rakamının Türkiye gerçeklerine uygun olarak revize edilmesi
lazım. Hani Şeyh Edebali’nin meşhur sözünü Sayın Cumhurbaşkanı çok sık söyler:
“İnsanı yaşat ki devlet yaşasın.” İnsanı yaşatmak bu değil; insanı yaşatmak
gençlerimize, gençlerimizin geleceğine sahip çıkmak demektir. Siz neye sahip
çıkıyorsunuz ya, bir anlatın. On yedi yıldır genç işsizlik problemini çözemeyen
bir siyasal iktidarın Türkiye'nin hangi problemini çözebildiğini iddia
edebiliriz? “Barut bitti.” mesabesinde bir iştir bu yani genç işsizlik
problemini çözememek savaşta “Barut bitti.” anlamına gelir. Onun için daha
ciddi problemlerle Türkiye'nin karşı karşıya kalmaması adına genç işsizlik
problemini evvelemirde çözmeniz gerekir diye düşünüyorum. 
Taşeronlara
kadro verdiniz, dediniz ki: “Biz 1 milyon taşerona kadro vereceğiz.” Hayır,
böyle bir sayı yok, yanlış. Bakın, 2002 yılında kamuda sadece 20 bin civarında
taşeron vardı; 2002 yılında yani iktidara geldiğiniz yıl, sadece 20 bin. Kaç
oldu, biliyor musunuz? Kamuda bu sayı 700-800 binlere çıktı, belediyeleri de
dâhil ettiğimizde 1 milyonu aşan bir sayıyla karşı karşıyayız, özel sektörü
dâhil ettiğimizde 2 milyon taşeron çalışanla karşı karşıya kaldık. Sebep? Sizin
beceriksiz devlet yönetimi anlayışınız. Taşeronluk bir sömürü sistemidir,
evlatlarımızın geleceğini sömürmektir, iliğinin, kemiğinin, kanının
sömürülmesine müsaade etmektir; yıllarca bunu yaptınız. “Kadro verdik.”
dediniz, vermediniz. Hâlâ problemler yaşanıyor, KİT’lerde problem var.
İnsanları aldatıyorsunuz. Hastanelerde çalışan bir sürü taşeron vardı, sadece
bir kısmını kadroya aldınız, yüzde 70 kotası koydunuz, yüzde 30’u bugün işsiz
kaldı. Bugün yirmi yıldır taşeron olarak çalışan bir vatandaş yanıma geldi,
yirmi yıldır, Ankara Numune Hastanesinde; tazminatı bile ödenmemiş ya, dava
açmış. Allah’tan korkun ya, bu, sizin devriiktidarınızda oluyor. Adam yirmi
yıldır çalışacak, işten atacaksınız, tazminatını da ödemeyeceksiniz ve adam
dava açarak bu hakkını elde etmeye çalışacak. Bu, devlet yönetmek midir? Bu,
adil olmak mıdır? Onun için, bu taşeron konusunda milleti aldatmayın. O kadroya
geçirdiğinizi söylediğiniz taşeronlara 2020 yılı sonuna kadar sadece 4+4 zam
yaptınız, sabit zam, yani enflasyon yüzde 50 de olsa, taşerondan kadroya
geçenin zammı yüzde 4 olacak. Böyle bir anlayış olabilir mi? Bu nasıl bir
hesaptır, bunu birileri izah etsin, “Sebebi şu.” desin. Yani enflasyon yüzde
50, taşerona yapılan zam yüzde 4. Bu hesap nasıl bir hesaptır, bunun millete
izah edilmesi lazım. 
Şimdi,
çiftçiler perişan -birçok madde var elimde, zamanım da daralıyor ama- çiftçiler
perişan. Değerli milletvekilleri, çiftçiye sahip çıkmak zorundayız. Bakın,
teknolojide istediğimiz atılımları sağlayamadık. Ya, elimizde bir tarım vardı,
o tarımı da yok ediyorsunuz, o tarımı da bitiriyorsunuz. Geçen burada yine
anlattım, pamuk üreticilerinin durumu çok kötü. Yani elde ettiği pamuğu
sattığında, o 1 dönüme yaptığı masrafı dahi karşılayamaz durumda. Bu
matematiksel bir hesap, kime sorarsanız sorun. Bunu çözmek, iktidarın görevi
değil mi? Dedik ki: Kilo başına 1,5 lira destekleme verin, o 500 kilo sınırını
da kaldırın, kilo başına 1,5 lira destekleme verin; adamlar yok olacak sonra. 
Şimdi,
efendim, biz çaya sahip çıkmazsak, fındığa sahip çıkmazsak, pamuğa, buğdaya,
ayçiçeğine sahip çıkmazsak, yer fıstığına sahip çıkmazsak tarıma ve çiftçiye
nasıl sahip çıkmış olacağız? Onun için, Tarım Bakanlığının, Hükûmetin tarım
politikalarını bizzat paydaşlarla görüşerek düzenlemesi lazım. 
Bakın,
2019 yılının Mayıs ayına kadarki geçmiş borçları yeniden yapılandırdınız ama
2019 yılının Mayıs ayından bu yana zarar eden çiftçinin borçlarını
yapılandırmak adına bir adım -bakın, şu anda ekim ayındayız- atılmadı. Neden?
Neden atılmıyor? Mayıs ayından bu yana çiftçinin yeni borçlarına da yeni bir
borç ödeme programı, uzun vadeli bir program yapılmadığı sürece emin olun,
yarın limon diken bahçesini kesecek, üzüm diken bağını budayacak, kiraz diken
kirazını kesecek. AK PARTİ Hükûmeti olarak teknolojik bir atılım yapmanız söz
konusu değil, her ne kadar “Uçak yapacağız.” “Araba yapacağız.” deseniz de
onları göremedik dolayısıyla, en azından tarım konusuna şöyle sımsıkı
sarıldığınızı görmek hakkımızdır diye düşünüyorum.
Esnaflarımız
çok kötü durumda. Esnaflarımızın BAĞ-KUR’a olan borçlarını ödeyemediğiyle
ilgili ha bire mesaj geliyor, sizlere de geliyordur “BAĞ-KUR’a olan borcumuzu
ödeyemiyoruz.” diye. Az önce e-hacizle ilgili konuşmamı cevaplayan AK PARTİ’nin
değerli milletvekili bir algı yaratmak olarak ifade etti; hâlbuki bir gerçeği
ifade ettik biz, bir algı yaratmak değil. Bunlar Türkiye'nin, Türk insanının
ekonomik gerçeği. 
Zamanım
daralıyor, çok notum var ama onlara zaman kalmadı, şunu söyleyeceğim: Bu millî
meseleler olduğu sürece millet cebini de midesini de düşünemiyor, bizim
milletimiz böyle vatansever, milliyetçi bir millettir ama ilanihaye devam
edemezsiniz. Yarın midesini hatırlayacak, yarın çocuğunun işsiz olduğunu
hatırlayacak, yarın adaletsizliği, hukuksuzluğu hatırlayacak ve bunun altında
kalacaksınız. Milleti unutmanın bedelini en ağır şekilde ödeyeceksiniz diyorum,
saygılar sunuyorum. (İYİ PARTİ ve CHP sıralarından alkışlar)
BAŞKAN
– Şimdi, Milliyetçi Hareket Partisi Grubu adına Kayseri Milletvekili İsmail
Özdemir konuşacaktır.
Buyurun
Sayın Özdemir. (MHP sıralarından alkışlar)
MHP
GRUBU ADINA İSMAİL ÖZDEMİR (Kayseri) – Sayın Başkan, sayın milletvekilleri;
Gazi Meclisimizi sevgi ve saygılarımla selamlıyorum. Türkiye Cumhuriyeti
Hükümeti ve İktisadi İşbirliği ve Kalkınma Teşkilatı Arasında OECD İstanbul
Merkezi Kurulmasına İlişkin Mutabakat Zaptının Onaylanmasının Uygun Bulunduğuna
Dair Kanun Teklifi üzerinde Milliyetçi Hareket Partisi Grubu adına söz almış
bulanmaktayım. 
İktisadi
İşbirliği ve Kalkınma Teşkilatı İstanbul Merkezi kurulmasına ilişkin mutabakat
zaptı 31 Mayıs 2018 tarihinde Paris’te imzalanmıştır. Söz konusu mutabakat
zaptıyla ilk etapta OECD İstanbul Merkezi için beş yıllık bir sürenin
öngörüldüğü ancak yine tarafların mutabakatı kapsamında faaliyet süresinin
gerektiğinde uzatılmasının da mümkün olabileceği ifade edilmektedir. 
OECD
İstanbul Merkezinin çalışma ve faaliyetlerini Türkiye tarafından sağlanacak
olan yıllık 1 milyon avro tutarındaki gönüllü katkıyla yürüteceği
kararlaştırılmıştır. 
Yine,
bu Merkezin çalışmaları çerçevesinde rekabetçilik, girişimcilik, ticaret,
yönetişim, inovasyon, beşerî sermayenin harekete geçmesi, altyapının
geliştirilmesi ve yeşil büyüme gibi alanlara odaklanarak paydaşlar arasında
diyalog ortamı sağlanması ve bu alanlarda yine politikaların geliştirilmesinin
amaçlandığı da mutabakatta belirtilmektedir.
Türkiye'nin
kurucularından olduğu OECD’yle ilişkilerini daha ileriye taşıyacak olan OECD
İstanbul Merkezinin sadece Türkiye ve yakın coğrafyasının kalkınma yolundaki
adımlarını desteklemekle kalmayacağı, aynı zamanda ülkemizin bölgesel ve
uluslararası saygınlığına da katkıda bulunacağı ve Merkezin çalışmalarından
başta Balkanlar, Orta Doğu ve Kuzey Afrika olmak üzere yakın coğrafya
ülkelerinin de faydalanmasının beklendiği ifade edilmektedir. Dolayısıyla bu
Merkezin İstanbul’da kurulacak olması ve Türkiye'nin ev sahipliğinde bu manada
faaliyet gösterecek olması ülkemizin saygınlığına uluslararası arenada da katkı
sağlayacaktır. 
Şimdiye
kadar ülkemizde çok sayıda uluslararası kuruluşun -başta Birleşmiş Milletler
olmak üzere- temsilciliğinin de açıldığını yeri gelmişken ifade etmek isterim
ki zaten bizler de Dışişleri Komisyonunda bu anlaşma görüşülürken yine bu
anlaşmayla ilgili olarak bu kuruluşların hangileri olduğuyla alakalı Dışişleri
Bakanlığına yönelttiğimiz soruda Bakanlığımız bu uluslararası kuruluşların
hangileri olduğu ve ülkemizde hangi illerde faaliyet gösterdiğine dair
bilgileri bizle paylaşmıştır. Çok sayıda uluslararası kuruluş var ancak ben
Genel Kurula şu kadarını ifade etmek isterim: Toplamda 44 uluslararası
kuruluşun ülkemizin çeşitli yerlerinde faaliyet gösterdiği anlaşılmakta ve bu
kuruluşların 27 tanesinin merkezi Ankara’da bulunurken, İstanbul’da 24,
Gaziantep’te 9, İzmir’de 3, Hatay’da 2, Mersin, Van ve Gebze’de de 1’er ofisi
bulunmaktadır. Dolayısıyla, ülkemizde 44 uluslararası kuruluşun temsilciliği
varken, bu temsilciliklerin illerimize yayılmış ofis sayısının da 71 olduğunu
görmekteyiz. Temennimiz, bu anlamda ülkemizin yumuşak gücünün ve diplomasideki
ağırlığının artırılmasına yönelik faaliyetlerin de artması ve geliştirilmesidir
ve Türkiye'nin hakikaten bu anlamda yine uluslararası çabalarda yürütülen
faaliyetlerde öncü bir rol oynaması ve bu öncü rolü diğer politikalarla
desteklemesidir. İnşallah bu anlaşmanın hayırlara vesile olmasını diliyor
dolayısıyla desteğimizi de yeri gelmişken bir kez daha ifade etmek istiyorum. 
Sayın
Başkan, değerli milletvekilleri; 9 Ekim 2019 günü Türkiye Cumhuriyeti devleti
Suriye'de bulunan Tel Abyad ve Resulayn arasındaki 120 kilometrelik alanı
kapsayan bir sahaya yönelik “Barış Pınarı” adını verdiği askerî harekâtı
başlatmıştır ve bu harekâtla birlikte esasta Suriye'nin toprak bütünlüğünün
korunmasıyla beraber yine Fırat Nehri’nin doğu yakasında yer alan, Türkiye
sınırı boyunca uzanan 30-35 kilometre derinlikteki alanın terör örgütü
PKK/PYD’den temizlenmesi hedeflenmektedir. İlave olarak, iç savaş sebebiyle, bu
amaçlar başarıya ulaştıktan sonra, Suriyeli sığınmacıların, ülkemizde yer alan
misafirlerin güvenli bir şekilde kendi topraklarına dönmesi de hiç şüphe yok ki
hedefler arasındadır ve böylelikle bölgenin barış ve istikrarının tesis
edilmesi arzu edilmektedir. Bu kapsamda başlayan harekât başarılı bir şekilde
ilerlemiş ve Türkiye’nin yine hem saha koşullarını hem de diplomasi
noktasındaki ağırlığını koymasıyla hakikaten uluslararası camiada da ses getirmiştir.
Bu gelen ses, memnuniyet verdiği kadar hiç şüphe yok ki bölgemizde ve aynı
zamanda yüz yıllık hesapları bulunan bu bölgede sınırları değiştirip yeniden
harita çizmeye koyulanlar nezdinde de rahatsızlık uyandırmıştır çünkü nasıl ki
19 Mayıs 1919’da Gazi Mustafa Kemal Atatürk’ün Samsun’a çıkmasıyla beraber
küresel emperyal projelerin, Anadolu topraklarında, Türk milletinin bağrından
çıkardığı o kutlu iradeyle amacına ulaşamayacağı tescil edilmişse yine aynı
senaryolar bugün yüz yıl sonra karşımıza getirilmişken bu milletin iradesinin
bir kez daha tecelli ederek Suriye merkezli olsun veyahut başka bir yer olsun,
ancak Türkiye’yi içerisine alan karanlık hesaplarda da bu amaçları boşa
çıkaracağımızın tescil edilmesi bakımından da hakikaten önemli olmuştur. 
Tabii
harekât ilerlerken Amerika Birleşik Devletleri’yle varılan bir mutabakat oldu.
Bu mutabakatın da son saatlerine geldiğimiz süre içerisindeyiz. Millî Savunma
Bakanlığımızdan yapılan açıklamaya göre, bugün yapılan basınla alakalı
bilgilendirme toplantısında verilen ifadelere göre şimdiye kadar harekât alanı
içerisinde 160 yerleşim birimi kontrol altına alınmış ve yine 2.200
kilometrekarelik alan da terör unsurlarından tamamıyla arındırılmıştır. Bununla
beraber 7 kahraman askerimiz de bu harekât sırasında şehit düşmüştür. Bu
vesileyle de kahramanlarımıza, şehitlerimize yeri gelmişken Cenab-ı Allah’tan
rahmet diliyorum. 
Tabii,
Türkiye’nin sadece takip edilen sahadaki gayretleri ve çabaları olmadı bu süreç
içerisinde, bu yakın süreç içerisinde. 9 Ekimden itibaren sürekli görüyoruz,
uluslararası medya kuruluşları olsun veyahut diğer ikinci ya da üçüncü taraflar
olsun her birinin gündemi Türkiye’ydi. Türkiye'nin kendi iradesiyle ve kendi
kararıyla beraber meşru gerekçesini dayandırdığı Birleşmiş Milletler Şartı’nın
51’inci maddesi uyarınca ve yine Birleşmiş Milletler Güvenlik Konseyinin
terörle mücadeleye ilişkin almış olduğu diğer kararlar uyarınca ortaya koymuş
olduğu bu iradenin rahatsızlık yaratması kadar bahse konu olan çevrelerde
hiçbir şey herhâlde doğal karşılanamazdı. Ancak millî iradenin tesisi ve birlik
ve beraberlik şuurunun ortaya konulması anlamında hakikaten hem Hükûmetimizin
hem de Meclisimizin sergilemiş olduğu duruşun da önemli olduğunu, tarihe önemli
bir kayıt düşüldüğünü de ifade etmemiz lazım.
Ve
Suriye’de millî bekamıza yönelen böylesine önemli bir terör tehdidi karşısında
Millî Savunma Bakanımızın siyasi partileri ziyaretiyle beraber Dışişleri
Bakanımızın da Mecliste yapmış olduğu bilgilendirme son derece yerindedir ve
böylesine önemli bir çabanın sergilendiğini burada da ifade etmek gerekir. 
Harekâtın
meşruluğu ve haklılığımız ortadayken kimi ülkelerin Türkiye karşıtlığında
buluşmaları ve son derece temelsiz gerekçeler öne sürmeleri dikkatlerimizden
kaçmamıştır. Yeter ki millî konularda bir ve beraber olalım, Türkiye kaygısı ve
sevgisiyle omuz omuza duralım, Allah’ın izniyle bileğimizi bu şartlar altında
kimse bükemeyecek, kimse elbette Türkiye’ye diz çöktüremeyecektir. 
Bu
yüce Meclis, en zor şartlarda, Türk milleti tarihin en ağır imtihanlarından
geçerken bir ve beraber olma erdemini göstermiş, yürekler toplu vurmuştur.
Bugün aynı tarihî sorumluluğu bir kez daha gösterebilmenin vaktidir. Gerekirse
tüm zorluklara göğüs gereriz, gerekirse ve icap ederse, bizden önceki
cumhuriyetimizi kuran kadrolar da dâhil olmak üzere, ecdadımızın yaptığı gibi
hayatımızı ortaya koyarız ancak bağımsızlığımızdan, millî birlik ve
bütünlüğümüzden de asla taviz vermeyiz, veremeyiz. Ve bu şartlar altında zaten
Türkiye'nin sergilemiş olduğu duruşun da netice vermeye başlamış olduğunu hep
beraber gözlemliyoruz. 
Sayın
Başkan, değerli milletvekilleri; Suriye’de hiç kuşku yok ki Türkiye’nin 2011
yılından bu yana sergilemiş olduğu çabalar, iç savaşın sonlandırılması ve
krizin aşılmasıyla alakalı, uluslararası camianın da yetersiz kaldığı
noktalarda, yine bölgemize huzur, barış ve istikrarın getirilmesi anlamında
kayda değer gelişmelere sebebiyet vermiştir. Defalarca ifade olundu, özellikle
Astana sürecinin başlatılması, Rusya ve İran’la beraber girişmiş olduğumuz bu
süreç Halep’te başlamak üzere pek çok alanda netice vermiştir. Bugün de yine bu
çabaların Birleşmiş Milletler nezdinde, özellikle Cenevre’de başlayacak olan
siyasi müzakerelerde başarılı bir netice vermesi en öncelikli temennilerimiz
arasındadır. Çünkü giderek bu sürecin de zaten nihayete varmaya başladığı veya
varması noktasında ilk defa bu derecede önemli gelişmelerin olduğunu hep
beraber gözlemliyoruz. 
Birleşmiş
Milletlerden yapılan açıklamaya göre, 30 Ekimde Cenevre’de toplanacak olan
Anayasa Komitesinin kimlerden oluşacağı, hatta bunların mevcudiyeti ve
gündemleriyle alakalı konu başlıkları zaten uluslararası kamuoyuyla
paylaşılmıştı. Ancak, bu gündemle toplanacak olan Suriye Anayasa Komitesinin
çalışmalarında kararı elbette ki Suriyeliler kendi ülkeleriyle beraber
verecektir. Fakat uluslararası toplumun da üzerinde hassasiyetle durması
gereken 3 temel başlığının olduğunu Genel Kurula arz etmek isterim. Bunlardan
ilki Suriye’nin, herkesin ifade ettiği gibi, toprak bütünlüğünün korunmasıdır.
İnşallah her çevre, sözle ifade edildiği kadar kolay olduğu gibi eylem
anlamında da Suriye’nin toprak bütünlüğünün korunmasına yönelik faaliyetlerde
samimi bir yaklaşımı sergilerler. 
İkinci
husussa, yine iç savaşın başladığı günden beri sürekli, Suriye’de sorunlara sebebiyet
veren ve pek çok krizin de deşilmesine sebep olan ana başlıklardan bir tanesi
demografik yapının değiştirilmesi faaliyetleridir. Başta PKK/PYD terör örgütü
olmak üzere, Suriye’de var olan çok sayıda diğer silahlı grup yahut terör
örgütü de yine bu anlamda bazı faaliyetlere ne yazık ki girişmiştir. Özellikle
Türkmen yerleşim yerleri ve Arap yerleşim yerlerinin giderek farklı nüfuslarla
takviye edilmesi ve hatta Irak’tan yani Suriye’den, Suriyelilerden oluşmayan
bir kitleden bu alanlara nüfusun taşınması son derece olumsuz bir etki
doğurmuştur. İşte, şimdi, bu siyasi sürece geçiş çabalarında bütün bunların
elzem ve öncelikli bir şekilde dikkate alınması da gerekiyor. 
Üçüncü
ve en önemli husussa hiç kuşku yok ki terör örgütlerinin meşruiyet bulma çabasının
önüne geçilmesi ve engel olunmasıdır. İşte, bakınız, bugün bizler Birleşmiş
Milletler Şartı’nın 51’inci maddesi uyarınca gerek Suriye’de gerekse Irak’ta
bazı askerî harekâtlar düzenleyerek kendi topraklarımıza yönelmiş bulunan,
kendi vatandaşımıza yönelmiş bulunan terör tehdidi ve diğer tehditlerin
bertaraf edilmesine yönelik kendi uluslararası hakkımızı kullanıyoruz. Ancak 30
kilometre derinliğin altında da, başta PKK/PYD terör örgütü olmak üzere,
Türkiye'nin millî birlik ve bütünlüğüne yönelik tehdit oluşturabilecek diğer
terör örgütlerinin ve gruplarının varlığına da şimdiden kanaat getirmemiz
lazım. 30 kilometrenin üzerinde bizim açımızdan problem olan bu terör grupları
hiç kuşku yok ki 30 kilometrenin altında da problemdir. Bu anlamda da zaten… İşte,
bugün, son dakika bilgileri düştü, Sayın Cumhurbaşkanımızın Rusya’da Rusya
Devlet Başkanı Putin’le yapmış olduğu görüşmede de Suriye’deki ayrılıkçı
grupların faaliyetlerine engel olunmasıyla alakalı tarihe düşülen, mutabakata
geçirilen konu başlığını da önemsediğimizi ifade etmek istiyorum. İnşallah
Suriye’de var olan, birilerine göre fiilî durumu hukuki boyuta taşıma
çabalarının önüne geçilmiş olur. İşte, bu şartlar altında zamanlama itibarıyla
da ülkemizin Barış Pınarı Harekâtı’nı başlatmış olmasının anlamı bir kez daha
karşımıza çıkıyor. 
Temennimiz,
Suriye’ye bir an evvel barışın ve istikrarın gelmesidir. Elbette bunun
olabilmesi için Suriye’de öncelikli olarak koşulların yerli yerine oturabilmesi
lazım. Zannederim bugünden sonra daha sık konuşulacaktır, özellikle Esad
rejimiyle alakalı olan konu başlıkları ki zaten yavaş yavaş uluslararası
kamuoyunun da gündemine geliyor. Ancak, unutulmaması gereken bir konu var:
Yaklaşık 4 milyon Suriyeli bizde yaşıyor. Yine, milyonlarca Suriyeli Suriye
topraklarının dışında yaşıyor ki bunların hemen hemen hepsi Esad zulmünden
kaçmış olan Suriyelilerdir. Dolayısıyla bu insanlara bir noktadan sonra rejimin
güvence vereceği veyahut vermesi hususuyla alakalı ortaya çıkabilecek
sorunlarla alakalı da şimdiden kafa yormak gerekiyor. 
İşte,
biz Suriye’de 30 kilometre derinlikte bir güvenli bölge, güvenli hat
oluşturduk. Fırat Kalkanı Harekâtı’yla, Zeytin Dalı Harekâtı’yla önemli
girişimlerimiz oldu ki buraya, ülkemizde yaşayarak o bölgeye tekrar yerleşim
sağlayan 350 bin civarında Suriyeli kardeşimiz gitti. Açık bir gerçeklik:
Şartlar sadece bu anlamda, Esad’ın kontrol ettiği bir alan olmuş olsaydı, bu
Suriyeliler oraya gider miydi? Elbette ki bu soruya makul bir cevap verebilmek
mümkün gözükmüyor, mevcut durum için söylüyorum. İlerleyen aşamalarda da
anayasa yapım sürecinde de ve özellikle Türkiye’de de Türkiye gündeminde de
rejimle olan ilişkilerin geliştirilmesiyle alakalı konularda hassasiyet arz
eden ve dikkatli olunması gereken bir gündemin içerisine girdiğimizi ifade etmek
isterim. Çünkü bu alanda hesapların da örtülü hesapların da yavaş yavaş ortaya
çıkmaya başladığı gerçeğini düşünmemiz lazım. 
Bir
örnek vermek isterim: Suriye’de bir yerleşim yerinden PKK/PYD terör örgütü
çıkıyor, çekiliyor; onu orada destekleyen bir başka ülkenin askerî unsurları,
güçleri o terör örgütüyle beraber çekiliyor, ancak ne yazık ki normal şartlar
altında hem uluslararası sistem içerisinde hem de Suriye sahasında birbiriyle
karşıt saflarda bulunan ülkelerden bir başkası işte o yerleşim yerine kolayca
girebiliyor. O zaman, Türkiye olarak üzerinde dikkatle durmamız gereken husus,
bizim bilgimiz dâhilinde olmadan diğer ülkelerin de Suriye kriziyle alakalı
yürütmüş olduğu veyahut yürütebileceği örtülü bazı gündemlerinin olabileceği
gerçekliğidir. İşte bunun için Milliyetçi Hareket Partisi ve Sayın Genel
Başkanımız uzun süreden bu yana Türkiye’nin dış politikası ve dış siyasetiyle
alakalı bir tavır ortaya koyarken mutlak suretle Ankara merkezli bakış açısını
geliştirmemiz gerektiğini ifade etmiştir. Bizler diğer başkentlerde ne olup
bitiyorsa ona bakarak pozisyon alabilecek seviyede artık değiliz, olamayız.
Türkiye, önemli hedefleri olan, kendi bünyesindeki istikrarını tesis etmek
isterken bölgesine de istikrar vadeden bir anlayışı getirmeye çalışan ve
inşallah da bunda muktedir olacak olan bir ülkedir. Bu anlamdaki çabaların da
yerine ulaşmasını, başarılı olmasını her şeyden evvel temenni ettiğimizi ifade
etmek isterim ki zaten Adalet ve Kalkınma Partisi iktidarına Milliyetçi Hareket
Partisinin gerek terörle mücadelede gerekse dış politikamız anlamında vermiş
olduğu destek de ortadadır.
Yine,
2012 yılında Sayın Genel Başkanımızın ifade buyurdukları gibi, batı ucu
Afrin’i, doğu ucu Kandil’i içerisine alacak şekilde hilal biçimindeki güvenlik
kuşağının, adım adım da olsa bugün gelinen aşamada tesis edilmeye başlanmasını
görmek de hem bizi mutlu etmektedir hem de bunun hakikaten zaten Türkiye'ye
yönelmiş bulunan tehdidin azaldığını ifade etme anlamında da son derece önemli
olduğu karşımızda durmaktadır.
Terörle
mücadele anlamında Türkiye başarılı bir evrede. Allah’a çok şükür, inşallah
tekrarını yaşamayız, yenilerini görmeyiz ancak bir zamanlar bizler kendi
sınırlarımız içerisindeki terör belasını konuşurken bugün yerinde izlenen
siyaset, politikalar ve alınan tedbirlerle artık Türkiye terörü kaynağında
kurutacak bir iradeyi ve kararlılığı ortaya koymuştur. İnşallah bu kararlılık,
ülkemizi, 21’inci yüzyılda hem bölgesinde hem de küresel siyaset sahnesinde
daha fazla söz sahibi olabilecek, ağırlığını daha fazla ortaya koyabilecek,
tarihimize yakışır, güçlü geleceğimizle bizleri buluşturacak bir anlayışla
birleştirir diyorum.
Gazi
Meclisimizi sevgi ve saygılarımla selamlıyorum. (MHP ve AK PARTİ sıralarından
alkışlar) 
BAŞKAN
– Şahıslar adına ilk konuşmacı İstanbul Milletvekili Turan Aydoğan.
Buyurun
Sayın Aydoğan. (CHP sıralarından alkışlar) 
TURAN
AYDOĞAN (İstanbul) – Yüce Meclisi saygıyla selamlıyorum.
48
sıra sayılı Kanun Teklifi’yle ilgili bizim muhalefet şerhimiz yok, bu kanuna
ilişkin olumlu oy kullanacağımızı buradan açıklayayım, buna ilişkin bir
eleştirimiz söz konusu olmayacak ama o kadar çok eleştiri söz konusu ki onları
burada paylaşmak durumundayız.
Şimdi,
değerli milletvekilleri, bir sinema filminden bahsedeceğim ben size; 1983
yılında vizyona girmiş, yönetmeni Atıf Yılmaz, senaristi Yavuz Turgul:
Şekerpare. Hemen hemen hepimiz sürekli izliyoruz, gülüyoruz; trajikomik. Acıklı
mı, komik mi, çok trajik mi, anlamakta, dönem dönem de anlamlandırmakta
zorlandığımız bir film bu. Filmin özeti şu: Büyük sanatçı Şener Şen Galata’da
bir karakolun zaptiye amiri. Kokuşmuşluk, her türlü rezalet, Osmanlı’nın son
döneminde dönen tüm dolaplar bu film içerisinde trajikomik bir şekilde
anlatılıyor. 
Yavuz
Turgul bunu görseydi bugünleri nasıl anlatırdı acaba, hiç düşündünüz mü?
Eminim, bu filmdeki gözlüğü taktığında bu filmden çok daha büyük bir eseri
hayata sürerdi. 
Şimdi
önümüzde öyle bir Türkiye yarattınız ki birisi çıkıyor diyor ki: “Hane halkı
geliri 3 katına çıktı.” Ayıptır ya, ayıptır. Atmanın da bir sınırı vardır,
tutacağımız şeyleri atın ya. Millet açlıktan ölüyor, siz görmüyor musunuz?
Görüşmediğiniz insanlar Meclisin çatısına çıkıyor, “AK PARTİ’nin bilmem ne
milletvekiliyle görüşmeye geldim, görüşemedim.” diye çatıdan kendisini atmaya
kalkıyor. Açlık, sefalet, her türlü huzursuzluk, bölgede inisiyatif kaybı… 
10
bin kilometre öteden ulusal onurumuzla oynanıyor, görmüyor musunuz,
vicdanlarınız sızlamıyor mu, aynı onuru taşımıyor muyuz? 10 bin kilometre
öteden bir devletin başındaki ilginç şahıs çıkıyor Cumhurbaşkanımıza hakaret
ediyor. Çöpe attık, öyle mi? Devlet arşivinden hiçbir şey çöpe atılmaz beyler.
Devlet arşivinde mukabeleyibilmisil olarak verdiğiniz refleksler yerini alır,
öyle “Çöpe attık falan filan.” gibi yeni moda ifadelerle izah edemezsiniz. Biz Kuvayımilliye
ruhuyla gelen bir neslin torunlarıyız, ulusal onuruna düşkün insanlarız. Bu
olay olduğu gün Cumhuriyet Halk Partisi çıktı çağrı yaptı, dedi ki Sayın
Cumhurbaşkanına: “Ne yaparsan yap arkandayız, karşılığını ver, muhatap alma.
ABD’ye gitme, gelenlerle oturma. Ulusal onurumuzu koru, yanındayız.” Siz ne
anlatıyorsunuz burada ya! Oturdunuz, sustunuz, ağzınızı açmadınız. Bu Mecliste
hemen hemen bütün grupların ilgilileri bu işi eleştirdi, siz buraya geldiniz,
ABD’nin başındaki bir garip şahsın ağır hakaret içeren eylemlerini bize
savunuyorsunuz ya. Burası Gazi Meclis ya, burası milletin Meclisi. Burada bu
kadar vurdumduymazlık olur mu! Olur, her yerde biz sahip çıkalım ulusal onura,
Sayın Cumhurbaşkanına da biz sahip çıkalım. Siz “AKP Genel Başkanı” olarak
alın, biz “Sayın Cumhurbaşkanı” olarak alalım, ne yapalım. 
Şimdi,
böyle bir ortamda işsizlik had safhada, adaletsizlikler had safhada. 125 binden
fazla insanı kanun hükmünde kararnameyle işinden ettiniz. Bu haksızlıkları
gidermek için çıktınız milletin ağzına bir parmak bal çaldınız, dağ fare
doğurdu. Aylarca size çağrı yaptık ya: Bu ülkede adaletsizlik nedeniyle ciddi
sosyolojik sorunlar oluşmaya başladı dedik, gelin bunları düzeltelim dedik,
çıtınız çıkmadı. Adaletsizliği gelenek hâline getirdiniz. 
Son
adaletsizliğiniz ne biliyor musunuz? Elinizi eteğinizi çektiğiniz İstanbul’un
yakasını bırakmıyorsunuz. Talancılar, talancılar! (CHP sıralarından alkışlar)
Bırakın İstanbul’un yakasını! İstanbul sizi gönderdi! İstanbul’la ilgili Sayın
Cumhurbaşkanı çıktı dedi ki: “Allah bizi affetsin, İstanbul’a ihanet ettik.”
Bırakın ihaneti ya, bırakın yakasını! İstanbul halkı sizi uzaklaştırdı
kardeşim, sizi cezalandırdı. Bir elinizi Hamidiye suyundan sokuyorsunuz, öbür
elinizi Haydarpaşa ve Sirkeci Garı’na sokuyorsunuz. 
HALİL
ETYEMEZ (Konya) – İlçelere bak, ilçelere!
TURAN
AYDOĞAN (Devamla) – Biz söz verdik, Sayın İmamoğlu’yla sokaklarda söz verdik:
İstanbul’a sizi dokundurtmayacağız! (CHP sıralarından alkışlar)
NAZIM
MAVİŞ (Sinop) – Hadi oradan be!
TURAN
AYDOĞAN (Devamla) – İstanbul’a dokunamayacaksınız, haddinizi bileceksiniz! 1
milyon oyla yenildiğiniz yere oradan buradan sızmaya kalkmayın. Kapıdan
gidiyorsunuz, bacadan girmeye çalışıyorsunuz. 
NAZIM
MAVİŞ (Sinop) – Hadi oradan! Hadi oradan!
SÜLEYMAN
BÜLBÜL (Aydın) – Dinle, dinle!
TURAN
AYDOĞDU (Devamla) – İstanbul’un şehremini var, İstanbul’un sevgilisi Ekrem
İmamoğlu’dur. Kabul edeceksiniz! Kabul edeceksiniz! Demokrasiyi
sindireceksiniz, rahat bırakacaksınız İstanbul’u! (CHP sıralarından alkışlar,
AK PARTİ sıralarından gürültüler)
İstanbul’da
Haydarpaşa ve Sirkeci dünya mirası iki nokta. Hangi hakla, daha düne kadar 3
bin lira maaşla o belediyenin kapısında çalışan bir adama, üstelik 20 milyonluk
envanteri kısacık sürede nereden oluşturduğunu sormadan İstanbul’u hukuksuz bir
şekilde teslim etmeye kalkıyorsunuz. Size verir miyiz sanıyorsunuz? Özür
dileyeceksiniz İstanbul halkından bu yaptıklarınızdan dolayı, özür
dileyeceksiniz! (CHP sıralarından alkışlar) 
Öyle,
Sayın Bakan çıkacak, İstanbul’un sevgilisine, Ekrem İmamoğlu’na “Sen Belediye
Başkanı olarak şu şu yetkilere sahipsin, bu ihale bu şekilde etki altında.”
diyecek. Etkiyi yapan sensin kardeşim. Okçuluk Federasyonunun Başkanıyla sabah
akşam boy boy fotoğrafların var. Sonra çıkacaksın bu Federasyonla alakalı avukatlık
yapacaksın. Ben seni inşaatçı biliyordum, meslektaş olduğumuzu bilmiyordum.
Adliyelerde bugüne kadar görmedim Sayın Bakan Turhan’ı. Okçuluk Federasyonunun
Genel Başkanının Hezarfen Şirketinin avukatı olmuş, öyle görüyoruz. Ne
yaparsanız yapın bu işin altından kalkamazsınız. 
İstanbul
Büyükşehir Belediyesinin Türkçe ifadelerini, daha düne kadar “yerli ve millî”
diye ortalıkta gezen sizler 2 Arapça kelimeyi –kökeni burada, Arap
seviciliğiniz varsa bilelim, “müşterek” de “müteselsil” de Arapça iki kelimedir-
2 Türkçe kelimeye yeğlediniz, buradan ihaleye sokmuyorsunuz öyle mi? O da
usulsüz. İdare hukukunun bütün kurallarına aykırı bir şekilde önce alıyorsunuz
ihaleye, safha geçiyor, yönetmeliğe göre… Okuyun, Devlet Demiryolları
Yönetmeliği’nin 40’ıncı maddesini okuyun, hepiniz okuyun, sonra konuşacağız. O
maddeye göre, eleme geçtikten sonra pazarlık usulüne çağırmanız gerekirken
alengirli malengirli işlerle beraber tek başına bir firma bırakıyorsunuz. Size
İstanbul’u yedireceğiz, öyle mi? Hadi bakalım oradan, hadi bakalım oradan, hadi
anca gidersiniz. İstanbul sizi boşadı. İstanbul’dan uzak durun, elinizi çekin,
dünya mirasına dokunmayın. Bundan sonra özür dileyecek vaktiniz de olmaz. (AK
PARTİ sıralarından gürültüler) Dinle, dinle, anlarsın.
FEHMİ
ALPAY ÖZALAN (İzmir) – Gaza gelme, gaza gelme. 
TURAN
AYDOĞAN (Devamla) – Gel istersen. 
NAZIM
MAVİŞ (Sinop) – Bağır bağır, yakışıyor sana. 
TURAN
AYDOĞAN (Devamla) – Büyükşehir Belediyesinin dört iştirakini ihaleye
alacaksınız, ön incelemesini yapıp geçireceksiniz, teklif alacaksınız. Sonra
iki firma baş başa kaldı, diyeceksiniz ki: “Yok, biziz, çağırmıyoruz.” Siz
kimsiniz ya, kimi çağırmıyorsunuz? Oradaki bürokratlar da sizden rahatsız,
haberiniz olsun. Korkuyorlar kardeşim, korkuyorlar. “Devran döner, hesap sorulursa
altında kalırız.” diye korkuyorlar, haberiniz olsun, haberiniz olsun, daha
fazla baskı yapmayın, olmayacak bu iş. “İstanbul’u bırakmayız.” diyorum,
anlayın. Bu kürsüden size dedim ki: “İstanbul’u bir daha size vermeyeceğiz.”
Dinlemediniz, 1 milyon oy fark yediniz. Düşeyim, 800 bin oy farkı. 
YILMAZ
TUNÇ (Bartın) – İstanbul pişman, pişman. 
YAVUZ
SUBAŞI (Balıkesir) – HDP ne diyor?
TURAN
AYDOĞAN (Devamla) – Kardeşim, sevgili kardeşim, PYD’nin generaliyle ben anlaşma
yapmıyorum. Bir ABD’yle, bir Rusya’yla PYD generalini koruyan anlaşmayı ben
yapmıyorum. Sen bir haddini bil, önce onu açıkla, önce onu açıkla, HDP ne diyor
bakarız. (CHP sıralarından alkışlar) HDP yasal bir parti, ne derse desin, PYD
yasal mı? Muhatap oldunuz, oturdunuz. Size dedik ki: “Bölgede dört devlet var,
onlarla konuşun, barış yapın, diplomasiyi işletin.” “Hayır, savaşacağız.”
dediniz. Gittiniz, kös kös geldiniz. İyi oldu ama, bunu değerlendirelim.
Taraftarız, taraftarız barışa, haberiniz olsun. Taraftarız, daha fazla sağa
sola iç siyaset için sataşmayın. İç siyasette hesabınızı biz görürüz sizin, ne
yaparsanız yapın, o önemli değil. (AK PARTİ sıralarından gürültüler)
İstanbul’dan
elinizi çekeceksiniz. İstanbul kırmızı kart gösterdi size. Haydarpaşa’ya,
Sirkeci’ye ancak yolcu olarak girersiniz, yolcu olarak girersiniz. (CHP
sıralarından alkışlar) İsterseniz turist olarak da girersiniz ama asla talancı
zihniyeti İstanbul’a bir daha sokmayız. 
(Mikrofon
otomatik cihaz tarafından kapatıldı) 
TURAN
AYDOĞAN (Devamla) – Ekrem İmamoğlu’yla sokaklarda söz verdik, İstanbul halkıyla
beraber İstanbul’u koruyacağız. 
Hepinize
saygılar sunuyorum. (CHP sıralarından alkışlar) 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Buyurun Sayın Akbaşoğlu.
MUHAMMET
EMİN AKBAŞOĞLU (Çankırı) – Sadece tutanaklara geçmesi için ifade etmek
istiyorum ki baştan aşağı yanlış, baştan aşağı hakikaten yalan, iftira dolu
konuşmaya cevap vermeye lüzum hissetmiyorum.
Teşekkür
ederim. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkan…
TURAN
AYDOĞAN (İstanbul) – Sayın Başkan, sataşmadan söz istiyorum. “Yalancı” dedi
bana. Öyle yok! 
BAŞKAN
– Grup Başkan Vekili söz istiyor. 
Sayın
Özel, buyurun. 
VI.- AÇIKLAMALAR (Devam)
49.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yerinden sarf ettiği bazı ifadelerine ve İstanbul Büyükşehir
Belediyesinin İstanbul halkına ait olduğuna ilişkin açıklaması
ÖZGÜR
ÖZEL (Manisa) – Sayın Başkan, hatip kürsüde gerçek dışı bir kelime, bir cümle
söylemedi. Üslubunu sert bulabilirsiniz. Hatibin söylediği şu: İstanbul’un ve
dünyanın göz bebeği iki meydanı İstanbullu kullansın, İstanbul Büyükşehir
Belediyesi talip oldu. Başvurdu. Başvurusunun sonucunda “İhaleye
girebilirsin." dendi. Sonra Okçular Vakfının Genel Müdürlüğünü yapan,
İstanbul Büyükşehir Belediyesinden üç yıl önce 3 bin lira maaş alan birisinin
bakanla fotoğrafları yayınlanarak İstanbul Büyükşehir Belediyesi ihaleye davet
edilmeden ve siz ihale şartnamesine “müteselsilen ve müştereken” yerine
“ortaklaşa” yani “Kelimelerin Türkçesini yazdınız diye elendi." dendi. Bu
yapılan iş İstanbul Büyükşehir Belediyesi gibi kamu hizmeti gören bir kurumu
hukuksuz şekilde eleyip bir aileyle irtibatı olan bir göstermelik kukla taşeron
kişinin şirketine tarihî meydanları, alanları, mekânları peşkeş çekmektir. Bu
olduğunda Allah hiçbir…
(Mikrofon
otomatik cihaz tarafından kapatıldı) 
SELAMİ
ALTINOK (Erzurum) – Mahkemeye gidin. Ne konuşuyorsunuz!
ÖZGÜR
ÖZEL (Manisa) – Sayın Başkanım, müsaadenizle…
BAŞKAN
– Buyurun. 
ÖZGÜR
ÖZEL (Manisa) – Bunu bütün açıklığıyla görüyoruz, suçüstü yakalanıldı. Biri
çıkıp demiyor ki: “Efendim, bu doğru değil, şu yetersizlikten, bu
yetersizlikten…” İstanbul Büyükşehir Belediyesi İstanbullularındır, İstanbul
halkınındır; ne CHP’nindir ne AKP’nindir ne bir başkasınındır. Ama siz, bir
Okçuluk Vakfı ki aileyle özdeştir, onun kuklasına, piyonuna, taşeronuna, 3 bin
lira maaşa muhtaç bir adama 20 trilyon liralık envanterli şirket, bilmem ne
hüllesi yaparsanız bu en hafif deyimle, en hafif deyimle vicdansızlıktır,
insafsızlıktır, kanun tanımazlıktır, kul hakkı yemektir. Bu utanca sahip
çıkamazsınız. Allah hiçbir grubu bu duruma düşürmesin.
Teşekkür
ediyorum. (CHP sıralarından alkışlar)
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Buyurun Sayın Akbaşoğlu.
50.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki sözlerinin gerçeği
yansıtmadığına ilişkin açıklaması 
MUHAMMET
EMİN AKBAŞOĞLU (Çankırı) – Sayın Başkanım, biraz evvel kürsüdeki hatibin
grubumuza yönelik sözlerinin hiçbirisinin gerçeği yansıtmadığını, bunların
doğru olmadığını ifade ettim ve cevap vermeye de gerek görmedim.
ÖZGÜR
ÖZEL (Manisa) – Hadi, ver cevap.
MUHAMMET
EMİN AKBAŞOĞLU (Çankırı) – Bununla ilgili Ulaştırma Bakanı da gerekli
açıklamaları yapmıştır, iş mahkemeye intikal etmiştir ve mahkeme de kararını
mutlaka verecektir. Bu konuda fazla söze lüzum hissetmiyorum. Ancak Sayın Grup
Başkan Vekilinin söylemiş olduğu sözler de gerçekten işin mehabetine uygun
değildir, Meclisin mehabetine uygun değildir çünkü gerçeği ortaya
koymamaktadır. Aslına bakarsak, Büyükşehir Belediye Başkanının kendisinin
ihalelerle besleyip Kültür AŞ’ye Genel Müdür yaptığı bir kimsenin uhdesine
verilmek istenen bu ihaleyle ilgili süreçlerde yaşananları daha sonra da inşallah
konuşuruz, görüşürüz hep beraber. 
(Mikrofon
otomatik cihaz tarafından kapatıldı)
BAŞKAN
– Buyurun. 
MUHAMMET
EMİN AKBAŞOĞLU (Çankırı) – Ancak şu anda sözleşmeyle ilgili hiçbir ilintisi
olmayan bir hususta temcit pilavı gibi bugünün mehabetine yakışmayan şekilde iç
siyasete yönelik bir gündem oluşturmak, aslında, gündem değiştirmeye ve
Türkiye'nin kazanımlarını, Türkiye'nin diplomatik zaferlerini gölgelemeye
yönelik bir hareket olarak milletimiz tarafından değerIendirilecektir.
Teşekkür
ederim.
ÖZGÜR
ÖZEL (Manisa) - Sayın Başkan… 
BAŞKAN
— Sayın Özel, toparlayalım.
Buyurun.
51.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) - Sayın Başkan, toparlayalım. 
Sayın
Akbaşoğlu çıksa kürsüden konuşsa kürsüden de cevap vermek icap edecek noktalar
var ama sizin de hassasiyetinizi göz önünde bulundurarak şunu söyleyelim:
Kültür AŞ, İstanbul Büyükşehir Belediyesinin bir iştiraki. Kültür AŞ, denetime
tabi. Kültür AŞ, bir ailenin, bir hanedanın, bir şahsın değil İstanbullunun,
milletin ama sizin yaptığınız o şirket bir ailenin, bir hanedanın irtibat ve
iltisaklısı, onun beslemesi, onun koruduğu bir şahıs. Devletin bakanı, koskoca
İstanbul Büyükşehir Belediyesine "Sen -sudan sebepten, kelimenin
Arapçasından, Türkçesinden- elendin.” deyip, bir piyonu muhatap alıp da birine
peşkeş çekiyorsa bu ayıp savunulmaz.
Şimdi
şunu hepimiz biliyoruz, Adalet ve Kalkınma Partisinin bu işlerle irtibatı
olmayan…
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) - …bu işlerle ilgisi olmayan, yalandan korkan, haramdan korkan,
oy verirken iyi olsun diye oy veren ama bunları
görünce
hazmetmeyen çok ciddi ve çok rahatsız bir tabanı var. O tabanın yüzü suyu
hürmetine size söylüyoruz ki burada milleti temsil ediyorsunuz. Okçuluk
Vakfının, Bilal Bey'in piyonuna yapılan bu yolsuzluğu, bu usulsüzlüğü savunmak
milletin vekillerine yakışmaz. Asla bu hatayı yapmayın, arkasında durmayın.
(CHP sıralarından alkışlar)
X.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Türkiye Büyük Millet
Meclisi Başkanı İzmir Milletvekili Binali Yıldırım’ın Türkiye Cumhuriyeti
Hükümeti ve İktisadi İşbirliği ve Kalkınma Teşkilatı Arasında OECD İstanbul
Merkezi Kurulmasına İlişkin Mutabakat Zaptının Onaylanmasının Uygun Bulunduğuna
Dair Kanun Teklifi (2/1412) ve Dışişleri Komisyonu Raporu (S. Sayısı: 48)
(Devam) 
BAŞKAN
— Teklifin tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler. Kabul etmeyenler… Kabul
edilmiştir. 
1’inci
maddeyi okutuyorum: 
TÜRKİYE BÜYÜK MİLLET MECLİSİ BAŞKANI İZMİR MİLLETVEKİLİ
BİNALİ YILDIRIM'IN TÜRKİYE CUMHURİYETİ HÜKÜMETİ VE İKTİSADİ İŞBİRLİĞİ VE
KALKINMA TEŞKİLATI ARASINDA OECD İSTANBUL MERKEZİ KURULMASINA İLİŞKİN MUTABAKAT
ZAPTININ ONAYLANMASININ UYGUN BULUNDUĞUNA DAİR KANUN TEKLİFİ
MADDE
1 - (l) 31 Mayıs 2018 tarihinde Paris'te imzalanan "Türkiye Cumhuriyeti
Hükümeti ve İktisadi İşbirliği ve Kalkınma Teşkilatı Arasında OECD İstanbul
Merkezi Kurulmasına İlişkin Mutabakat Zaptı”nın onaylanması uygun bulunmuştur.
BAŞKAN
– 1’inci madde üzerinde, Cumhuriyet Halk Partisi Grubu adına Ankara
Milletvekili Servet Ünsal konuşacaklardır.
Buyurun
Sayın Ünsal. (CHP sıralarından alkışlar)
SERVET
ÜNSAL (Ankara) – Değerli Başkan, sevgili arkadaşlarım; hepinize merhabalar.
Değerli
arkadaşlar, geçen hafta Almanya’daydım. Tabii, Almanya acı vatan, orada da
yaklaşık 5 milyona yakın vatandaşımız var. 2 oğlum var, Nürnberg’de mühendis,
yanlarına gittim 13 Ekimde. Tabii, kötü bir olayla karşılaştım arkadaşlar.
“Mert Çokluk” isminde, ODTÜ’yü başarıyla bitirmiş, dereceyle bitirmiş bir
kardeşimiz, bir çocuğumuz tren istasyonunda ölü bulunuyor.
Arkadaşlar,
Mert, üniversite sınavında ilk 400’e girerek ODTÜ’yü kazanan başarılı bir
çocuğumuz. Bu çocuğumuz ODTÜ’de hem elektrik-elektroniği bitiriyor hem
matematik bölümünü bitiriyor, oraya da master yapmaya gidiyor. 
Tabii,
olayla ilgili… 2 oğlum da elektrik-elektronik mühendisi ve Mert’in arkadaşı,
bunu söyleyince mecburen sahip çıktık ve aileyi de rahatlatacak birtakım
işlemler için orada hemen girişimlerde bulundum. Başkonsolosumuz Serdar Deniz
ve Konsolos Selçuk Eke’yi -gözlerinden öpüyorum her ikisinin de- hemen ziyaret
ettim. Çünkü şüphe uyandıran noktalar var, bilgi kirliliği var. Ben olayın
ardından hayatını kaybeden gencimiz Mert’in tanışıklıkları olduğu için arkadaş
çevresinden bilgi edinmeye çalıştım fakat Alman polisinin son derece ketum
davrandığını gördüm. Kısaca, elçiliğimize, konsolosluğumuza bile cevap
verilmediğini söylediler konsoloslukta kardeşlerimiz. Bunun üzerine hemen
yetkili emniyet müdürüne gittim, intihar olduğunu söylediler. Bunun üzerine
tekrar Nürnberg imamını buldum, Nürnberg imamının cesedi otopsi yapılacak diye
yıkamadığını öğrendim. Daha sonra, cenazeleri gömmek için bir şirket kurulmuş,
o şirket yetkililerini gördüm değerli arkadaşlar. Onlar da cenazeyi hiç
ellemediklerini söylediler ve altı gün sonra bizim yetkililerimize,
Konsolosumuza “Cenazeniz var, gelip alın.” diye haber verdiler arkadaşlar. Daha
sonra, bu çocuk Bursalı olduğundan dolayı bölge milletvekilimiz Erkan Aydın’ı
aradım, ailesine başsağlığı dilenmesini söyledim. Sevgili Erkan gereğini yaptı,
hatta bu olayı televizyonlara bile taşıdı.
Yaşanan
bu olaylar tabii ki aydınlatılmalı çünkü çocuklarımız bizim her şeyimiz,
geleceğimiz. Çok ciddi bir şekilde beyin göçünün olduğunu hepimiz biliyoruz
arkadaşlar, yaklaşık 250 binin üzerinde üniversite mezunu çocuğumuzun yurt
dışında olduğunu biliyoruz. 
Değerli
arkadaşlar, ortada sıkıntılı ve cevaplanması gereken durumlar var. Bu anlamda,
Konsolosa daha sonradan bir cevap geliyor, bir mektup bulunduğunu söylüyor
yetkili Alman arkadaş ve 2 de görgü şahidi var deniliyor ama ben oradayken
Konsolosumuza ne mektup geldi ne de görgü şahitlerinin ifadesi. Bu anlamda,
ben, hemen oradaki yetkililerden ölüm raporunu aldım değerli arkadaşlar. Ölüm
raporunda “Doğal ölüm değil.” yazıyor Almanca, şüphelerin olduğu söyleniliyor.
Mert’in üzerinde bir mektup var ancak kimse bu mektuba da ulaşamıyor. Tabii,
olay intihar şekline dönüştü. Mert’in cenazesi 12 Ekimde Türkiye'ye getirildi,
İstanbul Adli Tıpta acilen otopsi yapılıp gömüldüğünü biliyoruz fakat Mert’le
ilgili soru işaretleri çok. Orada oturan bir sürü de çocuğumuz var okuyan,
çalışan, bunların hepsinin çok gergin olduğunu görüyorum arkadaşlar. 
Evet,
bu çocukların hakkını korumak tabii ki doğal olarak bizlerin görevi,
yükümlülüğü. Bu anlamda, Türkiye Cumhuriyeti vatandaşı ne yurt içinde ne yurt
dışında yalnız değildir, kimsesiz değildir. Evet, kimsenin hakkının yenmesine,
haksızlığa, adaletsizliğe maruz kalmasına da hepimiz, burada yetkililer olarak
müsaade etmemeliyiz arkadaşlar.
Değerli
arkadaşlarım, bu olaya duyarlı olacağınıza yürekten inanıyorum. Dün İstanbul
Adli Tıptan raporla ilgili görüşmelerimi yaptım, doktor arkadaşlarımız şüpheli
ölüm olduğu için raporun daha çıkmadığını söylediler. 
Sevgili
arkadaşlarım, tabii, ülkenin sorunu çok. Bugün bizim bir soru önergemiz ve
çalışmamız da vardı, sevgili Genel Başkan Yardımcımız sağlık çalışanlarına
yönelik şiddet olaylarıyla ilgili bir konuşma yaptı. 
Tabii,
bir tıp doktoru olarak, bir hekim kardeşiniz olarak bu sağlık çalışanlarına
yönelik şiddeti kınıyorum arkadaşlar. Değerli arkadaşlar, daha geçen hafta bir
hastaya ilaç yazmadı diye bir doktora jilet atılıyor. Görüyor musunuz, doktorun
durumu bu. 
Arkadaşlar,
hepinizin ailesinde doktor var. Bu anlamda, doktorlara mutlak sahip çıkmanız
lazım çünkü doktorları sorunlu olan ülkenin kendisi sorunludur. Bu sorunların
sonu da gelmez. 
Bakın,
size Avustralya’dan bir örnek veriyorum değerli arkadaşlarım. “Bir hemşire, bir
doktor ya da bir ambulansa, bir sağlık görevlisine birisi saldırıyorsa sakınca
olmadığını düşünüyor demektir.” diyor Avustralya yasaları. “O hâlde size tekrar
düşünebilmeniz için -sakınca olmadığını düşündüğünüz için- on dört yıl süre
veriyoruz.” diyor Avustralya yasaları. 
Arkadaşlar,
son on yıl içinde 11 tane doktorun öldürüldüğünü burada daha önce size
açıkladım. Bu değerlerimiz, doktorumuz, mühendislerimiz kolay kolay yetişmiyor arkadaşlar.
Bu anlamda Sağlık ve Adalet Bakanları mutlak ve mutlak bir araya gelmeli ve
doktora, sağlık memuruna, sağlık personeline ya da hemşireye şiddetle ilgili
mutlak ve mutlak yasa çıkarılmalı. 
Tekrar
ediyorum: Adalet Bakanı Sayın Gül ve Sağlık Bakanı Sayın Koca, lütfen
görevinizi yapın. Hatta Sağlık Bakanı da bir hekim. Bu anlamda sizleri
görevinizi yapmaya davet ediyorum bir an evvel. 
Sevgili
arkadaşlar, bu değerlerimiz tabii kolay yetişmiyor. Bu anlamda sizlere ölen bu
çocuğumuz ve sorunları hiç bitmeyen doktorlar için bir arkadaşımızın yazdığı
küçük bir şiiri dile getirmek istiyorum, özellikle dikkatle de dinlerseniz
sevinirim.
“Dedim
tabip bana bir derman söyle,
Bana
senin derdin çaresiz dedi.
Dedim
çeke çeke ölem mi böyle,
Hiç
âşık gördün mü yarasız dedi.

Bu
dünyaya cefa için gelmedim,
Eller
gibi sefa sürüp gülmedim,
Ben
bu derdi para ile almadım,
Haktan
gelen çile parasız dedi.

Hüdai’yim
bu mu benim yazım,
Gücüm
yetse bu takdiri bozarım,
Gam
yükünü yüklenmişim gezerim,
Ne
kadar gezdirsen kirasız dedi.”
Değerli
arkadaşlarım, beni dinlediğiniz için teşekkür ederim. Bu çocuğumuza ve
doktorlarımıza tekrar sahip çıkmanız dileğiyle hepinize sevgiler, saygılar
sunuyorum.
Sağ
olun. (CHP ve İYİ PARTİ sıralarından alkışlar)
BAŞKAN
– Sayın Gürer, buyurun.
VI.- AÇIKLAMALAR (Devam)
52.- Niğde Milletvekili Ömer Fethi Gürer’in, Meclis Haber Dergisi’nin
243’üncü sayısında 30 Ağustos Zaferi, Erzurum Kongresi, Amasya Genelgesi ve
Lozan Antlaşması’ndan bahsedilmesine karşın yer verilmeyen Mustafa Kemal
Atatürk’ün resminin 29 Ekim Cumhuriyet Bayramı’nı içeren sayısında yer almasını
talep ettiğine ilişkin açıklaması
ÖMER
FETHİ GÜRER (Niğde) – Sayın Başkan, teşekkür ediyorum.
Şimdi,
Türkiye Büyük Millet Meclisi Başkanlığının yayın sahibi olduğu Meclis Haber
Dergisi yayımlanıyor. Bu derginin haziran, temmuz, ağustos sayısında 30 Ağustos
Zaferi var, Erzurum Kongresi var, Amasya Genelgesi var, Lozan Antlaşması var
ama Mustafa Kemal Atatürk’ün resmi unutulmuş. Önümüzdeki günlerde 29 Ekim
Cumhuriyet Bayramı geliyor. O dergide olsun Atatürk’ün resminin yer almasını
sizin şahsınızda Türkiye Büyük Millet Meclisi Başkanlığından talep ediyorum.
Teşekkür
ederim. (CHP ve İYİ PARTİ sıralarından alkışlar)
IV.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Celal Adan’ın, ezanı hür, bayrağı
hür Türk devletini inşa etmiş büyük lider Mustafa Kemal Atatürk’ü hiç kimsenin
unutamayacağına ilişkin konuşması
BAŞKAN
– Mustafa Kemal Atatürk gibi bir lidere sahip olmanın onurunu taşıyoruz hep
birlikte. Dolayısıyla Mustafa Kemal Atatürk’ü hiç kimse unutamaz. Devletimizi
kurmuş, ezanı hür, bayrağı hür Türk devletini inşa etmiş büyük bir lider. (CHP,
MHP ve İYİ PARTİ sıralarından alkışlar)
X.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti Hükümeti ve İktisadi İşbirliği ve Kalkınma
Teşkilatı Arasında OECD İstanbul Merkezi Kurulmasına İlişkin Mutabakat Zaptının
Onaylanmasının Uygun Bulunduğuna Dair Kanun Teklifi (2/1412) ve Dışişleri
Komisyonu Raporu (S. Sayısı: 48) (Devam) 
BAŞKAN
– 1’inci maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
2’nci
maddeyi okutuyorum: 
MADDE 2- (1) Bu Kanun yayımı tarihinde yürürlüğe girer.
BAŞKAN
– 2’nci maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
3’üncü
maddeyi okutuyorum: 
MADDE 3- (1) Bu Kanun hükümlerini Cumhurbaşkanı yürütür.
BAŞKAN
– 3’üncü maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Teklifin
tümü açık oylamaya tabidir. Açık oylamanın elektronik oylama cihazıyla
yapılmasını oylarınıza sunuyorum: Kabul edenler… Kabul etmeyenler… Kabul
edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığa
ulaştırmalarını rica ediyorum.
Oylama
işlemini başlatıyorum.
(Elektronik
cihazla oylama yapıldı) 
BAŞKAN
– Türkiye Büyük Millet Meclisi Başkanı İzmir Milletvekili Binali Yıldırım’ın
Türkiye Cumhuriyeti Hükümeti ve İktisadi İşbirliği ve Kalkınma Teşkilatı
Arasında OECD İstanbul Merkezi Kurulmasına İlişkin Mutabakat Zaptının Onaylanmasının
Uygun Bulunduğuna Dair Kanun Teklifi açık oylama sonucu:
"Kullanılan
oy sayısı : 260
Kabul: 259
Çekimser
: 1(x)
 Kâtip Üye Kâtip
Üye
Nurhayat Altaca Kayışoğlu Mustafa
Açıkgöz
 Bursa Nevşehir”
Teklif
kabul edilmiş ve kanunlaşmıştır.
2’nci
sıraya alınan, Türkiye Büyük Millet Meclisi Başkanı Tekirdağ Milletvekili
Mustafa Şentop’un Kullanılmış Yakıt İdaresinin ve Radyoaktif Atık İdaresinin
Güvenliği Üzerine Birleşik Sözleşmeye Türkiye Cumhuriyeti’nin Beyanlarla
Birlikte Katılmasının Uygun Bulunduğuna Dair Kanun Teklifi ve Dışişleri
Komisyonu Raporu’nun görüşmelerine başlıyoruz. 
2.- Türkiye Büyük Millet Meclisi Başkanı Tekirdağ Milletvekili Mustafa
Şentop’un Kullanılmış Yakıt İdaresinin ve Radyoaktif Atık İdaresinin Güvenliği
Üzerine Birleşik Sözleşmeye Türkiye Cumhuriyeti’nin Beyanlarla Birlikte
Katılmasının Uygun Bulunduğuna Dair Kanun Teklifi (2/1801) ve Dışişleri
Komisyonu Raporu (S. Sayısı: 88)
BAŞKAN
- Komisyon? Yok.
Ertelenmiştir.
3’üncü
sıraya alınan,Konya Milletvekili Ziya Altunyaldız ile 85
Milletvekilinin GümrükKanununda Değişiklik Yapılmasına Dair Kanun Teklifi
ve Sanayi, Ticaret, Enerji, TabiiKaynaklar, Bilgi ve Teknoloji Komisyonu
Raporu’nun görüşmelerine başlıyoruz. 
3.- Konya Milletvekili Ziya Altunyaldız ile 85 Milletvekilinin Gümrük
Kanununda Değişiklik Yapılmasına Dair Kanun Teklifi (2/2213) ve Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporu (S.
Sayısı: 104)
BAŞKAN
- Komisyon? Yok. 
Ertelenmiştir.

Gündemimizde
başka bir iş bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için 23 Ekim 2019 Çarşamba
günü saat 14.00’te toplanmak üzere birleşimi kapatıyorum.
Kapanma Saati: 21.35




(x) 48 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




