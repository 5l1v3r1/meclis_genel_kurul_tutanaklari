



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 45’inci
Birleşim
 22
Aralık 2017 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, Birleşmiş
Milletlerin Kudüs’le ilgili kararına ilişkin konuşması
2.- Oturum
Başkanı TBMM Başkanı İsmail Kahraman’ın, makam odasında yapılan yenileme ve
değişikliklere ilişkin konuşması 
3.- Oturum Başkanı TBMM Başkanı İsmail Kahraman’ın, Meclis
Başkanı olarak yasamanın başında olduğuna ve demokrasiyi özümseyen bir kişi
olarak kuvvetler ayrılığına kesinlikle inandığına ve bir adli konuda yön
gösterici, müdahale edici olmayacağına ilişkin konuşması 

IV.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun, 22 Aralık 2017 Cuma
günkü birleşiminde gündemin “Özel Gündemde Yer Alacak İşler” kısmında bulunan
işlerin görüşmelerinin tamamlanamaması hâlinde haftalık çalışma günlerinin
dışında 23 Aralık 2017 Cumartesi günü saat 14.00’te toplanmasına ve “Özel
Gündemde Yer Alacak İşler” kısmında bulunan işlerin görüşmelerinin tamamlanması
hâlinde Türkiye Büyük Millet Meclisinin çalışmalarına 26 Aralık 2017 Salı
(dâhil) gününden 4 Ocak 2018 Perşembe (dâhil) gününe kadar ara verilmesine
ilişkin önerisi 

V.- AÇIKLAMALAR
1.- Ankara Milletvekili Nihat Yeşil’in, taşeron işçilerin
haklarıyla ilgili düzenlemenin mutlaka Meclisten geçirilmesini talep ettiğine
ilişkin açıklaması
2.- İzmir Milletvekili Mustafa Ali Balbay’ın, Dikili’de özel
bir yurtta 7 erkek öğrencinin cinsel istismara uğraması olayına ve Meclisin bu
olayın üzerine gitmesini dilediğine ilişkin açıklaması
3.- Kayseri Milletvekili Mustafa Elitaş’ın, 4 siyasi parti
grup başkan vekili istiyorsa Danışma Kurulu yaparak grup önerilerindeki tatil
kararını ortadan kaldırabileceklerine ilişkin açıklaması
4.- Manisa Milletvekili Özgür Özel’in, iktidar partisinin
yaptığı öneriyi değerlendirebileceklerine ve ara verme kararının Anayasa’ya
aykırı olduğuna ilişkin açıklaması
5.- Manisa Milletvekili Özgür Özel’in, yapılan işlemin
Anayasa’ya aykırılığıyla ilgili iddialarını sürdürdüklerine ancak ara verme
kararını ortadan kaldırıp çalışma kararı alacak yeni bir öneriyi kabul
edeceklerine ilişkin açıklaması
6.- Ankara Milletvekili Sırrı Süreyya Önder’in, Halkların
Demokratik Partisi olarak ilkesel anlamda Meclisin çalışmasından yana
olduklarına fakat yöntemsizliğe itiraz ettiklerine ve Adalet ve Kalkınma
Partisi ile Cumhuriyet Halk Partisinin diğer partileri dikkate almayarak kendi
aralarında mutabakat yapmasını saygısızlık olarak addettiğine ilişkin
açıklaması
7.- Kayseri Milletvekili Mustafa Elitaş’ın, Meclisin ara
vermesi kararının değiştirilmesi yönünde 4 siyasi parti arasında mutabakat
sağlanamadığına göre daha önce alınan karar çerçevesinde çalışmalara devam
edileceğine ilişkin açıklaması
8.- Manisa Milletvekili Erkan Akçay’ın, Meclisin aldığı bir
kararı kısa bir süre sonra farklı bir şekle getirmeyi doğru bulmadıklarına ve
böyle bir değişikliğin 2 partinin kendi arasında yapacağı bir faaliyet
olmadığına ilişkin açıklaması
9.- Manisa Milletvekili Özgür Özel’in, Meclisin ara vermesi
kararını değiştirecek öneriye imza attıklarına ve bu imzayı atmakla kimseye
nezaketsizlik yaptıklarını düşünmediklerine ilişkin açıklaması
10.- Ankara Milletvekili Sırrı Süreyya Önder’in, Manisa
Milletvekili Özgür Özel’in yaptığı açıklamasındaki bazı ifadelerine ve taşeron
konusundaki düzenlemenin Meclis kapalıyken yapılmasına karşı olduklarına
ilişkin açıklaması
11.- İstanbul Milletvekili Filiz Kerestecioğlu Demir’in,
TBMM Başkanı İsmail Kahraman’ın makam odasında yapılan değişikliklerle ilgili
yaptığı açıklamaya ilişkin açıklaması
12.- Manisa Milletvekili Erkan Akçay’ın, İzmir Milletvekili
Ertuğrul Kürkcü’nün 503 sıra sayılı 2018 Yılı Bütçe Kanunu Tasarısı ile 504
sıra sayılı 2016 Yılı Kesin Hesap Kanunu Tasarısı’nın tümü üzerinde HDP Grubu
adına yaptığı konuşmasındaki bazı ifadelerine ilişkin açıklaması
13.- Sakarya Milletvekili Engin Özkoç’un, İstanbul
Milletvekili Filiz Kerestecioğlu Demir’in yaptığı konuşmaların hiçbirine
katılmadığına ilişkin açıklaması
14.- İzmir Milletvekili Ertuğrul Kürkcü’nün, Amasya
Milletvekili Mehmet Naci Bostancı’nın 503 sıra sayılı 2018 Yılı Bütçe Kanunu
Tasarısı ile 504 sıra sayılı 2016 Yılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
15.- Amasya Milletvekili Mehmet Naci Bostancı’nın,
muhalefetin söyleminin önemsiz ve değersiz olduğu şeklinde bir görüş beyan
etmediğine ilişkin açıklaması
16.- Manisa Milletvekili Özgür Özel’in, Oturum Başkanı TBMM
Başkanı İsmail Kahraman’ın bazı ifadelerine ilişkin açıklaması

VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- 2018 Yılı Merkezi Yönetim Bütçe Kanunu Tasarısı (1/887)
ile Plan ve Bütçe Komisyonu Raporu (S.Sayısı: 503) 
2.- 2016 Yılı Merkezi Yönetim Kesin Hesap Kanunu Tasarısı
(1/861), 2016 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
Adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S.Sayısı: 504) 
VII.- SATAŞMALARA İLİŞKİN KONUŞMALAR
1.- İstanbul Milletvekili Filiz Kerestecioğlu Demir’in,
Sakarya Milletvekili Engin Özkoç’un yaptığı açıklaması sırasında şahsına
sataşması nedeniyle konuşması
2.- Sakarya Milletvekili Engin Özkoç’un, İstanbul
Milletvekili Filiz Kerestecioğlu Demir’in sataşma nedeniyle yaptığı konuşması
sırasında şahsına sataşması nedeniyle konuşması
3.- Manisa Milletvekili Özgür Özel’in, Çanakkale
Milletvekili Bülent Turan’ın 503 sıra sayılı 2018 Yılı Bütçe Kanunu Tasarısı
ile 504 sıra sayılı 2016 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
4.- İstanbul Milletvekili Engin Altay’ın, Çanakkale
Milletvekili Bülent Turan’ın 503 sıra sayılı 2018 Yılı Bütçe Kanunu Tasarısı
ile 504 sıra sayılı 2016 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
5.- Çanakkale Milletvekili Bülent Turan’ın, Manisa Milletvekili
Özgür Özel’in sataşma nedeniyle yaptığı konuşması sırasında şahsına ve Adalet
ve Kalkınma Partisine sataşması nedeniyle konuşması
6.- İzmir Milletvekili Ahmet Tuncay Özkan’ın, Çanakkale
Milletvekili Bülent Turan’ın 503 sıra sayılı 2018 Yılı Bütçe Kanunu Tasarısı
ile 504 sıra sayılı 2016 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
7.- Ankara Milletvekili Ahmet Haluk Koç’un, Çanakkale
Milletvekili Bülent Turan’ın sataşma nedeniyle yaptığı konuşması sırasında
şahsına ve Cumhuriyet Halk Partisine sataşması nedeniyle konuşması
8.- Manisa Milletvekili Özgür Özel’in, Çanakkale
Milletvekili Bülent Turan’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
9.- Çanakkale Milletvekili Bülent Turan’ın, Manisa
Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
10.- İzmir Milletvekili Ahmet Tuncay Özkan’ın, Çanakkale
Milletvekili Bülent Turan’ın sataşma nedeniyle yaptığı konuşması sırasında
şahsına sataşması nedeniyle konuşması
11.- Manisa Milletvekili Özgür Özel’in, Başbakan Yardımcısı
Bekir Bozdağ’ın 503 sıra sayılı 2018 Yılı Bütçe Kanunu Tasarısı ile 504 sıra
sayılı 2016 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşması sırasında Cumhuriyet Halk Partisine sataşması nedeniyle
konuşması
12.- Başbakan Yardımcısı Bekir Bozdağ’ın, Manisa
Milletvekili Özgür Özel’in sataşma nedeniyle yaptığı konuşması sırasında
şahsına ve Adalet ve Kalkınma Partisine sataşması nedeniyle konuşması
13.- Manisa Milletvekili Özgür Özel’in, Başbakan Yardımcısı
Bekir Bozdağ’ın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
14.- Amasya Milletvekili Mehmet Naci Bostancı’nın, Kars
Milletvekili Ayhan Bilgen’in (11/18) esas numaralı Gensoru Önergesi üzerinde
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
15.- Manisa Milletvekili Özgür Özel’in, İzmir Milletvekili
Hamza Dağ’ın (11/18) esas numaralı Gensoru Önergesi üzerinde AK PARTİ Grubu
adına yaptığı konuşması sırasında Cumhuriyet Halk Partisi Grup Başkanına
sataşması nedeniyle konuşması
16.- İstanbul Milletvekili Engin Altay’ın, İçişleri Bakanı
Süleyman Soylu’nun (11/18) esas numaralı Gensoru Önergesi üzerinde Hükûmet
adına yaptığı konuşması sırasında Cumhuriyet Halk Partisine ve Cumhuriyet Halk
Partisi Grup Başkanına sataşması nedeniyle konuşması


VIII.- TEBRİK, TEMENNİ VE TEŞEKKÜRLER
1.- Başbakan Binali Yıldırım’ın, bütçenin kabulü nedeniyle
teşekkür konuşması 

IX.- GENSORU
A) Ön Görüşmeler
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Engin Altay, Manisa Milletvekili Özgür Özel ve
Sakarya Milletvekili Engin Özkoç'un, CHP Genel Başkanı Kemal Kılıçdaroğlu
hakkındaki sözleri sebebiyle ve görevini hukuk içinde tarafsız bir şekilde
yerine getirmediği iddiasıyla İçişleri Bakanı Süleyman Soylu hakkında gensoru
açılmasına ilişkin önergesi (11/18) 

X.- OYLAMALAR
1.- (S.Sayısı: 503)
2018 Yılı Merkezi
Yönetim Bütçe Kanunu Tasarısı’nın oylaması
2.- (S.Sayısı: 504)
2016 Yılı Merkezi
Yönetim Kesin Hesap Kanunu Tasarısı’nın oylaması

XI.- YAZILI SORULAR VE CEVAPLARI
1.- İstanbul Milletvekili
Gamze Akkuş İlgezdi'nin, Süper Kupa Finalinde üstünde Yaşa Mustafa Kemal Paşa
Yaşa yazan bir pankartın stadyuma alınmamasına ilişkin sorusu ve Gençlik ve Spor Bakanı Osman Aşkın Bak’ın
cevabı (7/16641)
2.- Mersin Milletvekili Aytuğ Atıcı'nın, Bakanlığa ait kamp tesislerinin
bir siyasi partinin gençlik kollarına tahsis edildiği iddiasına ilişkin sorusu ve Gençlik ve Spor Bakanı Osman Aşkın Bak’ın
cevabı (7/16642)
3.- Niğde Milletvekili Ömer Fethi Gürer'in, Bakanlık tarafından Niğde'ye
stadyum yapılıp yapılmayacağına,
Yurtların Özel Öğrenci Barınma Hizmetleri Yönetmeliğinde yer alan
koşullara uygunluğuna,
İlişkin soruları ve Gençlik ve Spor Bakanı Osman Aşkın Bak’ın cevabı
(7/16645), (7/17073)
4.- Niğde Milletvekili Ömer Fethi Gürer'in, tüm antrenörlerin ve
sporcuların ilk yardım eğitimi almasının sağlanıp sağlanmadığına ve halı
sahalarda oynanan maçlar için sağlık görevlisi ve spor eğitmeni bulunup
bulunmadığına ilişkin sorusu ve Gençlik ve
Spor Bakanı Osman Aşkın Bak’ın cevabı (7/16647)
5.- Konya Milletvekili Mustafa Hüsnü Bozkurt'un, 6 Ağustos 2017
tarihinde Samsun'da oynanan Süper Kupa müsabakasında yaşanan olaylar nedeniyle
Konyaspor Kulübüne verilen cezaya ve olaylarla ilgili soruşturmaya ilişkin sorusu ve Gençlik ve Spor Bakanı Osman Aşkın Bak’ın cevabı
(7/16849)
6.- Konya Milletvekili Mustafa Kalaycı'nın, 6 Ağustos 2017 tarihinde
Samsun'da oynanan Turkcell Süper Kupa müsabakasında yaşanan olaylar nedeniyle
Atiker Konyaspor Kulübüne verilen cezaya ilişkin sorusu ve Gençlik ve Spor Bakanı Osman Aşkın Bak’ın cevabı (7/16850)
7.- Diyarbakır Milletvekili Sibel Yiğitalp'ın, Mersin Valiliğince
güvenlik nedeniyle seyirci yasağı getirilen bir futbol maçına ilişkin sorusu ve Gençlik ve Spor Bakanı Osman Aşkın Bak’ın
cevabı (7/16851)
8.- Niğde Milletvekili Ömer Fethi Gürer'in, Niğde-Bor yolu üzerindeki
kapalı spor salonu inşaatının ne zaman tamamlanacağına ilişkin sorusu ve Gençlik ve Spor Bakanı Osman Aşkın Bak’ın
cevabı (7/17069)
9.- Niğde Milletvekili Ömer Fethi Gürer'in, Niğde'nin Ulukışla ilçesinde
yapılması planlanan dağcılık ve kayak merkeziyle ilgili çalışmalara ilişkin sorusu ve Gençlik ve Spor Bakanı Osman Aşkın Bak’ın
cevabı (7/17074)
10.- Niğde Milletvekili Ömer Fethi Gürer'in, Niğde ilindeki spor alanı,
lisanslı sporcu, antrenör ve hakem sayısı ile sportif faaliyetlere aktarılan
bütçeye,
Niğde ilindeki lisanslı futbolcu sayısına, bu sayının artırılmasına
yönelik çalışmalara ve diğer alanlardaki lisanslı sporculara,
Niğde'de bulunan Bakanlığa ait spor salonlarına,
Niğde Bedensel Engelliler Basketbol Takımına Bakanlık tarafından yapılan
maddi yardımların artırılmasına ve yapılan yıllık yardım miktarına,
İlişkin soruları ve Gençlik ve Spor Bakanı Osman Aşkın Bak’ın cevabı
(7/17075), (7/17100), (7/17101), (7/17102)
11.- Niğde Milletvekili Ömer Fethi Gürer'in, üreticiden doğrudan alım
yapan AVM ve marketlerdeki fiyatların gözden geçirilmesine ilişkin Başbakandan sorusu ve Gümrük ve Ticaret Bakanı Bülent Tüfenkci’nin
cevabı (7/17723) 
12.- Diyarbakır Milletvekili Altan
Tan'ın, Habur Sınır Kapısı'ndan giriş çıkış yapan araç ve şahıs sayısına ve
işlem süresine,
Sarp Sınır Kapısı'ndan giriş çıkış yapan araç ve şahıs sayısına ve işlem
süresine,
İlişkin soruları ve Gümrük ve
Ticaret Bakanı Bülent Tüfenkci’nin cevabı (7/18902),
(7/18903)
13.- İstanbul Milletvekili Mustafa Sezgin Tanrıkulu'nun, 2010-2017
yılları arasında yurt dışına dil öğrenimi veya başka sebeplerle gönderilen
Bakanlık personeline ilişkin sorusu ve Gümrük
ve Ticaret Bakanı Bülent Tüfenkci’nin cevabı (7/18906)

22
Aralık 2017 Cuma 
BİRİNCİ
OTURUM
Açılma
Saati: 14.02
BAŞKAN: İsmail KAHRAMAN
KÂTİP
ÜYELER : Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
----0-----
BAŞKAN – Türkiye
Büyük Millet Meclisinin 26’ncı Dönem Üçüncü Yasama Yılı 45’inci Birleşimini
açıyorum. 
Toplantı yeter
sayısı vardır. 
Sayın
milletvekilleri, bugün, 2018 Yılı Merkezi Yönetim Bütçe Kanunu Tasarısı ile
2016 Yılı Merkezi Yönetim Kesin Hesap Kanunu Tasarısı’nın tümüyle ilgili son
müzakereleri yapacağız.
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın,
Birleşmiş Milletlerin Kudüs’le ilgili kararına ilişkin konuşması
BAŞKAN – Bu
arada, şu anda gündemde olan millî ve mühim bir mesele hakkında birkaç söz
söylemek istiyorum: Bildiğiniz gibi, Kudüs konusunda Amerika Birleşik Devletleri
Başkanı Trump’ın uluslararası hukuka ve tarihî gerçeklere aykırı olan tutumunu
Meclisimizde grubu bulunan dört partinin birlikte takbihi, biliyorsunuz,
yapılmıştır. Yok hükmündeki bu karar dün akşam Birleşmiş Milletler Genel
Kurulunda 9’a karşı 128 oyla reddedilmiştir. Bu netice haklı, yerinde ve
sevindiricidir. Bu karar, daha önce Birleşmiş Milletler Güvenlik Konseyinde
Amerika’nın vetosuyla 14’e karşı 1 oyla reddedilen kararın teyidi
mahiyetindedir ve yapılan yanlışlığın düzeltilmesi manasındadır. Böylece
dünyanın hem beşten büyük olduğu hem de birden büyük olduğu gösterilmiştir.
Sadece 9 devletin aleyhte kaldığı bu karar 128 devletin kararıyla alındı. Bu
devletlere teşekkür ediyoruz.
Amerika Birleşik
Devletleri’nin tek yanlı olarak Kudüs’ü İsrail’in başkenti olarak kabul
etmesine ilk karşı çıkan ve dönem başkanı olarak İstanbul’da İslam İşbirliği
Teşkilatını toplayıp İslam ülkelerini Kudüs konusunda ortak bir kararda
buluşturan Cumhurbaşkanımız Recep Tayyip Erdoğan’a, Türkiye Büyük Millet
Meclisinde grubu bulunan siyasi partilerimizin genel başkanlarına,
idarecilerine, milletvekillerine ve ortak bir dille tavrımızı dünyaya ilan eden
siyasi partilerimize, bu yanlışlığı, yaptıkları çeşitli gösterilerle reddeden
necip milletimize şükranlarımı sunuyorum. 
Bugüne kadarki
çalışmalarda gerek Komisyon ve gerekse Genel Kurul müzakerelerine katkı yapan
bütün milletvekillerimize, bürokratlarımıza, emeği geçenlere özverili
çalışmaları dolayısıyla teşekkürler ediyorum. 
Gündeme
geçiyoruz. 
MAHMUT TANAL
(İstanbul) – Sayın Başkan, sizi tabii her zaman bulamıyoruz, siz buradayken,
bütçe de görüşülürken sizden istirhamımız, Türkiye Büyük Millet Meclisinin
muhalefet kulisine Cumhuriyet gazetesi gelmiyor, Evrensel gazetesi gelmiyor,
Millî Gazete gelmiyor, BirGün gazetesi tek bir gazete geliyor, diğer
gazetelerden üçer, dörder tane geliyor ve ben aynı şekilde iktidarın da
kulisine gittim, iktidarın da kulisinde aynı sorunları yaşıyoruz…
TÜLAY KAYNARCA
(İstanbul) – Kütüphanede hepsi var. 
MAHMUT TANAL
(İstanbul) - …ve aynı şekilde Türk Hava Yollarına, hele hele Sabiha Gökçen
Havaalanı’na yine bunlar gelmiyor, dış uçuşlarda yine bu gazeteleri biz
bulamıyoruz. Sizden istirham ediyorum, bu ayrımcılığa sizin Başkanlığınızda son
verilmesi için ilgili yerlerle irtibata geçip bu mağduriyetin, bu ayrımcılığın
giderilmesini talep ediyoruz sizden Sayın Başkanım.
BAŞKAN – Mahmut
Bey, sizden beklenen çıkışı yine yaptınız, diğer bir konu olarak getirdiniz.
İlgili yerler gereğini yapacaklardır. 
GARO PAYLAN
(İstanbul) – İlgili yer neresi?
MAHMUT TANAL
(İstanbul) – Sayın Başkanım…
BAŞKAN –
Başkanlığın Genel Kurula sunuşları vardır. 
Şimdi, Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır; bu öneriyi okutup işleme alacağım ve oylarınıza sunacağım.
IV.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun, 22 Aralık 2017 Cuma
günkü birleşiminde gündemin “Özel Gündemde Yer Alacak İşler” kısmında bulunan
işlerin görüşmelerinin tamamlanamaması hâlinde haftalık çalışma günlerinin
dışında 23 Aralık 2017 Cumartesi günü saat 14.00’te toplanmasına ve “Özel
Gündemde Yer Alacak İşler” kısmında bulunan işlerin görüşmelerinin tamamlanması
hâlinde Türkiye Büyük Millet Meclisinin çalışmalarına 26 Aralık 2017 Salı
(dâhil) gününden 4 Ocak 2018 Perşembe (dâhil) gününe kadar ara verilmesine
ilişkin önerisi 
22/12/2017
Türkiye Büyük Millet Meclisi Başkanlığına
Danışma Kurulu,
22/12/2017 Cuma günü (bugün) toplanmadığından, İç Tüzük’ün 19’uncu maddesi
gereğince grubumuzun aşağıdaki önerisinin Genel Kurulun onayına sunulmasını arz
ederim. 
 Mustafa
Elitaş
 Kayseri
 Grup
Başkan Vekili
Öneri:
Genel Kurulun 22
Aralık 2017 Cuma günkü birleşiminde;
Gündemin “Özel
Gündemde Yer Alacak İşler” kısmında bulunan işlerin görüşmelerinin
tamamlanamaması hâlinde, haftalık çalışma günlerinin dışında 23 Aralık 2017
Cumartesi günü saat 14.00’te toplanması ve bu birleşimde, gündemin “Özel
Gündemde Yer Alacak İşler” kısmında bulunan işlerin görüşmelerinin
tamamlanmasına kadar çalışmalarına devam etmesi,
Gündemin “Özel
Gündemde Yer Alacak İşler” kısmında bulunan işlerin görüşmelerinin tamamlanması
hâlinde, Türkiye Büyük Millet Meclisinin çalışmalarına, 26 Aralık 2017 Salı
(dâhil) 04 Ocak 2018 Perşembe (dâhil) gününe kadar ara verilmesi, 
önerilmiştir.
BAŞKAN – Efendim,
bu grup önerisi hakkında söz talebi var. 
İlk talep,
Milliyetçi Hareket Partisi Grubu adına Sayın Erhan Usta’nın.
Buyurunuz
efendim. (MHP sıralarından alkışlar)
Müddetiniz üç
dakika.
MHP GRUBU ADINA
ERHAN USTA (Samsun) – Teşekkür ederim Sayın Başkan.
Sayın Başkan,
değerli milletvekilleri; öncelikle Genel Kurulu saygıyla selamlarım.
Tabii, bu grup
önerisi, Meclis çalışmalarına bir süre ara verilmesine yönelik bir grup
önerisi. Burada, şu anlamda yani “Meclis sürekli çalışsın, yirmi dört saat
çalışsın, milletin bu kadar sorunu var, Meclis niye ara veriyor?” şeklinde bir
yaklaşımı, ben, işin doğrusu doğru bulmuyorum teknik açıdan çünkü neredeyse iki
aydır bütçeyle yoğun bir şekilde çalışılıyor, uğraşılıyor; Plan ve Bütçe
Komisyonu safhasında, buradaki safhasında, burada olmayan zamanlarda kendimiz
oturduk, çalıştık, bir yorgunluk, bir gerginlik oldu. Önemli olan verimli
çalışmaktır, bence bir süre ara verilmesinde bir mahzur yok, bu insani bir
durumdur, bunu böyle değerlendirmek lazım, bunun üzerinde popülizm yapmanın
hiçbir gereği yok ancak şu anda gündemde taşeronla ilgili bir yasa çalışması
var. Basına yansıdığı kadarıyla bunun KHK’yle yapılmasına yönelik de bir kısım
işler gündeme geldi. Bu ara, taşeron çalışmalarını KHK’yle yapmaya bir bahane
olmamalı. Yani “Ne yapalım efendim, işte Mecliste ara verildi, ayın 9’una kadar
Meclis çalışmayacak, o zaman taşeron da bekleyemez, yıl sonuna kadar bunun
bitmesi lazım, hadi gelin o zaman bu taşeron meselesini, bu bekleyen sorunu
KHK’yle çözelim.” şeklinde bir bahane olmamalı. Az önceki, bir çalışmaya ara
verilmesinin insani bir durum olduğu hususunu bu kayıtla söylüyorum. 
Bu
taşeron konusunda da, bu, bütün siyasi partilerin -biliyoruz ki- seçim
beyannamelerinde olan, çözmeyi vadettiği bir husustu. Bunu en adil şekilde, en
kalıcı şekilde çözmemiz lazım. Bu çözümü getirirken, mesela bir grubu, diyelim
ki KİT’leri -şu anda konuşulan öyle bir şey var basına yansıdığı kadarıyla-
dışarıda tutmak olmaz veya bu sorunu çözdükten sonra yine bu tür bir uygulamayı
devam ettirerek bir sene sonra, iki sene sonra aynı sorunla tekrar karşılaşma
durumumuzun olmaması lazım veya şimdi özel sektörde taşeron olarak çalışanları
devletin taşeronu hâline getirme gibi özel bir statüde taşeron meselesini
çözmemek lazım. Bu işin kalıcı, adil, düzgün bir şekilde çözülmesi lazım. 
Bu
arada, taşerondaki, taşeron işçilerine benzer bir şekilde devlette çalışan,
vekil olarak çalışan vekil imamlar, vekil öğretmenler, vekil ebe hemşire türü
çalışanlarımız var, onlara da kadro verilmesi konusunun da bu anlamda gündeme
gelmesi lazım. 
İşte
bu nedenlerle daha tartışacak bir sürü konu var, kriterler var mesela. Yani şu
anda çalışıyor olana, sadece çalışana taşerondan kadro verilir, diyelim ki
bundan önce beş yıl çalışmış olana verilmezse olmaz. Bunların Mecliste
konuşulması lazım. KHK yetkisi terörle mücadele için Hükûmete verilmiş bir
yetkidir. Bu anlamda böyle bir konunun KHK’yle yapılması doğru olmaz, eksik
olur, toplumu da tatmin etmez. O anlamda Mecliste tartışıp -zaten herkesin
hemfikir olduğu bir husustur ama- katkı verip bunu daha iyi olgunlaştırabiliriz
ve bu sorunu çözebiliriz diye düşünüyorum. Bu anlamda taşeron yasasının
Mecliste görüşülüp yasa olarak çıkması lazım, KHK’yle çıkması doğru olmaz. 
Genel
Kurulu saygıyla selamlarım. (MHP sıralarından alkışlar) 
BAŞKAN
– Teşekkür ediyorum Sayın Usta.
Efendim,
ikinci söz, Halkların Demokratik Partisi Grubu adına Sayın Filiz
Kerestecioğlu’na aittir.
Buyurunuz.
(HDP sıralarından alkışlar)
Süreniz
üç dakikadır. 
HDP
GRUBU ADINA FİLİZ KERESTECİOĞLU DEMİR (İstanbul) – Sayın Başkan, değerli
milletvekilleri; KHK’lerle kalıcı düzenlemelerin yapılamayacağını, bunların
Türkiye’nin geleceği için önemli şeyler olduğunu ve bu düzenlemelerin ancak
Mecliste çalışılarak yani hep birlikte bir yasa çalışması hâlinde yapılabileceğini
defalarca söyledik ama arkadaşlar, KHK’leri ve OHAL’i kalıcı bir rejim hâline
getirdiniz ve taşeron olsun, başka şeyler olsun, her türlü düzenlemeyi artık
gerçekten bir fırsata çevirerek KHK’yle yapıyorsunuz. Bütçe görüşmeleri
başlamadan önce hep birlikte toplantı yaptık ve o toplantıda bu taşeron
yasasının, örneğin yarın gündeme gelebileceği söz konusu olmuştu ve orada dedim
ki: Bu tasarı gündeme gelecekse eğer lütfen bunu bize önceden iletin,
önerilerimizi iletebilelim çünkü gerçekten önemli bir şey.
Taşeron
sistemine biz bütünüyle karşıyız aslında, böyle bir sistemi kabul etmiyoruz,
herkesin kalıcı kadroyla çalışmasını düşünüyoruz, bu şekilde olması gerektiğini
ifade ediyoruz ama madem böyle bir şey yapıyorsunuz, bari o zaman kaçırmayın
bunu kimseden, getirin, biz önerilerimizi iletelim, insanların taleplerini
iletelim, buna göre bir düzenleme yapılsın dedik. Ha, tabii “Daha taslak hazır
değil.” dendi bize. E, ne oldu şimdi? Meclis tatile giriyor, ondan sonra
KHK’yle çıkarıyoruz. O zaman diğer partileri kapatın arkadaşlar, gerçekten. Her
şeyi kendiniz yapacaksanız bize ihtiyaç yok bu Mecliste. Ya bunu hep beraber
yapacağız, ya insanların sorunlarını, önerilerini dile getirerek, temsil
ettiğimiz insanları gerçekten temsil ederek yapacağız ya da o zaman deyin ki:
“Bu ülkenin tek temsili biziz; tek parti rejimidir, biz temsil ediyoruz.
Sizlerin düşüncelerine gerek yok. Biz KHK’yle her şeyi hallederiz zaten; Meclis
kapalıyken de hallederiz, açıkken de hallederiz; oradan söylerler, hallederiz;
buradan söylerler, hallederiz.” Şimdi, en azından kendi siyasi etiğimize,
konuşmalarımıza sadık kalarak davranmamız lazım ama yeni yıl öncesi falan,
hani, bir güzellik, bir parmak bal, bunu yapmak istiyorsanız gerçekten bizim
günlerce ama günlerce yazıştığımız sağlıkçılar var. 1.295 sağlıkçı neden
beklediklerini bilmeden bekliyorlar ve her gün, her gün bu sorunu iletiyorlar,
sizlere de iletiyorlardır eminim. Mesela onların atamasını yapabilirsiniz.
Saygılar
sunarım. (HDP sıralarından alkışlar)
BAŞKAN –
Efendim, söz sırası, Cumhuriyet Halk Partisi Grubu adına Grup Başkan Vekili
Manisa Milletvekili Sayın Özgür Özel’de. 
Buyurun Sayın
Özel. (CHP sıralarından alkışlar) 
Süreniz üç
dakikadır. 
CHP GRUBU ADINA
ÖZGÜR ÖZEL (Manisa) – Teşekkür ediyorum Sayın Başkan. 
Adalet ve
Kalkınma Partisi, grup önerisi hakkında söz alıp muradını anlatmadı. Bunu
yapmasını beklerdik. Muhalefet partilerinin de bu konuda konuşmadan sessiz bir
anlaşmayla ara verme… Yani on beş günlük bir tatile Meclisi sokmayı arzu
ediyorlar. Bir kez, ülkede sorunlarına çözüm bekleyen toplumun tüm kesimleri
dururken ve yeni yıl yaklaşırken atanamayan öğretmeninden uzman çavuşlarına,
emeklilerden emekçilere kadar bu kadar sorun varken Meclisin böyle uzun bir
tatile girmesini hiçbir zaman doğru bulmadık. Ama bu sefer özel bir durumla da
karşı karşıyayız. Özel durum şu: Yaklaşık 1 milyon kişiyi doğrudan etkileyen,
aileleriyle toplumun 4-5 milyon kişisini etkileyen, Cumhuriyet Halk Partisi
tarafından 7 Haziran ve 1 Kasım seçim bildirgelerinde ortaya konduktan sonra büyük
bir toplumsal beklentiye dönüşen taşerona kadro meselesi var. Bu konuda bir
önceki Başbakanın verdiği açık söz var, bugüne kadar tutulmayan bir devlet sözü
var ve 31 Aralık-1 Ocak gecesine kadar bu konuya çözüm getirileceğine dair bir
beklenti var. Burada, CHP olarak Taşeron İşçilik Çalıştayı’nda yapılmayanı
yaptık ve tüm sendikaları, DİSK’i, TÜRK-İŞ’i ve HAK-İŞ’i, üç konfederasyonu bu
konuda bir araya getirdik. Üçü, ortak taleplerin altına ıslak imza attılar.
Taşeron işçilerin temsilcileri geldi, gitti ve biz kamuoyuna ve iktidara şunu
söyledik: Bu üç konfederasyonun taleplerinin, taşeron işçilerin temsilcilerinin
taleplerinin karşılandığı bir düzenlemeyi yukarıda, Plan ve Bütçe Komisyonunda
birkaç saat içinde geçirmeye, ardından Genel Kurulda bir saati bulmayacak bir
sürede hızla yasalaştırmaya biz varız. Alınan sözlerden görülüyor ki bütün
muhalefet partileri var ama iktidar partisi diyor ki: “Siz evinize gidin, siz
memleketinize dönün; biz, Meclisin 23 Nisan 1920’de kazanılmış halk adına yasa
yapma yetkisini, OHAL ilanıyla elinden alıp kullandığımız Meclisin yetkisini
kullanarak bunu OHAL KHK’siyle yapacağız. OHAL KHK’si terörle mücadele için
Meclisten alınmış bir yetkidir, taşeron işçilerinin umutlarını yok etmek üzere
kesinlikle kullanılamaz. (CHP sıralarından alkışlar)
Eğer beklentiyi
karşılayacaksınız hodri meydan. Muhalefet diyor ki: “Gelin yapalım.” Ama 1
milyon kişi beklerken sadece 230 bin kişiyi tatmin edeceksiniz. İşin önemlisi,
KHK’yle çıkardığınız için hukuk yolunu kapayacak ve Anayasa’nın eşitlik
ilkesine göre yapılacak başvuruların önüne geçecekseniz, bu, taşeron işçilere
yapılmış büyük bir haksızlık olur, buna direnmeye devam edeceğiz.
Teşekkür
ediyorum. (CHP sıralarından alkışlar)
BAŞKAN –
Teşekkür ederiz Sayın Özel.
Efendim, grup
önerisi olduğu için iki kişinin söz talebi var birer dakikalık. Sayın Yeşil,
Sayın Balbay; ikinize oturduğunuz yerden birer dakika söz vereceğiz.
Buyurunuz Sayın
Yeşil. 
V.- AÇIKLAMALAR
1.- Ankara Milletvekili Nihat Yeşil’in, taşeron işçilerin
haklarıyla ilgili düzenlemenin mutlaka Meclisten geçirilmesini talep ettiğine
ilişkin açıklaması
NİHAT YEŞİL
(Ankara) – Sayın Başkanım, çok teşekkür ediyorum.
Benim taşeron
işçilerle ilgili bir söz talebim olmuştu. Özellikle sayın grup başkan vekilimiz
zaten dile getirdi. Bizim tüm gruplardan ricamız şu: Bu taşeron işçilerinin
haklarının mutlaka Meclisten geçirilmesini talep ediyoruz.
Saygılar
sunuyorum. (CHP sıralarından alkışlar)
BAŞKAN –
Teşekkür ediyorum. 
Sayın Balbay…
2.- İzmir Milletvekili Mustafa Ali Balbay’ın, Dikili’de özel
bir yurtta 7 erkek öğrencinin cinsel istismara uğraması olayına ve Meclisin bu
olayın üzerine gitmesini dilediğine ilişkin açıklaması
MUSTAFA ALİ
BALBAY (İzmir) – Sayın Başkan, çok teşekkür ediyorum.
Şimdi, Sayın
Başkan, dün Dikili’de çok sıcak bir olay meydana geldi; eminim bu Meclis çatısı
altında herkesin, 81 milyonun “Olamaz.” diyeceği bir olay. Özel bir yurtta 7
erkek öğrencinin cinsel istismara uğraması sonucu, dün akşam saatlerinde Ömer
F. G. isimli kişi tutuklandı. Kınıyorum, esefle kınıyorum. Bütün Dikili bu
şekilde söylüyor, bu yurdun “Süleymancılar” diye adlandırılan bir tarikata ait
olduğunu bütün Dikili söylüyor. Aladağ’da da aynı tablo ortaya çıktı,
Karaman’da da aynı tablo ortaya çıktı. Millî Eğitim Bakanlığı çocuklarımıza
yurt yapamayacak kadar âciz midir? Bunca inşaat alanında eğitimde bunca binalar
yapıyoruz deniyor ama çocuklarımız ne yazık ki şu anda karanlık kişilere teslim
edilmiş durumda. Dikili’deki bu olayı şiddetle kınıyorum. Meclisin bu olayın
üzerine gitmesini istiyorum, diliyorum. Aladağ son demiştik, Karaman’a son
demiştik, ondan önce Konya’ya son demiştik...
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum. 
IV.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, Genel Kurulun, 22 Aralık 2017 Cuma
günkü birleşiminde gündemin “Özel Gündemde Yer Alacak İşler” kısmında bulunan
işlerin görüşmelerinin tamamlanamaması hâlinde haftalık çalışma günlerinin
dışında 23 Aralık 2017 Cumartesi günü saat 14.00’te toplanmasına ve “Özel
Gündemde Yer Alacak İşler” kısmında bulunan işlerin görüşmelerinin tamamlanması
hâlinde Türkiye Büyük Millet Meclisinin çalışmalarına 26 Aralık 2017 Salı
(dâhil) gününden 4 Ocak 2018 Perşembe (dâhil) gününe kadar ara verilmesine
ilişkin önerisi (Devam)
BAŞKAN
- Efendim, öneriyi oylarınıza sunuyorum: Kabul edenler... Kabul etmeyenler...
Kabul edilmiştir. (CHP ve HDP sıralarından gürültüler)
ALİ
ŞEKER (İstanbul) – Muhalefet daha çok! 
ERTUĞRUL
KÜRKCÜ (İzmir) - Sayı yok ya!
BAŞKAN
– Çoğunluk var efendim.
ÖZGÜR
ÖZEL (Manisa) – Sayı yok!
BAŞKAN
– Özgür Bey, çoğunluk var. Siz toplu olduğu için öyle görüyorsunuz, dağınıklığı
görmüyorsunuz. 
ÖZGÜR
ÖZEL (Manisa) – Sayın efendim! 
BAŞKAN
– Toplu olduğu için öyle görüyorsunuz, ben buradan görüyorum efendim. 
ÖZGÜR
ÖZEL (Manisa) – Sayın Ahrazoğlu’na sordunuz mu? Sayın Başkan, kâtip üyelerinize
sordunuz mu?
BAŞKAN
– Özgür Bey, iktidar fazla efendim.
ÖZGÜR
ÖZEL (Manisa) – Efendim kâtip üyelerinize...
BAŞKAN-
Siz toplu oturduğunuz için öyle görüyorsunuz. 
ÖZGÜR
ÖZEL (Manisa) – Ya, bakın, bu kadar adam giriyor, şuraya bakın ya!
BAŞKAN
– Görüyoruz, evet. 
Buyurun.

ÖZGÜR
ÖZEL (Manisa) – Kâtip üyelerinize sordunuz mu? Ahrazoğlu var diyor mu? “Bu
taraf çok” mu diyor?
BAŞKAN
– Saydıralım, bir dakika. 
GARO
PAYLAN (İstanbul) – Kapıları kapatın! 
ÜNAL
DEMİRTAŞ (Zonguldak) – Sayın Başkan, 7 kişi girdi!
BAŞKAN
– Sayalım, emin olunuz. 
Buyurun.

ÖZGÜR
ÖZEL (Manisa) – Sayın, 7 kişi girdi ilave, 7 kişi!
BAŞKAN
- Kabul edenler... Evet, sayar mısınız?
Ayağa
kalkın da sayın.
Burayı
da sayın.
MAHMUT
TANAL (İstanbul) – Elektronik oylamayla yapın efendim.
ÜNAL
DEMİRTAŞ (Zonguldak) – Sayın Başkan, 7 kişi girdi!
BAŞKAN
– Gelebilir efendim, Allah Allah.
MEHMET
GÖKER (Burdur) - 7 kişi sonradan girdi!
BARIŞ
YARKADAŞ (İstanbul) – 7 kişi sonradan girdi Sayın Başkan.
BAŞKAN
– Gelebilir beyefendi. 
MEHMET
GÖKER (Burdur) - 8 kişi dışarıda, sonradan!
BAŞKAN
– Sizin gibi onların da oy verme hakkı var. 
ÖZGÜR
ÖZEL (Manisa) – 9!
MEHMET
GÖKER (Burdur) – Oylama sırasında burada yok, kabul edemezler!
BAŞKAN
– Var efendim. Öyle şey mi olur!
MEHMET GÖKER
(Burdur) – 12!
MAHMUT TANAL
(İstanbul) – Kaç kişi var?
ÖZGÜR ÖZEL
(Manisa) – Sayın efendim!
MEHMET GÖKER
(Burdur) – Oylama sırasında 12 kişi yok efendim!
ÖZGÜR ÖZEL
(Manisa) – Sayın bu tarafı!
ÖMER FETHİ GÜRER
(Niğde) – Taşeronların hakkı yok edilmesin!
MAHMUT TANAL
(İstanbul) – Karşı tarafa sayıyı söyleyelim, bizim sayımızı onlara. 
ÖZGÜR ÖZEL
(Manisa) – Sayın bu tarafı! 
MAHMUT TANAL
(İstanbul) – Evdeki vekilleri de sayın o zaman!
BAŞKAN – Evet,
kabul etmeyenler lütfen işaret buyursun. Sayar mısınız.
MAHMUT TANAL
(İstanbul) – Kaç kişi var efendim? Önce tespit ederseniz…
CAHİT ÖZKAN
(Denizli) – İki elini kaldırıyor!
ÖMER FETHİ GÜRER
(Niğde) – Elleri hep taşeron için kaldırıyoruz.
ÜNAL DEMİRTAŞ
(Zonguldak) – MHP Grubu!
KADİM DURMAZ
(Tokat) – Erhan Usta, sözlerinin arkasında dur!
SÜREYYA SADİ
BİLGİÇ (Isparta) – Saydık ve az çıktı.
ÜNAL DEMİRTAŞ
(Zonguldak) – Sonra girenlere ne oldu?
ÖZGÜR ÖZEL
(Manisa) – Sonradan girenler düşülecek. 12 kişi sonradan girdi. İşari oylamada
bakanlar vekâleten oy kullanamaz, işaridir. 
ÖMER FETHİ GÜRER
(Niğde) – Kanun hükmünde kararnameyle değil, taşeron yasası Meclise gelsin.
BAŞKAN – Sayın
Müslüm Bey, bakanlıktan kalma bir alışkanlığınız var herhâlde… Oldu şimdi, tek
kaldırın.
Eğer oturursanız
daha rahat sayar arkadaşlarım.
ÖZGÜR ÖZEL
(Manisa) – Oturalım mı?
BAŞKAN – Lütfen…
Yerinize oturursanız daha sıhhatli olur.
SÜREYYA SADİ
BİLGİÇ (Isparta) – Ben saydım Başkan, bir sıkıntı yok, sayıları az.
ÖMER FETHİ GÜRER
(Niğde) - Meclis kapanmasın Başkan. Taşeron yasası Meclise gelsin. Kanun
hükmünde kararnameyle çıkmasın taşeronların olayı. Salı günü Meclise gelsin,
iki günde çıkar. 
MAHMUT TANAL
(İstanbul) – Kabul eden kaç kişi?
ÖZGÜR ÖZEL
(Manisa) – 11 fark var, 11.
BAŞKAN –
Efendim, “62-64” kabul etmeyen, “82-81” kabul eden.
Kabul
edilmiştir. Teşekkür ediyorum. (AK PARTİ sıralarından alkışlar, CHP
sıralarından gürültüler)
MAHMUT TANAL
(İstanbul) – E, karar yeter sayısı yok! 84 olur mu! Karar yeter sayısı yok
Başkan. 
BAŞKAN – Oylama
tamamlandı ve gündeme geçiyorum.
MAHMUT TANAL
(İstanbul) – Sayın Başkan, kanunun amir hükmü ihlal edilemez. Her hâlükârda
karar yeter sayısıyla Başkan karar almalı diyor. 
ÖZGÜR
ÖZEL (Manisa) – Sayın Başkan, toplantı yeter sayısının olmadığını kendi
ifadenizle tutanağa geçirdiniz. 
SÜREYYA
SADİ BİLGİÇ (Isparta) – İstediniz mi karar yeter sayısı?
ÖZGÜR
ÖZEL (Manisa) – Karar yeter sayısı istedik.
MAHMUT
TANAL (İstanbul) – Yok karar yeter sayısı!
ÖZGÜR
ÖZEL (Manisa) – Sayın Başkan, toplantı yeter sayısının olmadığını kendi
beyanınızla tutanağa geçirdiniz. Mecliste 184 kişi yoksa toplantı yapılamaz.
Karar yeter sayısı 139’dur, o aranmamış olabilir. 
İki:
Toplantı yeter sayısı 184’ün olmadığını kendi beyanınızla tutanağa geçirdiniz. 
SÜREYYA
SADİ BİLGİÇ (Isparta) – Sadece açılışta ararsın 184’ü, açılışta! Grup başkan
vekilisin, açılışta ararsın onu.
ÖZGÜR
ÖZEL (Manisa) – Ara vermeli ve yenilemek durumundasınız. 
İLKNUR
İNCEÖZ (Aksaray) – Karar yeter sayısını vaktinde isteyecektiniz.
BAŞKAN – Bir
dakika…
ÖZGÜR
ÖZEL (Manisa) – Sayın Başkan…
BAŞKAN – Özgür
Bey, Sayın Grup Başkan Vekili; ben toplantıyı açtığımda toplantı yeter sayısı
vardı, bunu ilan ettim. 
ÖMER FETHİ GÜRER
(Niğde) – Yoktu, yoktu. 
BAŞKAN – Size
göre yok, bana göre var.
Size gelelim:
Burada karar yeter sayısı var, görüyorsunuz.
ÖZGÜR ÖZEL
(Manisa) – Nasıl var efendim?
BAŞKAN – Var ve
sizin isteğiniz üzerine ben iki kâtibimize ayrı ayrı saydırdım. 
ÖZGÜR ÖZEL
(Manisa) – Toplantı yeter sayısı yok efendim.
BAŞKAN –
Aralarında 2 ya da 1 fark var ve aralarındaki fark da, kabul edenler ile kabul
etmeyenler arasındaki fark da 20 küsur. Dolayısıyla öneri kabul edilmiştir. 
Teşekkür
ediyorum. (AK PARTİ sıralarından alkışlar)
ÖZGÜR ÖZEL
(Manisa) – Sayın Başkan… Sayın Başkan…
BAŞKAN –
Görüşmelere devam edeceğiz…
ÖZGÜR ÖZEL
(Manisa) – Sayın Başkan, bu tutumu sürdüremezsiniz, bu konuda usul tartışması
açmak istiyorum çünkü yaptığınız iş usule aykırı. Mecliste 184 kişinin olduğunu
müşahede edebilirsiniz, onu tartışmadık ama bir oylama yapılıyor, iki taraf
baksa ve “Bu taraf çoğunluk.” diye tutanağa geçse o konuda da bir şey dediğim
yok. Kendi beyanınızla, Meclis salonundaki sayının toplantı yeter sayısının
altında olduğunu beyan ettiniz…
SÜREYYA SADİ
BİLGİÇ (Isparta) – Toplantı yeter sayısını işin başında ararsın, hâlâ öğrenmemişsin.
ÖZGÜR ÖZEL
(Manisa) – …ve yapmış olduğunuz bütün iş ve işlemleri sakatladınız. Bu yüzden,
bu tutumunuzu sürdüremezsiniz.
BAŞBAKAN
YARDIMCISI RECEP AKDAĞ (Erzurum) – 367’de yaptığınızı yapmaya çalışıyorsunuz.
Yok böyle bir şey.
ÖZGÜR ÖZEL
(Manisa) – Sürdürürseniz tutumunuz hakkında usul tartışması açıyorum. 
BAŞKAN – “Usul
tartışması” diyorsunuz da ben size bu 146’ncı maddeyi hatırlatmak istiyorum. 
ÖZGÜR ÖZEL
(Manisa) – Tabii, buyurun. 
BAŞKAN – Lütfen,
buyurun. 
“Karar yeter
sayısı
Oya konulan
bütün hususlar Anayasada, kanunlarda veya İçtüzükte ayrıca hüküm yoksa,
toplantıya katılan milletvekillerinin salt çoğunluğuyla kararlaştırılır. Salt
çoğunluk belli bir sayının yarısından az olmayan çoğunluktur. 
İşaretle
oylamada olumlu oylar, olumsuz oylardan fazlaysa, oya konan husus kabul
edilmiş; aksi halde, reddedilmiş olur. Genel Kurulda bulunup da oya
katılmayanlar yeter sayıya dahil edilirler.”
Toplantı yeter
sayısı var, karar yeter sayısı var, öneri kabul edilmiştir. Herhangi bir usul
hatası yoktur, tutumum hakkında da herhangi bir yanlışlık görmüyorum.
ÖZGÜR ÖZEL
(Manisa) – Sayın Başkanım…
BAŞKAN - Ben
müzakereye devam ediyorum. (AK PARTİ sıralarından alkışlar)
ÖZGÜR ÖZEL
(Manisa) – Sayın Başkan, siz benim beyanımı hiç dinlememişsiniz ya da
arkadaşlar dinlemediler, doğru olmayan bir bilgi notu ilettiler. 
Birincisi:
“Karar yeter sayısı yoktur.” diye bir itirazım yok, “Toplantı yeter sayısı
yoktur.” diye bir itirazım var, o da şundan: Toplantı yeter sayısı 184’tür,
başta müşahede ettiniz, var olduğunu söylediniz, biz itiraz etmedik, aslında
açık olarak da yoktu. 
SÜREYYA SADİ
BİLGİÇ (Isparta) – İtiraz etseydin.
ÖZGÜR ÖZEL
(Manisa) – Ardından, hemen bir işlem tesis ettiniz. İşlem tesisinde karar yeter
sayısı aransa, karar yeter sayısı vardır, yoktur tartışması yaparız, öyle bir
şey aranmadı ancak siz, işari bir oylamada her iki kâtip üyenin sayılarını
tutanağa geçirmek suretiyle salonda 184 kişi bulunmadan bir işlem yaptığınızı
tutanağa bağladınız. Yapılan oylama Anayasa açısından sakatlandı. Bu durum, oylamanın
yenilenmesi dışında bir şekilde düzeltilemez. Aksi takdirde, Meclise ara verme
kararı da aldığınız için, ara verme sırasındaki harcamalar ile Meclisin normal
çalışma düzeni arasındaki farkların tamamı… Sizin ve bu karara etki eden herkes
tarafından devleti zarara uğratmaktan başlayarak, alınan ara vermenin
Anayasa’ya aykırı olmasından, komisyon sürelerinin işleyip işlememesine,
komisyonlara evrak havale edilip edilmemesine kadar Anayasa’ya aykırı birçok
sonuç doğurur. Bunun için, yapmanız gereken, dilerseniz ara verin, bu meseleyi,
bu cenazeyi nasıl kaldıracağız, oturup tartışalım. Ara vermeyip siz burada
devam ederseniz bu işlemin usule uygun olmadığını söylüyorum. Usul tartışması
açmada riyaset makamının takdir yetkisi yoktur ve usul tartışmasını açıp
grupların görüşünü, gerekiyorsa Genel Kurulun görüşünü de alabilirsiniz. Ama
bunu yapmaksızın devam ettiğinizde Anayasa’ya ve İç Tüzük’e aykırı hareket
edersiniz, istirham ediyorum. (CHP sıralarından alkışlar)
BAŞKAN
– Evet, Özgür Bey, buyurun, siz meramınızı ifade ettiniz. 
Bakınız,
bir de 57’nci maddeyi okuyayım. “Yoklama: Başkan birleşimi açarken tereddüde
düşerse yoklama yapar.” Açtım, toplantı yeter sayısı var dedim, mesele
tamamlandı. “Görüşmeye tabi tezkerelerin oylanması ile kanunların maddelerine
geçilmesi ve tümünün oylanması esnasında, işaretle oylamaya geçilirken en az
yirmi milletvekili ayağa kalkmak veya önerge vermek suretiyle yoklama
yapılmasını isteyebilir.” Böyle bir durum yok ama sonunda siz mübayenet var
dediniz. Çoğunluk, toplu olarak oturduğunuz için siz daha çok fazla gördünüz.
Biz buradan görüyoruz, çoğunluğun olduğunu görüyoruz ve yaptığımız sayımla da
her iki kâtip arkadaşımın yaptığı sayımla da bunu gördük, tespit ettik. Siz
belki toplu oturduğunuz için kalabalık olduğunuzu zannediyorsunuz ama ben
görüyorum. 
Gelelim
Anayasa’ya: Ne Anayasa’ya aykırı bir tutumum var ne İç Tüzük’e ne de kanuna;
hiçbir şekilde aykırılık yoktur. O dediğiniz gibi öyle olur, ondan sonra
Anayasa çizgisini aşmış oluruz, çiğnemiş oluruz; böyle bir şeyler mevzubahis
değil, endişe etmeyin; Anayasa’yı da iyi biliyoruz, İç Tüzük’ü de iyi
biliyoruz, endişeye mahal yok. Ben müzakerelere devam edeceğim.
ÖZGÜR ÖZEL
(Manisa) – Efendim, usul tartışması talebi var, daha önce yaşanmayan bir durum
var. 
SÜREYYA SADİ
BİLGİÇ (Isparta) – İlk oylamada yoklama istersin Sayın Özgür Özel.
ÖZGÜR ÖZEL
(Manisa) – Usul tartışması sizin takdirinizde değil ki. 
SÜREYYA SADİ
BİLGİÇ (Isparta) – Atladın.
ÖZGÜR ÖZEL
(Manisa) – Yahu değil.
SÜREYYA SADİ
BİLGİÇ (Isparta) – İlk oylamaya kadar bekleyeceksin Sayın Özel.
ÖZGÜR ÖZEL
(Manisa) – Hayır.
SÜREYYA SADİ
BİLGİÇ (Isparta) – Yoklama istemedin, yanlış yaptın.
ÖZGÜR ÖZEL
(Manisa) – Ya yoklama isteyemezdim.
SÜREYYA SADİ
BİLGİÇ (Isparta) – İstemedin, yanlış yaptın, neyine itiraz ediyorsun?
ÖZGÜR ÖZEL
(Manisa) – Yoklama istemek konusunda Başkanın yapacağı bir toplantı bekleniyor,
bilmeden konuşuyorsun.
SÜREYYA SADİ
BİLGİÇ (Isparta) – Sen de bilmiyorsun.
BAŞKAN – Özgür
Bey, bakınız, belki sizin bilginiz dâhilinde değil çünkü imza atan Değerli Başkan
Vekilimiz Mehmet Akif Hamzaçebi Bey, burada Başkanlık Divanının toplantı
tutanağı var ve hangi esaslar üzerinden idare edilecektir Meclis, o hususta bir
ortak karar var. Burada 11 tane madde var; hangi durumlarda ne yapacağız, ortak
karar alınmış. İmzalar: Bendeniz, Ayşe Nur Bahçekapılı, Ahmet Aydın, Mehmet
Akif Hamzaçebi Bey ve Pervin Buldan Hanımefendi. Bu karar Meclis Başkanı ve
Başkan Vekillerinin İç Tüzük’e de uygun olarak aldığı karardır. 
Okuyorum: 
“Başkanlıkça
karşılanmayacak usul tartışmaları talepleri
İç Tüzükçe
açıkça düzenlenmiş veya teamülü yerleşmiş hususlar ile gündem dışına
çıkılmasını konu edinen veya Başkanın tutumuna ilişkin olmayan usul
tartışmaları talepleri Başkanlıkça karşılanmayacaktır.”
ÖZGÜR ÖZEL
(Manisa) – Konuyla ilgilisi yok ki bunun efendim.
BAŞKAN – Niye?
Benim tutumuma karşı siz bir usul tartışması istiyorsunuz. 
ÖZGÜR ÖZEL
(Manisa) – Sayın Başkanım, usul tartışması riyaset makamının yetkisinde
değildir ama orada bahsedilen şu: Defalarca yapılmış bir usul tartışmasını
sürdürmemek adına olabilir. 
BAŞKAN – Ben
usul tartışmasından kaçınmıyorum, yanlış anlamayın.
ÖZGÜR ÖZEL
(Manisa) – Sayın Başkan, ilk kez bir Başkan, oylama işari oylama olmasına
rağmen sayıları tutanağa geçirmek suretiyle sayıların toplamının 184’ün altında
olduğunu tutanak altına aldı. İç Tüzük ne yazarsa yazsın -ki yazanlar da beni
destekliyor- Anayasa’ya aykırı olamaz. Anayasa “184 kişi olmadan bu Meclis
çalışmaz.” diyor. Anayasa’ya aykırı işlem yapılır mı? (AK PARTİ sıralarından
gürültüler) Sayın Başkanım, bakın, İç Tüzük de beni destekliyor. İç Tüzük’e
dayanarak aldığınız karar da aslında beni destekliyor ama velev ki ikisi de
zatıalinizin görüşünü destekliyor olsa siz tutanağa salondaki kişi sayısını
140-150 olarak geçirdiğiniz için -Anayasa’nın toplantı yeter sayısı maddesinin,
184’ün altında bir şeyi yazdınız tutanağa- bu durum doğrudan Anayasa’ya aykırı.
Yaptığınız işlem anayasal olarak sakat. Bu işi çözmenin yolu da bu değil.
SÜREYYA SADİ
BİLGİÇ (Isparta) – Sayın Başkan, çekimserleri saymadınız. El kaldırmayanları
saydı mı?
BAŞKAN – Şimdi,
Özgür Bey, bakınız, bakınız, bakınız; ileride bu tutanaklar ışık tutacaktır ve
tatbikat, gelenek nedir diye araştırılacaktır. Siz ne diyorsunuz? “İkisinin
toplamı, ‘Kabul edenler… Etmeyenler…’in toplamı 184’ün altındadır.”
ÖZGÜR ÖZEL
(Manisa) – 184’ün oldukça altında. 
BAŞKAN –
Olabilir, mühim olan 139’u geçmesidir, geçmiştir, mesele yoktur. 
ÖZGÜR ÖZEL
(Manisa) – Hayır, hayır. 
BAŞKAN – Bu, bir
toplantı sayısı değildir, o toplantıyı açtık, toplantıya girdik. Dolayısıyla,
orada yanlışınız var, onu ben ikaz edeyim size. 
ÖZGÜR ÖZEL
(Manisa) – Sayın Başkanım, son olarak…
SÜREYYA SADİ
BİLGİÇ (Isparta) – Sayın Başkanım, çekimser kalanlar var, onlar da kaldırmadı. 
ÖZGÜR ÖZEL
(Manisa) – Onları da saydıracak o zaman. 
ÖMER FETHİ GÜRER
(Niğde) – Toplantı yeter sayısı da yoktu, toplantı yeter sayısı da yoktu. 
ÖZGÜR ÖZEL
(Manisa) – Sayın Başkanım, Anayasa’nın 96’ncı maddesi, açıkça “Ancak karar
yeter sayısı hiçbir şekilde üye tamsayısının dörtte birinin bir fazlasından az
olamaz.” dediği gibi toplantı yeter sayısı için de “En az üçte biriyle
toplanır.” demektedir. 
BAŞKAN –
Toplantı başlangıcı o beyefendi. 
MUSTAFA ELİTAŞ
(Kayseri) – Sayın Başkan, müsaade eder misiniz. 
BAŞKAN – Bir
dakika…
Özgür Bey, o
toplantı yeter sayısıdır, “Toplantı yeter sayısı vardır.” dedim, toplantı
açıldı ve bitti. 
ERTUĞRUL KÜRKCÜ
(İzmir) – Ara ver, ara ver, arkaya gidin. 
BAŞKAN – Gelelim
ikinciye: Karar yeter sayısı 139’dur, onun üstünde bir rakam olduğunu hepiniz
duydunuz, o da etti iki. 
ERTUĞRUL KÜRKCÜ
(İzmir) – Sayın Başkan, arkada konuşun. Meclisi meşgul etmeyin bu konularda,
arkaya…
ÖZGÜR ÖZEL
(Manisa) – Hayır, o da değil, onda da…
BAŞKAN – Siz
biraz daha tetkik buyurun. Özgür Bey, biraz daha tetkik buyurun lütfen, ifade
ettiğiniz gibi değil, ne İç Tüzük öyle ne Anayasa öyle. 
ÖZGÜR ÖZEL
(Manisa) – Hayır Başkanım. 
MUSTAFA ELİTAŞ
(Kayseri) – Sayın Başkan…
BAŞKAN – Buyurun
Mustafa Bey. 
MUSTAFA ELİTAŞ
(Kayseri) – Grup önerisi hakkında konuşmama izin verir misiniz.
BAŞKAN – Bitti.
Grup önerisi kabul edildi, bitti. 
MUSTAFA ELİTAŞ
(Kayseri) – Tamam Sayın Başkanım. 
Mademki
muhalefet partili arkadaşlar…
BAŞKAN –
İsterseniz, Mustafa Bey, yerinizden söz vereyim size. 
MAHMUT TANAL
(İstanbul) – Sayın Başkanım, Anayasa 96, 139 olmak zorunda… (AK PARTİ sıralarından
gürültüler)
ADNAN BOYNUKARA
(Adıyaman) – Otur yerine, otur yerine!
BAŞKAN –
Beyefendi, Grup Başkan Vekiliniz konuştular, Mahmut Bey size söz vermedim,
oturun lütfen. 
MAHMUT TANAL
(İstanbul) – Ama uyarıyoruz, doğru bilgiyi veriyoruz. 
BAŞKAN – Mustafa
Bey, buyurun. 
V.- AÇIKLAMALAR (Devam)
3.- Kayseri Milletvekili Mustafa Elitaş’ın, 4 siyasi parti
grup başkan vekili istiyorsa Danışma Kurulu yaparak grup önerilerindeki tatil
kararını ortadan kaldırabileceklerine ilişkin açıklaması
MUSTAFA ELİTAŞ
(Kayseri) – Sayın Başkanım, anlaşılan o ki şu anda bir işlem
gerçekleştirilmiştir. Sayın Başkan, Meclis Başkanlığı olarak bir işlemi
gerçekleştirdiniz. İki muhalefet partili arkadaşımız diyor ki: “Türkiye Büyük
Millet Meclisini tatil etmeyelim.” Eyvallah, biz de buna tamam diyoruz. 4
siyasi parti grup başkan vekilleri Danışma Kurulu yapalım, bizim buradaki son
cümleyi çıkaralım.
GARO PAYLAN
(İstanbul) – Tamam. 
ALİ ŞEKER
(İstanbul) – Tamam. 
MUSTAFA ELİTAŞ
(Kayseri) – Diyelim ki “Gündemin ‘Özel Gündemde Yer Alan İşler’ tamamlanana
kadar Türkiye Büyük Millet Meclisinin bugün çalışmasına devam etmesi…”
ALİ ŞEKER
(İstanbul) – Tehdit mi ediyorsunuz?
MUSTAFA ELİTAŞ
(Kayseri) – “…eğer bitmezse yarın devam etmesi, o da bitmezse salı günü devam
etmesi…” diyelim…
ALİ ŞEKER
(İstanbul) – Bize kış lastiği muamelesi yapmayın.
MUSTAFA ELİTAŞ
(Kayseri) – …grup başkan vekilleri Danışma Kurulu yapalım, tatil kararını
ortadan kaldıralım.
ÖZGÜR ÖZEL
(Manisa) – Tamam olur, olur.
MUSTAFA ELİTAŞ
(Kayseri) – Yani bu kadar nefes tüketmeye gerek yok, imzalayalım hemen. Hemen
imzalayalım, bitirelim işi. 
Olay tekemmül
etmiştir Sayın Başkan. 
BAŞKAN – Özgür
Bey, uygun görüyor musunuz? Filiz Hanım, hanımefendi uygun görüyor musunuz?
ÖZGÜR ÖZEL
(Manisa) – Sayın Başkanım, bize de bir zahmet mikrofonu açıverin; ben bir
saattir öldüm, iktidarın konforuna bakın.
MUSTAFA ELİTAŞ
(Kayseri) – Sayın Başkan, müsaade eder misiniz? Efendim, izin verirseniz
bitireyim.
BAŞKAN – Evet. 
MUSTAFA ELİTAŞ
(Kayseri) – Sayın Başkan, olay tekemmül etmiştir. Siz kararınızı verdiniz
“Karar yeter sayısı vardır, grup önerisi geçmiştir.” dediniz. Ama ben diyorum
ki: Bundan sonra bu işi tekemmül ettirebilmek için Danışma Kurulu yapmamız
gerekir. Danışma Kurulunu da yapmak için dört siyasi parti imzalayacağız, bizim
buradaki son cümleyi çıkarttık mı, bitti. 
BAŞKAN – Ne
diyorsunuz sayın grup başkan vekilleri?
ÖZGÜR ÖZEL
(Manisa) – Sayın Başkanım, yerimizden söz istiyoruz.
MUSTAFA ELİTAŞ
(Kayseri) – Yani, bizim itirazımız yok arkadaşların çalışma istemine. 
BAŞKAN – Bir
dakika… Özgür Bey…
ÖZGÜR ÖZEL
(Manisa) – Çok yoruldum, ben de iktidar konforu kullanmak istiyorum. 
MEHMET NACİ
BOSTANCI (Amasya) – İktidarın değil herkesin konforu Özgür Bey. Senin de önünde
mikrofon var. 
ÖZGÜR ÖZEL
(Manisa) – Müsaade ederseniz ben de mikrofondan konuşmak istiyorum.
BAŞKAN – Hayhay,
lütfen buyurun. 
4.- Manisa Milletvekili Özgür Özel’in, iktidar partisinin
yaptığı öneriyi değerlendirebileceklerine ve ara verme kararının Anayasa’ya
aykırı olduğuna ilişkin açıklaması
ÖZGÜR ÖZEL
(Manisa) – Sayın Başkanım, iktidar partisinin yaptığı öneri ayrı bir öneri; onu
hemen değerlendiririz. Elbette, ara vermesin Meclis ama…
MUSTAFA ELİTAŞ
(Kayseri) – Sen istemiyor musun?
ÖZGÜR ÖZEL
(Manisa) – İstiyorum, hemen istiyorum. 
MUSTAFA ELİTAŞ
(Kayseri) – Tamam, yapalım onu.
ÖZGÜR ÖZEL
(Manisa) – Ama, biraz önce…
MUSTAFA ELİTAŞ
(Kayseri) – Neyi tartışıyoruz?
ÖZGÜR ÖZEL
(Manisa) – Tamam. 
Bu yapılan
işlemin geçersiz kılınması ayrı bir şey; o, anayasal tartışma. O zaman şöyle
yapın efendim: Kâtip üyeler arasındaki uyumsuzluk veya farklı görüşten dolayı
yeniden oylamayı yapmaya karar verin, onlar da önergeyi yoklama öncesi
çeksinler. Ama Anayasa’ya aykırı bir işlemi grupların yeni bir mutabakatıyla
ortadan kaldıramayız. Anayasa’ya aykırı bir karar alıyorsunuz; bu, yol olur. 
MUHAMMET EMİN
AKBAŞOĞLU (Çankırı) – Alakası yok, alakası yok.
ÖZGÜR ÖZEL
(Manisa) – Siz oylamayı yeniden yapacağınızı ifade edin, o da önergesini çeksin
oylamadan önce. Yenisini de getirsinler yapalım ama asla tatili kabul etmeyiz.
MUSTAFA ELİTAŞ
(Kayseri) – O zaman Anayasa Mahkemesine gideceksin.
ÖZGÜR ÖZEL
(Manisa) – Ben tatil kararının Anayasa’ya aykırı olduğunu iddia ediyorum. 
BAŞKAN –
Efendim, tekrar edeyim…
Affedersiniz,
hanımefendi, Halkların Demokratik Partisi olarak siz bir ara verip içeride bir
toplantı yapmayı uygun görüyorsanız ara vereyim.
FİLİZ
KERESTECİOĞLU DEMİR (İstanbul) – Ara verebiliriz.
BAŞKAN – Ara
veriyorum. 
Siz ne
diyorsunuz? 
ERKAN AKÇAY
(Manisa) – Olabilir.
ÖZGÜR ÖZEL
(Manisa) – Ara verelim.
FİLİZ
KERESTECİOĞLU DEMİR (İstanbul) – Sayın Başkan, yalnız ben bir şey daha ifade
edeceğim. 
BAŞKAN – Peki.
Özgür Bey,
yalnız şunu söylüyorum, bakınız şunu söylüyorum…
FİLİZ
KERESTECİOĞLU DEMİR (İstanbul) – Sayın Başkan… Sayın Başkan…
BAŞKAN – Özgür
Bey, bir hukukçu olarak bu İç Tüzük’ü A’dan Z’ye, avucundaki bir şey gibi bilen
kişi olarak söylüyorum: Ne Anayasa’ya aykırılık var ne İç Tüzük’e aykırılık
var, kesinlikle yok, hayır. (AK PARTİ sıralarından alkışlar, CHP sıralarından
gürültüler) Onu müzakere etmiyorum ama siz 4 grup bir anlaşmaya varıyorsanız ve
bu noktada da tatil meselesinde bir fikir ortaya koyacaksanız ben sizi içeriye
davet ediyorum. 
On dakika ara
veriyorum. 
Kapanma Saati: 14.41 
İKİNCİ
OTURUM
Açılma
Saati: 15.17
BAŞKAN: İsmail KAHRAMAN
KÂTİP
ÜYELER : Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
----0-----
BAŞKAN – Sayın
milletvekilleri, Türkiye Büyük Millet Meclisinin 45’inci Birleşiminin İkinci
Oturumunu açıyorum. 
Verdiğimiz arada
grup başkan vekillerinin müzakeresinin bir neticeye ulaşması noktasında
herhâlde temasları sürecektir. Biz çalışmalarımıza devam edeceğiz. 
ÖZGÜR ÖZEL
(Manisa) – Sayın Başkan, pek kısa bir söz istiyorum.
BAŞKAN – Özgür
Bey…
ÖZGÜR ÖZEL
(Manisa) – İç Tüzük 60’a göre söz istiyorum Sayın Başkan. 
BAŞKAN – Buyurun
efendim.
5.- Manisa Milletvekili Özgür Özel’in, yapılan işlemin
Anayasa’ya aykırılığıyla ilgili iddialarını sürdürdüklerine ancak ara verme
kararını ortadan kaldırıp çalışma kararı alacak yeni bir öneriyi kabul
edeceklerine ilişkin açıklaması
ÖZGÜR ÖZEL
(Manisa) – Sayın Başkanım, ara vermeye nasıl gittiğimizi biliyoruz. Tabii, siz
bir açıklama yaptınız ama grupların da durumlarını netleştirmesi lazım,
televizyon başından bizleri izleyenler “Neler diyerek araya gittiler, geldiler
devam ediyorlar.” demesin. 
Sayın Elitaş yerinden
özetlediğine uygun olarak içeride, verilen ara verme kararını ortadan kaldırıp
çalışma kararı alacak bir grup önerisi önerdi; biz de buradan dediğimiz gibi,
bir önceki işlemin Anayasa’ya aykırılığıyla ilgili iddiamızı sürdürüyoruz ama
bu grup önerisini kabul ederiz ara verme ortadan kalkıyorsa, yeter ki taşeron
düzenlemesini görüşebilecek bir hafta önümüzde olabilsin diye düşündük ve
gittik. Dediğine yakın bir öneri yazıldı; kendisi imzaladı, biz imzaladık.
Diğer gruplar mutlaka kendi gerekçelerini açıklayacaktır. Henüz karar
verilmediği için işleme alınamıyor. Yoksa araya giderkenki, makamınıza
giderkenki iddialarımızdan ya da ilan ettiğimiz pozisyonumuzdan farklı bir
pozisyonumuz yoktur.
Teşekkür ederim.

BAŞKAN – Buna
ait bir itiraz yok. 
FİLİZ KERESTECİOĞLU
DEMİR (İstanbul) – Sayın Başkan, bizim de bir açıklamamız olacak. 
BAŞKAN – Buyurun
Filiz Hanım… 
FİLİZ
KERESTECİOĞLU DEMİR (İstanbul) – Sırrı Bey’in mikrofonunu açarsanız o
konuşacak.
BAŞKAN – Buyurun
Beyefendi. 
6.- Ankara Milletvekili Sırrı Süreyya Önder’in, Halkların
Demokratik Partisi olarak ilkesel anlamda Meclisin çalışmasından yana
olduklarına fakat yöntemsizliğe itiraz ettiklerine ve Adalet ve Kalkınma
Partisi ile Cumhuriyet Halk Partisinin diğer partileri dikkate almayarak kendi
aralarında mutabakat yapmasını saygısızlık olarak addettiğine ilişkin
açıklaması
SIRRI SÜREYYA
ÖNDER (Ankara) – Sayın Başkan, Halkların Demokratik Partisi olarak, ilkesel
anlamda Meclisin etkin, verimli ve yoğun çalışmasından yanayız, bunu her
vesileyle belirttik. Fakat ortada yaşanan bir yöntemsizlik var; itirazımız
bunadır. Adalet ve Kalkınma Partisi ile CHP, kendi sağladıkları mutabakatı ya
da bu mutabakatın bozulmasını Meclisteki diğer partilerin otomatikman
onaylayacağı ya da reddedeceği varsayımı üzerinden hareket ediyorlar. Başta,
bunu saygılı bir tutum olarak görmediğimizi belirtmek durumundayım. İçerideki
tartışmalarda, sizin de şahit olduğunuz üzere, birdenbire imzalar atmalar,
“Tamam, kabul edilmiştir.” falan gibi bir üslupsuzlukla karşı karşıya kaldık.
Biz Halkların Demokratik Partisi olarak bunu bir saygısızlık addediyoruz ve
reddediyoruz; böyle şeylerin enstrümanı değiliz. Hiç kapının arkasına da gerek
yok; burada bir gündem oluşturulur; çıkarız, çalışacak mı, niye çalışacak,
nasıl çalışacak, bütün kamuoyunun önünde tartışırız. Dolayısıyla, ilkesel
olarak Meclisin çalışmasından yanayız, bu taşeron meselesinin kanun hükmünde
kararname oldubittisine getirilmesine şiddetle karşıyız ama böyle günlük
mutabakatlar veya günlük reddiyeler üzerinden bir Meclis çalışması ciddiyeti
oluşturulamayacağını düşünüyoruz. 
Teşekkür ederim.
BAŞKAN –
Teşekkür ederim.
MUSTAFA ELİTAŞ
(Kayseri) – Sayın Başkan…
BAŞKAN – Sayın
Elitaş, buyurun Beyefendi.
7.- Kayseri Milletvekili Mustafa Elitaş’ın, Meclisin ara
vermesi kararının değiştirilmesi yönünde 4 siyasi parti arasında mutabakat
sağlanamadığına göre daha önce alınan karar çerçevesinde çalışmalara devam
edileceğine ilişkin açıklaması
MUSTAFA ELİTAŞ
(Kayseri) – Sayın Başkan, teşekkür ediyorum.
Biraz önce sizin
de ifade ettiğiniz gibi, İç Tüzük 57’nci madde açık: “Başkan birleşimi açtıktan
sonra tereddüde düşerse yoklama yapar.” Birleşimi açtınız, Genel Kurula göz
gezdirdiniz ve müşahede ettiniz; “Toplantı yeter sayısı vardır.” diye ifade
ettiniz. Demek ki Türkiye Büyük Millet Meclisinde en az 184 milletvekilinin
olduğunu kayıtlarla tescil etmiş oldunuz. Arkasından yaptığınız oylamada… İç
Tüzük’ün 146’ncı maddesinin ikinci fıkrasını okuyorum: “İşaretle oylamada
olumlu oylar, olumsuz oylardan fazlaysa, oya konan husus kabul edilmiş; aksi
halde, reddedilmiş olur. Genel Kurulda bulunup da oya katılmayanlar yeter
sayıya dahil edilirler.” İç Tüzük 146’ncı maddedeki hükmü bu. Açtığınızda, en
az 184 milletvekilinin varlığını tespit etmiş oldunuz. 
Biraz önce
siyasi parti grupları bizim grup önerimize… Gensoruyu görüşüp tamamladıktan
sonra, gündemimizdeki işleri bitirdikten sonra Türkiye Büyük Millet Meclisinin
bugünden itibaren -4 Ocak günü dâhil olmak üzere- on gün süreyle ara vermesi
kararını da harekete geçirmiş olduk. Ama Cumhuriyet Halk Partisi ile Halkların
Demokratik Partisi milletvekillerinin, grup başkan vekillerinin itirazları
üzerine, tekemmül etmiş bir kararı ortadan kaldırabilmek için dört siyasi
partinin imzasıyla Danışma Kurulu olması gerektiğini içeride, sizin Başkanlığınızda
konuştuk. Biz, bu konuyla ilgili gerekçeleri de arkadaşlarla tartıştık ve AK
PARTİ Grubu olarak diğer muhalefet partilerinin, Cumhuriyet Halk Partisi ile
HDP’nin istemi doğrultusunda önümüzdeki hafta da çalışma kararının devam etmesi
konusundaki irademizi beyan ettik. “Dört siyasi parti Danışma Kurulu önerisine
imza attığı takdirde bu kararı değiştirebiliriz.” dedik. Anlaşılan o ki dört
siyasi partiden de imza atan olmamış. 
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – Ben attım, attım ben. Tövbe tövbe!
MUSTAFA ELİTAŞ
(Kayseri) - O anlamda, diğer siyasi partilerden imza atan olmamış. Dört siyasi
partide mutabakat sağlanamadığına göre az önceki yaptığımız icraatın yani biraz
önce bizim aldığımız, dün aldığımız Danışma Kurulu kararı çerçevesinde bugün
2018 Yılı Bütçe Kanunu Tasarısı ile 2016 Yılı Kesin Hesap Kanunu Tasarısı’nın
görüşmeleri, akabinde de Cumhuriyet Halk Partisinin İçişleri Bakanı hakkında
verdiği gensorunun görüşmelerine kadar çalışmamızın devam etmesi şeklinde olacaktır.

Durumu
bilgilerinize arz ediyorum.
BAŞKAN –
Teşekkür ediyorum.
ÖZGÜR ÖZEL
(Manisa) – Sayın Başkan, tutanağa geçmesi açısından bir cümle… 
BAŞKAN – Bir
dakika… Sayın Akçay’dan sonra… Oturun.
ÖZGÜR ÖZEL
(Manisa) – Olur.
BAŞKAN – Buyurun
Sayın Akçay.
8.- Manisa Milletvekili Erkan Akçay’ın, Meclisin aldığı bir
kararı kısa bir süre sonra farklı bir şekle getirmeyi doğru bulmadıklarına ve
böyle bir değişikliğin 2 partinin kendi arasında yapacağı bir faaliyet
olmadığına ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Biraz evvel
Adalet ve Kalkınma Partisinin grup önerisinin görüşmeleri sırasında Grup Başkan
Vekilimiz Sayın Erhan Usta, Milliyetçi Hareket Partisi Grubunun bu konudaki
görüşlerini gayet açık ve sarih olarak ifade ettik. Biz aynı görüşümüzü devam
ettiriyoruz. 
Sayın Başkan,
yasama faaliyeti ciddi bir faaliyettir. Yapılan oylamada da görünen odur ki bu
grup önerisi kabul edilmiştir fakat sonradan çıkan tartışmalarda, işte,
Meclisin çalışmalarına ara verip vermemesi hadisesi vesaire gündeme geldi.
Adalet ve Kalkınma Partisi de yeni bir Danışma Kurulu kararı alınması önerisini
getirdi, Cumhuriyet Halk Partisi de bunu kabul etti. Şimdi, yüce Meclisin
aldığı bir kararı beş dakika sonra farklı bir şekle getirmeyi bir kere doğru bulmuyoruz,
sonra bu iki partinin kendi arasında oldubitti diyerek yapacağı bir faaliyet de
değildir. Dolayısıyla, biz Milliyetçi Hareket Partisi olarak buna uymak zorunda
da değiliz. O nedenle, biz, yine başta, kürsüde ifade ettiğimiz görüşü devam
ettiriyoruz. 
Teşekkür ederim
Sayın Başkan. 
BAŞKAN –
Teşekkür ederim. 
ÖZGÜR ÖZEL
(Manisa) – Sayın Başkan… 
BAŞKAN – Özgür
Bey, buyurun.
9.- Manisa Milletvekili Özgür Özel’in, Meclisin ara vermesi
kararını değiştirecek öneriye imza attıklarına ve bu imzayı atmakla kimseye
nezaketsizlik yaptıklarını düşünmediklerine ilişkin açıklaması
ÖZGÜR ÖZEL
(Manisa) – Teşekkür ederim.
Sayın Başkan,
hassas bir şey görüşürken, tabii, kötü niyet aramak için değil ama Sayın
Elitaş’ın dili sürçtü herhâlde. “Biz önerimizi sunduk, alınan ara verme
kararını ortadan kaldırdık Meclisin çalışması için. Diğer üç parti de imza
atarsa olacaktı, anlaşılan bizden başka imza atan olmamış.” dedi. 
MUSTAFA ELİTAŞ
(Kayseri) – Sözünüz üzerine düzelttim zaten.
ÖZGÜR ÖZEL
(Manisa) – Ben, sizin huzurunuzda, ara verme kararını ortadan kaldıran AKP
önerisine imza attım. Diğer partiler de kendi pozisyonlarını açıkça
açıkladılar, onunla ilgili bir şey söylemem doğru değil. Dört imza
tamamlanmadığı için işleme alınamadı, ilerleyen saatlerde tamamlanırsa siz işleme
alacağınızı ifade ettiniz. Biz ortaya koyduğumuz tutumun arkasındayız. 
Bir de Adalet ve
Kalkınma Partisi ile CHP diğer gruplara nezaketsizlik yapıyor değil, zaten
nezaket ortada; dört imza birden olmazsa işleme alınamıyor. İmza atmakla
kimseye nezaketsizlik yaptığımızı düşünmüyoruz.
Teşekkür ederim.
BAŞKAN – Evet,
bir aksi iddia yok.
SIRRI SÜREYYA
ÖNDER (Ankara) – Sayın Başkan, küçük bir…
BAŞKAN – Hayrola
Sırrı Bey? Gündeme geçeceğim.
SIRRI SÜREYYA
ÖNDER (Ankara) – Çok küçük bir…
BAŞKAN – Peki.
10.- Ankara Milletvekili Sırrı Süreyya Önder’in, Manisa
Milletvekili Özgür Özel’in yaptığı açıklamasındaki bazı ifadelerine ve taşeron
konusundaki düzenlemenin Meclis kapalıyken yapılmasına karşı olduklarına
ilişkin açıklaması
SIRRI SÜREYYA
ÖNDER (Ankara) – Sayın Başkan, Sayın Özel’in herhâlde bir sürçülisanı oldu ya
da tam anlamadı dediklerimizi. İki partinin imza atmasını diğer partilere
nezaketsizlik olarak vazetmedik, ağzımızdan böyle bir laf da çıkmadı.
İtirazımız, bu yöntemsizliğedir ve ikisinin mutabakatını bütün Meclisin
mutabakatıymış gibi varsayan içerideki üslubadır. O yüzden diyoruz ki burada
tartışılsın, kim neyi istiyor, niye istiyor, niye istemiyor, itirazı nereye,
belli olsun. 
Tekraren
kayıtlara geçmesi bakımından, KHK oldubittisine, özellikle taşeron meselesinde
bu Meclis kapalıyken yapma fırsatçılığına temelde karşıyız. Behemehâl, gündüz,
gece, pazar, tatil, ne zaman olursa olsun Halkların Demokratik Partisinin bütün
üyeleri bu tasarının Mecliste görüşülmesini, olgunlaştırılmasını, katkı verilmesini,
düzeltilmesini çok büyük bir ciddiyetle talep ediyorlar ama onun dışında -bu
Meclis işi ciddiyet ister- bu tür günlük mutabakatlar ya da günlük çekişmelerin
içinde değiliz. İlkeseldir duruşumuz, Meclisin çalışmasından yanayız.
İtirazımız bu yöntemsizliğedir.
Teşekkür ederim.
BAŞKAN –
Teşekkür ediyorum.
Efendim, usule
uygun işlemleri yaptık, aksi iddialar -ben inceledim tekrar- varit değil.
“Toplantı yeter sayısı vardır.” dedim, artı hiç kimse karar yeter sayısı
demedi. Lehteki reyler aleyhtekilerden daha fazla olduğu için öneri de kabul
edildi. 
Ben müzakerelere
devam ediyorum.
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- 2018 Yılı Merkezi Yönetim Bütçe Kanunu Tasarısı (1/887)
ile Plan ve Bütçe Komisyonu Raporu (S.Sayısı: 503) (x)
2.- 2016 Yılı Merkezi Yönetim Kesin Hesap Kanunu Tasarısı
(1/861), 2016 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
Adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S.Sayısı: 504) (x)
BAŞKAN – Sayın
milletvekilleri, şimdi programa göre 2018 Yılı Merkezi Yönetim Bütçe Kanunu
Tasarısı ile 2016 Yılı Merkezi Yönetim Kesin Hesap Kanunu Tasarısı üzerindeki
son görüşmelere başlıyoruz.
Komisyon?
Yerinde.
Hükûmet?
Yerinde.
Sayın
milletvekilleri, Genel Kurulun 5/12/2017 tarihli 32’nci Birleşiminde alınan
karar gereğince, bütçe görüşmelerinin sonunda gruplara ve Hükûmete birer saat
süreyle söz verilmesi -bu süre birden fazla konuşmacı tarafından
kullanılabilecektir- İç Tüzük’ün 86’ncı maddesine göre yapılacak lehte ve
aleyhteki kişisel konuşmaların ise onar dakika olması kararlaştırılmıştı. 
Grupları ve
şahısları adına söz alan sayın üyelerin isimlerini okuyorum: Halkların
Demokratik Partisi Grubu adına Grup Başkan Vekili ve İstanbul Milletvekili
Sayın Filiz Kerestecioğlu Demir, Şanlıurfa Milletvekili Sayın İbrahim Ayhan ve
İzmir Milletvekili Sayın Ertuğrul Kürkcü; Adalet ve Kalkınma Partisi Grubu
adına Grup Başkan Vekili ve Amasya Milletvekili Sayın Mehmet Naci Bostancı ile
Grup Başkan Vekili ve Çanakkale Milletvekili Sayın Bülent Turan; Milliyetçi
Hareket Partisi Grubu adına Denizli Milletvekili Sayın Emin Haluk Ayhan ile
Konya Milletvekili Sayın Mustafa Kalaycı; Cumhuriyet Halk Partisi Grubu adına
İstanbul Milletvekili Sayın Bihlun Tamaylıgil, Tekirdağ Milletvekili Sayın Faik
Öztrak ve İzmir Milletvekili Sayın Selin Sayek Böke; Hükûmet adına Başbakan
Yardımcısı ve Gaziantep Milletvekili Sayın Mehmet Şimşek ile Başbakan
Yardımcısı Yozgat Milletvekili Sayın Bekir Bozdağ; Bütçenin tümü üzerinde,
lehinde Adana Milletvekili Sayın Mehmet Şükrü Erdinç ve bütçenin tümü üzerinde,
aleyhinde Ankara Milletvekili Sayın Tekin Bingöl konuşacaklardır.
Halkların
Demokratik Partisi Grubu adına ilk söz, Grup Başkan Vekili ve İstanbul
Milletvekili Filiz Kerestecioğlu Demir’e aittir. 
Süreniz otuz
dakikadır.
Buyurun Sayın
Kerestecioğlu. (HDP sıralarından alkışlar) 
HDP GRUBU ADINA
FİLİZ KERESTECİOĞLU DEMİR (İstanbul) – Sayın Başkan, değerli milletvekilleri;
geçtiğimiz sene olduğu gibi, bu sene de bütçe Meclisten halk idaresi hiçe
sayılarak geçiriliyor. Toplumun geniş kesimlerinin katılım sürecinden
dışlandığı, halkın kaynaklarının sermaye kesimleri, yandaş kurumlar ve
güvenliğe aktarıldığı bu tasarıya “hayır” diyoruz. Toplumsal ihtiyaçlar için
bir ekonomi, halk için bütçe istiyoruz. 
Yapım
maliyeti 5 milyar lira olarak tahmin edilen Cumhurbaşkanlığına bağlı bin odalı
sarayın 2016 yılı harcamasının yaklaşık 1,5 milyon liraya vardığı ortaya
çıkınca “İtibarda tasarruf olmaz.” demişti Sayın Cumhurbaşkanı, öyle değil mi?
Peki itibar nerede arkadaşlar? İtibar, mesela, bu fotoğrafta mı? Trajik ama
kapitalist ülkelerdeki eşitsizliği olağanlaştıran bu fotoğraf sosyal medyada
“Halk yüzde 11 büyümeyi arıyor.” diyerek paylaşılıyordu günlerdir. Yoksa,
itibar, Meclis Başkanının, Sayın Meclis Başkanının odasını gösteren, yeni
düzenlemeyi gösteren bu fotoğrafta mı, bunu da sormak isteriz? Ya da bu bin
odalı sarayda mı itibar? Hangisinde itibar arkadaşlar? 
İfade
etmek isterim ki: Zarfa değil mazrufa bak ya da Nasreddin Hoca’nın hani kürke
itibar edilmemesini pek güzel anlatan “Ye kürküm ye.” hikâyelerinden biz itibar
için bu noktalara geldiysek bizlere yazık gerçekten. İtibar, arkadaşlar,
eşitlikte; itibar, adalette; itibar, vicdanda, akılda, yürekte, başka hiçbir
yerde değil. Hiçbir sosyal devlet ve demokratik rejim kendi yurttaşlarını
işsizliğe ve yoksulluğa terk edemez. 
Oysa
Türkiye'de her 8 kişiden 1’i sosyal yardımlara gereksinim duyuyor. Ekim 2017’de
açlık sınırı 1.544 lira, yoksulluk sınırı ise 5.030 lira. Bırakın yoksulluk
sınırını, binlerce, milyonlarca asgari ücretli açlık
sınırına yakın, milyonlarca emekli bahsedilen açlık sınırı rakamının altında
maaş alıyor. Başbakan Binali Yıldırım “Hükûmetimiz yıllardan beri çalışanımıza
asla enflasyonun altında bir ücret vermemiştir." dedi. Oysa rakamlar böyle
söylemiyor arkadaşlar. Veriler 6,5 milyon asgari ücretlinin enflasyonun altında
ezildiğini gösteriyor. Hükûmet bu yıl için asgari ücrete yüzde 8 zam yaptı
ancak kasım ayı enflasyonu yüzde 12,9. Yıl sonu enflasyon beklentisi ise yüzde
9,8’e çıktı.
Bakıyoruz
yurttaşlarla manşetlere “Yüzde 11’lik büyüme” diyor. “Ekonomimizi bozamadılar.
Ülkeye ekonomik kumpas kurmak isteyenlere tokat." diyor. Böyle muazzam
büyüdüysek sıradan yurttaş neden bu büyümeyi hissedemiyor acaba? Çünkü bu
önümüze koydukları rakam geçen yılın üçüncü çeyreğine göre büyümeyi gösteriyor.
15 Temmuzdan sonraki dönemde büyüme eksilere düştüğü için o döneme kıyaslayınca
sanki ciddi bir büyüme varmış gibi gözüküyor. Oysa Türkiye ortalama yüzde 5
civarı büyüyen bir ülke. Eğer darbe girişimiyle büyüme oranı düşmeseydi ve
yüzde 5 olsaydı yüzde 5’e göre bugün yüzde 1,2 büyümüş olacaktık, yani yüzde 11
falan değil, yüzde 1 büyüme söz konusu. 
Üretmeden
büyümeyi yüksek göstermenin başka yolları da var. Kredi Garanti Fonu’ndan
verilen krediler, vergi iadeleri, ertelenmiş sigorta primleri… Bu yıl Hükûmet
işi gücü bıraktı büyümeyi olduğundan fazla göstermeye çalıştı. 
Peki,
ister yüzde 11 olsun ister yüzde 1 olsun, nasıl büyüyoruz? Emek ve doğa
üzerinden. Hem emek hem doğa çok ciddi şekilde tahrip ediliyor. Nasıl büyüdük
diye soruyoruz. “Efendim, şu kadar inşaat yaptık.” Emlak, konut ve inşaatlar
yatırım değildir arkadaşlar, tüketimdir. Üretim dediğiniz şey istihdam yaratır,
üretim dediğiniz şey bir değer üretir. Her mahallede, yıllardır yaşadıkları
mahallelerinden edilmiş insanlar, TOKİ’ler, AVM’ler, plazalar, HES’ler, doğayla
tamamen uyumsuz bir büyüme söz konusu. 
Değerli
arkadaşlar, Âşık Veysel vasiyetinde “Ben öldükten sonra üstümde çiçekler açsın,
arılar bal alsın; taş kapatır, çimento kapatır. Orada biten otlardan koyun
yesin, inek yesin, süt olsun.” der. Hükûmet doğanın büyüyeceği toprak ve su
bırakmadı hiçbir yerde. Türkiye’de en zengin yüzde 1 ile en yoksul yüzde 50
arasındaki gelir payı makası özellikle 2007 yılından sonra gitgide arttı. Gini
katsayısı diye tüm dünyada kabul gören bir standart vardır. Bir ülkede zengin
ile fakir arasındaki uçurum arttığında Gini katsayısı da yükselir. İki gün önce
Maliye Bakanı da bahsetti fakat herhâlde kendisi tabloyu ters tutarak tespit
etti Türkiye’nin listedeki yerini. Çünkü Türkiye Gini sıralamasında gittikçe
geriye düşüyor. Bu katsayı 2016’da 0,404 seviyesine çıktı. Son açıklanan veri
Türkiye’de son beş yılın en kötü Gini katsayısının kaydedildiğini gösterdi. 
MALİYE
BAKANI NACİ AĞBAL (Bayburt) – Bir de yılları karşılaştırın.
FİLİZ
KERESTECİOĞLU DEMİR (Devamla) – 2018 yılına girerken yine Hükûmetin gündeminde
zamlar var. Yüzde 40 oranında motorlu taşıtlar vergisi almaya kalktılar.
İnsanlar tepki gösterince de “vatan, millet, güvenlik” demeye başladı Hükûmet.
Bugün yüzde 25’e düşen MTV vergisinin yüzde 18’i Savunma Sanayi Fonu’na
aktarılacak. Savunma ve güvenlikten sorumlu kurumlara 2017’de ayrılan 64
milyardan fazla bütçe 100 milyar liraya çıkarılıyor. 64 milyar neden yetmedi,
neden 35 milyar daha artırılmasına gerek duyuldu? Neden? Geçen yıldan daha
fazla çatışma veya daha fazla savaş mı olacak bu yıl? Bu 35 milyar lira artışla
ne yapılacak? Bakın, 100 milyar demiyorum, geçen yıl ile bu yıl arasındaki 35
milyar lirayla neler yapılabilir bir bakalım, lütfen bunu dinleyin arkadaşlar:
31.250 tam teşekküllü okul yapılabilir. 25 bin öğrenci yurdu yapılabilir.
Çocuklar yoksulluk yüzünden Aladağ’daki gibi denetimsiz, kontrolsüz cemaat
yurtlarında can vermezler. 400 bin ataması yapılmayan öğretmenin tamamının
ataması yapılarak on dokuz ay boyunca maaşı ödenebilir. Maden işçileri için 16
kişilik, tam 127.272 yaşam odası kurulabilir, Soma, Ermenek, Şirvan’da işçiler
yaşamlarını kaybetmezler. 250 kilometre metro hattı yapılabilir. Türkiye’de
geniş tanımlı 7 milyon işsizin tamamına beş ay boyunca aylık bin lira işsizlik
maaşı ödenebilir. 7 milyon üniversite öğrencisinin tamamına bir eğitim-öğretim
yılı boyunca aylık 500 lira burs verilebilir. 200 yataklı, tam teşekküllü 625
hastane yapılabilir. Evet, bütün bunlar sadece savunma bütçesinde 2018 yılında
yapılan artışla gerçekleşebilir. 
Türkiye’nin bir
savaş bütçesine teslim olmasının gerçek nedeni, düşmanlarla kuşatılmış olması
ve terörizm tehdidi altında bulunuyor olması değildir arkadaşlar. Bu, AKP
Hükûmetinin izlediği iç siyasetin ve bunun türevi olan dış siyasetin bir
sonucudur. AKP’nin, Arap isyanlarının Orta Doğu’da yarattığı göreli boşluğu
doldurmak hevesiyle siyasi İslam’ın sözcülüğüne soyunması, komşu ülkelere rejim
ihracı hevesleri bugün hem dış politikada hem iç politikada karşılaşılan
ittifaksızlığın asıl nedenidir. Bir dönem vesayet rejimi ve derin devleti yok
edeceğini iddia eden Hükûmetin eksen değiştirerek yeniden derin devletin bir
kanadıyla anlaşmasının sonucudur. Türkiye, bir gün Rusya’yla, diğer gün
Katar’la yakınlaşıyor. Bugün bir bakıyorsunuz İslam İşbirliği Konferansı
toplanıyor, Sudan’ın Darfur’da işlediği soykırım suçu nedeniyle hakkında
uluslararası ceza mahkemesi tarafından çıkarılmış bir tutuklama kararı bulunan
Devlet Başkanı Ömer El Beşir de bu toplantıya katılıyor. Ömer El Beşir’in
Türkiye’de ne işi var arkadaşlar? Ona itibar kazandırmak sizlere mi düştü?
Hükûmetin savunma ve güvenlik politikasının ve bunun bütçeye yüklediği aşırı
yüklerin gerisindeki irrasyonel tehdit algısının kaynağı da bu politik
başarısızlıktır. AKP, bu başarısızlığın yükünü de bütçe üzerinden halkın
sırtına, bütün topluma aktarma yolunu seçti. ABD yargılamaları, Panama
belgeleri, Malta belgeleri ve Man Adası belgeleriyle halk bir kez daha gördü ki
çok çok derin bir rüşvet ve çıkar batağı söz konusu. Bu kiri örtmenin tek yolu
da öfke, hamaset ve savaş.
Bunca savunma
sanayisinin yanında soruyoruz: Kadınlara bütçe var mı, kreş için bütçe var mı?
Yok. Kadınların insanca işlerde çalışması, istihdam ve eğitim programları için
bütçe var mı? Yok. Sığınaklar için bütçe var mı? Yok. Bakın, bugün, finansmanı
sağlanan 18 hastane, devlet bütçesiyle yapılsaydı eğer 10,5 milyar dolar olurdu
maliyet fakat ne yapıldı? Bu hastaneler özel şirketlere yaptırıldı. Devlet
halkın bütçesinden onlara kira ödeyecek. Bunlar için yirmi beş yılda ödenecek
kira bedeli 30,2 milyar dolar. 10,5 milyar dolara yapılabilecek hastaneye biz
yirmi beş yıl boyunca 30,2 milyar dolar kira bedeli ödeyeceğiz. Bu halk neden
20 milyar dolar zarar ettiriliyor? Çünkü AKP’ye yakın inşaat firmaları
kazanacak. 2011 yılında “sağlıkta dönüşüm” adı altında hastaneler özel
firmalara açıldı. Bugün kamu ve şehir hastaneleri birçok hizmeti taşeron
firmalardan alıyor. 
Arkadaşlar,
geçen gün bir toplantıdaydım ve Tabipler Odası Başkanı bir konuya işaret etti,
Türkiye’de yılda 11 milyon MR çekimi yapılıyor. Yerli yersiz, gerekli gereksiz,
herkesin, vatandaşın MR’ı çekiliyor. Neden peki? Çünkü bir çekim kotası var, bu
kota doldurulmak zorunda. Üstelik bunun için SGK MR başı hastanelere 72 lira
ödeme yapıyor ve bu yüzden SGK da sürekli borçlandırılıyor. 
Türkiye’de artık
elle tutulur hiçbir şey üretmediğimiz için tükettiğimiz her şey ama her şey
dolara bağlı. İnsanların alım gücü düşerken yurttaşa ne pazarlanıyor? Yerli
otomobil. Peki, o otomobil yerli mi? Ne patenti yerli ne aklı yerli ne ara
malzemeleri yerli, hiçbir şeyi yerli olmayan bir otomobilden bahsediyoruz. 
MUSTAFA ILICALI
(Erzurum) – Daha yeni başladık, başlangıç.
FİLİZ
KERESTECİOĞLU DEMİR (Devamla) – Ama işte başlangıcı bile böyle. 
ALİM TUNÇ (Uşak)
– Hayret bir şey ya! Çok inandırıcı değilsiniz.
FİLİZ
KERESTECİOĞLU DEMİR (Devamla) – Bunu canıgönülden isterdik, doğayla,
ekolojiyle, insanlarla uyumlu bir teknoloji üreten, bilim üreten bir ülke
olalım; bunu canıgönülden isterdik. 
Değerli
arkadaşlar, biz, bu ve birçok sorunu tespit ederek, her bir vekilimiz sabah
akşam bütçe üzerine çalışarak Meclise geldik ve bakanları muhatap alacağız diye
düşündük fakat bakanlarımız sanki Japonya ya da Kanada bütçesini anlattılar;
gerçekten, o kadar methettiler ki her şeyi, biz öyle bir ülkenin bütçesi
anlatılıyor diye düşündük ya da meydanlarda seçim çalışması yapan muhalefet
partisi liderleri gibi konuştular. Yani sanki on beş yıldır bu ülkeyi yöneten
bu iktidar ve o bakanlar değildi, mağdur olan onlardı, bizlerse iktidardaydık;
böyle bir anlayışla karşı karşıya kaldık. Oysa günlerce, gerçekten günlerce
tanımadığımız sağlıkçılarla yazıştık, insanlar ciddi olarak sıkıntı
içerisindeler, atamalarını bekliyorlar, en yüksek notları aldıkları hâlde
güvenlik soruşturmaları bir türlü tamamlanmıyor.
Değerli
arkadaşlar, bir de yeni bir moda var ülkemizde, birtakım reklamlarla karşı
karşıyayız. “İstanbul’da yeni bir İstanbul kuruluyor.” deniyor. Hemen ardından,
on dakika sonra bir başka reklam çıkıyor: “Antalya’da yeni bir Antalya
kuruluyor.” Şimdi, gerçekten kim istiyor yeni bir İstanbul’u ya da yeni bir
Antalya’yı arkadaşlar -ben anne tarafımdan İstanbullu, baba tarafımdan
Antalyalı birisiyim- ya da kim istiyor yeni bir Diyarbakır’ı, Sur’u? Ne oldu bizim
portakal bahçeleriyle dolu şehirlerimize, erguvanlarla dolu şehirlerimize,
bağlarla dolu şehirlerimize? Kim istiyor yeni şehirleri? “İhanet” demekle her
şey bitiyor mu? İstediğimiz şey, o şehirlerin gerçekten kendi kimliklerine
uygun olarak varlık gösterebilmesi, ayakta kalabilmesi.
Bu
liberal, kapitalist yeni sistem getirileriyle bu sadece Türkiye'de olmuyor,
dünyanın başka yerlerinde de oluyor, “Maimi yaratıyoruz.” “Manhattan
yaratıyoruz.” diyorlar. Antiemperyalistiz ya! Biz yeni İstanbul, yeni Antalya,
yeni Diyarbakır yaratmak istemiyoruz; biz kendi kimliklerimizle, kültürümüzle,
oradaki doğal zenginliklerimizle, o şehirlerde halkımızla var olmak istiyoruz.
Türkiye,
mutluluk sıralamasında Libya’nın arkasında 70’inci sırada arkadaşlar. Ve bu
ülkede yegâne çalınan şey paralar, adalara götürülen servetler filan değildir,
bu toplumun mutluluğu çalındı elinden. Bu toplumun mutluluğu çalındı,
hakkaniyet duygusu, adalete olan inancı çalındı arkadaşlar, insanlarımızın
temsil hakkı çalındı, geleceği çalındı. 
Bu Parlamentonun
10 üyesi cezaevinde rehin tutuluyor. Bir yılı aşkın süredir Selahattin Demirtaş
duruşmalara çıkarılmıyor. Tutuklu vekillerimiz içerideyken bütçenin hiçbir şey
yokmuş gibi bu şekilde geçmesi bu Meclisin bu tarihteki utancı ve ayıbıdır.
Bunu da buradan ifade etmek isterim. (HDP sıralarından alkışlar)
Değerli
arkadaşlar, bu ülke hani Mevlâna’nın, Yunus Emre’nin, Pir Sultan Abdal’ın,
Halide Ediplerin, Nezihe Muhittinlerin, Şeyh Bedrettinlerin, Fekiye
Teyranların, Ayşe Şanların ülkesiydi? Oğuz Atay’ın da ülkesiydi aynı zamanda
Sayın Bostancı. Geçen gün andığınız için, çok sevdiğim bir yazar olarak onu da
anmak isterim. Ne yaptınız, nasıl ettiniz de bu ülkede Cem Küçük gibi, Ali
Ağaoğlu gibi, Reza Zarrab gibi, hatta Sedat Peker gibi adamlara itibar kazandırdınız?
Nasıl oldu da bunu yaptınız? (HDP sıralarından alkışlar) Nasıl oldu da bu
adamlar televizyonlara çıkıp “Bakın, işkence yöntemleri var, havluyla boğma
gibi yöntemler var.” diye adamdan sayılıp konuşur oldular? Nerede Yunus
Emreler, nerede Pir Sultan Abdallar? Evet, kim bunlar? Ne üretmişler bu toplum
için? Bir ağaç mı dikmiş, bir çocuğu evlat mı edinmiş, bir şiir mi yazmış, bir
insanın eline eli mi değmiş, kalbine kalbi mi değmiş, kendinden ve reisinden
başka kimi sevmiş de ortalığa pelesenk olmuşlar bu ülkede? Evet, ne ettiniz de
bu ülkenin en yaratıcı siyasetçileri, gazetecileri hapiste, bunlar meydanları
boş bulur oldular? 
“12 Eylül
zihniyetiyle savaşıyorum.” diye yola çıktınız. Geldiğiniz nokta katmerli bir 12
Eylülü halka dayatmak oldu. Askerî darbeler bu ülkenin ne kadar çok demokrasiye
ihtiyacı olduğunu gösterir. Her ülke için böyledir bu. Ama OHAL ilanıyla bir
darbe de bu ülkeye siz vurmuş oldunuz. Bir bir kuruttunuz, çöle çevirdiniz.
Üniversitelerde hoca bırakmadınız. Tıpkı 12 Eylül sonrası gibi, değil mi? O
zaman da 1402’likler vardı. Her gün gözaltı, her gün operasyon. Cezaevleri
doldu taştı, muhalif basın susturuldu. En çok işsiz kalan üniversite mezunları
kimler, biliyor musunuz? Gazeteciler. Bu ülkede gerçekleri yazması gereken, onu
anlatması gereken gazeteciler, en çok, gerçekten, işsiz kalan üniversite
mezunları. 
Nasıl 1980
darbesinde cuntacıları eleştiren muhalifler hedefteydi, nasıl bu ülkenin en
değerli akademisyenlerini, gazetecilerini bu ülkede yaşatmadılar, şimdi de
Erdoğan’a laf edenler hedef. İkisi de mitinglerde hem Kur’an hem topluma parmak
sallamış insanlar. Bu muydu istediğiniz? Ben istediğinizin bu olduğuna inanmayı
reddediyorum, istediğiniz bu değildi, böyle düşünmek istiyorum. Çünkü bizler
komşu sever, doğasever, her biri evinin önündeki ağacın gölgesine kıyamaz
insanlarken, itibar bilgelikte, iyilikteyken bütün bunlar hangi topraklardan
türedi arkadaşlar? Tekçilik toprağından türedi bunlar, maalesef ki tekçilik
toprağından türedi. 
Biliyor musunuz,
tekçilik yaşatmaz, öldürür. Bir bakarsınız Ermeniler ölür; bir bakarsınız,
kadınlar ölür; bir bakarsınız, LGBTİ’ler, translar ölür; bir bakarsınız,
hayvanlar ölür; bir bakarsınız, Türkler ölür; bir bakarsınız Kürtler ölür ama
tekçilik öldürür. Bu fiziki bir ölüm değildir aslında, sessiz bir ölümdür bu.
Ruhunuzu öldürür, aklınızı öldürür, mutluluğunuzu, sevincinizi, yaşam
enerjinizi öldürür. Fiziken ölmezsiniz, yavaş yavaş ölürsünüz. Başka türlü bir
cinayettir bu. Ve bu toprakta arkadaşlar, ne bilim olur, ne yaratıcılık olur,
ne özgürlük olur ne sevgi olur ne hürmet olur çünkü “Her şey bize benzesin.”
diye yaşayan, doğruluğundan zerrece kuşku duymayan, hatta zaten kuşku nedir
bilmeyenler başkalarını öldürür. İşte, o zaman meydan da, o az önce saydığım,
sizlerin dahi öngöremediğiniz adamlara kalır. Tekçilikte sadece biat gerekir,
sadece yandaş olmak gerekir, bilgi gerekmez. İyi bir eğitimden söz etmiyorum;
incelik gerekmez, nezaket gerekmez, iyilik gerekmez. Tekçilikte sadece yandaş
olmak gerekir ve bir lokma olsun siz o biat sınırından çıkarsanız, bir dönemin
başbakanı dahi olsanız size üniversitelerde konuşmak için kürsü vermezler.
Evet, siz, AK
PARTİ’ye oy veren sevgili yurttaşlar, sizlere de seslenmek istiyorum, hele ki
kadınlar, gençler: Asla korkmayınız, eğer bir gelecek olacaksa bu gelecek hep
birlikte ve hepimiz için olacak. Sizin yaşadığınız korkuları size yaşatanların,
ikna odalarının, okuyamadığınız üniversitelerin zamanı da değil artık, herkesin
ama herkesin hak ettiklerini almasının zamanı. Yardıma muhtaç olmak değil,
ancak bir partiye yaslanınca iş sahibi, aş sahibi olmak değil, hakkı olanı, hak
ettiğini almak zamanı. 
Siz, CHP’li
sevgili yurttaşlar, korkmayın, bu ülke bölünmeyecek çünkü bir ülke daha fazla
bölünemez. Aksine birleşecek, herkes, her yurttaş ister ekonomik ister kültürel
olarak hak ettiğini aldığında o ülke bölünmez, aksine birleşir; buna kesinlikle
inanın. 
Hangi partiden
olursanız olun sevgili Kürt yurttaşlar, bu devletin ahir ömrünüzde size iyi
muamele ettiği pek görülmedi ama o günler de gelecek. Sizler de acılarınızın da
kayıplarınızın da verdiğiniz mücadelenin de sonuçlarını eminim ki göreceksiniz.
Ana diliniz hepimiz için -hani diyorsunuz ya- baş göz üstüne olacak. Siz “…”(x) deyince biz “Ne güzel
fonetiği olan bir dil, sanki İspanyolcadan daha güzel.” diyeceğiz. O İngilizce
öğrenmeye gösterdiğimiz muhabbeti burada yaşayan kendi kardeşlerimizin dilini
öğrenmek için göstereceğiz. Evet, gelecek burada, bizim, sizin, hepimizin
elinde arkadaşlar, gelecek bizlerin elinde. Biz bu geleceği birlikte kurmak istiyorsak
kötü yönetenlere hep birlikte “Güle güle, yolun açık olsun.” demeliyiz. Ama
geçmişte yaptıkları gibi değil, kırarak, dökerek, asarak asla ama asla değil,
asla “Kana kan, intikam.” diyerek değil; “Onlar etti, biz etmeyelim.” diyerek,
sakince, kendi geleceğimiz için sakince, çok canımız yanmış olsa da sakince
“Güle güle.” diyeceğiz. Bu güzelliklerle dolu ülkeyi hepimiz bir yanından kendi
meşrebimizce çok sevdiğimiz için bunu sakince diyeceğiz. Böyle yaşamaya mecbur
değiliz. Alternatif biziz, alternatif sizsiniz, başka bir dünya mümkün, başka
bir hayat mümkün arkadaşlar. Gülme hakkımızı almak da, yoksulluğa son vermek
de, adalete erişmek de mümkün. Cesaret de iyilik de bulaşıcıdır. Ne bugün
yönetenlere oy verenler ne de vermeyenler, hatta yönetenler dahi bu kadar
adaletsizliği, birbirine düşmanlaşmış insanlarla kuşatılmış bir yaşamı hak
etmiyor, hiçbirimiz bunu hak etmiyoruz. “İnsanın mayası kötülüktür.” der ve
buna inanırsak kendimiz gerçekten bunu yaşamaya ve yaşatmaya devam ederiz.
Bizler artık iyiliklere, barışa, birbirimizi kucaklamaya, ekmeğimizi, hakkımız
olanı adaletli bir şekilde bölüşmeye, mutlu olma hakkımıza doğru yol almalıyız.

Son olarak,
kendi hayatımdan bir anıyla bitirmek isterim sözlerimi. 1970’li yıllarda Ankara
Hukukta okurken çok sevdiğimiz bir arkadaşımız vardı, Ümit Öncül, avukat oldu
sonradan. Ümit, 1980 öncesinde dahi, o günlerin insanlarının bileceği “DAL”
denilen emniyet birimine götürülen, işkence gören, mücadeleci, devrimci bir
arkadaşımızdı. Çok hasmı vardı tabii, o zaman devrimciler ile ülkücüler
arasında ciddi çatışmalar olan, yaşanan bir dönemdi. Biz Ümit’i, o yıllarda
değil ama ondan yirmi yıl sonra, 2004 yılında, çok sevdiği halı saha maçını
yaparken bir beyin travması sonucunda kaybettik. Sonrasında, ölümünden sonra bir
gazete ilanı gördük. En büyük hasımlarından olan bir ülkücünün verdiği bir
ilandı bu. Size o ilanı okumak isterim. 
“Yaşanmış hiçbir
şey masal değildir. Galiba milattan önceydi ancak her şey katı bir gerçekti;
kışlar uzun, dersler zor, yaşam çetin, kentler ise yorgundu. Ülkemiz sancılı,
gençlik hep uykusuzdu, kahramanlıksa çok pahalıydı. Kuyruklar sadece dolmuş ve
Sana yağı içindi; daha Popstar kayıtları başlamamıştı. Ucuz mafyacılık moda
olmamıştı henüz. Bankalar daha sağlam, bakkallarsa yaygındı. Çoğu insan diz
üstü yaşamayı bilmiyordu. Keskin bir rakip, kararlı bir muhataptı, mutlaka
fikrinin namuslusuydu. Ne inkâr ne methiye ne de serzeniş, dönemin sessiz ve
onurlu sanıkları, günümüz görgü tanıkları. Ümit’in sevenlerine başsağlığı
dilerim.” (HDP ve CHP sıralarından alkışlar) İsmini vermeyeceğim, kendisi
istemeyebilir. 
Evet, ben
diyorum ki, belki biraz delikanlıca bir söylem olacak ama delikanlılık
kadınlara da erkeklere de yakışır, sadece erkekler için kullanılması gereken
bir söz değildir: Dostluk da düşmanlık da mertçe olmalı. Bu nedenle, Selahattin
Demirtaş’ı serbest bırakın arkadaşlar, demokratik siyaseti serbest bırakın, bu
Meclis sıralarından geçmiş olan vekillerimizi serbest bırakın. Dostluk da
düşmanlık da mertçe olsun, sözle, kalemle olsun. 
Saygılar
sunuyorum. (HDP sıralarından alkışlar) 
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkanı İsmail Kahraman’ın, makam
odasında yapılan yenileme ve değişikliklere ilişkin konuşması 
BAŞKAN – Şimdi,
yalnız, bir noktayı açıklığa kavuşturmam lazım. Filiz Hanım, siz konuşmanızda
Başkanlık odasındaki halıdan bahsettiniz. Müsaade ederseniz, bu beni
ilgilendiriyor.
FİLİZ
KERESTECİOĞLU DEMİR (İstanbul) – Keşke başka kısımlarından bahsetseydiniz. 
AYŞE ACAR
BAŞARAN (Batman) – Daha önemli şeylerden bahsetti Başkan.
BAŞKAN – Bu,
toplumumuzda da gazetelerde de yer alıyor ve sanki büyük bir hadiseymiş gibi
oluyor. 
ERTUĞRUL KÜRKCÜ
(İzmir) – Küçük bir hadise zaten de çok para vermişsiniz.
BAŞKAN – Pervin
Hanım, siz de okuyorsunuz, görüyorsunuz. 
Efendim, bu halı
Hereke’de kendi elemanlarımız tarafından altı ay gibi veya biraz daha az bir
zamanda örüldü, adı “Yedi dağın çiçeği”, 1893’ten beri yapılan bir halı. Her
halının bir ismi var, bununki de o. 
Daha önceden
yine 52 metrekarelik bir Muğla halı vardı, eskidi ve değişmesi gerekiyordu.
Meclis, 1960’tan beri yani elli yedi senedir kullanılan bir bina. Yenilemeler
gerekiyor, o yüzden çok büyük yenilemeler yaptık. 
ERTUĞRUL KÜRKCÜ
(İzmir) – Halının eskisi makbul Başkan.
BAŞKAN – Burada
sanki olmaz bir işmiş gibi bunu gündeme getirmeyi tuhaf görüyorum ben,
tuhafsıyorum, garipsiyorum. 
HİŞYAR ÖZSOY
(Bingöl) – Biz de sizi garipsiyoruz Sayın Başkan.
BAŞKAN – Arslan
yatağından belli; “itibar” dediniz de.
MAHMUT TOĞRUL
(Gaziantep) – Biz de sizi garipsiyoruz Sayın Başkan, çok garipsiyoruz. Bula
bula bunu mu buldunuz?
BAŞKAN – Bize
gelen misafirlerimiz var; devlet başkanları var, cumhurbaşkanları var, Meclis
başkanları var yani bize uygun bir yerde karşılamamız gerekmez mi? 
HÜDA KAYA
(İstanbul) – Yaşamdan, insandan bahsetti Başkan. İnsanın yanında halı nedir ki
Başkanım?
BAŞKAN – Ben
yaptığımdan pişman değilim. Keşke daha güzelini yapabilsek. Bu, zamanla gene
olacak. 
Bakınız,
oturduğumuz Meclis, eski Meclisten daha değişik, eskiden böyle oval değildi.
Ulus’taydı Meclisimiz, İttihat ve Terakkinin binasıydı ve hanlarda kalıyordu
milletvekilleri. 2 Ocak 1924’te Meclisimiz elektriğe kavuştu, fenerle
aydınlanıyordu. Gelişeceğiz, daha ötelere gideceğiz. Bunlar kulağı
tırmalamasın.
HALUK PEKŞEN
(Trabzon) – Gelişme demokrasiyle olur, halılarla, betonlarla değil.
BAŞKAN – Bunlar
israf değil, bunlar tabii bir hadisedir diyorum. Beni hoş görün alınganlığım
dolayısıyla, bu izahatı yapmak durumunda kaldım.
MAHMUT TOĞRUL
(Gaziantep) – Meclisi yenileyeceğinize demokrasiyi yenileseydiniz keşke!
FİLİZ
KERESTECİOĞLU DEMİR (İstanbul) – Sayın Başkan, bir söz talebim var.
BAŞKAN – Buyurun
Hanımefendi, lütfen.
V.- AÇIKLAMALAR (Devam)
11.- İstanbul Milletvekili Filiz Kerestecioğlu Demir’in,
TBMM Başkanı İsmail Kahraman’ın makam odasında yapılan değişikliklerle ilgili
yaptığı açıklamaya ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, ben konuşmamda söyleyeceklerimi
tane tane söyledim ve arzu ederdim ki konuşmamdan başka bir bölümü gerçekten
feyzalarak siz de sözlerinizi ifade etseydiniz, halı üstüne konuşmasaydınız.
Halı değildi derdimiz, itibarın başka yerlerde aranmasıydı.
Teşekkür ederim.
BAŞKAN – Ben
zaten diğer konulara giremem. 
MAHMUT TOĞRUL
(Gaziantep) – Tabii, tabii, milletvekilleri sizi ilgilendirmez zaten!
BAŞKAN -
Doğrudan beni ilgilendirdiği için, İç Tüzük’e göre beni ilgilendiren ve bana
ait olan beyan olunca konuştum. Diğer konulara giremem, bunu biliyorsunuz.
HİŞYAR ÖZSOY
(Bingöl) – Sayın Başkan, 10 milletvekili şu anda cezaevinde; bu, sizi ilgilendiren
bir konu.
FİLİZ
KERESTECİOĞLU DEMİR (İstanbul) – O, size ait değil Sayın Başkan.
BAŞKAN – Nasıl?
FİLİZ
KERESTECİOĞLU DEMİR (İstanbul) – O, size ait değil; siz bir makamsınız, makamı
temsil ediyorsunuz. 
BAŞKAN – Evet, o
makamı ben temsil ediyorum. O kararı da veren benim, doğrudan beni
ilgilendiriyor.
ERTUĞRUL KÜRKCÜ
(İzmir) – Parasını biz veriyoruz, sen de biliyorsun ya.
FİLİZ
KERESTECİOĞLU DEMİR (İstanbul) – Dolayısıyla, o halı, sizin şahsi halınız
değildir; bu ülkenin, Türkiye Büyük Millet Meclisinin Meclis Başkanının.
BAŞKAN – Hayır,
hayır, bu bir haksızlık ve susamam.
Teşekkür ederim.
MALİYE BAKANI
NACİ AĞBAL (Bayburt) – Sorun değil, bunları da yapıyoruz, onları da yapıyoruz,
hepsini de yapıyoruz; merak etmeyin, sorun yok.
FİLİZ
KERESTECİOĞLU DEMİR (İstanbul) – Tabii, doğru, siz Japonya’da yaşıyorsunuz!
MAHMUT TOĞRUL
(Gaziantep) – Eksik bıraktığınız bir şey var mı acaba Sayın Maliye Bakanı?
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- 2018 Yılı Merkezi Yönetim Bütçe Kanunu Tasarısı (1/887)
ile Plan ve Bütçe Komisyonu Raporu (S.Sayısı: 503) (Devam)
2.- 2016 Yılı Merkezi Yönetim Kesin Hesap Kanunu Tasarısı
(1/861), 2016 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
Adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S.Sayısı: 504) (Devam)
BAŞKAN –
Efendim, söz sırası, şimdi, Halkların Demokratik Partisi Grubu adına ikinci söz
Şanlıurfa Milletvekili Sayın İbrahim Ayhan’a aittir.
Buyurun efendim.
(HDP sıralarından alkışlar)
Sayın İbrahim
Ayhan Bey, müddetiniz on beş dakikadır.
HDP GRUBU ADINA
İBRAHİM AYHAN (Şanlıurfa) – Sayın Başkan, değerli arkadaşlar; 2018 yılı merkezî
yönetim bütçesi üzerine ve kapanışı üzerine HDP Grubu adına söz almış bulunmaktayım.
Bu vesileyle, ekranları başında bizleri izleyen tüm halkımızı ve cezaevlerinde
tutulan, başta Eş Genel Başkanlarımız Selahattin Demirtaş, Figen Yüksekdağ;
grup başkan vekillerimiz İdris Baluken, Çağlar Demirel şahsında tüm
milletvekili arkadaşlarımızı, belediye eş başkanlarımızı ve demokratik siyasete
yönelik saldırılar sonucu içeride kalan tüm siyasileri saygıyla selamlıyorum. 
Değerli
arkadaşlar, bildiğiniz gibi, bir ayı aşkın Plan ve Bütçe Komisyonunda bütçe
görüşmeleri devam etti ve ardından on iki güne yakındır da Genel Kurulda
görüşmeleri devam etmektedir ve son gününe geldik. Tabii, bu süre zarfında sert
tartışmalar oldu, hatta kavgalar bile gerçekleşti fakat bütün bunların
ötesinde, özellikle 2018 bütçesinin görüşüldüğü döneme denk gelen büyük bir
talihsizlik de yaşandı. “Talihsizlik” diyorum, yıllardır karşı karşıya
kaldığımız darbeci ve inkârcı zihniyetin uygulamalarının bir benzerini de ne
yazık ki burada yaşadık. “Kürdistan” sözcüğünün yasaklanmasıyla özellikle Kürt
dilini, kültürünü, tarihini, coğrafyasını yok sayan 12 Eylül darbecilerinin
konseptine tekrardan dönüldüğüne de tanıklık ettik. 
Değerli
arkadaşlar, çoğunlukçu iktidar yaklaşımının demokrasi, barış, adalet, eşitlik
ve özgürlük gibi temel taleplere ne kadar kapalı olduğunu, demokrasi ve
özgürlüklerden ne kadar rahatsızlık duyduğunu da bu vesileyle görmüş olduk.
Halk iradesinin tecelli etmesi gereken bir Parlamentonun halkın temel
taleplerine ve sorunlarına çözüm üretememesi, çözümden uzak bir yaklaşım ortaya
koyması son derece üzüntü ve kaygı verici bir durumdur. Tekçi sistem ve
egemenlikçi bir siyaset zihniyetiyle de karşı karşıya olduğumuzu belirtmek
gerekiyor. Tüm yürütülen tartışmalardan çıkardığımız bir sonuç da bunlar
olmuştur. 
Değerli
milletvekilleri, bütçe görüşmelerinin son gününde bütçenin toplumsal olarak
neye tekabül ettiğini ifade etmekte fayda görüyorum. Demokratik toplumun
olmazlarından biri ekonomik kaynakların kullanımına ilişkin olarak halkın söz
sahibi oluşudur. İlk toplumsal sözleşmeden bu yana ekonomik varlıkların
kullanımı konusu demokratik sistemlerin temel unsuru olarak kabul edilir. Aynı
zamanda, ekonomik kaynak kullanımının eşit bir dağılıma tabi tutulması da bir
başka temel kabuldür. Eğer kaynak paylaşımında adalet varsa demokrasiden ve
eşitlikten söz edilebilir. “Bütçe hakkı” olarak tanımlanan bu haklar ne yazık
ki kapitalist sistemlerde de uygulanmamaktadır. Türkiye gibi kapitalizmi
acımasızca uygulayan bir ülkede ise bütçe hakkının “h”sinden bile ne yazık ki
bahsedemiyoruz. 
On iki gün
boyunca gerek Kabinedeki bakanlar gerek iktidar partisi ekonomide büyüme ve
hedefler konusunda toplumsal gerçeklikle hiçbir şekilde örtüşmeyen hayali bir
tablo sundular. İktidar sözcülerinin çizdiği pembe tabloya bakılırsa sanki
açlığın, yoksulluğun, yolsuzluğun, sefaletin, sömürünün yaşandığı bir ülkede
değil de bolluk ve refahın kol gezdiği zengin bir ülkede yaşıyoruz ama
gerçeklik AK PARTİ’nin çizdiği sanal tablodaki gibi değil. Daha sözün başında
ifade etmek gerekirse, rakamsal olarak sunulan tabloların büyük çoğunluğu hayal
ürünüdür, TÜİK eliyle yapılan hilelerden ibarettir. Gerçi bütün hilelere rağmen
artık TÜİK bile siyasal iktidarın topluma sunmaya çalıştığı bu yalan hedefleri
tutturamıyor. Deyim yerindeyse, artık yalanda da bir istikrar tutturamıyorlar. 
Nitekim, AKP’nin
orta vadeli programda açıkladığı ekonomi paketlerinde Hükûmet yetkililerinin
söylediği döviz kuru hedefi, işsizlik rakamları, enflasyon, büyüme hedefleri
gibi bütün hedefler bizim oraların deyimiyle “fıs oldu” yani boş çıktı.
Emekçinin, dar gelirlinin, üreticinin, çiftçinin, esnafın yani içinde halkın
olmadığı bu bütçeyle ve sanal büyüme rakamlarıyla topluma hayal satmanın çabası
içerisinde olan bir iktidar anlayışıyla karşı karşıyayız. “Bul karayı al
parayı” misali bir bütçedir bu bütçe. İçinde halkı bulursanız parayı da
bulursunuz. Eğer bu bütçe, bu iktidar halka umut ve güven verseydi bugün ve
içinden geçtiğimiz günler itibarıyla Nimet Abla bayisinin önünde uzun piyango
kuyrukları olmazdı. Gidin bakın halk artık umudu nerede görüyor, yerinde tespit
ediniz. Bu bir ülke için büyük bir talihsizliktir. Yani piyango, İddaa, şans
oyunlarına insanlar bu kadar tevessül etmişse, bu kadar bunların üzerinden bir
umut ve beklenti içerisine girmişlerse gerçekten bu acınacak ve üzülecek bir
tablodur. Bu tablonun ciddi bir şekilde dikkate alınması gerekmektedir.
Dolayısıyla toplumsal algıyı yönetme AK PARTİ’nin on beş yıldır başardığını
sandığı en iyi iş olsa da aslında halkımızdaki tablo, halkımızdaki yansıması bu
değildir. Günlük hayatında cebine giren, hatta girmeden çıkan para ile yapılan
harcama arasındaki farkı halkımız görüyor. Gece gündüz çalışıp kazandığı üç
kuruşun neredeyse tamamının dolaylı ve doğrudan vergilere gittiğini bire bir
yaşıyor. Daha bu Meclisten bütçe öncesi geçirilen torba yasayla gazoza ÖTV getirilmedi
mi? Tütün üreticilerinin kazandığı üç kuruşa tekelci patronlar kazansın diye
vergi koyup ceza getirilmedi mi? Telefon şirketlerinin trilyonlarca vergi borcu
silinip halkın iletişimine ek vergi konulmadı mı? Torba yasalarınız halkın alın
teriyle kazandığını geri gasbetme torbasına dönüşmüş durumdadır. Artık kepçeyle
değil torbayla toplanıyor halkın kazancı. Torbacı bir iktidara dönüştüğünüzü
bence görmeniz gerekiyor. 2017 yılında aylık brüt maaşı 3 bin TL olan, yıllık
36 bin lira kazanan emekçi bu kazancının 12.560 lirasını doğrudan, 7.600
lirasını ise dolaylı olmak üzere toplam 20.160 lirasını vergilere vermektedir
yani bir emekçi, üç yüz altmış beş gününün iki yüz beş gününde sadece devlete
vergi ödemek için çalışmaktadır. Peki, trilyonlarca vergi borcu affedilen
holdingleri, vergi cennetlerine para kaçıranları görmüyor mu bu halk? 
Ev işçisi bir
kadın, eşinin bıraktığı parayla bırakın et almayı kasabın yanından dahi
geçememektedir, baklagillerden mercimeğin, nohudun kilosunun 20 lira olduğunu
görmektedir, pazara gittiğinde ıspanak, pırasa gibi ucuz bilinen sebzeleri bile
alacak gücü kalmamıştır. İşçi emeklisi bir teyzemiz, torunlarına artık bırakın
muz, kivi almayı, ülke olarak cenneti olduğumuz portakal ve mandalinayı bile
pazardan alamamaktadır. 
Ömrünü insanları
yaşatmaya ve iyileştirmeye adamış yüzlerce hekim, sağlık çalışanı muhalif
düşüncelerinden dolayı kanun hükmünde kararnamelerle ihraç edilmişken,
yerlerine tarikatlara ve cemaatlere dayananların alındığını görmüyor mu? 
Asgari ücretle
çalışan sanayi işçisi, çocuklarına kışlık mont, bot dahi alamazken Çalışma
Bakanının kendisinden fedakârlık istediğini görmüyor mu? 
Soma’daki maden
işçisi, her sabah eşi ve çocuklarıyla vedalaşıp arkadaşlarını kaybettiği maden
ocağına giderken kendisini tekmeleyen bürokrat kılığındaki işçi düşmanlarının
iktidar tarafından nasıl terfi ettirildiğini görmüyor mu? 
Bir emekli
öğretmen, ömrü boyunca çalışıp aldığı üç kuruş tazminatla başını sokacağı bir
ev bile alamazken öğretmen eniştelerin vergi cennetlerinde milyon dolarlarla
nasıl oynadığını çok rahat görüyor ve net görüyor. 
Daha 23
yaşındayken ataması yapılmadığı için intihar eden sosyal bilgiler öğretmeni İsa
Erdoğan’ın şahsında ataması yapılmayan öğretmenler ve bunun dışında,
Cumhurbaşkanı, Başbakan, bakanların çocuklarının 25 yaşında milyon avrolarla
satın aldıkları gemicikleri, devletin trilyonlarca parasının kendi çocuklarının
yönettiği derneklere, vakıflara gittiğini görmüyor mu sanıyorsunuz? Elbette ki
halkımız adaletsizliği, eşitsizliği, gelir dağılımındaki adaletsizliği, emek
hırsızlığını, işçi sömürüsünü, yolsuzluğu ve bu ülkenin nasıl yönetildiğini
görüyor. Bu bütçenin kendi bütçesi olmadığını da çok iyi biliyor. Bu bütçe
halkın parasıyla oluşturulan ama halkı dışlayan bir bütçedir.
Bütçenin
hazırlanmasında demokratik katılım da söz konusu değildir. Öncelikle, Meclis
Genel Kurulunun, Hükûmetin sunduğu bütçeyi kabul veya reddetmek dışında hiçbir
seçeneği yoktur. Belirlenen ödenekler üzerinde eksiltme veya artırma yetkisi
yok. Bu yetki Anayasa gereği sadece Plan ve Bütçe Komisyonuna verilmiş. Peki,
Komisyon nasıl teşekkül ediyor? 40 üyenin 25’i iktidara ayrılmış. Yani 25 üyesi
iktidar partisinden olan Komisyon, Hükûmetin bütçesini noter gibi otomatikman
kabul ediyor.
Benim
esas dikkat çekmek istediğim nokta şu: Hükûmetin politikalarının en önemli
denetim süreci olan bütçe tasarısı görüşmelerine yasama organının 10 üyesinin
cezaevinde rehin tutuldukları için bu görüşmelere katılmamış olmasıdır.
Parlamento eksik iradeyle toplanmıştır. Dolayısıyla birazdan çoğunluk oylarıyla
kabul edilecek bu bütçe Anayasa'ya aykırıdır. Bu Parlamentoda grubu bulunan 2
siyasi parti genel başkanı bütçe açılışında bu sıralarda oturup Hükûmetin
bütçesine dair değerlendirmelerde bulunurken, Meclisin 3’üncü büyük partisinin
Grup Başkanı olan Sayın Selahattin Demirtaş neden Hükûmet bütçesi hakkında
konuşamamaktadır? Neden Sayın İdris Baluken Grup Başkan Vekili ve bir hekim
olarak sağlık emekçilerinin sorunlarına işaret edememektedir? Hükûmetin sunduğu
bu bütçenin 10 milletvekili cezaevindeyken görüşülmesine içiniz nasıl razı
olmaktadır? Bu, bütçenin meşru olmadığının açık bir göstergesi değil midir? Bu
bütçeye adil, eşit, demokratik bir bütçe diyebilir miyiz?
Değerli
milletvekilleri, bu bütçe kimin bütçesidir, kimin bütçesi değildir? Gelin şimdi
buna bakalım: Bu bütçe, KHK’lerle ihraç edilen on binlerce kamu çalışanının
bütçesi değildir. Bu bütçe, ataması yapılmayan 400 bin öğretmenin, emeği
sömürülen yüz bin ücretli öğretmenin bütçesi değildir. Bu bütçe, yüz binlerce
sağlık emekçisinin bütçesi değildir. Bu bütçe, 24 milyonu aşkın öğrencinin, bir
milyonu aşkın eğitim emekçisinin bütçesi değildir. Bu bütçe, emeklilerin,
esnafın, işçilerin, çiftçilerin, üreticilerin, engellilerin, kadınların,
yaşlıların, gençlerin ve çocukların bütçesi değildir. Bu bütçe, asgari ücretle
çalışan milyonlarca emekçinin bütçesi değildir. 
Peki, bu bütçe
kimin bütçesidir? Bu bütçe, gençlerimizin hayatına mal olan savaş
hazırlıklarının bütçesidir. Bu bütçe, tank, top, tüfek bütçesidir; halkımızın
sofrasındaki ekmeği büyüten bir bütçe değildir. Türkiye bir halklar, inançlar,
diller ve kültürler bahçesidir fakat bu bütçe, farklı dillerin, farklı din ve
inançların, farklı kültürlerin bütçesi değildir. Türkiye, her bir tarafı
coğrafi, tarihî güzellik ve zenginliklerle bezenmiş bir ülkedir fakat bu bütçe,
doğanın, tarihin, ekolojik yaşamın korunmasının bütçesi değil, talan
edilmesinin bütçesidir. Bu bütçe, adaletin bütçesi değildir. Bu bütçe,
özgürlükçü değil, güvenlikçi bakış açısının ürünü olan bir bütçedir; halkımızı bezdiren
OHAL, KHK rejimini kalıcı hâle getirmeyi amaçlayan bir bütçedir. Bu bütçe,
barış, huzur ve adalet bütçesi değildir; bugün ülkenin en acil ihtiyacı
barıştır, demokratik çözümdür.
(Mikrofon
otomatik cihaz tarafından kapatıldı) 
İBRAHİM AYHAN
(Devamla) – Tamamlıyorum Başkanım.
BAŞKAN – İki
dakika veriyorum.
Buyurun efendim.

İBRAHİM AYHAN
(Devamla) - İçeride ve dışarıda barış, dostluk temelli kalıcı ittifakların,
ilişkilerin kurulmasıdır önemli olan. Biz “savaş hazırlığı bütçesi” derken bu
tespitimizi bizzat Hükûmetin açıklamaları doğrulamaktadır. Sayın Cumhurbaşkanı
“Afrin’i temizleyeceğiz.” diyor. Bu sözlerin bütçeyle bağını kurmak için bütçe
uzmanı olmaya gerek yok. Dolayısıyla bugün ülke AK PARTİ politikaları nedeniyle
bölgesel bir savaş tehlikesiyle karşı karşıya kalmışsa, bu bütçenin
tartışılması gerekiyor ve bu sözün tartışılması gerekiyor. Kim ne derse desin,
önümüzdeki bütçe de buna göre ayarlanmaktadır. Halkları karşı karşıya getirecek
bu sürecin hiç kimseye faydası yoktur. Doğru olan, Rojava halklarının özgür
demokratik iradesini tanımak, saygı duymak, onlarla tarihsel bir ittifak
içerisinde ilişki kurmaktır. Çözüm, Afrin’e girerek bölgesel bir savaş
çıkarmakta değildir, çözüm barıştadır, diyalogdadır, müzakerededir. Ne yazık ki
bütçenin bir barış bütçesi olmadığını üzülerek, endişe duyarak ifade etmek
istiyorum ancak her şeye rağmen, biz, barışı, özgürlükleri, demokrasiyi, adalet
ve eşitliği savunmaya, savaş politikalarına karşı çıkmaya devam edeceğiz.
Türkiye halklarına sözümüz, yoksul halkımıza sözümüz, vergilerinden oluşan bu
bütçenin hesabını sonuna kadar sormaya devam edeceğiz.
Tekrardan Genel
Kurulu ve siz değerli arkadaşları sevgiyle, saygıyla selamlıyorum.
Teşekkür ederim
Başkanım. (HDP sıralarından alkışlar)
BAŞKAN –
Teşekkür ediyorum.
Şimdi, Halkların
Demokratik Partisi Grubu adına üçüncü söz İzmir Milletvekili Ertuğrul Kürkcü’ye
aittir. 
Buyurun Sayın
Kürkcü. (HDP sıralarından alkışlar)
Süreniz on beş
dakikadır.
HDP GRUBU ADINA
ERTUĞRUL KÜRKCÜ (İzmir) – Sayın Başkan, sevgili arkadaşlar, henüz Mecliste ve
hâlâ cezaevlerindeki milletvekili arkadaşlarım, sevgili Eş Başkanlarımız
Selahattin Demirtaş ve Figen Yüksekdağ; hepinizi sevgiyle, saygıyla
selamlıyorum.
En karanlık, en
uzun geceyi dün arkamızda bıraktık. Doğa, sırf “Biz gideriz tersine.” inadıyla
karanlığa uyandırılarak zulmedilen milyonlarca çocuğa, damadın çektirdiklerini
telafi ediyor. 
Akif’in de
dediği gibi “Her karanlık gecenin bir sabahı vardır, her kışın baharı vardır.”
Doğanın ve edebiyatın bize cömertçe sunduğu umuda, cesarete ve iyimserliğe
gerçekten ihtiyacımız var çünkü kasım ve aralık boyunca Komisyon ve Genel
Kurulda süren açık tartışma 2018 Yılı Merkezi Yönetim Bütçe Kanunu Tasarısı’nın
halklarımızı bekleyen uzun ve ağır bir toplumsal kışın habercisi olduğunu gün
gibi ortaya koyuyor. Devlet bu bütçeyle 599 milyar 400 milyon Türk lirası
olarak öngörülen 2018 bütçesi vergi yükünün neredeyse tamamını satın aldığımız
her şeyin fiyatı, maaş ve ücretlerimiz üzerinden peşin olarak yoksulların ve
emekçilerin sırtına yüklüyor. Ama aynı devlet 2016’da tahakkuk eden sermaye ve
servet vergilerinin yüzde 25’ini yani neredeyse 2018 bütçesinde öngörülen 146,5
milyar liralık toplam ÖTV gelirine yakın bir miktarı tahsil etmeden bıraktı.
Sonuçta servet, rant ve sermaye gelirlerinin korunduğu, emekçilerin ve
yoksulların ücret, aylık ve maaşlarının ezildiği, gitgide kabaran bir savunma
ve güvenlik bütçesiyle karşı karşıyayız. 
2018
bütçesi, yapısı gereği bir savaş bütçesidir. Maliye Bakanı istediği kadar “En
çok pay eğitime.” diyedursun, sadece silahlanmayı finanse etmek için toplu
salınan 18 milyar lira tutarındaki yeni vergi gelirleri, Eğitim ve Sağlık
Bakanlıklarının toplam yatırım bütçeleri kadardır. Özetle AKP’nin 2018 bütçesi
eğitime ve sağlığa değil, savaşa bütçedir. 
Bu
bütçenin bir savaş bütçesine yönelmesinin nedeni, ülkenin düşmanlarla
kuşatılmış olması, terörizm tehdidi altında bulunuyor olmamız değildir. Bu
bütçe iktidardaki AKP-MHP-Ergenekon ittifakının Cumhurbaşkanının 2018’de
içeride ve dışarıda gerginlik ve çatışma siyasetini derinleştirerek sürdürme
eğiliminin iz düşümüdür; AKP Hükûmetinin izlediği iç ve dış siyasetin toplam
sonucu olarak içine düştüğü açmazları kuvvet kullanarak aşma heveslerinin bir
ürünüdür. AKP savunma ve güvenlik politikasının ve bunun bütçeye yüklediği aşırı
yüklerin gerisindeki irrasyonel tehdit algısının kaynağı da bu politik
başarısızlıktır. AKP bu başarısızlığın yükünü de bütçe üzerinden bütün topluma
aktarma yolunu seçmiştir. 2018’de faiz, kâr ve rantı korurken büyük çoğunluğu
düşük ücret ve enflasyonla ezmeye yönelen AKP, toplumu bu toplumsal kışta
yoksulluğun yorganı altına alıyor. Akşamları kenti saran kapkara Ankara göğüne
bakan, nerede yaşadığımızı görür. Burası, sözüm ona bir büyük devletin
payitahtı değil, itibarı artsın diye linyit sobalarının başında titreyen
yoksulların başkentidir.
Sayın Başkan,
sevgili arkadaşlar; bu bütçenin haber verdiği bir başka şey var. O da aslında
artık bütçe hakkından Meclisin vazgeçtiği, bütçe hakkını terke hazırlandığıdır.
Bu bütçe tartışmasındaki prensipsizlik, bütçenin neredeyse yüzde 30’una yakın
bir ek bütçe tahsis edilmesi gücünün Hükûmete verilmiş olması, aslında bütçe
hakkının ortadan kalkmasıyla ilgilidir. Eğer Anayasa değişiklikleri gerçek
olursa 2019’da, eğer bu gidişatı önleyemezsek Meclis artık bütçenin başlıca
kaynağı olmayacak, bütçenin kaynağı Cumhurbaşkanlığıdır. Cumhurbaşkanlığının
yaptığı bütçeyi Meclis kabul ya da reddedebilecektir belki ama asla ve asla
kendi içinden çıkan bir Hükûmetin, Meclisin üyeleri tarafından hazırlanan bir
bütçenin tartışıldığı bir Meclisimiz artık olmayacaktır.
Bu Mecliste sık
sık hâkim ittifakın sözcülerinden “Gazi Meclis” sözünü işitiyoruz. Ben 1920
Meclisine dönüp bakmanızı tavsiye ederim. Kendinden başka hiçbir güç tanımayan
Meclisten, kendi iktidarını ve gücünü Cumhurbaşkanına devretmiş, kendi
iktidarından vazgeçmiş bir Meclise geçtik. Gazi Meclis… Böyle bir Gazi Meclis
olabilir mi? Bu, Cumhurbaşkanının ayakları altında bir yasa fabrikasına
dönüşmüş olan, Cumhurbaşkanının yapmayacağı yasaları yapmasına rıza gösterilen bir
Meclistir. 1876’da Türkiye’de bütçe hakkını toplum mutlak monarşiden aldı ve
yüz yıldan fazla bir zaman geçtikten sonra yani artık bunun bir huy,
alışkanlık, vazgeçilmez, cildimize yapışmış bir durum gibi olması gereken
yerde, cildimizi, derimizi soyarak bütçe yapma hakkını Cumhurbaşkanına teslim
eden bir Meclis kendisinden daha mütevazı sözlerle söz etse çok daha yerinde
olur. Meclis Başkanımız, aslında bu Meclisin alameti farikası olan bu yetkinin,
bu gücün elinden alınmasına bir tek kere ses çıkarmadı. 
Milletvekillerinin
yüzde 2’sinin hapsedildiği bir Meclis bütçe yapıyor, sakat bir Meclis sakat bir
bütçe yapıyor. Başı koparılmış, eli koparılmış bir Meclis ve Meclis
Başkanımızın takıldığı yer, halının nereden geldiği. Biz halınızla değil,
hâlinizle ilgileniyoruz Sayın Başkan, bunu düşünsenize. (HDP sıralarından
alkışlar) 
Sayın Başkan,
sevgili arkadaşlar; bugün Türkiye, bütçesinin de yansıttığı gibi, aslında ne
Meclis tarafından ne Hükûmet tarafından yönetiliyor, bir hanedan tarafından
yönetiliyor. Mahdumun, kerimelerin, hanımefendinin, beyefendinin, damadın,
eniştenin devletin hemen hemen bütün iş ve işlemlerine, ne seçilmiş ne atanmış
oldukları hâlde, el koydukları bir hanedandan söz ediyoruz. Bu hanedanın
avlusunda kendisine yer buldu diye kimileri bu hanedanın aslında ifade
ettiğinden, ima ettiğinden daha geniş olduğunu düşünmesin. Onlar o avluda
çöplenmeye devam edebilirler ama iktidar, artık ne Meclistedir ne Hükûmettedir
ne seçmendedir, hanedanın elindedir ve bu bütçenin bu şekilde ortaya çıkmış olması,
bir askerî sınai kompleksin hanedanı ele geçirmesi, hanedanın da bütçeyi ele
geçirmesiyle ilgilidir. Amerika Cumhurbaşkanı Eisenhower, 1950’lerde Amerikan
devletini bir askerî sınai kompleksin Amerikan savunma ve dış politikasını ele
geçirme ihtimaline karşı uyarmıştı. Bizde ise bizzat hanedan kendisi hükûmet
kurdu, bizzat hanedan kendisi iktidarı ele geçirdi ve bir askerî sınai hanedan
tarafından Türkiye yönetiliyor. 
Bu şekilde
yönetilmeye layık mıyız? Aslında bu sorunun cevabını belki de Milliyetçi
Hareket Partisine sormamız gerekir çünkü Milliyetçi Hareket Partisi Genel
Başkanı Sayın Devlet Bahçeli, bu eğilimler, kabına sığmayan, kabından taşan,
iktidarı zapta yönelik bu eğilimler her gün Anayasa’yla çatışan bir
cumhurbaşkanı profili ortaya çıkarttığında dedi ki: “Her gün suç işleyerek
devlet yönetilemez ya Anayasa Cumhurbaşkanına uyacak ya Cumhurbaşkanı
Anayasa’ya uyacak.” Suçun yasa hâline geldiği yeni bir toplum düzenini ikisi
beraber kurdular. Bu toplumu binbir zahmetle yaratılmış bulunan kısmi, kısıtlı,
parçalı bir demokrasiden mahrum edebilecek şekilde, iktidarı doğrudan doğruya
bir suç etrafında tanımlayan yeni bir şey yarattılar. Bu bir şeydir, ne
olduğunu siyaset bilimi bize söyleyemez. Savcıların generalleri tutukladığı,
generallerin polisleri ihbar ettiği, polislerin polisleri hapsettiği, sonra
hepsinin birden dönüp vatandaşı ele geçirdiği tuhaf bir rejimde yaşıyoruz. Bu,
bir geçiş rejimi besbelli ama bu, sınırlanmış, kısıtlı, otoriter bir
parlamenterizmden daha yüksek bir rejime geçiş değil. Bu, Türkiye'nin yeni bir
diktatörlük rejimine doğru geçişidir ve bunun temellerini döşeyenler aslında 16
Nisan referandumunda yenildiler. 
Sevgili
arkadaşlar, Meclis, halkımız; aklınızdan çıkarmayın, 16 Nisan referandumunun
galibi biziz. Oyların çalındığını hepiniz biliyorsunuz, kanuna uygun olmayan
1,5 milyon oyla bu sonucun elde edildiğini biliyorsunuz. O yüzden, bu Meclis şu
menkıbeyle bu referandumun sonucuyla tanıştırıldı: “Atı alan Üsküdar’ı geçti.”
Bir at hırsızlığı menkıbesi bir demokrasi zaferinin nişanesi olamaz. Asla ve
asla bu sonucu kabul etmiyoruz. İşte bu suçlular ittifakına karşı haklıların
bir araya gelmesi gerekir. Türkiye suçluların ittifakına karşı bir haklıların
birliğine ihtiyaç duyuyor. 
Yanlış
anlaşılmasın söylediklerim, bir seçim ittifakından, alelade bir seçim
hazırlığından söz etmiyorum. Zaten, asıl tartışmamız gereken şey budur. Nasıl
bu ülke bir kere daha seçime gidecektir? Seçim adaletini, seçim güvenliğini,
oyların çalınmayışını, oyların sayılışını, bunların olduğu gibi kaydedilişini,
yurttaşın elinden çıkan oyun sandıktan çıkan oyla aynı olduğunu kim garanti
edecektir, hangi makam bize bunu garanti edecektir? Olağanüstü hâl kalkmadan,
milletvekilleri hapiste yatarken, halkın ifade, örgütlenme ve politika yapma
özgürlüğü ayaklar altındayken hangi seçime gideceğiz? Ben daha çok bir tarihsel
ittifaktan söz ediyorum. Bu Parlamentoda olan ya da olmayan, şu ya da bu
partiden olan bütün yurttaşlarımız, bu suçlular ittifakına karşı, haklıların
ittifakı için bir araya gelsinler; ev kadınlarından şoförlere,
manifaturacılardan manavlara, işçilerden köylülere, öğrencilere,
akademisyenlere, sürgündeki vatanseverlere kadar herkes Türkiye'nin geleceğine
el koymalıdır. 
Bütçe
elinizden gitmiştir, yargı elinizden gitmiştir, oy hakkınız bile elinizden
gitmek üzeredir; bunu hâlâ seyredemez Türkiye, mutlaka ve mutlaka buna bir
demokratik çare bulmak için ayağa kalkmak zorundadır. Bu bütçe tartışmasının
bize gösterdiği şey, bütün bunların oldubitti olarak görüldüğüdür. Bu bütçe
demokrasiye kaynak tahsis eden, demokrasinin önünü açan, halkı demokratik
tercihlerini ortaya koymada teşvik eden, onu kuran bir bütçeyi bize
göstermiyor, bir savaş ve olağanüstü hâl bütçesiyle bizi baş başa bırakıyor;
bunu reddediyoruz. Türkiye asla ve asla yanlış iç ve dış politikaları sonucunda
uluslararası alanda ittifaksız kalmış, içeride olağanüstü bir rejime mecbur
kalmış, halkın rızasını kaybetmiş bir hükûmetin çektiği yere gidemez,
gitmemelidir.
Bize
şimdi taslanılan Batı düşmanlığı, Türkiye'nin bir Batı emperyalizmi komplosuyla
karşı karşıya olduğu palavralarını da buradan reddediyoruz. Türkiye, aslında
hâlâ kendi seçtiği yerde durmaktadır ama durduğu yerde kendi iç politikasını ve
dış politikasını müttefiklerine kabul ettiremediği için, onlarla ihtilafa
düştüğü için şimdi, Türkiye halklarına dönüp başka emperyalist güçleri, dünya
hâkimiyeti için mücadele eden başka devletleri yeni ortaklar, yeni siyaset
partnerleri olarak anlatmaya çalışıyor.
Biz -daha önce
de söyledik- hiçbir zaman ve hiçbir zaman hiçbir milletle, hiçbir halkla düşman
olamayız. Biz, halklarımızın haklarının gerçekleşeceği bir yeni rejimin ancak
ve ancak insan hakları ve demokrasi üzerine kurulabileceğini, hukuk devleti
üzerine kurulabileceğini düşünüyoruz, biliyoruz, bunu istiyoruz ve bunun
etrafında bir tarihsel ittifak kurmak, bununla birlikte olan, bu değerleri
kabul eden bütün ülkeler, halklar, uluslararası kuruluşlarla bir arada olmaya
devam edeceğiz. Türkiye’de zamanında iç muhalefeti ezmek için Amerika Birleşik
Devletleri’yle, NATO’yla, gladyoyla ortaklık kuranların bugün bize
antiemperyalizm taslamaya hakları yoktur. 
Sevgili
arkadaşlarım -bu bütçe ile halkımız arasındaki ilişkiyi- bir şairle başladık,
öbür şairle bitirelim:
“Hani şimdi biz
haykırırız,/ Cevap:/ Açılır kara kaplı kitap: Zindan./ Kayış kapar kolumuzu,/
Kırılan kemik, kan./ Hani şimdi bizim soframıza,/ Haftada bir et gelir/ Ve/
Çocuklarımız işten eve/ Sapsarı iskelet gelir./ Hani şimdi biz.../ İnanın,
güzel günler göreceğiz çocuklar,/ Güneşli günler göreceğiz,/ Motorları maviliklere
süreceğiz çocuklar,/ Işıklı maviliklere süreceğiz.” 
Hepinizi sevgi
ve saygıyla selamlıyorum. (HDP sıralarından alkışlar) 
ERKAN AKÇAY
(Manisa) – Sayın Başkan…
BAŞKAN – Sayın
Akçay, buyurun. 
V.- AÇIKLAMALAR (Devam)
12.- Manisa Milletvekili Erkan Akçay’ın, İzmir Milletvekili
Ertuğrul Kürkcü’nün 503 sıra sayılı 2018 Yılı Bütçe Kanunu Tasarısı ile 504
sıra sayılı 2016 Yılı Kesin Hesap Kanunu Tasarısı’nın tümü üzerinde HDP Grubu
adına yaptığı konuşmasındaki bazı ifadelerine ilişkin açıklaması
ERKAN AKÇAY (Manisa)
– Teşekkür ederim Sayın Başkan.
Şimdi, yerimden
söz aldım. Sayın konuşmacı bir suçlular ittifakından bahsetti. Tabii, başka
ittifaklardan bahsetmiş olabilir fakat Milliyetçi Hareket Partisi olarak
Hükûmetle, Türkiye Cumhuriyeti devletiyle ve seçilmiş meşru Hükûmetle teröre
karşı mücadelede, evet, bir ittifak hâlindeyiz. Türkiye'nin bekası, güvenliği
hepimizi yakından ilgilendirir ve Milliyetçi Hareket Partisi de bu yönde bir
irade gösterir her zaman olduğu gibi. Çünkü biz biliriz ki PKK’sı, FETÖ’sü, DEAŞ’i
zaten bir ittifak ve eş güdüm hâlinde emperyalizm tarafından yönetilmektedir.
Ayrıca, bütçe hakkının terke hazırlandığı, hâkim ittifakın sözcülerinin “Gazi
Meclis” sözünü ifade ettikleri söylenildi. Tam aksine, bütçe hakkı yani bütçe
görüşmeleri yeni Anayasa değişiklikleriyle birlikte yüce Mecliste daha
fonksiyonel ve daha etkin hâle geliyor; Meclis zayıflamıyor, aksine, daha da
güçleniyor. 
Ayrıca, sorumsuz
bir cumhurbaşkanından sorumlu, her iş ve eyleminden sorumlu bir
cumhurbaşkanlığı hükûmet sistemine geçiyoruz ve yüce Meclisimiz gaziliğini 15
Temmuzda da tekrar ortaya koymuştur, bundan sonra da bu “gazi”lik sıfatını
layıkıyla yerine getirecektir. 
Bu düşüncelerle,
teşekkür ediyorum Sayın Başkan.
Saygılar.
BAŞKAN –
Teşekkür ederiz. 
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- 2018 Yılı Merkezi Yönetim Bütçe Kanunu Tasarısı (1/887)
ile Plan ve Bütçe Komisyonu Raporu (S.Sayısı: 503) (Devam)
2.- 2016 Yılı Merkezi Yönetim Kesin Hesap Kanunu Tasarısı
(1/861), 2016 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
Adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S.Sayısı: 504) (Devam)
BAŞKAN – Şimdi
Adalet ve Kalkınma Partisi Grubu adına ilk söz, Grup Başkan Vekili ve Amasya
Milletvekili Sayın Mehmet Naci Bostancı Bey’e aittir. 
Buyurun Sayın
Bostancı. (AK PARTİ sıralarından alkışlar) 
Süreniz otuz
dakikadır. 
AK PARTİ GRUBU
ADINA MEHMET NACİ BOSTANCI (Amasya) – Sayın Başkanım, değerli arkadaşlar;
öncelikle hepinizi saygı ve sevgiyle selamlıyorum. 
Ertuğrul Bey
burada yapmış olduğu konuşmalarda, daha çok analiz getiren bir dile ve üsluba
sahip birisi olmakla birlikte, biraz önce -yapmış olduğu konuşmada- hayli
yüksek bir tonlamayla haksız, yersiz, provoke edici, kışkırtıcı benzetmelerle
bir konuşma yaptı. 
Türkiye 1923’ten
bu yana bir cumhuriyet ve aynı zamanda çok partili parlamenter rejimle
1946’dan, 1950’den bu yana yönetimin sürdüğü bir ülke. Hepimiz biliyoruz ki bu
ülkede elitler dolaşırlar, halkın tabanında olan insanlar, sıradan insanlar,
küçük memur çocukları, işçilerin çocukları cumhuriyetin ve demokrasinin egemen
olduğu bu ülkede yeni elitler olarak yukarıya çıkarlar. Bunun en yakın
örneklerinden birisi bizatihi kendisidir, burada çıkıp konuşuyor cumhuriyet ve
demokrasi sayesinde. Ben postacı Osman’ın çocuğuyum, “hanedan” diye atıf
yapmaya çalıştığı Sayın Erdoğan bir denizcinin çocuğu, rahmetli Özal bir küçük
memurun çocuğu. Onlar gitti, elbette, hepimiz faniyiz, gideceğiz, yerimize yeni
halk çocukları gelecek, sistem böyle. Bu yapıya, bu cumhuriyet ve demokrasiye,
bunun getirdiği halk çocuklarını yukarıya doğru çıkartan sisteme şahit olurken
tutup bir de “hanedan” benzetmesi yapmak sadece haksızlık, yersizlik değil,
aynı zamanda -kusura bakmayın- hadsizliktir. 
“At hırsızlığı.”
diyor. Yani benzeri bir dille konuşsak bu Parlamentoda herhâlde müzakere ortamı
diye bir şey kalmaz Ertuğrul Bey.
ERTUĞRUL KÜRKCÜ
(İzmir) – “Atı alan Üsküdar’ı geçti.” nedir?
MEHMET NACİ
BOSTANCI (Devamla) – “Suçlular ittifakı.” diyorsunuz. Yani benim de size şöyle
mi demem gerekiyor: “Asıl suçluları görmek istiyorsanız kendinize bakın, yakın
tarihinize bakın.” (AK PARTİ sıralarından alkışlar) Böyle bir dilden bir hayır
çıkmaz Ertuğrul Bey.
ERTUĞRUL KÜRKCÜ
(İzmir) – Tamamen ayrı şeylerden söz ediyoruz.
MEHMET NACİ
BOSTANCI (Devamla) – Eğer söylediğiniz sözlerin bir haklılığı, bir karşılığı,
toplumda siyasal sınırları aşan bir vicdanı, bir aklı olduğunu düşünüyorsanız
bu tür kışkırtıcı, provoke edici –kusura bakmayın ama- amigolara seslenici bir
dil ve üsluptan kaçınırsınız. Çok üzgünüm, bunu yapmadınız. 
Değerli
arkadaşlar, bütçe müzakerelerinin son günündeyiz. Bütçe, milletin bütçesi.
Burada ifade ediliyor ki: “Biz bütçenin tek kelimesini bile değiştirme
kudretine, iktidarına sahip değiliz.” Ana muhalefet partisi, Halkların
Demokratik Partisi ve zaman zaman MHP bunu ifade ediyor. Gerçek bu mu? Değil
çünkü her siyasi iktidar siyasal süreçler içerisinde topluma bakar, insanlara
bakar, partilerin ne söylediğine bakar, bütün bunları hesap ederek sonuçta bu
bütçeyi oluşturur. Siyasal iletişim, siyasi etkileşim dediğimiz hadise sadece
şu bütçe görüşmeleri sırasında burada yapılan müzakereler ve şekli aynı zamanda
bütçenin elbette ki müktesebatına uygun bir tarzda önergelerden ibaret değildir.
Taç giyen baş akıllanır diye bir laf vardır. İktidar olduğunuzda siz millete
bakarsınız, muhalefete bakarsınız, kim ne söylüyor, bunu dikkate alırsınız ve
bu doğrultuda davranırsınız. Eğer sizi iktidara halk getiriyorsa ve sürekli bu
çoğunluğu sağlamak istiyorsanız -ki Türkiye’deki sistem böyledir- bu akıldan
uzaklaşamazsınız. Dolayısıyla dediklerimiz dikkate alınmıyor, biz hesaba
katılmıyoruz, sadece belli bir çevrenin yaklaşımı çerçevesinde bu bütçe
teşekkül ediyor, bu yaklaşım doğru değil.
Kıymetli arkadaşlar,
evet, dün gece en uzun geceydi, bunun bir adı var şebiyelda, en uzun gece
demektir. “Şebiyeldayı müneccimle muvakkit ne bilir / Müptelayı gama sor kim
geceler kaç vakit.” Şairi de belli değildir. Şair, bunu söylerken aslında şunu
kastediyor: Gecelerin ne kadar sürdüğünü yıldızlara bakarak faldan haber
verenler, yahut da namaz vakitlerini ayarlayan insanlar değil, gama müptela
olmuş olan insanlar bilir zamanın ne olduğunu. Bunu niye söylüyorum? Çünkü bazı
hususları, bazı durumları, bazı gerçeklikleri bizatihi o konumda olanlar, o
şartları yaşayanlar, şartları itibarıyla o akla ve o perspektife sahip olanlar
bilirler. Dünyanın her yerinde iktidarlar sırtlarına ateşten bir gömlek
giyerler. Bu, yakıcı bir gömlektir. Dünyanın her yerinde muhalefetler iktidarın
geçtiği hayat sınavlarından geçmezler. Onlar ideal üzerine dayalı bir muhakeme,
bir iddia, bir yaklaşım çerçevesinde sürekli eleştirirler. Bu sadece bizde
değil, başka yerlerde de böyledir. Hayat sizden her an cevap ister. Bu
cevapları iktidar vermek zorundadır ama muhalefet “Dur bakalım ne olacak.” diye
bir kenarda bekleyip her gün, her yapılana ilişkin eleştiri söyleyebilir. Bunun
örneklerini de göstereceğim. Sürekli eleştirilecek hususlar bulunmaz mı?
Elbette, örnekleri var. Aynı duruma ilişkin iki farklı perspektiften nasıl
eleştiri dile getirildiğinin örnekleri var. 
Kıymetli
arkadaşlar, Cemil Meriç’in Kırk Ambar kitabında “Kadın Ruhu” diye bir makale
vardır. Kadın Ruhu’nda şunu söylüyor: “Tarih boyunca falcılar erkeklerin
avuçlarına baktılar ve onlara dediler ki: ‘Çok para kazanacaksınız, güç ve
iktidar sahibi olacaksınız, önünüze altın halılar serilecek.’ Ve tarih boyunca,
ülkeler ne olursa olsun aynı falcılar kadınların avuçlarına baktılar ve onlara
dediler ki: ‘Hayatınızın en büyük aşkıyla karşılaşacaksınız. Muhteşem bir
romans yaşayacaksınız, hep mutlu olacaksınız.’” Çünkü kadının ve erkeğin hayata
bakışına ilişkin kültürleri aşan, vaziyetleri aşan, ülkeleri aşan bir okuma
biçimi bu. Aslında kadınlara ve erkeklere ilişkin falcıların avuçlara bakarak
söylediği bu husus iktidar ve muhalefet diline ilişkin de bir okumadır.
Dünyanın her yerinde muhalefet ne yaparsanız yapın sizi eleştirir ve iktidarlar
her halükârda yapıp etmek ve gerçek hayatın şüphesiz biraz kusurlu olan
gerçekliği içinde yol yürümek zorundadır. 
Değerli
arkadaşlar, peki, yapılıp edilenlere ilişkin bu müzakerelere, bu tartışmalara
-herhâlde açık oturum değil, televizyon programı değil- sonuçta, bunlara
ilişkin bir karar verilmesi, bir yere bağlanması gerekir. Peki, bu sözlerin anlamı,
değeri nerede tartılır? Bunlar halk katında tartılır. Halk bütün bunları
dinleyerek, muhalefetin eleştirilerine bakarak, iktidarın söylediklerinden çok
yaptıklarına bakarak, icraatına bakarak -çünkü iktidarın dili icraatıdır-
hükmünü verir. Herkesin üzerine konuştuğu, kendisine atıf yaptığı, “Halkımız
şöyle istiyor, halkımız böyle istiyor, halkımız şuna karşı.” dediği hususlara
ilişkin bu halk 2002’den bu yana nihayet söz, asıl söz, son söz… Hani burada da
bazen son sözü söyleme şartları oluşuyor ya ama asıl son sözü söyleyen
halkımızdır. Halkımız 2002’den bu yana her seçimde son sözünü söylüyor ve onun
sözünün üzerine söz yok, söz yok. (AK PARTİ sıralarından alkışlar) 
Arkadaşlar,
siyasete ilişkin modern zamanlarda bir tanım vardır: Siyaset, imaj yaratma ve
gerçeklik ne olursa olsun insanları bu imaja inandırma sanatıdır. İmaj
yaratmaya çalışırsınız. İktidarlar sözlerle imaj yaratamazlar, aç insanlara
“Siz aslında toksunuz.” imajı veremezler, yoksul insanlara “Ne yoksulluğu
kardeşim, köşklerde yaşıyorsunuz.” diyemezler, halk perişansa halkın yüzüne
bakarak “Ne perişanlığı, mutluluktan fıkır fıkır oynamanız lazım.” diyemezler
çünkü gerçeklikle sınanırlar ve halk bütün bunlara bakar notunu verir. Ama,
siyasete ilişkin bu tanım var ya imaj yaratma ve olgular ne olursa olsun
insanları bu imaja inandırma sanatı, emin olun daha çok muhalefetin, ana
muhalefetin -burada da görüyoruz- müracaat ettiği bir yöntemdir. İmaj yaratmak
“Türkiye çok perişan bir hâlde, Türkiye çok kötü, halkımız inim inim inliyor,
yoksulluk aldı başını gidiyor, Türkiye her şeyin gerisinde, memleketi berbat
ettiniz.” Eğer bütün bunlar doğruysa çok açık bir gerçeklik var ki halkımız
bütün bunlara ilişkin karar veriyor, bunları söyleyen ve zımnen daha iyisini
yapacağını iddia eden bu ana muhalefete der ki: “Yahu kardeşim, haklısınız, tam
da söylediğiniz gibi, buyurun sizi buraya alalım, geniş bir şekilde oturun, şu
söylediklerinizi yerine getirin. Ey AK PARTİ, vallahi bunlar haklı, sizi de
şuraya alalım biraz dinlenin.” Halkımız ne yapıyor? Böyle yapmıyor. 
Sonuçta,
kıymetli arkadaşlar, Türkiye'nin kötü olduğunu anlatmak için kendinizi
paralamanıza da gerek yok, halkımız gayet aklı başında, demokratik olgunluğu
olan, neyin ne olduğunu bilen bir halk. O yüzden gerçekten, Türkiye'nin kötü
olduğuna ilişkin bir resim varsa sizin bir şey söylemenize bile gerek yok; halk
gereğini yapar. Ama halk böyle olmadığında işte o zaman imaj yaratma ve
gerçeklikler ne olursa olsun insanları bu imaja inandırmak için bir infial
hâli, bir kendini paralama hâli, bir olayı skandal esaslı bir dille ayartma
tekniklerini kullanma hâli muhalefetin dili olur. Bu dilin bir faydası var mı?
Bu dilin bir faydası yok. 
Bakın, bütçe
boyunca burada konuşmaları dinledik. Çok kıymetli konuşmalar oldu kesinlikle,
ana muhalefetten, bütün partilerden, HDP’den, MHP’den ama aynı zamanda emin
olun söyledikleri, siyasete ilişkin dili, iktidara yönelik eleştirisi toplasan
bir A4 kâğıdını geçmeyen ve sürekli, tekrar tekrar bu A4 kâğıdına sığacak üç
yüz kelime etrafında dönen bir dille burada muhalefet yapan bir yaklaşım oldu,
bunun temsilcileri oldu. Üç yüz kelimeyle muhalefet olmaz, üç yüz kelimeyle
siyasi analiz olmaz, üç yüz kelimeyle siyasal sınırları aşan bir dille
başkalarına söyleyecek lafınız olmaz, üç yüz kelimeyle ancak kavga edersiniz,
üç kelimeyle ancak dövüşürsünüz. Nitekim, o üç yüz kelimenin sahibi olanlar, o
A4 kâğıdına sığan bir dille burada konuşanlar, sürekli yüksek bir sesle, yüksek
bir perdeden o sınırlı kelime haznesiyle dolu eleştirilerini ifade ettiler.
Sözler zaten anlamlı olsa sizin o sözlere ayrıca bir etkileyicilik kazandırmak
için bağırmanıza gerek kalır mı? Siz de biliyorsunuz ki sözler etkili değil,
sözlere kendilerinde olmayan anlamı birtakım jest, mimik ve buradan bağırarak
kazandırmaya çalışıyorsunuz. 
Bir de şöyle bir
şey var: Biliyorsunuz, bir infial ve meşruiyet ilişkisi vardır. İnsanlar, kimi
meşru hâllerde infial gösterirler. Doğrudur, hakkınızın ihlal edildiğini
görürsünüz, sadece partiniz, grubunuz, asabiyeniz için değil, başka insanların
da vicdanen buna onay verdiğini bilirsiniz, infiale kapılırsınız. Bakın, bu
doğru bir şeydir ama bu ilişkiyi ters çevirmek; bu, kabul edilemez. Sürekli bir
infial gösterisi içerisinde “Söylediklerim aslında meşrudur.” duygusu
uyandırmaya çalışıyorsanız, işte, bu, siyasetin imaj yaratma ve gerçeklik ne
olursa olsun insanları bu imaja inandırma sanatına girer. 
Kıymetli
arkadaşlar, o üç yüz kelimeyle burada muhalif bir dile egemen olarak bize laf
söyleyen arkadaşlar aydınlanma geleneğinden geliyorlar, biliyoruz veya öyle iddia
ediyorlar. Aydınlanma geleneğinin kurucu babalarından Kant aydınlanmayı
tanımlarken “İnsanın kendi kusuru olan ergen olmama hâlinden çıkışı ve aklını
kullanmasıdır.” diyor; kendi kusuru olan ergen olmama hâlinden çıkışı ve aklını
kullanmasıdır. Üç yüz kelimelik, A4’e sığan bir dille sürekli bağırarak, tabiri
caizse nağra atarak böyle bir dille konuşuyorsanız sanki Kant’ın tanımına da
uymayan, bambaşka bir durum söz konusu, aydınlanmayla da bir bağlantısı yok.
Öte yandan benim
çok tuhaf bulduğum bir yaklaşımı da burada ifade etmeliyim. Bazen genel
yaklaşım sanki bir makas duygusu uyandırıyor. Şöyle diyorlar: “Ey iktidar ona
ver, buna ver, şuna ver, herkese ver, herkese ver, biz bunu istiyoruz.” Hemen
onun yanında “Ey iktidar ondan alma, şundan alma, bundan alma, hiç kimseden
alma.” Bu iktidarını nasıl yapacak? Yani bu bütçe sonuçta milletin bütçesi,
milletten alacak, yine millete dağıtacak. Hiç kimseden alma herkese ver. Yani
mümkünse arada sıkış, makasın arasına gir. Bu yaklaşım doğru değil; bu yaklaşım
rasyonel de değil, akli de değil. Çünkü sonuçta bakın bütün bu lafların, bütün
söylenenlerin, bütün ideolojilerin, her şeyin noktalandığı yer şudur: Siz
bütçeyi nasıl yapıyorsunuz? Milletten ne alıyorsunuz, millete ne veriyorsunuz?
Halkın değerlendirdiği nokta budur. Halk tam da buna bakarak size not verir,
sandık başında reyini verir. Eğer biz bunu adil bir şekilde yapmamış olsaydık,
o zaman bu halk 2002’den bu yana bu siyaseti iktidara getirmezdi. Bütçenin en
temel dinamiğidir. (AK PARTİ sıralarından “Bravo” sesleri, alkışlar) Üzerine ne
laf söylerseniz söyleyin, halktan alırsınız ve yine halka dağıtırsınız. Burada
adilseniz “Durmak yok, yola devam.” dersiniz, değilseniz halk biletinizi keser.
2017 yılındayız, on altıncı yıldayız; bütün bu bütçeleri yaparken halktan
alırken de halka verirken de mutlak surette adil, hakkaniyetli, milletin
onayladığı bir bütçe söz konusudur. 
Kıymetli
arkadaşlar, bir bilge kişiye genç bir delikanlıyı getirirler. Derler ki: “Bunu
eğit, bunu yetiştir.” “Peki” der bilge kişi ve hemen orada toprağın üzerine bir
çizgi çizer; gence dönüp der ki: “Şu çizgiyi küçült.”, Genç “Bundan kolay ne
var?” der, hemen ayağıyla çizginin yarısını siler. “Olmadı” der bilge kişi.
“Şimdi git, bir yıl sonra tekrar gel, çizgiyi nasıl küçülteceğini göster.”
Delikanlı gider, bir yıl sonra geri gelir. Bilge kişi yine çizgiyi çizer,
“Buyur, çizgiyi küçült.” der. Delikanlı o çizginin yanına daha büyük bir çizgi
çizer; bilge kişi “İşte, doğru olan budur.” der. 
Biz
de muhalefetten sürekli bizim çizgimizin üzerinde, onu silmeye çalışmasını,
yapıp ettiklerimize ilişkin sürekli eleştirel bir dille –eleştiri hakkınızdır
ama kastettiğim daha farklı, bunu anlıyorsunuz- böyle silmeye çalışmasını
değil, aynı zamanda, alternatif bir iktidar tasavvuru olarak, kardeşim, sizin
çizginiz nedir bizden daha büyük olan, siz ne yapacaksınız? Güzel lafların,
özlü sözlerin ötesinde gerçekten akla, mantığa, her şeye dayalı bir tarzda bu
insanların aklına ve kalbine giden bir dille çizginiz nedir? Bunu ortaya koymak
gerekir.
Kıymetli
arkadaşlar, Türkiye bir süreden beri kimi Batılı ülkelerin hedef tahtasında;
bunu görüyoruz. Türkiye’ye birçok laf söylüyorlar. Bunun çeşitli dinamikleri
var elbette. Avrupa’nın kendi içine kapanması, ekmeğinin küçülmesi, refah
devletinin son bulması, vesaire ama başka dinamikleri de var.
Avrupa’dan
Türkiye’ye yönelik eleştirilerin kelimelerini, kavramlarını biliyoruz,
“Diktatörlük var.” diyorlar, “İnsan hakları ihlal ediliyor.” diyorlar, “Hukuk
devleti ortadan kalkıyor.” diyorlar, vesaire, vesaire, vesaire. Şimdi, bu
kavramlar bakımından, bunları söyleyen Avrupalı devletlerin hem tarihi hem
bugünü nedir? Gerçekten bunların derdi hukuk devleti midir, insan hakları
mıdır, diktatörlük müdür, otoriterlik midir? Bir kere, buradan sınamak gerekir.
Kıymetli arkadaşlar, bu Avrupalı devletlerdeki egemen politikaları söylüyorum.
Bunların hiçbir zaman derdi diktatörlük olmamıştır, hiçbir zaman evrensel
ölçekte insan hakları olmamıştır. O insan haklarını kendi sınırları içindeki
insanlara ilişkin bir hak olarak düşünürler ama -ırkçılığın çeşitli boyutları
vardır ya, bir de kültürel ırkçılık, “Sınırı geçemezsiniz, sizin kültürünüz
müsait değil.” diyen kafa- işte, belli bir sınırın ötesindeki insanları insan
bile saymayan bir kafa vardır. Biz, terörün her yerde karşısındayız, her
şekilde karşısındayız ama şu çifte standart değil mi: Avrupa’da bir terör
eylemi olduğunda, 5 kişi hayatını kaybettiğinde olağanüstü, dünya çapında bir
infial durumu ortaya çıkıyor; ya, Orta Doğu’da 50 kişi, 100 kişi hayatını
kaybediyor, tık yok. Onlar insan değil mi? Avrupa “insan hakları” dediğinde iyi
geçindiği, dost olduğu, kimi diktatörlükler kimi insan hakları ihlallerinde
şampiyon olan, bu konuda sorgulanması bile mümkün olmayan ülkelere yönelik
olarak o dostluk gösterileri, o yakınlıkları, o gizli ittifakları, bunlara
ilişkin ne söylemek lazım? Mısır’da Sisi’ye mi karşı çıktılar? Suudi Arabistan
yeni göz bebeği olarak yükseliyor. Bunların derdi insan hakları filan değil.
Mülteciler insan değil mi? Mülteciler Avrupa’ya gittiğinde Avrupa’da nasıl
karşılanıyor? “Ya, temel insan hakları ne demek, bağrımıza basalım.” Böyle bir
tablo gördünüz mü? Avrupa’nın, Batı medeniyetinin bir vicdanı var mı? Var,
edebiyatta var, sanatta var ama egemen siyasette yok. Adorno
"Auschwitz'ten sonra şiir yazmak barbarlıktır.” demişti. Siz, Batı’da
Adorno’nun bu sözüne tekabül eden bugün bir gerçeklik görüyor musunuz?
Auschwitz gibi değildir muhakkak ama mültecilerin o yaşadıkları dramlar, o
acılar, o gözyaşları karşısında herhâlde bugün Adorno hayatta olsaydı aynı sözleri
mülteciler için de kullanırdı. Bu barbarlığa sesini çıkartmayan, “Topraklarıma
girmesin.” diye duvarlar ören, insan haklarıyla ilgisini sadece bir politik
tahakküm aracı olarak kullanan Batılılar Türkiye'yi niye hedef tahtasına
oturtuyorlar? Çünkü Türkiye güç kazandı, Türkiye palazlandı, Türkiye “Bu
bölgede kardeşim benim de millî politikalarım var, benim de sözüm var.” dedi,
bundan rahatsızlar. (AK PARTİ sıralarından alkışlar) Türkiye dedi ki: “Yeni
şartlarda yeni ilişkiler kuracağız.” “Hayır, biz bunu kabul etmiyoruz.”
diyorlar. Hedef tahtasına oturtulan kişi kim? Tayyip Erdoğan, Sayın
Cumhurbaşkanı, bizim Genel Başkanımız. 
Sayın Şükrü
Elekdağ’ı biliyorsunuz; vicdanlı, aklı başında, diplomatik tecrübesi olan bir
insan. “Ben altmış beş yıldır Sayın Erdoğan kadar Batılıların hedef tahtasına
oturttuğu bir lider görmedim.” diyor. Niçin acaba, niçin? (AK PARTİ
sıralarından alkışlar) Çünkü Türkiye'nin büyümesinde, gelişmesinde, fuleli
adımlarla ilerlemesinde, bu Batılı ülkelerle yeni düzeyde ilişkiler talep
etmesinde en temel dinamik, en önemli amil, insanları toparlayan ve onlara
liderlik eden kişi. En merkezî bir şekilde saldıracaksın, kafadan onu
itibarsızlaştıracaksın ki Türkiye'yi de çaptan düşüresin. Ben Batılıların bu
eleştirisini anlarım ama o Batılıların eleştirisine burada vokal yapmayı
anlamam. (AK PARTİ ve Bakanlar Kurulu sıralarından alkışlar) Çünkü bu
eleştirilerin kastını okuyamamak, Türkiye’ye yönelik hasmane tutumun
siyasetteki o hegemonik ilişki kurma stratejilerindeki karşılığını görmezlikten
gelmek diye bir durum söz konusu olmaz. Şunu demek istemiyorum: Bize her türlü
eleştiriyi söyleyebilirsiniz ama Batılı ülkelerin bir tahakküm aracı olarak
hiçbir ilgilenen olmadığı kimi kavramlar üzerinden, kimi evrensel değerler
üzerinden dile getirdikleri eleştirilerin bir parçası olmak, emin olun, bu
milletin tasvip edeceği bir siyaset olmaz.
Kıymetli
arkadaşlar, bu bir oryantalizmdir; oryantalizm -Edward Said, biliyorsunuz, çok
baba bir çalışma yapmıştı- Doğu’yu Batı’nın bilgi sistematiği içerisinde okumak
ve onun siyaseti için kullanışlı bir malzeme yapmaktır. Batılılar bu
oryantalizmi yapabilirler ama içimizden oryantalistler çıkmamalı. 
1878 Osmanlı-Rus
Savaşı bitmiş… O tarihleri iyi bilmek lazım. Trabzon’da Alfred Biliotti diye
bir arkeolog ama aynı zamanda konsolos, İngiltere’nin konsolosu, diyor ki: “Bu
Türkler, eğer bir veya birkaç Avrupalı ülkenin kendilerine karşı olduğu
düşüncesine sahip olurlarsa vatanperverlikleri sınırlı kalır ama bütün
Avrupalıların kendilerine karşı ortak bir ittifak içerisinde bir konspiratif
girişim içinde bulunduklarını düşünürlerse o zaman millî saflarını
oluşturmaları, dayanışmaları ve buna mukabele etmeleri en yüksek seviyeye
çıkar.” Akıllı bir adam. Bugün Türkiye Batı’nın bu oryantalist, bu hegemonik,
Türkiye’yi yeni şartlarda kabul etmeyen, bölgede bir aktör olarak görmek
istemeyen, bunun aracı olarak da birtakım evrensel değerleri kullanan dili
karşısında gene kendi eleştirilerimizi yapalım içimizde ama millî meselelere
ilişkin ortak bir saf oluşturma zorunluluğuyla karşı karşıyadır. Çok çeşitli
örnekleri var. 
Kıymetli
arkadaşlar “diktatörlük” diyorsunuz sabah akşam. Diktatörlüklerde muhalefet
olmaz, olur mu? Diktatörlükler muhalefeti kabul etmez, yahut da cici muhalefet
vardır, haşmetmeabın muhalefeti vardır çünkü diktatörler kendilerine söz
söylenmesine tahammül edemezler. Ben şimdi ana muhalefet partisine desem ki
“Siz haşmetmeabın muhalefeti misiniz?” Kabul etmeyeceklerdir, infial
göstereceklerdir. Doğrudur çünkü değiller. Çünkü onlar bir muhalefet hareketliler
ve bizimle, iktidarla taban tabana zıtlar. Demek ki aynı zamanda bulunduğunuz
konum, kullandığınız dil, muhalefet karakteriniz Türkiye'nin o “diktatörlük”
lafları var ya, onları tekzip eden bir gerçekliktir.
Diktatörlüklerde
seçim olmaz, seçim sadece gösteridir. 2019 seçimleri için ümidiniz var mı?
MUSA ÇAM (İzmir)
– Var tabii.
MEHMET NACİ
BOSTANCI (Devamla) – Var değil mi Musa Bey?
MUSA ÇAM (İzmir)
– Ne demek! Ne demek!
MEHMET NACİ
BOSTANCI (Devamla) – Tabii ki. Çünkü ancak diktatörlüklerde ümit olmaz. (AK
PARTİ sıralarından alkışlar) 
MUSA ÇAM (İzmir)
– Ne demek Hocam! Ne demek Hocam!
MEHMET NACİ
BOSTANCI (Devamla) – Sizin ümidiniz var, olacak tabii, olacak.
(Mikrofon
otomatik cihaz tarafından kapatıldı)
MEHMET NACİ
BOSTANCI (Devamla) – Çünkü siz diktatörlerin olduğu ülkede figüran değilsiniz.
MUSA ÇAM (İzmir)
– Size yakıştı mı? İnsanların mevkisi, makamı ne kadar büyükse o kadar alçak
gönüllü olur, o kadar alçak gönüllü olur.
ÖZKAN YALIM
(Uşak) – Sayın Bostancı, şüpheniz mi var burada?
MEHMET NACİ
BOSTANCI (Devamla) – Siz demokratik bir ülkede gerçek bir muhalefetsiniz, sizi
övüyorum ama iddianızın söylemini tespit eden gerçekliğimize işaret ediyorum.
BAŞKAN – İki
dakika veriyorum efendim.
MEHMET NACİ
BOSTANCI (Devamla) – Sayın Başkanım, bakın…
MUSA ÇAM (İzmir)
– Hocam, 2019’da seçim yapmamayı mı düşünüyorsunuz yoksa, onu mu ima etmek
istiyorsunuz?
BAŞKAN – Musa
Bey, müsaade eder misiniz efendim. Müdahale etmeyiniz lütfen.
BÜLENT TURAN
(Çanakkale) – Hiç anlamamışlar.
NECDET ÜNÜVAR
(Adana) – Bence bir tekrar edin Hocam.
İLKNUR İNCEÖZ
(Aksaray) – Bir daha açıklayın Hocam.
MEHMET NACİ
BOSTANCI (Devamla) – Kıymetli arkadaşlar, bakın, süreç içerisinde çeşitli
yaklaşımlarınız oldu. Mesela, hafızam beni yanıltmıyorsa Genel Başkanınız Sayın
Kılıçdaroğlu bir zamanlar “Gandhi Kemal”di değil mi? Ne oldu “Gandhi Kemal”e?
Ne oldu, ne oldu? (AK PARTİ sıralarından alkışlar) 
MUSA
ÇAM (İzmir) – Ne oldu, ne oldu söyle. Yakışıyor mu!
ÖZKAN
YALIM (Uşak) – Birazdan buraya gelecek.
MEHMET
NACİ BOSTANCI (Devamla) – Bakın, Mahatma Gandhi İngiliz emperyalistleriyle
mücadele etti ve hep Mahatma Gandhi kaldı. (AK PARTİ sıralarından alkışlar)
Gandhi gibi olacaksanız, gerçekten Gandhi olacaksınız, bir proje olarak değil,
gerçekten Gandhi olacaksınız. Ne oldu? (AK PARTİ sıralarından alkışlar) 
MUSA
ÇAM (İzmir) – Hocam, söyle o projeyi, söyle!
MEHMET
NACİ BOSTANCI (Devamla) – Şimdi ne var? Şimdi -yine tırnak içerisinde
söylüyorum- bir tür savaşçı Kemal var, yeni proje bu; tam da Gandhi’nin tersi.
MUSA
ÇAM (İzmir) – Antiemperyalist, antiemperyalist!
BAŞKAN
– Sayın Çam, lütfen...
MEHMET
NACİ BOSTANCI (Devamla) – Savaşçı Kemal, bu da tutmazsa, bilmiyorum, yeni proje
ne olacak? Bakın, bunlar sonuçta halkın kafasında “Acaba her şey propaganda ve
bir proje mi?” duygusu uyandırır, emin olun, öyle olur.
Kıymetli
arkadaşlar, iktidara ilişkin çok sözler söylüyorsunuz, eleştiriler
yapıyorsunuz, burada Sayın Başbakan konuşurken belediyelere ilişkin
soruşturmalardan bahsediyor, “AK PARTİ’li belediyelere ilişkin açılan
soruşturma...” dedi, oradan arkadaşlar seslendi “Yoktur, yoktur!” diye. Sayın
Başbakan “Bir dakika, 91 tane.” dedi. Sonra CHP’yle ilgili “27” dedi. Bunu
söylediğinde de...
(Mikrofon
otomatik cihaz tarafından kapatıldı) 
MEHMET
NACİ BOSTANCI (Devamla) – ...anında “Elbette çünkü yolsuz olan sizsiniz.” Yani
buradan öbür tarafa geçen...
BAŞKAN
– Sayın Bostancı, efendim, şöyle bir eklenti var: Bülent Bey “Beş dakikamı
aktarıyorum." diyor. (AK PARTİ sıralarından alkışlar) Kendi aranızdaki
hadisedir bu, siz bilirsiniz. 
Beş
dakikanız daha var.
BÜLENT
TURAN (Çanakkale) – Feda olsun!
ÖZKAN
YALIM (Uşak) – Sayın Melih Gökçek’le alakalı açılmış bir dava var mı?
BAŞKAN
– Ben, yalnız, rica edeyim, insicamı bozmayınız. 
MEHMET
NACİ BOSTANCI (Devamla) – Yani, aynı anda, daha Başbakan sayıyı telaffuz
etmeden “Yoktur, yoktur!” deyip sayıyı söylediğinde de “Çoktur, çoktur!”
pozisyonuna geçmek, ilginç değil mi arkadaşlar? 
AKİF
EKİCİ (Gaziantep) – Ne diyor ya? Anlamıyorum ben, ne söylediğini anlamıyorum.
MEHMET
NACİ BOSTANCI (Devamla) – Anlamıyor musun?
AKİF
EKİCİ (Gaziantep) – Bir şeyler söylüyorsunuz ama anlamıyorum.
MEHMET
NACİ BOSTANCI (Devamla) – Olabilir ama emin ol halkımız anlıyor. Zaten, mesele
nedir siyasette -önemli bir konu- biliyor musunuz? Anlaşılmaktır, anlaşılmak.
(AK PARTİ sıralarından alkışlar) 
Kıymetli
arkadaşlar, şunu söyleyeyim: İktidara yönelik elbette her türlü eleştiriyi
yaparsınız ama bunların bir haklılık hani bir de -çok kullanıyorsunuz ya o
kelimeyi- adalet anlamı taşıması gerekmiyor mu, adalet, adalet? Sizin iktidara
yönelik eleştirilerinizde -ben de size söyleyeyim- adalet var mı? Adalet yok.
(AK PARTİ sıralarından alkışlar) Bir muhalefetin bu tür iddialara ilişkin en
test edileceği yer, iktidara karşı sergilediği tavırdır. Eğer siz iktidarın
yaptıklarına, ettiklerine, söylediklerine ilişkin adil bir değerlendirme
yapamıyorsanız adalet talebinin öznesi değilsinizdir; “adalet” kavramı da,
biraz önce söylediğim gibi, sadece bir proje olarak halkın aklına yazılır.
Kıymetli
arkadaşlar, iktidarlar şüphesiz kusurludurlar çünkü gerçeklik öyledir. Kusurlu
olmayan hayallerdir, kusurlu olmayan ideallerdir. Siz, hayaller ve idealler
evrenindesiniz çünkü gerçeklikle test edileceğiniz bir iktidar durumuyla -genel
siyaset için söylüyorum- bununla test edilmiyorsunuz. 
MUSA
ÇAM (İzmir) – Hocam, sizin hiç hayaliniz yok mu? 
MEHMET
NACİ BOSTANCI (Devamla) – Hani diyorlar ya aydınlar için “Epistemik statüsü
eleştiri olan yaralı bilinç.” Tabii ki eleştiri olur çünkü aydınlar konuşurlar,
fikirlerini söylerler, çok kıymetlidir ama yapıp edenlerin sırtındaki yumurta
küfesi aydınlarda yoktur. Bakın tarihe, bunun sayısız örneğini de görürsünüz. 
ERTUĞRUL
KÜRKCÜ (İzmir) – O yüzden onları hapsederiz. 
MEHMET
NACİ BOSTANCI (Devamla) – Öyle değil işte, o senin hükmün. Ben bu hükme
katılmam, bu değerlendirmen çok yanlış. 
ERTUĞRUL
KÜRKCÜ (İzmir) – Bu bir tartışma konusu değil, hapishane aydın dolu. 
MEHMET
NACİ BOSTANCI (Devamla) – Aydınlara her ülkenin ihtiyacı vardır, Türkiye'nin
daha fazla vardır. (AK PARTİ sıralarından alkışlar) Bizim bu eleştirilerden
gocunacak bir tarafımız yok. Bizim istediğimiz, hakkaniyet ve adalet. İktidar
kusurludur ama iktidar, halkın katında yapıp
ettikleriyle mukayeseli bir şekilde değerlendirildiğinde hiç şüphesiz
diğerlerinden daha az kusurlu olduğu için iktidardır, kusursuz olduğu için değil.
(AK PARTİ sıralarından alkışlar) O yüzden ideal normlar üzerinden bize
yapacağınız eleştirilerin bir kıymetiharbiyesi yok, hayat bunu reddeder.
Sayısız örneği vardır, size şunu söyleyeyim: Bu iktidar, şüphesiz, ne yaparsa
yapsın, en güzel işleri bile yapsa eleştireceksiniz. Bu iktidar suyun üzerinde
yürüse herhâlde dönüp halka dersiniz ki: “Gördünüz, yüzme bilmiyorlar.”
Eleştiriniz böyle olur. (AK PARTİ sıralarından alkışlar) 
Kıymetli
arkadaşlar, bizim coğrafyamız zor bir coğrafya. Bu coğrafyada terör emperyal
hegemonyanın stratejik bir aracıdır. Demokrasi isteyen, özgürlük isteyen,
halkların kardeşliğini isteyen herkesin bu coğrafyada teröre karşı olması
lazım. Bu coğrafyada kardeşlik isteyen herkesin demokratik zeminleri
desteklemesi, güçlendirmesi, özgürlüklerin yanında olması lazım. 
AK
PARTİ 2002’den bu yana, bu Türkiye şehirleşsin, bu Türkiye büyüsün, daha
demokratik, daha özgür olsun diye çalıştı. Ama emin olun AK PARTİ’nin bu on
altı yıllık iktidarı döneminde bu iktidarın başına gelenler de pişmiş tavuğun
başına gelmedi, görelim. Bunları değerlendirirken biz hepimiz demokrasiye ve
özgürlüklere sahip çıkarsak burada emperyal hayaletler dolaşmaz. Eğer terörün
şöyle veya böyle yanında yer alırsak emperyal…
(Mikrofon
otomatik cihaz tarafından kapatıldı)
MEHMET
NACİ BOSTANCI (Devamla) – …siyasetlerin lejyonu olan çeşitli grupların aparatı
oluruz, onlar tarafından araçlaştırılırız. 
Şunu
da unutmayalım: Dünyanın geleceğine ilişkin George Orwell’den bahsedilir; “Bin
Dokuz Yüz Seksen Dört”, diktatörlük… “Büyük Ağabey Herkesi Takip Edecek.” Öyle
bir şey yok. Tam tersi şu var: Yeni dünya düzeninde emperyal siyasetler
insanların arzuları ve istekleri üzerinden, onların talepleriyle kendi
egemenlik taleplerini birleştirerek hegemonyalarını kuracaklar. Şu bölgemizdeki
etnisiteye ve mezhep meselesine ilişkin sanki kendini kurtarıyormuş gibi
davranan, kendi arzuları, istekleri, özgürlüğü için uğraşıyormuş gibi
görünenler, aslında büyük resmin içinde o emperyal hayaletin parçası olma
gerçekliğiyle karşı karşıyalar. Bu coğrafyada Türk’ün, Kürt’ün, Arap’ın,
Acem’in, herkesin kardeşliği ortak iradelerinde. Bunu unutmayalım ve teröre
karşı çıkalım. 
Çok
teşekkür ediyor, hepinizi saygıyla selamlıyorum. (AK PARTİ sıralarından “Bravo
Hocam.” sesleri, alkışlar)
BAŞKAN
– Teşekkür ediyorum Sayın Bostancı.
ENGİN
ÖZKOÇ (Sakarya) – Sayın Başkan… 
ERTUĞRUL
KÜRKCÜ (İzmir) – Sayın Başkan…
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Birleşime on dakika ara veriyorum. 
Kapanma Saati: 17.21
ÜÇÜNCÜ
OTURUM
Açılma
Saati: 17.45
BAŞKAN: İsmail KAHRAMAN
KÂTİP
ÜYELER : Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
----0-----
BAŞKAN – Sayın
milletvekilleri, Türkiye Büyük Millet Meclisinin 45’inci Birleşiminin Üçüncü
Oturumunu açıyorum. 
2018 Yılı
Merkezi Yönetim Bütçe Kanunu Tasarısı ile 2016 Yılı Merkezi Yönetim Kesin Hesap
Kanunu Tasarısı üzerindeki görüşmelere devam ediyoruz. 
FİLİZ
KERESTECİOĞLU DEMİR (İstanbul) – Sayın Başkan… 
BAŞKAN – Bir
dakika. 
ENGİN ÖZKOÇ
(Sakarya) – Başkanım… 
BAŞKAN - Söz
talebiniz vardı, buyurun söz vereyim efendim. Yerinizden rica edeyim. 
ERTUĞRUL KÜRKCÜ
(İzmir) – 3 kişiyiz, hangimiz?
ENGİN ÖZKOÇ
(Sakarya) – Efendim, bu oturumu kapatmadan önce zatıalinizden söz istemiştim.
Aynı oturum içerisinde sataşmadan söz istemiştim. 
BAŞKAN – Rica
ediyorum, oturduğunuz yerden buyurunuz. 
ENGİN ÖZKOÇ
(Sakarya) – Zatıaliniz de sataşmadan söz vereceğim dediniz. 
BAŞKAN – E, söz
veriyorum. 
ENGİN ÖZKOÇ
(Sakarya) – Müsaade ederseniz kürsüden. 
BAŞKAN –
Veriyorum, lütfen yerinizden konuşunuz çünkü İç Tüzük’e göre birleşim oturumla
bölündüğü zaman, yeni açıldığında oturarak konuşma hakkı var, İç Tüzük’te öyle
efendim.
FİLİZ
KERESTECİOĞLU DEMİR (İstanbul) – Öncesinde talebimiz ama. 
ENGİN ÖZKOÇ
(Sakarya) – Ben de sizin adil yönetiminize dayanarak böyle bir eleştiriden
sonra hemen kalkıp da sizden söz istedim ki siz bunu söylemeyin diye, siz de
büyük bir nezaketle “Ben size, gelince sataşmadan söz vereceğim.” diye bana
işaret ettiniz. 
BAŞKAN – Size
söz vereceğim dedim efendim, sözümde aynen duruyorum. 
ENGİN ÖZKOÇ
(Sakarya) – Tamam, ben de o oturum içerisinde söz istedim. 
BAŞKAN - Aniden
de kalkma hadisesi şöyle: Belli bir zaman içinde kalkmam gerekiyordu, herhâlde
hoş görmüşsünüzdür. Dolayısıyla kalkmak zarureti de vardı, ondan dolayı
kalktım. 
ENGİN ÖZKOÇ
(Sakarya) – Onda hiçbir beis yok efendim. 
BAŞKAN - Ben
rica ediyorum, buyurun oturun, mikrofonunuzu açıyorum Sayın Grup Başkan Vekili.

ENGİN ÖZKOÇ
(Sakarya) – Efendim, iktidara tanıdığınız hakları muhalefete de tanırsanız
hepimiz sizi saygıyla sevgiyle anarız. Ben de sizden, kürsüden konuşmayı rica
ediyorum efendim. 
BAŞKAN - E, ben
de diyorum ki efendim: İç Tüzük’e göre birleşimler oturumlarla bölünür malumualiniz. Aynı şekilde hakkınızı kullanın. Rica
edeyim. Mikrofonu açalım efendim. 
FİLİZ KERESTECİOĞLU
DEMİR (İstanbul) – Ama yani bu…
BAŞKAN - Bir şey
yok, istediğiniz gibi konuşacaksınız. Süre de size aynı buradaki gibi olacak.
Oturum, yeni bir oturum olduğu için –İç Tüzük böyle diyor- öyle yapalım lütfen.
Bir kastım yok efendim. Buna inanınız, bir kastım yok.
FİLİZ
KERESTECİOĞLU DEMİR (İstanbul) – Ama talebimiz öncesiydi.
BAŞKAN -
Buyurun. Hem zapta geçiyor hem takip ediliyorsunuz.
ÖZGÜR ÖZEL
(Manisa) – Doğru olmadı Sayın Başkan.
BAŞKAN -
Beyefendi, buyurun efendim.
V.- AÇIKLAMALAR (Devam)
13.- Sakarya Milletvekili Engin Özkoç’un, İstanbul
Milletvekili Filiz Kerestecioğlu Demir’in yaptığı konuşmaların hiçbirine
katılmadığına ilişkin açıklaması
ENGİN ÖZKOÇ
(Sakarya) – Ben Filiz Hanım’ın, HDP Grup Başkan Vekilinin burada yaptığı
konuşmaların hiçbirine katılmıyorum, doğru konuşmalar değildir. Cumhuriyet Halk
Partisi Grubu adına kendisini eleştiriyoruz efendim. Gerçek dışıdır.
ÖZGÜR ÖZEL
(Manisa) – Sataşıyoruz efendim.
BAŞKAN - Filiz
Hanım, buyurun efendim.
FİLİZ
KERESTECİOĞLU DEMİR (İstanbul) – Açıktan bir sataşma söz konusu. O nedenle,
sataşmadan söz istiyorum efendim. Oturumu açmışsınız madem.
BAŞKAN – Bu bir
hülle mi oldu yani?
ÖZGÜR ÖZEL
(Manisa) – Size yardımcı olmaya çalışıyoruz efendim.
BAŞKAN – Ama
sataştığınız husus, yine konu dışına çıkmamak üzere, o şartla çerçevelidir.
Oysa siz, herhâlde bütün diğer konuşmalara da cevap verecektiniz.
FİLİZ
KERESTECİOĞLU DEMİR (İstanbul) – Vallahi ben karar veririm neye cevap
vereceğime Sayın Başkan, yeterli şeyim var.
BAŞKAN – Yani
oturduğunuz yerden, mikrofonunuz da açık, istediğiniz kadar da, üç dakikalık
konuşma hakkınızı kullansanız ne olur?
FİLİZ
KERESTECİOĞLU DEMİR (İstanbul) – Efendim, siz zaten verseydiniz bitmiş olurdu.
Yani sonuçta biz öncesinde talep ettik. İhtiyaçlar olabilir, buna hiçbirimizin
bir itirazı yok. Ama sizin de aynı şekilde, iki grup başkan vekili ayağa
kalkmıştı ve söz istedi. Yani sizin nezaketiniz de, Meclis usulü de oradan söz
vermekti.
BAŞKAN – Sayın
Grup Başkan Vekili, kabul ediyorum, ben mazeretimi ifade ettim.
FİLİZ KERESTECİOĞLU
DEMİR (İstanbul) – Ona bir itirazımız yok efendim.
BAŞKAN – Dedim
ki, oturumlar arasındaki farklılık yüzünden oturduğunuz yerden konuşmanız
gerekiyor. Fakat Engin Bey, siz yol açtınız, bir hülle oldu bu. Bir zamanlar
hülle partileri vardı hani, davulu delen jaguar filan... 
ENGİN ÖZKOÇ
(Sakarya) – Doğru efendim.
BAŞKAN - Şimdi,
buna benziyor. Buna lüzum yoktu. Ben mikrofonunuzu açıyorum. 
ÖZGÜR ÖZEL
(Manisa) – Hâlâ vermiyor.
FİLİZ
KERESTECİOĞLU DEMİR (İstanbul) – Yani efendim…
BAŞKAN - Hayır,
bir dakika… İlle burası o kadar mühimse -ki mühimdir- orası da en az burası
kadar mühimdir. Siz illa burası diyorsunuz. 
ENGİN ÖZKOÇ
(Sakarya) – Evet.
FİLİZ
KERESTECİOĞLU DEMİR (İstanbul) – Evet.
BAŞKAN –
Vazgeçmiyorsunuz.
ENGİN ÖZKOÇ
(Sakarya) – Evet efendim.
BAŞKAN – Allah
Allah. 
FİLİZ
KERESTECİOĞLU DEMİR (İstanbul) – Hayır, sizin ısrarınızı anlamak zor yani.
BAŞKAN – Buyurun
efendim. (HDP sıralarından alkışlar)
Mesele
etmeyelim. Hayır, bunlar için mesele etmeyelim, mesele değil. 
Reçeteyi siz
buldunuz, Tüzük demek ki biraz eksik.
VII.- SATAŞMALARA İLİŞKİN KONUŞMALAR
1.- İstanbul Milletvekili Filiz Kerestecioğlu Demir’in,
Sakarya Milletvekili Engin Özkoç’un yaptığı açıklaması sırasında şahsına
sataşması nedeniyle konuşması
FİLİZ
KERESTECİOĞLU DEMİR (İstanbul) – Yani, gerçekten, sizin ısrarınızı anlamak
mümkün değil.
Sayın CHP Grup
Başkan Vekili, konuşmalarımızı eğer yeterince dinlemiş olsaydınız, siz de
gerçekten anlardınız ne demek istediğimizi. 
Şimdi, ben
özellikle şunu söylemek istiyorum: Şimdi, sınırlı kelime haznemiz olduğundan,
imaj yaratma sanatını yaptığımızdan… Bütün muhalefet için bu sözleri kullandı
Sayın Naci Bostancı ve…
MEHMET NACİ
BOSTANCI (Amasya) – Bütün muhalefet için değil.
FİLİZ
KERESTECİOĞLU DEMİR (Devamla) – Bize de aynı şekilde yönelerek söylediniz. 
“A4 kâğıdına da
sığan sözler.” dediniz. Şimdi, bunu baştan reddediyorum ama A4 kâğıdına,
gerçekten, demokrasi talebi sığar, özgürlük talebi sığar, eşitlik talebi sığar;
bunlar yoksa bir ülkede, tekrar tekrar, o A4 kâğıdına sığan şeyler tekrar edilir,
aynı zamanda böyle bir şey de var.
İkinci nokta ise
“millî politika” diyorsunuz. Antiemperyalizm olmadan, aslında antikapitalizm de
olmadan millî politika falan olmaz. Yani ülkenin her tarafı Amerikan üsleriyle
doluyken, siz Adıyaman tütününü Philip Morris kazansın diye kalkıp yasaklarken
ya da altında “Kudüs” yazan Mavi Marmara Anlaşması’na imza atarken millî
politika olmaz; bunun adı algı operasyonudur, işte o sizin dediğiniz şeydir,
bağırıyormuş gibi yapıp aslında bağırmamaktır.
Şimdi, biz
Filistin’de Filistin halkıyla beraber mücadele etmiş insanların geleneğinden
geliyoruz. Biz, ölüme giderken, idama giderken “Yaşasın halkların kardeşliği!”
diye bağırmış olan Deniz Gezmiş’in geleneğinden geliyoruz. Yani
antiemperyalizm, öyle, bugün her türlü anlaşmayı, her türlü şeyi yabancı
sermayeyle yaparak olacak bir şey değildir. Biz, Batı’nın sömürgeci
politikalarına karşı gelen sol gelenekten de geliyoruz, bunu ifade etmek
istedim.
Teşekkür
ediyorum.
HALİS
DALKILIÇ (İstanbul) – Biz de “Dünya 5’ten büyüktür.” geleneğinden geliyoruz
efendim. İtiraz ediyoruz “Dünya 5’ten büyüktür.” diye, gerçekleştiriyoruz.
BAŞKAN
– Engin Bey, buyurun. 
ENGİN
ÖZKOÇ (Sakarya) – Efendim, sayın grup sözcüsü…
BAŞKAN
– Tabii tabii, buyurun. (CHP sıralarından alkışlar) 
Yolu
açtınız, ikinize ait ama.
2.- Sakarya Milletvekili Engin Özkoç’un, İstanbul
Milletvekili Filiz Kerestecioğlu Demir’in sataşma nedeniyle yaptığı konuşması
sırasında şahsına sataşması nedeniyle konuşması
ENGİN
ÖZKOÇ (Sakarya) – AK PARTİ Grubunun Sayın Grup Başkan Vekilinin çok veciz
konuşmalarını büyük bir dikkatle dinledik değerli arkadaşlar.
Sayın
Başkan, değerli milletvekilleri; bizi eleştirirken, gerçekten, üç yüz kelimelik
bir A4 kâğıdına sığacak kadar bir muhalefet anlayışımızın olduğunu söyledi ve
bu Batı hayranlığından da bahsederken Batı hayranlığında “oryantalist”
“hegemonik” gibi bazı kavramları kullanarak, Batı dilinden uzak, tüm halkımızın
net bir şekilde anlayacağı bir dil kullandığı için kendisine çok teşekkür
ediyoruz(!) Öncelikle bu. 
İkincisi:
“Biz halktan alıp halka veriyoruz. Eğer bunu yaptığımız için eleştiriliyorsak
bu yanlıştır.” dedi. Bakın, Muammer Güler’in oğlu Barış Güler’in 400 bin TL,
320 bin eurosunu alıp, el koyup ondan sonra halktan aldıkları paralarla, 90 bin
dolar faizle iade ettiklerini hepiniz hatırlıyor musunuz? (CHP sıralarından
alkışlar) İşte bu, onların kendi yandaşlarına halktan alıp da verdikleri bir
paradır. Rıza Sarraf’ın 17 Aralıkta el konulan paralarının iade edildiğini
milletimiz gayet iyi, net hatırlıyor. Bu Rıza Sarraf şimdi Amerika’da,
Bakanlara rüşvet vermekten yargılanıyor. 1 milyon 800 bin euro karşılığında 60
bin dolar faiz ödenmiştir.
Değerli
arkadaşlarım, siz, Kemal Kılıçdaroğlu için her şeyi söylersiniz de Allah
aşkına, kimin emperyalizme karşı olduğunu söylerken ayağınız yere bassın. Sizin
dünya lideriniz değil miydi “Ben BOP’un eş başkanıyım, Amerika Birleşik
Devletleri’nin biricik evladıyım.” diyen? Yazıklar olsun! (CHP sıralarından
alkışlar)
BAŞKAN
– Evet, buyurun Sayın Kürkcü.
ERTUĞRUL
KÜRKCÜ (İzmir) – Sayın Başkan, Sayın Bostancı konuşması sırasında şahsen adımı
zikrederek suçluluğumdan söz etti. Buna yanıt vermem gerekir. 
Sataşmadan söz
istiyorum. 
BAŞKAN –
Buyurun, yerinizden lütfen. 
ERTUĞRUL KÜRKCÜ
(İzmir) – Neden yerimden?
BAŞKAN –
Yerinizden. Ben iki grup başkan vekiline evet dedim ve konuştuk.
ERTUĞRUL KÜRKCÜ
(İzmir) – Grup başkan vekilleri ayrı bir statü…
BAŞKAN – Size
sataşmadan dolayı söz hakkı veriyorum. Lütfen oturduğunuz yerden söyleyin. 
ERTUĞRUL KÜRKCÜ
(İzmir) – Sataşma karşısında…
BAŞKAN – Sayın
Kürkcü, lütfen buyurun. 
ERTUĞRUL KÜRKCÜ
(İzmir) – Sayın Başkan, sataşmadan söz ediyorum. Herkesin durumu eşit, grup
başkan vekilleri daha eşit değiller. 
BAŞKAN – Çok
farklı, farklıdır efendim. 
ERTUĞRUL KÜRKCÜ
(İzmir) – Nasıl farklı?
BAŞKAN – İç
Tüzük’e bir bakın, farklı olduğunu görürsünüz. 
ERTUĞRUL KÜRKCÜ
(İzmir) – İç Tüzük’te böyle bir şey yok. Ben şahsıma yönelik…
FİLİZ
KERESTECİOĞLU DEMİR (İstanbul) – Şahsına sataştığı zaman onun adına ben cevap
veremem. 
BAŞKAN – Filiz
Hanım, ben söz hakkına mani olmuyorum. Ama rica ediyorum, buyurun…
ERTUĞRUL KÜRKCÜ
(İzmir) – Sayın Başkan, bu hiyerarşik tavrı bırakın lütfen. Grup başkan
vekilleri ayrı, vekiller ayrı diye bir şey yok çünkü şahsen muhatap oldum, buna
yanıt vereceğim. 
BAŞKAN – Ayrıdır
efendim. Türkiye'deki, demokratik ülkelerdeki sistem budur, grup sistemi budur.
Grup başkan vekilleri farklıdır, istedikleri zaman konuşurlar. 
ERTUĞRUL KÜRKCÜ
(İzmir) – Sayın Başkan, ben grup adına söz istemiyorum, şahsıma sataşmadan söz
istiyorum. 
BAŞKAN – Ben de
size sataşmadan dolayı söz veriyorum. Lütfen… Açacağım mikrofonunuzu. 
ERTUĞRUL KÜRKCÜ
(İzmir) – Sataşmadan söz oradan cevaplanıyor. Hiç ben buradan cevaplamadım
bugüne kadar. 
BAŞKAN –
Efendim?
ERTUĞRUL KÜRKCÜ
(İzmir) – Hep oradan cevaplıyoruz. 
BAŞKAN – Hayır,
hayır.
ERTUĞRUL KÜRKCÜ
(İzmir) – Nasıl hayır?
BAŞKAN –
Bulunduğu yerden de olur. 
FİLİZ
KERESTECİOĞLU DEMİR (İstanbul) – Sayın Başkan, grubumuza sataşmadan dolayı ben
söz aldım, grubumuza. 
BAŞKAN – Evet. 
FİLİZ
KERESTECİOĞLU DEMİR (İstanbul) – Ama bir vekil, bir milletvekili, buraya kadar
gelmiş bir vekil kendi adı zikredilerek kendisine sataşılıyorsa onun adına grup
başkan vekili cevap vermek durumunda değildir. 
BAŞKAN – Vermez,
tabii. O sizin takdiriniz. 
FİLİZ
KERESTECİOĞLU DEMİR (İstanbul) – O zaman Ertuğrul Bey…
BAŞKAN – Şimdi,
ben size şunu söylüyorum: Bakınız, bir kişi, bir milletvekili, önceki
toplantıda, bir önceki toplantıda kendisine ait bir sataşma var ise buna karşı
cevap verme hakkına sahiptir…
FİLİZ
KERESTECİOĞLU DEMİR (İstanbul) – E, kalktı ayağa, vermediniz kimseye. 
BAŞKAN – …o
hakkını ben tanımak zorundayım ve rica ediyorum, oturduğunuz yerden lütfen
konuşunuz.
ERTUĞRUL KÜRKCÜ
(İzmir) – Sayın Başkan, benim söz istediğimi bildiğiniz hâlde toplantıyı
kapattınız. Gördünüz benim söz istediğimi. 
BAŞKAN – Hayır,
hayır, ben Filiz Hanımefendi ile Beyefendi’yi gördüm. 
FİLİZ
KERESTECİOĞLU DEMİR (İstanbul) – Hayır, üçümüz birden kalktık efendim. 
BAŞKAN –
Efendim, sanki bir mesele varmış… 
FİLİZ
KERESTECİOĞLU DEMİR (İstanbul) – Yani bir vekilin sözünü…
BAŞKAN –
Yapmayın, rica ediyorum. 
FİLİZ
KERESTECİOĞLU DEMİR (İstanbul) – Ama işte mesele yaratan sizsiniz. 
ERTUĞRUL KÜRKCÜ
(İzmir) – Divan ne işe yarıyor Sayın Başkan?
BAŞKAN – Neden
yani, neden?
FİLİZ
KERESTECİOĞLU DEMİR (İstanbul) – Bir vekilin sözüne itibar edin yani üçümüz
birden ayaktaydık. 
BAŞKAN – Sizin
hakkınız oradan konuşmaktır, hakkınızı tanıyoruz. 
ERTUĞRUL KÜRKCÜ
(İzmir) – Hayır Başkan, ben usullerin bu şekilde her durumda değiştirilmesine
itiraz ediyorum. 
Evet, söz
hakkımı istiyorum fakat bütün arkadaşlara da soruyorum: Usul nedir arkadaşlar? 
MAHMUT TANAL
(İstanbul) – Hep bize oradan veriyorlardı bugüne kadar. Ayrımcılık yapıyorlar
ya!
ERTUĞRUL KÜRKCÜ
(İzmir) – Siz de elinizi vicdanınıza koyun, buradan vermiyor muyuz yanıtları?
Buradan veriyoruz. 
BAŞKAN –
Beyefendi, buyurunuz, yerinizden sataşmaya cevap…
ERTUĞRUL KÜRKCÜ
(İzmir) – Hayır Başkan… 
BAŞKAN – Allah
Allah!
ERTUĞRUL KÜRKCÜ
(İzmir) – …oradan konuşmam gerekiyor. 
BAŞKAN –
Efendim, konuşma hakkınız doğrudur, lütfen buyurun, konuşmanızı yapın.
ERTUĞRUL KÜRKCÜ
(İzmir) – Sayın Başkan, Meclisin bütün, hem kurallarını…
BAŞKAN – Burayı
ben idare ediyorsam, ben de bunu söylüyorsam, bir İç Tüzük’e göre de
söylüyorsam lütfen buyurun efendim.
ERTUĞRUL KÜRKCÜ
(İzmir) – “Diktatör” deyince de ağlıyorsunuz o zaman.
BAŞKAN – Değilim
ki hem canım.
ZİYA PİR
(Diyarbakır) – Konuşmanın içeriğini de belirleyin o zaman.
BAŞKAN – Buyurun
Sayın Kürkcü.
V.- AÇIKLAMALAR (Devam)
14.- İzmir Milletvekili Ertuğrul Kürkcü’nün, Amasya
Milletvekili Mehmet Naci Bostancı’nın 503 sıra sayılı 2018 Yılı Bütçe Kanunu
Tasarısı ile 504 sıra sayılı 2016 Yılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
ERTUĞRUL KÜRKCÜ
(İzmir) – Sayın Başkan, hakikaten Meclisin konuşmaya dayalı bir yer olduğuna
dair bütün şüphelerim ayaklandı. Yani konuşmamaya dayalı bir Meclisimiz mi
olacak?
Şimdi ben Naci
Bey’e şunu söylemek istiyorum: Benim söylediklerim eğer çok zorlarsa anlamış
olduğu gibi telaffuz edebilir. 
İki şey;
birincisi, ben doğrudan doğruya kendileri ve müttefiklerinin kullandığı
kavramları onlara iade ediyorum. “Suç” lafını ben atmadım ortaya,
“Cumhurbaşkanının daimi olarak suç işlemesi kabul edilemez.” diyen ben değilim.
Ben bunun üzerine o zaman suç üzerine bir yeni rejim tesis edildiğini ister
istemez söyledim. Dolayısıyla alınganlık yapacak bir şey yok.
İkincisi: “Atı
alan Üsküdar’ı geçti.” menkıbesi bir at hırsızlığı menkıbesidir, atını çalanın
atını gidip çalmakla ilgilidir. Dolayısıyla bunun bir başarı öyküsü olarak
anlatılmasındaki garabete dikkat çektim. 
Nihayet
üçüncüsü: Suçluluğa gelince, evet ben Naci Bey’in nezdinde ve müesses nizam
nezdinde çok suç işlemiş bir insanım. Şu an 15 ayrı davadan yargılanıyorum,
dolayısıyla beni suçlu olarak görmesinde bir şey yok. Ben kendimi suçlu
görmüyorum ama daimi olarak suçsuz, haklı ve herkesi yargılayan bir konumdan
aslında suç üzerine bir yeni rejim tesis edilmesindeki ironiyi dile getirmek o
kadar üzülecek bir şey değil. 
Nihayet
sonuncusu: Ya, ben Naci Bey’in konuşmasının içeriğinin tamamına baktığımda
muhalefet yani biz ve diğer muhalefet partileri o kadar lüzumsuz işlerle
uğraşıyoruz ki Naci Bey otuz dakika bunun üzerine konuşuyorsa aslında…
(Mikrofon
otomatik cihaz tarafından kapatıldı)
ERTUĞRUL KÜRKCÜ
(İzmir) – Bitireyim.
BAŞKAN –
Buyurun.
ERTUĞRUL KÜRKCÜ
(İzmir) – Şunu söyleyerek bitireyim…
BAŞKAN – Lütfen.
ERTUĞRUL KÜRKCÜ
(İzmir) – Aslında, dediği kadar önemsiz ve değersiz göremez ve görmüyor da
zaten. Öyle olmasaydı, bu kadar değersiz ve önemsiz bir muhalefet ve onların
değersiz içeriklerine otuz dakika yetmedi, ödünç dakikalarla yanıt vermeye
gerek olmazdı. O yüzden, ben, muhalefetten de bir şey öğrenilebileceğini bir
kenara yazmasını not ederim.
Nihayet,
sonuncusu, Marx’ın dediği gibi “Acı hakikatler tatlı dille anlatılamaz.” Acı
hakikatlerden konuşuyoruz.
Teşekkür ederim.
(HDP sıralarından alkışlar) 
MEHMET NACİ
BOSTANCI (Amasya) – Sayın Başkan…
BAŞKAN – Naci
Bey, buyurun efendim. 
15.- Amasya Milletvekili Mehmet Naci Bostancı’nın, muhalefetin
söyleminin önemsiz ve değersiz olduğu şeklinde bir görüş beyan etmediğine
ilişkin açıklaması
MEHMET NACİ
BOSTANCI (Amasya) – Sayın Başkanım, ben muhalefetin tüm söylemine ilişkin
“önemsiz, değersiz, bir kıymeti yok” şeklinde bir görüş beyan etmedim,
tutanaklara bakabilirler. Aksine, muhalefetin demokrasiler için ne kadar önemli
olduğunu, bütçe görüşmeleri dâhil çok kıymetli konuşmalar yapıldığını da
söyledim. Benim itiraz ettiğim, burada kimi görüşmelerde 300 kelimeye dayanan
ve tekrarlar üzerinden ajitatif, provokatif bir dille müzakere yapılamayacağına
ilişkin bir eleştiridir, bunun örnekleri var. Bu, sonuçta kıymet hükmüyle
anlaşılacak bir husus değil; Meclis müzakereleri, zabıtlar üzerinden bir söylem
analizi yapalım, ayan beyan ortaya çıkar. 
Ayrıca, benim
reddettiğim, provokatif üsluptur ve Sayın Ertuğrul Bey’e Sayın Kürkcü’ye itiraz
ederken böyle bir dilin böyle bir dili çağıracağını söyledim. Derdimiz müzakere
etmekse kavramları dikkatli kullanacağız, söylemek istediğim budur. 
Diğer taraftan, halktan
kaynakları toplama ve ona geri verme. 200 milyar doları aşkın bir bütçeden
bahsediyoruz. Bu iktidar on beş-on altı yıldan bu yana bunu halkın teyit ettiği
bir adalet ve hakkaniyet üzerinden gerçekleştiriyor; bunun da somut, nesnel
ölçütü seçimlerdir. Şimdi, bu 200 milyar doları aşkın bütçenin harcanmasına
ilişkin gerçekliği, eğer adalet anlayışınız var ise bir şayiaya ve iddiaya
indirgeyici bir dille değerlendirmeniz doğru olmaz.
Öte
yandan, demokrasi hiçbir biçimde 300 kelimeye sığmaz. Sadece Sartori’nin
Demokrasi Kuramı kitabı bile sığmaz.
FİLİZ
KERESTECİOĞLU DEMİR (İstanbul) – Ben, işte, o yüzden yani… Biz de
sığdıramıyoruz.
MEHMET
NACİ BOSTANCI (Amasya) – Demokrasi tecrübesi ve buna ilişkin literatür
inanılmaz ölçüde zengindir.
(Mikrofon
otomatik cihaz tarafından kapatıldı)
BAŞKAN
– Bir dakika, açıyorum. 
MEHMET
NACİ BOSTANCI (Amasya) – Ve siz demokrasiyi talep ederken, demokrasiye ilişkin
talepte bulunurken elbette sınırlı süre içerisinde belli kavramlarla
konuşursunuz ama arkasına bu müktesebatı koyarsınız. Yoksa, sürekli kendisini
tekrar eden 300 kelimelik bir dil konuşma değil nara atmaktır. Söylediğim bu.
Teşekkürler.
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- 2018 Yılı Merkezi Yönetim Bütçe Kanunu Tasarısı (1/887)
ile Plan ve Bütçe Komisyonu Raporu (S.Sayısı: 503) (Devam)
2.- 2016 Yılı Merkezi Yönetim Kesin Hesap Kanunu Tasarısı
(1/861), 2016 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
Adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S.Sayısı: 504) (Devam)
BAŞKAN
- Efendim, şimdi, Adalet ve Kalkınma Partisi Grubu adına ikinci söz Grup Başkan
Vekili ve Çanakkale Milletvekili Sayın Bülent Turan’a aittir.
Buyurun
Sayın Turan. (AK PARTİ sıralarından alkışlar)
Süreniz
yirmi beş dakikadır.
AK
PARTİ GRUBU ADINA BÜLENT TURAN (Çanakkale) – Sayın Başkan, değerli
milletvekilleri; Gazi Meclisimizi, ekranları başında bizleri izleyen yüce
milletimizi saygıyla selamlıyorum.
2018
Yılı Merkezi Yönetim Bütçe Kanunu Tasarısı için AK PARTİ Grubu adına söz aldım.
Bu bütçenin hazırlanmasında, on beş günden beri görüşülmesinde ve son güne
getirilmesinde büyük pay sahibi olan Maliye Bakanımıza ve ekibine, Plan ve
Bütçe Komisyonumuzun Başkan ve üyelerine, bürokratlarımıza, iki haftadan bugüne
sürekli katkı sağlamaya çalışan muhalefet partilerine, iktidar partimize
canıgönülden teşekkür ediyorum. Şehitlerimizi rahmetle anıyorum. Gazilerimizi
minnetle anıyorum. Rabb’im bizi onlara layık kılsın.
Sayın
Başkan, değerli milletvekilleri; konuşmamı üç ana bölüme ayırmaya gayret
edeceğim. Bir tanesi, bütçenin anlamı, ehemmiyeti üzerine. Bir diğeri, on beş
günden beri yapılan eleştirilerle beraber bütçe verilerine ilişkin bölümümüz
olacak. Ardından da, yine, on beş günden beri çok sert bir üslupla bizi
eleştiren muhalefetin iddialarına cevap vermeye çalışacağım. 
Sayın Başkan,
değerli milletvekilleri; bütçe, devletin kendi kaynaklarını ve imkânlarını
rasyonel bir şekilde gözeterek geleceğe dönük ortaya bir plan çıkarma iddiasıdır,
bir iktidar için yöneticilik başarısıdır, bir liyakat ölçüsüdür, bir
güvenoyudur. Bütçe, güvenoyu olmanın yanında, demokrasinin özüdür, hesap
verilebilirlik sisteminin de kendisidir ama bütün bunların ötesinde, bütçe,
milletimizin bizlere teslim ettiği bir emanettir. Biz, siyasi ahlakımızın
gereği olarak bütçeyi bir emanet olarak görürüz. Bütçede tüyü bitmemiş yetimin
hakkı vardır diye biliriz. Asgari ücretle çalışan temizlik görevlisinin de,
Van’daki bir çoban kardeşimizin de Çanakkale’deki bir sanayicinin de,
Adana’daki bir çiftçinin de bütçede payı vardır. Bundan dolayı, bütçemizi
hazırlarken her türlü etkeni düşünmek durumundayız. Mali disiplini şimdiye
kadar bozmadık ve bozmayacağız. Seçim de olsa, kriz de olsa, uluslararası
sorunlar da olsa hiç şimdiye kadar mali disiplinden taviz vermedik, bu dönemde
de vermeyeceğiz.
Sayın Başkan,
değerli milletvekilleri; Türk siyasetinde AK PARTİ bir ilki başardı. Bütçe
hazırlamak bir onurdur, kabul ancak on altı yıl boyunca bütçe hazırlamak başka
bir onurdur. Demokratik yaşama geçtiğimiz 1950’den bugüne baktığımızda, en
fazla, en uzun bütçe hazırlama imkânını Demokrat Parti on yılla bulmuş yani bu
ülkede, on yıl bir parti bütçe hazırlama imkânı bulmuş ancak sadece AK PARTİ on
altı yıl gibi -dile kolay- çok uzun bir süre bütçe hazırlama imkânı bulmuş.
Dünya örneklerine baktığınızda, Japonya, Kanada, İsveç gibi birkaç ülke dışında
hiçbir ülkede bu tarz uzun boylu bütçe hazırlama imkânı olmamış. Siyasal
bilimde bu iddiaya da “hâkim parti” adı verilmiş. Hâkim parti, kendi
içerisindeki dönüşümü sağlayan, lideriyle ciddi yol yürüyen, neticede,
güvenilen parti demek. Dolayısıyla, on altı yıl boyunca bu iktidar bütçe
hazırlıyorsa artık dünya siyasal kültüründe de hâkim parti olma hakkını
kazanmış yani Türkiye'nin markası olan AK PARTİ bir dünya markası hâline
gelmiştir. (AK PARTİ ve Bakanlar Kurulu sıralarından alkışlar) 
On altı yıllık
bütçe ancak bizim sorumluluğumuzu artırır, daha çok boynumuzu eğmemizi,
milletimize hizmet etme zorunluluğumuzu artırır. Çünkü bugüne kolay gelmedik.
Zaman içerisinde hakaret edildi, milletimiz sahip çıktı; iftira atıldı,
milletimiz sahip çıktı; partimiz kapatılmak istendi, milletimize sığındık,
milletimiz sahip çıktı; Cumhurbaşkanı seçtirmediler, milletimiz sahip çıktı; 27
Nisan muhtırası oldu, milletimiz sahip çıktı; 15 Temmuz oldu, her vatan evladı
bir Ömer Halisdemir oldu, meydanlara çıktı ama aynı şekilde bu millete, bu
devlete, bu Hükûmete sahip çıktı. (AK PARTİ sıralarından alkışlar)
Sayın Başkan,
değerli milletvekilleri; 2000’li yılların başına baktığımızda âdeta dört duvarı
örülü bir ülke idik. Edirne-Kars sınırını aşmayan, vizyonunu yukarıya
kaldırmayan, kısır döngüler, kavgalar, koalisyonlar, seçimler, IMF’nin her
hafta geldiği, ekonomiye ayar verdiği, işçinin, memurun, çiftçinin enflasyona
ezdirildiği dönemler yaşadık. 1990’lara girmeyeceğim vaktim az diye ama 2000’li
yıllar siyaset tarihinde maalesef devalüasyonların yaşandığı, faizlerin
arttığı, enflasyonun patladığı yıllar olarak gündeme geldi. Ama 3 Kasım 2002’de
millet bu vizyonsuzluğa, bu yanlışlığa bir anlamda el koydu ve tekrar kendine
gelme süreci başladı. 
Tabii ki,
şimdiye kadarki her hükûmetin, her partinin bu yıllar içerisinde katma değeri
olmuştur, önemli değerler üretmişlerdir ama sayısal verilere baktığımızda da
bunları söylemeye hakkımız var diye düşünüyorum.
Hepiniz
hatırlarsınız, IMF’siz hafta olmazdı. IMF’nin, maaşları belirlediği, şartlı
kredi verdiği zamanları hep beraber yaşadık. Şimdiki gençlerimizin “IMF” diye
bir örgüt var mı yok mu bilgisi bile yok tabiri caizse. Neden? IMF başka bir
yerde, Türkiye başka bir yerde. Artık kendi ayağını yere sağlam basan,
ekonomisini büyülten başka bir Türkiye var. 
Biz 2002’de bu
yola başlarken “Uzun boylu bir adam var, endamı güzel, bugün var, yarın yok.”
dediler. “Bir rüzgâr var, gelir geçer.” dediler. Ama Türkiye'de ilk defa on
altı yıl arka arkaya bütçe hazırlama imkânını, şerefini bu millet AK PARTİ’ye
verdi. Ben tekrar bize bu imkânı veren milletimize teşekkür etmek istiyorum.
(AK PARTİ sıralarından alkışlar)
Sayın Başkan, değerli
milletvekilleri; bütçemize biraz daha yakından bakacak olursak: Bakınız, sizi
böyle çok uzun rakamlara, grafiklere boğacak değilim. Ama anlaşılsın diye
birkaç hususu tekrar etmek istiyorum çünkü on beş gün, burada “Başarısız bütçe
var.” “Batıyoruz.” “Kriz var.” gibi anlamadığımız, şaşırdığımız bir iddia
ortaya konuldu. Bütçeye baktığımızda bambaşka bir iddia var ama anlatılanlara
bakılınca başka bir iddia var. Fakat şaşırmayın, üşenmedim, 2016 yılındaki
bütçe görüşmelerinde ne demiş muhalefet diye baktım, 98’i aynı; Cumhurbaşkanı
düşmanlığı, “Batıyoruz.” “Kriz geliyor.” Ne demişlerse tersi olmuş. Allah’tan
ki milletin irfanı var, izanı var; etrafına bakıyor, hastaneleri, yolları,
okulları, köprüleri görüyor ve batmadığımızı görüyor; doların, ihracatın,
enflasyonun hepsinin makul bir seviyede devam ettiğini görüyor.
Değerli
arkadaşlar, bakınız, 2002 yılında ilk bütçeyi aldığımızda -bunu unutmayalım
lütfen- AK PARTİ ilk bütçeyi eline aldığında 120 milyar Türkiye'nin bütçesi
vardı, 120 milyar. Şu an eğitim bütçemiz sadece 134 milyar arkadaşlar. (AK
PARTİ sıralarından alkışlar)
AK PARTİ 2002’de
işbaşına geldi, Türkiye'nin bütçesi 120 milyar, sağlık bütçesi 127 milyar
şimdi. (AK PARTİ sıralarından alkışlar)
Düşünebiliyor
musunuz, on altı yıl önceki bütçemizin sadece toplamı kadar bir kalemimiz var
şimdi; eğitim toplam bütçeden fazla, sağlık toplam bütçeden fazla. 
Bunu niye
söylüyorum? Eğitim, sağlık direkt halk demektir, millet demektir. Hani, her gün
bize dediler ya, “Zengine çalışıyor bu devlet.” “Hükûmetimiz sürekli zenginlere
çalışıyor.” Hayır, sağlık gibi, eğitim gibi ana başlıklar, bu Hükûmetin en çok
iddia ettiği oranlar oldu.
Bakınız, bütçe
açığı 2002 yılında yüzde 11,5. Bugün kaç? Yüzde 2. Hani batıyorduk? Hani
enflasyon, faiz, devalüasyon, bütçe açığı fazlaydı? Rakamlar sizi baştan aşağı
yalanlıyor. (AK PARTİ sıralarından alkışlar)
KAZIM ARSLAN
(Denizli) – Piyasaya bak, piyasaya!
BÜLENT TURAN
(Devamla) – Millî gelir o yıllarda 3.500 dolar, bugün 11 binleri geçti. O
yıllarda Türkiye'nin uluslararası arenada ekonomik karşılığı alt orta gelir
seviyesi, bugün üst orta gelirdeyiz ama bizim bu millete borcumuz var;
inşallah, yüksek gelir seviyesine çıkaracağız bu milletimizin ekonomik
gelişmişliğini. (AK PARTİ sıralarından alkışlar)
Türkiye'nin
dışında tüm dünyada ekonomiler küçülürken, krizler varken, Çin ve Hindistan
hariç, tüm Avrupa’da ortalama yüzde 1 büyüme, ABD’de 3 büyüme varken Türkiye
5’leri geçti, 6’ları geçti, 11’lere geldi. Türkiye'nin bu ekonomik büyümesi bir
başarı hikâyesidir. Kimin zerre kadar emeği varsa, oy verenden mahalle
başkanına, ilinden, ilçesinden bakanına, Başbakanına, Cumhurbaşkanına kadar
teşekkür borcumuz var. 
Değerli
arkadaşlar, dünyanın şu an 13’üncü büyük ekonomisiyiz. Cumhuriyetimizin
100’üncü kuruluş yıl dönümünde inşallah 10’uncu büyük ekonomiye sahip olmak
için gece gündüz gayret ediyoruz. 
BURCU KÖKSAL
(Afyonkarahisar) – Hangi ülkeden bahsediyor ya? 
BÜLENT TURAN
(Devamla) – Değerli arkadaşlar, bakınız, en çok dile getirilen bir eleştiri de
“Kamu borç yükü orantısız.” denildi. Çok zor değil, baktık, bize benzeyen
Arjantin yüzde 52, Brezilya 69, Çin 46 diye devam ediyor. Gelişmiş ülkelere
bakıyoruz: Fransa 96, Japonya 250, İtalya 132 ama Türkiye sadece yüzde 28.
Bakınız, yüzde 28 kamu borç yükümüz var. 
LALE KARABIYIK
(Bursa) – Özel sektör borçlarına da bakın. 
BÜLENT TURAN
(Devamla) – Bundan daha sağlam bir ekonomi olabilir mi? Bundan daha güçlü bir
ekonomi iddiası olabilir mi? 
LALE KARABIYIK
(Bursa) – Özel sektörden de bahsedin. 
BÜLENT TURAN
(Devamla) – Ama o kadar yalan söylediniz ki artık siz de inanmıyorsunuz
bunlara. Hiçbir karşılığı kalmadı, hiçbir inandırıcılığı kalmadı. (AK PARTİ
sıralarından alkışlar) 
BURCU KÖKSAL
(Afyonkarahisar) – Biz rakamlarla konuşuyoruz. 
LALE KARABIYIK
(Bursa) – Özel sektörü söyleyin, ihracatı ve ithalatı söyleyin. 
BÜLENT TURAN
(Devamla) – “Bütçe açığı var.” dediler. Bakıyoruz, hiç zor değil, 1992-2002
yıllarında yüzde 6,5 açığımız varken, bugün OECD ülkelerinde 4,8’ken şu an
bizim yüzde 2’lerde. Şunu demek istiyorum: Bütçe kitapçığını yırtacağınıza
okusaydınız, bunları görseydiniz. Şov yapacağınıza ders çalışsaydınız, bunu
görseydiniz. (AK PARTİ sıralarından alkışlar) 
Değerli
arkadaşlar, biz bunları yaparken ekonomiyle beraber demokrasimizi de büyüttük.
Demokrasi ile ekonominin ayrılmaz bir ikili olduğunu düşündük. 
MEHMET TÜM
(Balıkesir) – Demokrasinin “d”si kalmadı Bülent, demokrasinin “d”sini
bırakmadınız. 
BÜLENT TURAN
(Devamla) – Her alanda iddiamızı ortaya koyduk. 1990’lı yıllarda dünyada sadece
yüzde 13 şehirlerde yaşarken bugün yüzde 50’lere çıktı. Biz bu dönüşümün ne
olduğunu biliyoruz, buna göre ekonomik tedbirler alıyoruz, şartlarımızı revize
ediyoruz. Anadolu’nun artık her yerinde, Osmaniye’sinde, Çorum’unda,
Çanakkale’sinde, Antep’inde yerel insanlarımız…
MEHMET TÜM
(Balıkesir) – Sanki Norveç’te yaşıyorsunuz. 
BÜLENT TURAN
(Devamla) – …küçük KOBİ’lerimiz büyümeye başladı, sanayi sitelerimiz ayağa
kalkmaya başladı, tüm dünyaya ihracat yapan bizim kendi müteşebbisimiz olmaya
başladı. 
BURCU KÖKSAL
(Afyonkarahisar) – Üniversite mezunları arasında işsizlik yüzde 43. 
BÜLENT TURAN
(Devamla) – On beş gün dinledik; bağırdınız, sustuk; hakaret ettiniz, sustuk;
kapatıyoruz… 
LALE KARABIYIK
(Bursa) – Doğru rakamları söyleyin, doğru rakamları. 
BÜLENT TURAN
(Devamla) – Rakam söylüyorum, bir şey söylemiyorum. Lütfen on dakika sabredin. 
LALE KARABIYIK
(Bursa) – Vatandaşa gerçek rakamları söyleyin. 
BÜLENT
TURAN (Devamla) – Sataşıyorsunuz, cevabımdan incinirsiniz. Bence sataşmayın,
incinmeyin.
BURCU
KÖKSAL (Afyonkarahisar) – Yok, biz incinmeyiz. Doğruları söylüyoruz.
BÜLENT
TURAN (Devamla) – Bakınız, bunu yaparken işin özü, sadece millete güvenmek.
Millete güvendik ve bunları yapma imkânı bulduk. 
LALE
KARABIYIK (Bursa) – Dış ticaret açığını söyleyin.
BÜLENT
TURAN (Devamla) – Bakınız değerli arkadaşlar, İkinci Dünya Savaşı’ndan sonra,
savaşın etkisiyle beraber, savaştan çıkmadığını zanneden, otuz yıl boyunca
savaştaymış gibi davranan Japon askerleri vardı, aynı size benziyor, aynı
şeyleri tekrar ediyor. (AK PARTİ sıralarından alkışlar) Dünya başka, değişmiş,
savaşlar bitmiş ama hâlâ dağ tepe gezip savaş var zanneden Japon askerleri
gibisiniz. Siyaset yok, dedikodu var; vizyon yok, felaket tellallığı var; inanç
yok, kötümserlik var. 
LALE
KARABIYIK (Bursa) – Hayal dünyasında yaşıyorsunuz!
BURCU
KÖKSAL (Afyonkarahisar) – Hayal görüyorsunuz hayal!
BÜLENT
TURAN (Devamla) – Madem ülke bu kadar kötü niye iktidar olamıyorsunuz? Madem bu
kadar başarısızız, batıyoruz niye iktidar olamıyorsunuz arkadaşlar? Demek ki
bir yerde bir yanlış var. (AK PARTİ sıralarından alkışlar) 
Bakınız,
bütçemizde bir adım daha öne geçip birkaç ana başlığı beraber değerlendirelim. 
Eğitim
ilk defa AK PARTİ’li yıllarda en büyük kalem hâline geldi. Önceden sadece millî
savunmaydı, şimdi millî eğitimle ilgili önemli adımlar attık. Neredeyse seksen
yılda yapılandan fazla derslik yapma imkânı bulduk. Eğitim alanını
demokratikleştirdik. Artık bu ülkede, kat sayı meselesiymiş, başörtüsü
meselesiymiş, çok farklı dillere imkân verme gibi meselelermiş, hiçbir
sorunumuz kalmadı, hem ekonomimizi büyütürken hem demokrasimizi büyüttük.
Bakınız
değerli arkadaşlar, sağlıkla ilgili sayfalarca anlatabilirim. 
ALİ
ŞEKER (İstanbul) – Gemiler…
BÜLENT
TURAN (Devamla) – Her ilimizde hastaneler, aile hekimliği, birçok mesele var
ama somut veri olsun diye söyleyeceğim: Son on beş yılda bebek ölümlerine
baktığımızda -ki bu, sağlık gelişiminde önemli bir parametredir- ölüm hızı
binde 31’den binde 7’ye düşmüş, anne ölümlerimiz binde 64’ten binde 14’e
düşmüş. Her alanda attığımız adımın karşılığı var, hamdolsun sağlığımızda da
aynı şekilde. (AK PARTİ sıralarından alkışlar) 
Aile
hekimliği, yaşlılara evde bakım, engellilere hizmet gibi çok fazla yeni alanda
da ciddi iddialarımız oldu. 
LALE
KARABIYIK (Bursa) – Vatandaşın borcu ne kadar artmış?
BÜLENT
TURAN (Devamla) – Ama şunu söyleyeyim: Eğitim ve sağlık, iki ana başlığı
toplayın, Türkiye’de bu, bütçenin yüzde 35’i anlamına geliyor. Altını
çiziyorum, eğitim ve sağlık yüzde 35. Hani halk yoktu, hani zengine vardı?
Zengine siz verdiniz zamanında. Yüzde 85 faizler vardı, şu an yüzde 12’lerde.
Bütçenin yüzde 85’i faize giderdi, şimdi yüzde 12’si faize gidiyor. (AK PARTİ
sıralarından alkışlar)
LALE
KARABIYIK (Bursa) – 150 milyar lira faize para ayırdınız.
BÜLENT
TURAN (Devamla) – Değerli arkadaşlar, eskiden sağlığa erişim olmayınca hele ki
malum, meşhur, maruf SGK genel müdürü varken sağlık olsun der geçerdik (AK
PARTİ sıralarından alkışlar) Ama şimdi, sağlık olması için gayret ediyoruz,
bunun için uğraşıyoruz.
Sosyal
yardımlarla ilgili çok eleştiriler oldu. Bakıyoruz, sayılar muazzam artmış.
Bunun halkımız nezdinde ne olduğunu biliyoruz.
BURCU
KÖKSAL (Afyonkarahisar) – Sosyal yardımları arttırdığı için övünen bakanınız
var sizin! 
BÜLENT
TURAN (Devamla) - İlk kez konut sahibi olanlar, TOKİ’yle ilgili imkânlar, çeyiz
hesapları, evde gündüz eğitimleri gibi çok önemli sayıda işler yaptık ama siz,
bizim garibanla ilişkimizi bilemezsiniz. Biz Tayyip Erdoğan’ın siyasal
hayattaki örneğini çok iyi değerlendiririz. Dışarıya çıkar “...”(x) der İsrail’e, dışarıya çıkar
Amerika’da bacak bacak üstüne atar ama hiçbir garibanın evinde ayak ayak üstüne
attığını gördünüz mü? Hiçbir garibanın evinde bağırdığını, çağırdığını gördünüz
mü? (AK PARTİ sıralarından alkışlar)
MEHMET
TÜM (Balıkesir) – Mavi Marmara’da ne oldu, Mavi Marmara’da, İsrail? Mavi
Marmara’da ne oldu?
BÜLENT
TURAN (Devamla) - Ama siz, garibanın evine ayakkabıyla girenler bunu
anlayamazlar, bilemezler. O yüzden, bağırmanıza gerek yok.
MEHMET
TÜM (Balıkesir) – Rusya’da ne oldu? Mavi Marmara ne oldu, Mavi Marmara, anlatır
mısın?
BÜLENT
TURAN (Devamla) - Bir daha söylüyorum, sözünü tartmayan cevabından incinir.
Bence yapmayın, iki dakika durun sabredin, fazla değil. 
Değerli
arkadaşlar, ulaşımla ilgili şimdi sizlere bölünmüş yolların kilometresini
vereceğim, “Yine mi yol?” diyeceksiniz. Evet, yine yol. O yolların bitiminde
yüzde 62 ölüm azalmış; araba arttığı hâlde, ekonomik gelişmişlik arttığı hâlde,
kilometre arttığı hâlde ölüm oranı azalmış. Biz yollara böyle bakıyoruz. Bu
yollardan geçen insanlarımızın rahat ulaşımı için büyük bir imkân olduğunu
düşünüyoruz.
Şimdi,
birçok uluslararası markamız var. Ben Çanakkale vekiliyim, köprüye başlıyoruz;
çatlasanız da patlasanız da dünyanın en uzun köprüsünü, en güzel köprüsünü, en
şık köprüsünü Çanakkale’de yapacağız. (AK PARTİ sıralarından alkışlar)
ALİ
ŞEKER (İstanbul) – En pahalısını yapmayın da!
BÜLENT
TURAN (Devamla) - Geçen hafta Başbakanımızla Güney Kore’ye gittik.
BURCU
KÖKSAL (Afyonkarahisar) – Biz ranta karşıyız, ranta karşıyız!
BÜLENT
TURAN (Devamla) - Güney Kore’de her toplantıda Koreliler köprüyü sordular. Kore
kıskanıyor, heyecan duyuyor, mutlu oluyor hâlâ bağırıyorsunuz. Gurur duyun bu
ülkenin gelişmişliğiyle.
ALİ
ŞEKER (İstanbul) – Biz kamu-özel ortaklığına karşıyız! Çocuklarımızın parasıyla
yapmayın!
BÜLENT
TURAN (Devamla) - Ama sizin için kolay, seçim beyannamesi şöyle: Yol yok, köprü
yok, havalimanı yok; ona karşıyım, buna karşıyım; “cumhuriyet yok partisi”
hâline gelmiş... 
BURCU
KÖKSAL (Afyonkarahisar) – Ranta karşıyız, ranta, yolsuzluğa karşıyız!
BÜLENT
TURAN (Devamla) - ...tabii ki o zaman karşı çıkacaksınız.
Bakınız,
değerli arkadaşlar, çok gurur duyduğumuz bir meselemiz de...
KAZIM
ARSLAN (Denizli) – Yapılma şekline karşıyız!
ALİ
ŞEKER (İstanbul) – Kamu-özel ortaklığına karşıyız!
BÜLENT
TURAN (Devamla) - ...savunma sanayisindeki millîlik oranının artması. Yüzde
20’lerle aldığımız yerlilik oranı bugün 65’leri geçti, 85’leri hedefliyoruz.
SİHA’yla ilgili gelişmeleri takip ediyorsunuz. Yerli SİHA’larımız, İHA’larımız
dünyaya örnek olmaya başladı. Dünyadan alırdık, tamir edemezdik; alırdık,
istihbarat alamazdık. Şimdi, biz yapıyoruz, teröristi vuruyoruz. Ama ilginç:
Kandil’i bombalıyor, ses Ankara’dan geliyor; Kandil’e ateş ediyor, ses buradan
geliyor. (AK PARTİ sıralarından alkışlar) O yüzden bir daha diyorum: Bizim millî
savunmadaki hedefimiz, göreceksiniz çok daha büyük hâle gelecek. 
Değerli
arkadaşlarım, bir diğer meselenin altını çizmek isterim: İkinci Dünya
Savaşı’ndan sonra kurulan farklı dünya modelinde Sovyetler’in dağılmasıyla ve
tek kutuplu hâle gelmemizle yeni bir rüzgâr başladı. Arap Baharı’nı
anlatabiliriz, devamını anlatabiliriz ama şu an gördüğümüz, dünyanın son yüz
yıldaki en zor günlerini geçirmesi; bölgemizde de öyle, dünyada da öyle.
İttifaklar çatırdıyor. İkinci Dünya Savaşı’ndan sonra sözüm ona barışa hizmet
edecek olan AB gibi, BM gibi uluslararası yapılar âdeta -tırnak içerisinde-
“zalim” diye ifade edilen devletlerin bir aparatı hâline gelmeye başladı. 
KAZIM ARSLAN
(Denizli) – Her şeyi birbirine karıştırdınız.
BÜLENT TURAN
(Devamla) - O yüzden -anlatmaya çalışacağım- iki yolumuz var: Ya bu dövüşen,
değişen dünyada “…”(x) diyen, her önüne konulanı imzalayan, Edirne’yi,
Kars’ı aşamayan bir devlet olacağız ya da ayağa kalkıp lideriyle, milletiyle 80
milyon yekvücut olup bu yeni yapılanmada Türkiye’yi her yerde hissettireceğiz.
Son Kudüs meselesinde Türkiye'nin atmış olduğu adımın nasıl bir karşılık
bulduğunu tüm dünya gördü. Biz bununla gurur duyuyoruz. O yüzden bu yeni
yapılanmada çok iddialı bazı gelişmeler var. Bakınız, katılmıyorsunuz ama en azından
CHP’den bir örnek vereyim de belki katılırsınız diye söyleyeceğim. Uzun yıllar
CHP’de vekillik yapmış, önemli görevler yapmış Şükrü Elekdağ diyor ki: “Ben
altmış beş yıl görev yaptım. Bu dönem zarfında Türk liderinin, Tayyip
Erdoğan’ın dışında Amerikan ve Batı medyasından bu kadar ortaklaşa bombardımana
tutulan görmedim.” Bunu kim diyor? İnsaflı, vicdanlı bir CHP’li söylüyor.
Türkiye’de şu an istenmeyen, Tayyip Erdoğan değil; istenmeyen, bu milletin
kendisi. Tayyip Erdoğan da iddianız gibi “…”(x) dese, “…”(x)
demese, “Dünya 5’ten büyüktür.” demese, etliye sütlüye karışmasa ondan daha
büyük lider olmaz sizin gözünüzde.
KAZIM ARSLAN
(Denizli) – Ya, herkesle kavga ederek…
BÜLENT TURAN
(Devamla) – Etliye karışacağız, sütlüye karışacağız; dünya mazlumlarının vicdanı
olmaya devam edeceğiz. (AK PARTİ sıralarından alkışlar)
Siz bağırın
çağırın, biz bu yeni gelişen dünyada önemli işler yapacağız. 
MEHMET TÜM
(Balıkesir) – “Esad” ne oldu, “Esad?” “Esad” “Esed” oldu.
BÜLENT TURAN
(Devamla) – Bilmedikleri bir şey var: Gezi oldu, 17 Aralık oldu, 15 Temmuz
oldu, Kobani oldu, bütün bu operasyonları Türkiye lideriyle beraber bertaraf
etti. 
Şimdi, size yeni
bir görev verdiler. Şimdiye kadar yolsuzlukla ilgili en büyük şaibesi olan
partinin gelip de bize ahlak dersi vermeye, gelip de bize evrak sallayıp ayar
vermeye asla yetkisi ve haddi yok. (AK PARTİ sıralarından alkışlar) Mesele,
uluslararası güçlerin -yeni iddiasında diktatör iddiası olan, yolsuzluk iddiası
olan- bir lideri zayıflatma görevi. Bu oyuna gelmeyin, bu oyuna gelmeyin. Eğer
samimi olsaydınız çok daha farklı imkânlar vardı. 
ÖZKAN YALIM
(Uşak) – Rıza Sarraf olayı yüzde yüz gerçektir Sayın Turan.
MEHMET TÜM
(Balıkesir) – 4 Bakan nerede, 4 Bakan?
BÜLENT TURAN
(Devamla) – “İktidarın yaptığı her şey kötüdür.” yaklaşımı size bir şey
kazandırmaz. 
MEHMET TÜM
(Balıkesir) – 50 milyon dolar…
BÜLENT TURAN
(Devamla) – Dün grup başkan vekiliniz ifade etti, “En iyi işi yapsanız da
‘hayır’ diyeceğiz.” Bu, muhalefet değil; bu, düşmanlık. 
ÖZKAN YALIM
(Uşak) – Çıkarın, çıkarın; 60’ıncı, 61’inci Hükûmetleri yargılayın.
MEHMET TÜM
(Balıkesir) – Zafer Çağlayan nerede? Diren Zafer Çağlayan! 50 milyon dolar alan
Zafer Çağlayan nerede?
BÜLENT TURAN
(Devamla) – Bu doğru değil. Muhalefet iyi işe “iyi” der, kötüye “kötü” der; bu,
ülkeyi büyütür, sizi de büyütür ama her şeye “hayır” demek kimseyi büyütmez. 
MEHMET TÜM
(Balıkesir) – Rıza Sarraf nerede?
BÜLENT TURAN
(Devamla) – Değerli arkadaşlarımız, bakınız, AK PARTİ kendi kurumsal kimliğinde
“AK PARTİ” diye ifade edilir. Referanduma birkaç gün kala CHP’nin bir genel
başkan yardımcısı çıktı, “AKP” diyoruz, seçmeni kırıyoruz; gelin, ‘AK PARTİ’
deyin.” dedi. 
MEHMET TÜM
(Balıkesir) – Bülent, saat kaç, saat saat?
BÜLENT TURAN
(Devamla) – Şaşırdık, “Seçmene saygı duyacak bunlar, ne güzel bir gelişme.”
dedik. Aradan bir ay geçti, baktık ki aynı partinin bu yetkilisi hem “AKP” dedi
hem “diktatör” dedi hem “faşist” dedi.
MEHMET TÜM
(Balıkesir) – Bülent saat kaç? Saat kaç? Zafer Çağlayan’ın saati nerede?
BÜLENT TURAN
(Devamla) – Şunu diyeceğim: Değerli arkadaşlar, hepinizin bildiği bir
hikâyedir. Kurbağa nehrin kenarında durur, akrep gelir “Beni karşıya geçir.”
der. Kurbağa der ki: “Ya sokarsın sen.” “Hayır, söz, sokmayacağım.” der. Akrebi
alır kurbağa üzerine ve karşıya geçirmeye gider. Tam inerken sokar kurbağayı,
öyle iner aşağıya. Kurbağa der ki: “Hani, konuşmuştuk, anlaşmıştık.” Akrep der
ki: “Çok üzgünüm, cibilliyetim bu.” der. Döner dolaşır aynı işi yapar.
Yaptığınız bu. (AK PARTİ sıralarından alkışlar)
MEHMET GÖKER
(Burdur) – Onlarda “ak” var bak, ak-rep, “ak”.
BÜLENT TURAN
(Devamla) – Karar verin, karar. Nerede olacaksınız? Milletin yanında mı,
karşısında mı olacaksınız?
MEHMET TÜM
(Balıkesir) – “Ak” var orada, “ak”.
BÜLENT TURAN
(Devamla) – Bakın, değerli arkadaşlar 15 Temmuzda Yenikapı’ya geldiniz…
ÖZGÜR ÖZEL
(Manisa) – Akrep sokmuş da “ak-rep.”
MEHMET TÜM
(Balıkesir) – Akrep sokmuş mu?
BÜLENT TURAN
(Devamla) - …gurur duyduk, keyif aldık, dedik ki: “Ya, CHP 27 Mayıstan, 28
Şubattan, 27 Nisandan ders almış; darbeye karşı bizimle beraber, Yenikapı’ya
geliyor.” Bir hafta geçti, “kontrollü darbe” dedi. Arkadaş, Yenikapı’ya gelen
CHP mi doğru, “kontrollü darbe” diyen mi doğru? O yüzden diyorum, bu,
cibilliyet meselesi, isteseniz de değişmiyor, istemeseniz de değişmiyor.
KEMALETTİN
YILMAZTEKİN (Şanlıurfa) – Cibilliyet bu, dayanamıyorlar.
BÜLENT TURAN
(Devamla) - Bakınız, Rıdvan Dilmen –seversiniz, sevmezsiniz- geçen gün dedi ki:
“Tayyip Erdoğan parka giymemiş Deniz Gezmiş’e benziyor.” 
Bir defa, Tayyip
Erdoğan’ın bu benzetmeye ihtiyacı yok. Tayyip Erdoğan bu ülkenin kabul olmuş
duası, hiç buna ihtiyacı yok. (AK PARTİ sıralarından alkışlar) Ancak bir şey
söyleyeyim size: Bu ifadeyi kullandı Rıdvan Dilmen, 40 CHP milletvekili
toplantı yaptı “Nasıl benzetir? Deniz Gezmiş kahraman, odur, budur…” Bir dakika…
Deniz Gezmiş kahraman da Tayyip Erdoğan’a benzetilmez de o zaman niye astınız
bu adamı? Asan sizsiniz, savunan sizsiniz! (AK PARTİ sıralarından alkışlar) 28
CHP vekili Deniz Gezmiş’in asılmasına “evet” demeseydi belki bugün vekilinizdi.
Hem asacaksın hem sahip çıkacaksın! Ama cibilliyet meselesi. 
MEHMET TÜM
(Balıkesir) – Sen kendi cibilliyetine bak ya!
BÜLENT TURAN
(Devamla) - Değerli arkadaşlar, bakın, Kudüs meselesiyle ilgili son bir hafta
on günden beri güzel şeyler söylediniz “Kudüs bizim için özel bir mekân, özel
bir yer.” “Mekke, Medine kalbimizin yarısıysa Kudüs de üzerindeki şaldır.” der
Nuri Pakdil, “Kırmızı çizgidir.” der. Baktık ki CHP “evet” diyor ama on dakika
sonra buradaki arkadaşlar yine bağırmaya başlıyor. 
MEHMET TÜM
(Balıkesir) – Bu ülkenin ordusunu o yüzden mi FETÖ’ye teslim ettiniz?
BÜLENT TURAN
(Devamla) - O yüzden diyorum ki: Milletimiz bilsin, İsrail’i ilk tanıyan
hükûmet, CHP hükûmeti arkadaşlar. Bir daha söylüyorum, Kudüs’ün yanında olan
CHP’ye mi inanacağız, İsrail’i ilk tanıyan CHP’ye mi inanacağız? Ama mesele,
cibilliyet meselesi.
Değerli
arkadaşlar, bakınız, DHKP-C iltisakı olan 2 kişi açlık grevine başladı, her gün
burada toplantı yaptınız.
FİLİZ
KERESTECİOĞLU DEMİR (İstanbul) – Ama beraat etti...
BÜLENT TURAN
(Devamla) - Dedik ki: “Ya, mesele işçiyse neden siz, İzmir’de açlık grevine
başlayan işçilere sahip çıkmıyorsunuz?” İzmir’de açlık grevi var, buna niye
sahip çıkmıyorsunuz? Açlık grevinde olanlara sahip çıkmak için onların illa
DHKP-C iddiasının mı olması lazım? Ama mesele cibilliyet meselesi. (AK PARTİ
sıralarından alkışlar) “Hedef yüzde 40, almazsam istifa ederim.” Kim diyor?
Kılıçdaroğlu diyor ama mesele cibilliyet meselesi. (CHP sıralarından
gürültüler) 
BAŞKAN
– Sayın Tüm, lütfen efendim, müdahale etmeyiniz.
BÜLENT
TURAN (Devamla) – Bakınız değerli arkadaşlar, en son bir yalanınızı daha
söyleyeyim. Bir çalışma yaptınız, dediniz ki: CHP’de bundan sonra yüzde 40
kadın kotası olsun. 
BURCU
KÖKSAL (Afyonkarahisar) – Deniz Gezmiş’i Deniz Gezmiş yapan parkası değil,
yüreğidir, o yürek de sizde yok.
BÜLENT
TURAN (Devamla) – Güzel, hoşumuza gitti. Yüzde 40, yüzde 35 kadın kotası olsun.
Soruyorum, bir tane kadın grup başkan vekili var mı? Bir tane kadın idare amiri
var mı? Bir tane kadın Meclis başkan vekili var mı? Soruyorum şimdi, soruyorum.
(AK PARTİ sıralarından alkışlar) Kadın kotası isteyen CHP’ye mi inanacağız, hiç
kadına görev vermeyen CHP’ye mi inanacağız? O yüzden millet sizin yüzünüzü
bildiğinden dolayı oy vermemeye devam ediyor. Biz memnunuz, yüzde 25 CHP,
yağmur da yağsa yüzde 25, kar da yağsa yüzde 25, değişen bir şey yok. Alın
Kılıçdaroğlu’nu, genel başkansız girin seçime, yine alırsınız. 
KAZIM
ARSLAN (Denizli) – Yok ya!
BÜLENT
TURAN (Devamla) – CHP’nin hatırası var, altı ok var, o var bu var. İnönü var,
Atatürk var falan. Hepsiyle ilgili hatıradan dolayı zaten yüzde 25’i alırsınız.
Kerhen bir parti, kerhen oy verilen bir parti, bu doğru bir yaklaşım değil. 
ALİ
ŞEKER (İstanbul) – Bak Davutoğlu’yla yüzde 49 aldınız.
BÜLENT
TURAN (Devamla) – Bakınız, yolsuzluklarla ilgili daha önce arkadaşımız
anlattığı için girmeyeceğim ama şunu biliyorum…
(Mikrofon
otomatik cihaz tarafından kapatıldı)
AHMET
HAMDİ ÇAMLI (İstanbul) – Başkan, fazla yüklenme, düzen bozulmasın, böyle iyi
muhalefetle aramız ya.
BAŞKAN
– Üç dakika ekliyorum.
BÜLENT
TURAN (Devamla) – Sayın Başkan, değerli milletvekilleri; yolsuzluklarla ilgili
iddialara girmeyeceğim, vaktim yok. Arkadaşımız anlattı ama şunu söyledi Genel
Başkan, dedi ki…
MEHMET
TÜM (Balıkesir) – Sayın Turan…
BAŞKAN
– Sayın Tüm, müdahale etmeyiniz lütfen.
BÜLENT
TURAN (Devamla) – “Başvurdu mahkemeye, beni araştırın, beraat etti.” dedi.
Yalan, yalan, yalan! Dava devam ediyor, “13 milyon nerede?” diyor bilirkişi,
bunu vereceğim size. 
MEHMET
TÜM (Balıkesir) – Beraat etti, beraat.
ALİ
ŞEKER (İstanbul) – Beraat etti.
BÜLENT
TURAN (Devamla) – Ataşehir Belediye Başkanı istifa edecek. Ataşehir Belediyesi
asla beraat etmedi. (AK PARTİ sıralarından alkışlar) 13 milyon kayıp, bunu
söyleyeceksiniz. Kimin 1 yaşındaki oğluna yer aldığı…
BURCU
KÖKSAL (Afyonkarahisar) – Sizin belediyeleriniz ne yaptı? Görevi kötüye
kullandı. Ne yapacaksınız?
BÜLENT
TURAN (Devamla) – …kimin kızına yer aldığı, kimin danışmanına yer aldığı,
Ataşehir’in fitil fitil burnundan gelecek. (AK PARTİ sıralarından alkışlar) Bir
daha söylüyorum, daha vahimi, yeni birini seçtiler…
BURCU
KÖKSAL (Afyonkarahisar) – Sizin belediye başkanınız ceza aldı hâlâ görevine
devam ediyor.
BÜLENT
TURAN (Devamla) – …yeni seçilen kişinin de davası devam ediyor, yenisi
eskisinden daha kötü. 
Değerli
arkadaşlar, çok örneğim var, Anayasa Mahkemesi hesaplarınızı inceliyor…
BURCU
KÖKSAL (Afyonkarahisar) – Sizin belediye başkanınız ceza alıyor, hâlâ görevine
devam ediyor, ona ne diyorsunuz?
BÜLENT
TURAN (Devamla) – …sucuk, sakız, iç çamaşırı gibi kişisel eşyalar çıkıyor. 
ÖZKAN
YALIM (Uşak) – Bülent Arınç bile dedi. Parsel parsel sattınız.
BÜLENT
TURAN (Devamla) – Bir sürü böyle yolsuzluk var. 1 yaşındaki torun SGK’li; 1
yaşında yahu, 18 falan değil. Bir başka vekilinizin aynı şekilde belediye
yolsuzluğu var, bir sürü örneğimiz var. O yüzden diyorum ki: Yolsuzlukları
araştırma iddianıza saygı duyalım ama gelin başkalarının size verdiği evrakları
burada sallamaktan vazgeçin. Man Adası evraklarını salladı. Merak ettik “Ne
bunlar?” diye. Bir baktık tam altı ay önce FETÖ’nün Fuat Avni’si bunu
yayınlamış. FETÖ sizden daha çok çalışıyor. (CHP sıralarından gürültüler)
ÖZKAN YALIM
(Uşak) – Kendin kabul ettin, parayı kendin kabul ettin.
BAŞKAN – Sayın
Yalım...
Bir dakika,
Sayın Turan, bir dakika.
BÜLENT TURAN
(Devamla) – Soruyorum şimdi: FETÖ’ye mi inanacağız, size mi inanacağız?
BAŞKAN – Sayın
Turan, bir dakika efendim.
Sayın Yalım,
Sayın Tüm, Sayın Köksal; lütfen müdahale etmeyin, insicamı bozmayın. (CHP
sıralarından gürültüler)
ÖZKAN YALIM
(Uşak) – Man Adası’yla ilgili paranın geldiğini kendi kabul etti Sayın Başkan.
BAŞKAN – Müsaade
edin. Herkesin fikri kendine aittir ve fikirler muhteremdir, tahammül
edeceksiniz.
BÜLENT TURAN
(Devamla) – Çok özür diliyorum, öküzün gamsızı, kasabın bıçağını yalarmış.
Yapma, yapma, yapma!
ÖZKAN YALIM
(Uşak) – Kabul ettiniz.
BAŞKAN – Lütfen,
bak tekrar ediyorum; Sayın Yalım, lütfen.
Buyurun Sayın
Turan.
BÜLENT TURAN
(Devamla) – Özet olarak şunu söylüyorum değerli arkadaşlar: Yolsuzluk iddiası
da diktatörlük iddiası da size verilen iki görev. Yeni seçimlerde CHP’nin oy
alması için değil, AK PARTİ’nin güçlü yürüyen liderinin yavaşlaması, “...”(x) demesi için size
verilen bir görev. Bu görevi yerine getirmeyin. 
ALİ ŞEKER
(İstanbul) – Biz BOB eş başkanı değiliz ki!
BÜLENT TURAN
(Devamla) – Sizler bu milletle beraber yürümeye destek olun. Biz milletle
uzlaşmacı olacağız, biz halkımızla uzlaşacağız ama Türkiye’nin sınırlarını
zorlayan, devlet kuran, her türlü örgüte yardımcı olan adamlarla, liderlerle
uzlaşmayacağız.
Değerli
arkadaşlar, bu ülkede kutuplaşma falan yok. 80 milyon her zamankinden daha
müteyakkız; ne olduğunu biliyor, ne olduğunu anlıyor. Siz trafikte ters giden
Temel meselesi; 80 milyon burada, siz başka bir yerdesiniz. Biz kutuplaşmanın
olmadığını düşünüyoruz. Başörtülü insanlar seksen sene buraya giremediler,
aştık, rahatladık; kutuplaşma nerede oldu? Katsayı kalktı, o kalktı, bu kalktı;
nerede kutuplaşma oldu? Siz yapmayacaksınız, devlet ve millet barışacak.
Kutuplaşma bir tarafa, kucaklaşma olacak, size rağmen olacak. Kutuplaşmayacağız,
kucaklaşacağız.
Bakınız, bu iki
iddianın, yolsuzluk ve diktatörlük iddiasının size verilen görev olduğunu
söyledim. Bir örnek daha vereyim. Mustafa Kemal’in doksan yıllık partisine
yakışmadığı için söyleyeceğim. Diyor ki vekiliniz: “Suudi Arabistan değişim
başlattı... 
ÖZGÜR ÖZEL
(Manisa) – İsim ver, isim; isim ver, isim.
BÜLENT TURAN
(Devamla) – “...çok yakın zamanda İsrail’le ilgili diplomatik ilişkiler
başlayacak. İran da bu değişimden nasibini alacak, Türkiye de bu değişimden
nasibini alacak. Ne olacak? Amerika, Tayyip Erdoğan’ı götürecek.” diyor? Kim
diyor? CHP’liler diyor, “Amerika götürecek.” diyor. 
ÖZGÜR ÖZEL
(Manisa) – Kim diyor, kim? Adı ne, adı? Adı ne?
BÜLENT TURAN
(Devamla) – Değerli arkadaşlar, yedinci ok, “Amerikancılık oku” mu oldu? Altı ok
vardı, yedincisi “Amerika” mı oldu? (AK PARTİ sıralarından alkışlar) O yüzden,
bir daha söylüyorum, bu millete dönün, bu milletle beraber yol yürümeye devam
edin. 
AHMET TUNCAY
ÖZKAN (İzmir) – Adını söyle, adını söyle!
BÜLENT TURAN
(Devamla) – Sayın Başkanım, bir dakika daha alabilir miyim çok sataşma oldu. 
BAŞKAN – Lütfen
toparlayınız. 
BÜLENT TURAN
(Devamla) – Sayın Başkan, değerli milletvekilleri; sözlerimi toparlarken….
(Mikrofon
otomatik cihaz tarafından kapatıldı) 
AHMET TUNCAY
ÖZKAN (İzmir) – Adını söyle. Yalan onlar, yalan! Yalan konuşuyorsun!
ALİ ŞEKER
(İstanbul) – Abuzittin mi, kim o?
BÜLENT TURAN
(Devamla) – Bağır bağır, duymuyorum, bağır. 
Sayın Başkanım,
bir dakika daha alabilir miyim.
ALİ ŞEKER
(İstanbul) – Güneş gazetesini referans alıyorsun.
AHMET TUNCAY
ÖZKAN (İzmir) – Adı ne, adını söyle! Yalan söylüyorsun! Yalan yahu!
BÜLENT TURAN
(Devamla) – Sayın Başkan, değerli milletvekilleri; siyaset cesaret ister,
samimiyet ister, dürüstlük ister. 
HİŞYAR ÖZSOY
(Bingöl) – Az önce yaptığınız gibi mi?
ALİ ŞEKER
(İstanbul) – Az önce yaptığınız gibi, aynen. 
BÜLENT TURAN
(Devamla) – Bu millet, emanete hakkıyla sahip çıkana oy verir. Bu millet,
sözünü tutana oy verir. Bu millet, korkmayana, 15 Temmuzda meydana çıkana oy
verir, kaçana değil. Bu millet, millî güçlerle beraber, oyunları görenlerle
beraber tüm oyunları bozacak, göreceksiniz. Biz bu bağımsızlık, egemenlik
kavgasında, hâkimiyet kayıtsız şartsız milletin olsun kavgasında hiç olmadığı
kadar çok çalışacağız, on altı yıl değil, yirmi altı yıl olsun isteyeceğiz.
Esen yelin getirdiği siyasiler değiliz, her şey güzel olmayacak ama hepimiz
imtihan oluyoruz. Türkiye’nin ne anlama geldiğini, bu coğrafyanın ne demek
olduğunu iyi biliyoruz. Rüzgâr esiyormuş, bırakın essin, bundan söğüt korkar,
çınar değil. O yüzden, umutsuzluk yok, gün gelir bülbül de öter, gün gelir gül
de açar. 
Hepinizi
saygıyla selamlıyorum.
Yeni bütçenin
hayırlı olmasını diliyorum. 
Sağ olun, var
olun. (AK PARTİ sıralarından alkışlar)
BAŞKAN –
Teşekkür ediyorum Sayın Turan. 
ÖZGÜR ÖZEL
(Manisa) – Sayın Başkan…
BAŞKAN –
Buyurunuz Beyefendi. 
Evet, Özgür Bey…
ÖZGÜR ÖZEL
(Manisa) – Sayın Başkan, Sayın Turan yapmış olduğu konuşmasında grubumuza
sayısız sataşmada bulundu. Örnek vermemi ister misiniz yoksa takdir ettiniz
hemen…
BAŞKAN – Yok, örnek
vermeyeceksiniz. 
ÖZGÜR ÖZEL
(Manisa) – Verebilirim isterseniz. 
BAŞKAN – Sizin
deminki talebinize de uyacağız, üç dakika yapacağız. 
ÖZGÜR ÖZEL
(Manisa) – Tamam efendim, teşekkür ederim, sağ olun.
VII.- SATAŞMALARA İLİŞKİN KONUŞMALAR (Devam)
3.- Manisa Milletvekili Özgür Özel’in, Çanakkale
Milletvekili Bülent Turan’ın 503 sıra sayılı 2018 Yılı Bütçe Kanunu Tasarısı
ile 504 sıra sayılı 2016 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
ÖZGÜR ÖZEL
(Manisa) – Sayın Başkan, değerli milletvekilleri; hepinizi saygıyla
selamlıyorum. 
Sayın Bülent
Turan, bir konuşma yaptı, konuşmasında Cumhuriyet Halk Partisi Grubuna döndü ve
yalan söylemekle itham etti, “On beş gün boyunca yalanlar söylediniz.” dedi. 
Şimdi, Bülent
Turan’ın yaptığı konuşmaya bir bakalım: “Dünyanın en büyük 13’üncü ekonomisi
olduk.” dedi, AKP Grubu alkışladı. 
VEDAT DEMİRÖZ
(Bitlis) – Evet, satın alma paritesi, satın alma paritesi.
ÖZGÜR ÖZEL
(Devamla) – Ben şaşkına döndüm, “Nasıl olur?” dedim. Konuyu bilen arkadaşlara
sorduk, dediler ki: “Hayır, hâlâ 17’nci ekonomiyiz ama o, satın alma gücü
paritesi üzerinden bir illüzyon yapmaya çalışıyor.” 
VEDAT DEMİRÖZ
(Bitlis) – Tamam, satın alma paritesi.
ÖZGÜR ÖZEL
(Devamla) – Ama bunu CHP söylese “yalan” oluyor, AKP söyleyince herhâlde “söz
sanatı” oluyor.
VEDAT DEMİRÖZ
(Bitlis) – Onu anlıyoruz, satın alma paritesi, Allah Allah… 13’üncüyüz satın
alma paritesinde.
ÖZGÜR ÖZEL
(Devamla) – Şimdi, “Yolsuzlukla mücadelede en kirli partisiniz.” dedi. Bizim
geçmişimizde yolsuzlukla ilgili olan olay İSKİ meselesidir. İSKİ meselesinde
bizim büyükşehir belediye başkanımız, suçluyu kulağından tutup savcının önüne
koymuştur. (CHP sıralarından alkışlar)
AHMET HAMDİ
ÇAMLI (İstanbul) – Ya, ne İSKİ’si ne çöplüğü, destan var, kütüphane var
kütüphane. Ne İSKİ’si ya! 
ÖZGÜR ÖZEL
(Devamla) – On beş yıldır ülkeyi yönetiyorsunuz, bütün belediyelerimizde
haftanın 7 günü, günün 24 saati, kiminde 180, kiminde 200 müfettiş; bu kadar
acımasız bir denetim. Bir tane de çıkarıp, bir tane de -Man Adası’na misilleme
yaptığınız iftira hariç- şu belediyenizde şu var, on beş yılda diyememişsiniz.
Biz kirliyiz, siz temizsiniz… Yazıklar olsun! (CHP sıralarından alkışlar) 
Bunun üstüne bir itham, bir bühtan, bir yalan daha.
Efendim, elbette Deniz Gezmiş bu grubun onurudur. (CHP sıralarından alkışlar)
Diyorsun ki: “Yaşasaydı, sizde milletvekili olurdu.” Elbette olurdu.
BÜLENT TURAN (Çanakkale) – Niye astınız diyoruz? 
ÖZGÜR ÖZEL (Devamla) – “Niye astınız?” diyorsunuz.
Yalan sevmez ya arkadaşlar… Oylama yapılır, oylamada uzun süredir parti içinde
çelişki yaşanan bir grup, idamda, partinin kurumsal kararına rağmen… Kurumsal
karar: Ecevit “hayır” oyu verir, İnönü “hayır” oyu verir, bütün CHP grubu
“hayır” oyu verir ancak 28 CHP’li “evet” oyu verir.
AHMET HAMDİ ÇAMLI (İstanbul) – Grubunuza hâkim
olamadınız mı? 
ÖZGÜR ÖZEL (Devamla) – Bu, bir ayrışmaya götürür. Kemal
Satır, bu oy verenlerle birlikte gider Cumhuriyetçi Partiyi kurar, sonra Güven Partisiyle
birleşir. Kurumsal tavra uymadıkları için bir başka siyasi harekete dönüşürler.

Cumhuriyetçi Partinin ve Kemal Satır’ın cevap hakkını
kullandıracaksan, sen istediğinde onları bulabiliyorsun, git onlara sor. Bu
grup, Deniz Gezmiş’in onuruna da, tarihine de sahip çıkmaktadır. (CHP
sıralarından “Bravo” sesleri, alkışlar) 
Son olarak şunu söyleyeyim, dediğiniz durum şu: Durumu
anlattınız ya, kayıp Japon askerleri kendisini savaşta sanıyormuş. Sizin durum
da Goebbels medyası. Berlin sınırındaydı Ruslar ama hâlâ daha Alman radyosu
zafer şarkıları söylüyordu. Sizin durumunuz, birazdan kaybedeceğiniz bir seçime
rağmen elinizdeki kitleyi tutmak için yalandan zafer şarkıları söyleyen
Goebbels medyası durumudur. (CHP sıralarından alkışlar) 
ENGİN ALTAY (İstanbul) – Sayın Başkan… 
BAŞKAN – Buyurun Sayın Altay. 
BÜLENT TURAN (Çanakkale) – Sayın Başkan, sataşma bize
oldu şimdi. 
BAŞKAN – Müsaade buyurursanız Engin Bey’in daha önceden
bir söz isteği var. 
ENGİN ALTAY (İstanbul) – Sayın Başkan, biraz önce
konuşan iktidar partisi Grup Başkan Vekili Sayın Turan beni kastederek –ki
benzer bir sözü ben dün söyledim- “En iyi şeyi de yapsanız ‘hayır’ diyeceğiz.”
dediğimi söyledi. Bu yanlıştır, bu bir saptırmadır, konuşmamı tahrif etmektir.
Söz talep ediyorum. 
BAŞKAN – Buyurun. 
BÜLENT TURAN (Çanakkale) – Demedim Sayın Başkan.
BAŞKAN – Hayır, hayır, sataşmadır. 
ENGİN ALTAY (İstanbul) – Söylediğinizi de inkâr
ediyorsunuz ya, ayıp ya! 
BAŞKAN - Buyurun. 
4.- İstanbul Milletvekili Engin Altay’ın, Çanakkale
Milletvekili Bülent Turan’ın 503 sıra sayılı 2018 Yılı Bütçe Kanunu Tasarısı
ile 504 sıra sayılı 2016 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
ENGİN ALTAY (İstanbul) – Dün söylediğim her şeyin
kelime kelime arkasındayım ama siz gene Tayyip Erdoğan’ı yanıltmışsınız,
kandırmışsınız. Kandırılmaya çok meyilli olan Erdoğan’ı dün yaptığım yüz yirmi
saniyelik konuşmanın yedi saniyelik kısmını önüne koymak suretiyle
kandırmışsınız. Çok da umurumda değil. Dün Mehmet Muş’un konuşan her muhalefet
partisi milletvekilinin konuşmasından sonra sataşmadan söz alması, “Hakaret
var.” demesinden kaynaklı olarak ve herkese savcıyı adres göstererek Meclisi
âdeta bu işlerin konuşulacağı yer değil havasına sokan bir yaklaşımına karşılık
tam olarak dedim ki… Buradan okuyayım daha güzel olsun… 
TAMER DAĞLI
(Adana) - Sayın Başkan, daha önce söyledin, daha önce, dünkü değil.
ÖZGÜR ÖZEL
(Manisa) – Videosu var kardeşim, oynattığı videoyu söylüyoruz. 
ENGİN ALTAY
(Devamla) – Diyorum ki: “Öte yandan, Sayın Muş bilmelidir ki, Hükûmet dünyanın
en doğru işini bile yapsa bizim bu Hükûmeti alkışlayacak hâlimiz yok.” 
Siz hiç hükûmeti
alkışlayan muhalefet gördünüz mü? Ama nankör değilseniz bu Mecliste bu milletin
menfaatine, bu ülkenin menfaatine bir sürü büyüklü küçüklü kanunun çıkmasında
Cumhuriyet Halk Partisinin verdiği desteği herhâlde inkâr etmezsiniz. Nankörlük
ve inkâr da bir cibilliyet meselesidir Sayın Turan. (CHP sıralarından alkışlar)

AHMET HAMDİ
ÇAMLI (İstanbul) – “Dünyanın en doğru işini yapsanız…”
ENGİN ALTAY
(Devamla) - Bunun altını çizmek istiyorum. Sonra devam etmişim: “Kaldı ki
Hükûmetin doğru yaptığı bir şey yok.” demişim. Bu tartışma şuradan çıkmış ya:
Halk Bankası Genel Müdürünün bir süreliğine el koyulan aldığı rüşvet parasına
milletin kesesinden bu Hükûmet faiz verdi." demişim. (CHP sıralarından
alkışlar, AK PARTİ sıralarından gürültüler) “Maliye Bakanı çık, kaç lira rüşvet
parasına milletin kesesinden faiz verdiğini bu millete söyle.” demişim. Sizin
doğru yaptığınız iş pek yok da, doğru yaptığınız işleri de muhalefet daha
iyisini yapmanız bakımından sizi uyarmak zorundadır. Milletin verdiği bir
görevdir bize bu. Sakın ola şu havaya girmeyin: “Biz doğru iş yaptık da
muhalefet bizi karaladı.” Yaptığınız her doğru işe “Evet, bu doğru.” dedik. Ama
Erdoğan’ı daha fazla kandırmayın; bunu da tavsiye ediyorum.
Teşekkür
ediyorum. (CHP sıralarından alkışlar)
BAŞKAN –
Teşekkür ederim.
AHMET TUNCAY
ÖZKAN (İzmir) - Sayın Başkanım, Sayın Grup Başkan Vekili, resmimi göstererek
bana atılan bir iftirayı, daha önce yalanladığım bir iftirayı söz konusu
yapmıştır ve benim emperyalistlerle birlikte Türkiye’nin işgalini istediğimi
iddia etmiştir. Sözlerine yanıt vermek istiyorum.
BAŞKAN – Ben
evvela Sayın Bülent Bey’e söz vereceğim. Bilahare bakayım sizin beyanınıza.
AHMET TUNCAY
ÖZKAN (İzmir) – Efendim, resmimi gösterdi kendisi.
BAŞKAN – Anladım
efendim, bakacağım. 
Sayın Turan,
buyurun… (AK PARTİ sıralarından alkışlar)
ENGİN ALTAY
(İstanbul) – Turan’a niye söz verdiniz?
ÖZGÜR ÖZEL
(Manisa) - Sayın Başkan, yalnız…
MUSA ÇAM (İzmir)
– Söz istemedi Sayın Turan.
AHMET TUNCAY
ÖZKAN (İzmir) – Bana dair gösteriyor, bana yanıt versin.
ÖZGÜR ÖZEL
(Manisa) - Sayın Başkan, şöyle, özür dilerim, tutanağa bakmak yerine bir yol
var. Fotoğraf gösterip “milletvekiliniz” dedi. Kendisi “Tuncay Özkan’ı
kastettim.” derse…
AHMET TUNCAY
ÖZKAN (İzmir) – Kardeşim, söylesene, sen namuslu bir insansın.
BÜLENT TURAN
(Çanakkale) - Söyleyeceğim. 
ÖZGÜR ÖZEL
(Manisa) - Tamam, “söyleyeceğim” diyor, “söyleyeceğim” diyor. 
AHMET TUNCAY
ÖZKAN (İzmir) - Söyle adımı, ben de söz hakkımı kullanayım. 
BAŞKAN – Buyurun
Sayın Turan.
5.- Çanakkale Milletvekili Bülent Turan’ın, Manisa
Milletvekili Özgür Özel’in sataşma nedeniyle yaptığı konuşması sırasında
şahsına ve Adalet ve Kalkınma Partisine sataşması nedeniyle konuşması
BÜLENT TURAN
(Çanakkale) – Sayın Başkan, değerli milletvekilleri; hepinizi tekrar saygıyla
selamlıyorum.
ÖZGÜR ÖZEL
(Manisa) - Gösterdiğiniz fotoğraf…
BÜLENT TURAN
(Devamla) – Söylediğim her şeyin arkasındayım. Türkiye’nin büyümesini tüm
rakamlarla beraber, satın alma paritesine göre tüm dünya biliyor ki şu an
13’üncüyüz; beğenmeseniz de böyle, beğenseniz de böyle. 
ÖZGÜR ÖZEL
(Manisa) - Öyle demedin ki “Dünyanın en büyük 13’üncü ekonomisi olduk.” dedin. 
BÜLENT TURAN
(Devamla) – O yüzden bir daha söylüyorum: Satın alma paritesine göre Türkiye,
dünyanın 13’üncü büyük ülkesi. 
AHMET
HAMDİ ÇAMLI (İstanbul) – Satın almada, satın almada.
ÖZGÜR
ÖZEL (Manisa) – Demedi ki öyle, şimdi söylüyor. Yalanını söyleyince söylüyor.
“Satın almada” dedi mi?
AHMET
HAMDİ ÇAMLI (İstanbul) – Söyledi. 
BÜLENT
TURAN (Devamla) – İki; dedi ki Sayın Grup Başkan Vekili: “Yolsuzluğumuz yok.”
Arkadaşlar,
gösterince söz alıyorsunuz. Hangisini anlatayım? Anayasa Mahkemesinin verdiği
partinin hesaplarına ilişkin belgeleri mi göstereyim, Genel Başkanın torununu,
çocuklarını, kızlarını mı göstereyim? Daha vahimi, Ataşehir’de daha
konuşulmayan yeni belgeleri mi göstereyim? Devam eden mahkeme… Bir sürü örnek
var ama o yüzden diyorum ki ne yaptığımızı biliyoruz.
AHMET
HAMDİ ÇAMLI (İstanbul) – Kütüphane var, kütüphane!
BÜLENT
TURAN (Devamla) - Bakınız, değerli arkadaşlar, Deniz Gezmiş’in sizin grubunuza
rol model olmasına saygı duyuyorum, sizin takdiriniz ama “Bu, CHP’den kopan bir
gruptu.” oydu buydu bir tarafa, Deniz Gezmiş’in asılmasına “evet” diyen
vekiller, CHP’li vekiller olmasaydı asılmazdı. Bu tarihî hakikat değişmez ki.
ÖZGÜR
ÖZEL (Manisa) – O da doğru değil ya!
BÜLENT
TURAN (Devamla) – Sayısal olarak ihtiyaç kadar CHP’li kapıdan giriyor, gönlü
yatmayan çekimser kalıyor, asılacağına yetecek sayı kadar “evet” diyor; tam 28.

ERTUĞRUL
KÜRKCÜ (İzmir) – Adalet Partisinin oyu yetiyordu. 
BÜLENT
TURAN (Devamla) – Dosya burada; çekimserler belli, oy verenler belli, hayır
diyenler belli. Anlaşmanın sonunda ihtiyaç kadar CHP’li “evet” diyor;
kullanışlı CHP! Yazık, günah! 
ÖZGÜR
ÖZEL (Manisa) – Yalan!.. Yalan! 
BÜLENT
TURAN (Devamla) – O yüzden bir daha söylüyorum, siz diyorsanız ki kurumsal
olarak “Biz astık ama pişmanız.” Buna saygı duyuyorum; diyorsanız ki “Hata
yaptık.” Eyvallah ama herkes bilsin ki Deniz Gezmiş’in asılmasını engelleme
imkânı varken engellemeyen, sayısı yetmeyen partilere 28 tane “evet” diyerek
destek olan, CHP’nin kendisidir.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum. 
AHMET
HALUK KOÇ (Ankara) – Sayın Başkan… 
AHMET
TUNCAY ÖZKAN (İzmir) – Sayın Başkan. 
BAŞKAN
– Haluk Bey, söz vereceğim efendim ama önce buyurun beyefendi, sizin resminizi
gösterdiler Tuncay Bey. (CHP sıralarından alkışlar) 
Lütfen,
iki dakika… 
6.- İzmir Milletvekili Ahmet Tuncay Özkan’ın, Çanakkale
Milletvekili Bülent Turan’ın 503 sıra sayılı 2018 Yılı Bütçe Kanunu Tasarısı
ile 504 sıra sayılı 2016 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
AHMET
TUNCAY ÖZKAN (İzmir) – Antiemperyalist olmak benim…
ÖZNUR
ÇALIK (Malatya) – Meclisi selamlayın önce. 
AHMET
TUNCAY ÖZKAN (Devamla) – Türkiye Büyük Millet Meclisinin saygıdeğer
milletvekillerini saygıyla selamlarım efendim. (CHP sıralarından alkışlar) 
Antiemperyalist
olmak, benim dedelerimin bana bıraktığı bir miras. Çanakkale’den, Kurtuluş
Savaşı’ndan ve bu toprakları savunmak için canını her defasında feda etmeye
kendini mecbur görmüş bir kuşaktan geliyorum, bir aileden geliyorum. Bir dedem
Çanakkale’de Ali Çavuş, bir dedem Dumlupınar’da.
Şimdi,
buraya gelip, böyle “cibilliyetsiz” falan…
Sayın Başkan,
siz nasıl “cibilliyetsiz” dediğinde itiraz etmezsiniz? O bilmiyor hadi, o
yetişememiş, çocuk, bilmiyor. (CHP sıralarından alkışlar) Siz nasıl demezsiniz
“cibilliyetsiz” demesine…
BAŞKAN – O,
çocuk değil Beyefendi; o, bir grup başkan vekili. Beyanınızı yazın, ben ne
yapacağımı bilirim.
AHMET TUNCAY
ÖZKAN (Devamla) - O zaman neden hakaret ederken müdahale etmediniz Sayın
Başkan?
BAŞKAN – Siz
beyanınızda bulunun, tutanaklara geçirin. 
AHMET TUNCAY
ÖZKAN (Devamla) – Biz, antiemperyalist duruşumuzu…
BAŞKAN –
Karşınızda çocuk yok.
AHMET TUNCAY
ÖZKAN (Devamla) – Biz antiemperyalist duruşumuzu sokak sokak “Ne ABD ne AB, tam
bağımsız Türkiye!” diye bağıran meydanlardan getiriyoruz. (CHP sıralarından
alkışlar) Biz antiemperyalist duruşumuzu… 6’ncı Filoya “kıble” diye namaz
kılanlardan gelmiyorum ben! (CHP sıralarından “Bravo” sesleri, alkışlar) Bir
şey söylerken doğru düzgün söyleyeceksiniz! 
AHMET HAMDİ
ÇAMLI (İstanbul) – Bırak bu işleri ya! 6’ncı Filoya “kıble” diyen kim ya?
AHMET TUNCAY
ÖZKAN (Devamla) - Ben televizyon programında aklımı trol aklına indirgemek
zorunda değilim. 
Eğer bu ülkeye
bir gün Amerika saldırırsa belki bir kısmınız kaçabilir; ben onların karşısına
çıkacak güçte ve cesaretteyim, her zaman olduğu gibi! (CHP sıralarından
alkışlar) Ve eğer bir gün iktidarınızı demokratik olmayan bir yöntemle, işgalle
devirmeye kalkarlarsa sizden önce sizi savunmaya çalışacağız!
TAMER DAĞLI
(Adana) - Genel Başkanın da “Tanka çıkarım.” diyor.
MUSTAFA ELİTAŞ
(Kayseri) – “Ordu göreve!” mi diyeceksin?
AHMET TUNCAY
ÖZKAN (Devamla) - “Vatan savunması” diye yapacağız, sizin için değil! 
TAMER DAĞLI
(Adana) - Genel Başkanın da “Tanka çıkarım.” diyor, tanka.
MUSTAFA ELİTAŞ
(Kayseri) – “Ordu göreve!” mi diyeceksin?
AHMET TUNCAY
ÖZKAN (Devamla) - Artı, size bir şey daha söyleyeyim: Söylenmemiş sözleri
burada “söylenmiş” kabul ederek…
GÖKCEN ÖZDOĞAN ENÇ
(Antalya) – Darbeye karşı ne yaptığını gördük Genel Başkanının. 
AHMET TUNCAY
ÖZKAN (Devamla) - …düzeltilmiş sözleri kabul ederek burada konu yaratmak…
TAMER DAĞLI
(Adana) - Genel Başkanın da “Tanka çıkarım.” diyordu. 
AHMET TUNCAY
ÖZKAN (Devamla) – Sen benim Genel Başkanımın vatanperverliğine laf bile
söyleyemezsin, hadi oradan! 
Bir başka şey
daha söyleyeyim: Vatan, sizin parsel parsel sattığınız arazi değil! Benim de
babamın malı, sizden önce ben savunurum onu! Bu kadar! (CHP sıralarından
“Bravo” sesleri, alkışlar) 
BÜLENT TURAN
(Çanakkale) – Sayın Başkan… 
BAŞKAN – Bir
dakika… (AK PARTİ sıralarından gürültüler)
AHMET TUNCAY
ÖZKAN (İzmir) – Yalan o, yalanladım, üç kere…
BAŞKAN - Bülent
Bey, lütfen oturun. Zira, Haluk Bey de konuşacak, ondan sonra size söz
vereceğim.
BÜLENT TURAN
(Çanakkale) – Sayın Başkan, zabıtlara geçsin, bir şey diyeceğim. 
BAŞKAN - Haluk
Bey’den sonra söz vereceğim.
Beyefendi,
buyurun. (CHP sıralarından alkışlar)
7.- Ankara Milletvekili Ahmet Haluk Koç’un, Çanakkale
Milletvekili Bülent Turan’ın sataşma nedeniyle yaptığı konuşması sırasında
şahsına ve Cumhuriyet Halk Partisine sataşması nedeniyle konuşması
AHMET HALUK KOÇ
(Ankara) – Sayın Başkan, öncelikle, söz verdiğiniz için teşekkür ediyorum.
Daha önce de
Sayın Elitaş dile getirmişti; şimdi de genç, siyasette polemik potpurisi
yaparak bir yerlere varmak isteyen bir grup başkan vekili, aynı sözü ifade
etti. (CHP sıralarından “Bravo” sesleri, alkışlar) 
AHMET HAMDİ
ÇAMLI (İstanbul) – Yakışmadı, bu yakışmadı bak. Bu yakışmadı.
AHMET HALUK KOÇ
(Devamla) – Cumhuriyet Halk Partisinin dört yıldır saymanlık görevini
yapıyorum. Şu anda Venedik Komisyonunun ne olduğunu da ifade edeyim: Avrupa
Konseyinin önemli bir hukuk alt dal komisyonudur. Siyasetin finansmanı
noktasındaki kriterlerine şu anda en net uyan parti, Cumhuriyet Halk
Partisidir; sıfır borcu vardır. 
Konu şudur:
Afyon’da bir il kongresi sırasında, yerel bir siyasi mücadelede il başkan
adayları birbirlerine mali ibra sırasında bu suçlamaları yapmışlardır ve bunlar
bir günlük gazetede manşet olarak -biliyorsunuz, Cumhuriyet Halk Partisiyle
ilgili haberlerin büyütülerek yayınlanması, aleyhte bir boyut kazandırılması
bir gelenek hâlini almıştır bugünkü medya düzeninde- kullanılmıştır. Olay
bundan ibarettir. 
Ben de saymanlık
görevini namusuyla sürdüren bir arkadaşınızım. (CHP sıralarından alkışlar) Ve
Cumhuriyet Halk Partisinde bugün 10 bin liranın üzerinde olan her şey ihaleyle
yapılmaktadır. Cumhuriyet Halk Partisi, örtülü ödeneğe gözünü diken, oradan
gelir bekleyen bir parti de asla olmamıştır. (CHP sıralarından “Bravo” sesleri,
alkışlar) 
CAHİT ÖZKAN
(Denizli) – Ataşehir… İş Bankası…
AHMET HALUK KOÇ
(Devamla) – Ve bu kamudan gelen 3 kuruş para, namusuyla kullanılmaktadır, bunun
hesabını da alnımızın akıyla veririz.
Son söz: Sayın
Adalet Bakanı burada. Benzer bir Anayasa Mahkemesi kararıyla Cumhuriyet Halk
Partisinden 3 milyon lira civarında bir para kesilmişti. Avrupa İnsan Hakları
Mahkemesine bunun haksızlığı konusunda başvurduk. Avrupa İnsan Hakları
Mahkemesi “Avrupa İnsan Hakları Sözleşmesi’nin siyaset yapma özgürlüğünü
kısıtlıyor.” diye 17 yüksek hâkimin 17-0 verdiği kararla bu paranın iadesi
sağlanmıştır. (CHP sıralarından alkışlar) Sayın Bekir Bozdağ da Adalet Bakanı
olarak bu parayı Cumhuriyet Halk Partisine iade etmiştir. 
(Mikrofon
otomatik cihaz tarafından kapatıldı) 
AHMET HALUK KOÇ
(Devamla) – Allah size namusunuzla hayırlı bir siyaset yapma dönemi nasip
etsin. Çok gençsiniz. 
CAHİT ÖZKAN
(Denizli) - Hamdolsun, hamdolsun.
AHMET HALUK KOÇ
(Devamla) – Bu şekilde siyasete devam etmeniz sizi bir dönem alkışlatır, ikinci
dönem çok çabuk unutturur Sayın Turan.
Saygılar. (CHP
sıralarından alkışlar)
BAŞKAN –
Teşekkür ediyorum.
ÖZGÜR ÖZEL
(Manisa) – Sayın Başkan…
BÜLENT TURAN
(Çanakkale) – Sayın Başkan…
BAŞKAN – Bir
dakika efendim.
Özgür Bey…
ÖZGÜR ÖZEL
(Manisa) – Benim cevabımdan sonra Sayın Turan kürsüye çıkmıştı ve partimizle
ilgili son derece ağır sözler söyledi. Kendisine şimdi söz verdiğinizde
yenilerini söylerse kalan sürede cevap yetiştirmemiz mümkün değil, bazı
hususlar eksik kalır. Bence kendisinden önce kürsüye çıkmam gerekiyor. Cevap
hakkı istiyorum. 
MUSTAFA ELİTAŞ
(Kayseri) – Sayın Başkan, biraz sonra Cumhuriyet Halk Partisinin grup adına
konuşması var. Efendim, orada söyleyebilirler. Biz burada sataşmalara cevap mı
verdik?
BAŞKAN –
Buyurun.
8.- Manisa Milletvekili Özgür Özel’in, Çanakkale
Milletvekili Bülent Turan’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
ÖZGÜR ÖZEL
(Manisa) – Sayın Başkan, teşekkür ediyorum.
Polemik, yalan
söylemekten çıktı. Ben hangi şeyleri yanlış söylediğini, yalan söylediğini
ifade etim. Cevap vermek için çıktığında ne dedi? “Cumhuriyet Halk Partisinden
idamlara yetecek kadar milletvekili idamlara evet dedi…” 
BÜLENT TURAN
(Çanakkale) – Aynen. Sayı olarak.
ÖZGÜR ÖZEL
(Devamla) – “…sayı olarak ve bunun sonucunda da idamlar oldu.” Olayın bütün
şahitleri bir anda isyan etti ama tutanağa bakın. Sıkıntı, tutanağın bir
sayfasını elinde tutmasında. Meclis tutanakları; evet, kabul oyu verenlerin
sayısı 270, ret oyu verenlerin sayısı 42. Aradaki sayıyı, 28’i 42’ye eklerseniz
70’e karşı, öbür taraftan düşürdüğünüzde 242’yle geçiyor. Şimdi, yalan
söyleyen, Bülent Turan mı, Özgür Özel mi arkadaşlar? (CHP sıralarından
alkışlar, AK PARTİ sıralarından “Özgür Özel” sesleri)
O zaman, eğer
Bülent Turan’a inanabiliyorsanız şu fıkrayı anlatayım, ortam yumuşasın,
gidelim: Waterloo faciasından sonra, kaybından sonra Napolyon -fıkra bu ya-
dünyayı gezmeye başlar hatayı nerede yaptık diye, gider Rusya’ya ve Putin’le görüşür,
der ki ayrılırken: “Tebrik ederim. Sendeki bu istihbarat teşkilatı bende
olsaydı Waterloo’yu kaybetmezdim.” Daha sonra Almanya’ya gider, Merkel’e der ki
ayrılırken: “Tebrik ederim. Bu savunma sanayisi, bu güçlü silahlar bende
olsaydı kesinlikle Waterloo’da hezimete uğramazdım.” Türkiye ziyaretinden sonra
-fıkra bu ya- Recep Tayyip Erdoğan’la, Genel Başkanınızla vedalaşırken “Sizi
özellikle tebrik ederim.” der, “Ben sizdeki gibi bir medyaya sahip olsaydım,
savaşı yine kaybederdim ama kaybettiğimi kimse duymazdı.” 
Teşekkür
ediyorum. (CHP sıralarından alkışlar)
BAŞKAN –
Hayrola, Waterloo, ta ne zamanki hadise. Nasıl da bağladınız? Allah, Allah!
(CHP ve HDP sıralarından “Oo!” sesleri)
ERTUĞRUL KÜRKCÜ
(İzmir) – Oo, Başkan… 
BAŞKAN – Bu,
büyük kabiliyet Özgür Bey. Hadi Hitler’i anladık. Yani Waterloo savaşını
yapanların kendi aralarındaki konuşmayı anladım da ta Tayyip Bey’e kadar bunu
getirdiniz ya… 
MEHMET GÖKER
(Burdur) – Fıkra, fıkra Başkan. 
BAŞKAN – Vay
anasını… Fıkra ya, fıkra. 
ERTUĞRUL KÜRKCÜ
(İzmir) – Başkan, bu fıkra daha başka ya!
BAŞKAN – Sayın
Turan, buyurun beyefendi. (AK PARTİ sıralarından alkışlar)
9.- Çanakkale Milletvekili Bülent Turan’ın, Manisa
Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
BÜLENT TURAN
(Çanakkale) – Sayın Başkan, değerli milletvekilleri; bir şeyi anlatmak
istiyorum. 
KAZIM ARSLAN
(Denizli) – Doğruları anlat, doğruları.
BÜLENT TURAN
(Devamla) - On beş gün boyunca her türlü eleştiriyi grubumuz sakinlikle dinledi.

MAHMUT TANAL
(İstanbul) – On beş gün değil, on bir gün ya. Neresi on beş gün ya!
BÜLENT TURAN
(Devamla) - Bir iki tane belge gösterdim, hâle bakın. Bu kadar fazla alınacak,
uzatacak olacaksanız göstermeyeyim o zaman. Deniz Gezmiş’in nasıl asıldığını Google’a
girin ve görün. Bunu kapatıyorum.
ÖZGÜR ÖZEL
(Manisa) – Kapatırsın tabii, tutanak yalan söylemez, tam tutanak.
BÜLENT TURAN
(Devamla) - Değerli arkadaşlar, az önce kadın kollarıyla ilgili kotada dedim
ki: “Sizin görevli kadınlarınız yok, kota istiyorsun.” dedim. Aslında sürem
olsaydı gençler için söyleyecektim. Bakın, yaşım 42, iki konuşmacı da “çocuk”
diye hitap etti. Bu grup diyor ki: “18 yaş, seçilme yaşı olsun” burası “40 yaş
daha çocuk” diyor. 
ZİYA PİR
(Diyarbakır) – Biz de 16 diyoruz.
BÜLENT TURAN
(Devamla) - Bu terbiyeye, bu edebe cevap vermeyeceğim. Akıl, yaşta değil,
baştadır. (AK PARTİ sıralarından alkışlar) Buraya genç gelmek, bir onur
vesilesidir. 
MEHMET GÖKER
(Burdur) – Aklı başa getiren yaştır.
BÜLENT TURAN
(Devamla) - Buraya genç gelmek, bir gurur vesilesidir ama ben “35 yaş, yolun
yarısı” diyen şiirlerle büyüdüm, yaşım 42. Siz hâlâ 40’lara aldığınız edep ve
terbiyeyle “çocuk” diyerek güya aşağılayacaksınız. Siz aşağılayın.
ALİ ŞEKER
(İstanbul) – Biz çocukları aşağılamıyoruz.
BÜLENT TURAN
(Devamla) - Biz 18 yaşında vekillerimizi buraya getirdiğimiz zaman “bebek”
deyin o zaman, olur mu?
Değerli
arkadaşlar “Ordu göreve!” diye toplantı yapan, ne zaman nerede olduğu, nerede
durduğu belli olmayan, bu kürsüye çıkıp da en üst perdeden ahlak sınırlarını
zorlayarak, hakaret ederek, tükürerek bağıran bir adama cevap vermekten
mahcubum.
Hepinizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ediyorum. 
ÖZGÜR ÖZEL
(Manisa) – Sayın Başkan…
BÜLENT TURAN
(Çanakkale) – Özgür, sana demiyorum.
BAŞKAN – Özgür
Bey ne oldu?
ÖZGÜR ÖZEL
(Manisa) – Sayın Başkan…
BAŞKAN – Bu
böyle sürmez.
ÖZGÜR ÖZEL
(Manisa) – Sürdürmeyeceğim sadece…
AHMET TUNCAY
ÖZKAN (İzmir) – Ben “Ordu göreve!” falan demedim.
BAŞKAN – Hayrola
Tuncay Bey?
ÖZGÜR ÖZEL
(Manisa) – Bir dakika hemen.
BÜLENT TURAN
(Çanakkale) – Çok uzadı Sayın Başkan bu iş.
ÖZGÜR ÖZEL
(Manisa) – Sayın Başkan, aslında söylediğinde kürsüye çıkacak şey de var ama
tutanaklara geçsin ve bunu birazdan yüksek müsaadenizle kendi ellerimle hem
zatıalinize hem de dört grubun değerli başkan vekillerine takdim edeceğim.
BAŞKAN –
Verirsiniz efendim.
ÖZGÜR ÖZEL
(Manisa) – Elimdeki Meclisin tutanaklarında –şimdi kavga çıkarmak işine gelir
Bülent Turan’ın ama dinlemesi lazım- üye sayısı 450, oy veren 323, kabul ediyor
273, reddedenler 48. Kendini hataya iten, tutanağın sadece ilk sayfasına sahip
olmasıdır efendim, ilk sayfasına. (CHP sıralarından alkışlar) Şimdi, bu
fotokopiler gruplara dağıtılacak. Bülent Turan’ı bu konuda kamuoyunu
yanıltmaktan ve Cumhuriyet Halk Partisine hakaretten özre davet ediyorum. (CHP
sıralarından alkışlar) 
BAŞKAN
– Efendim, verirsiniz.
AHMET
TUNCAY ÖZKAN (İzmir) – Sayın Başkan...
BAŞKAN
– Sayın Özkan, görüştünüz, siz konuştunuz.
AHMET
TUNCAY ÖZKAN (İzmir) – Sayın Başkan, bana hitaben “Ordu göreve!” diye
meydanlarda konuştuğumu, ayrıca “çocuk” diyerek kendisine hakaret ettiğimi,
ayrıca nerede durduğumun belli olmadığını, bir orada, bir burada olduğumu
söyleyerek hakaret etmiştir. 
BAŞKAN
– Efendim, siz cevap verdiniz, zabıtlara da geçti.
HALİL
ETYEMEZ (Konya) – İsim vermedi Sayın Başkan, isim vermedi.
BÜLENT
TURAN (Çanakkale) – Sayın Başkan, böyle bir şey olabilir mi?
AHMET
TUNCAY ÖZKAN (İzmir) – Hayır efendim, ben de verdim, o da verdi.
BAŞKAN
– Hatta biraz tuhaf laflar ettiniz...
AHMET
TUNCAY ÖZKAN (İzmir) – Hayır efendim...
BAŞKAN
– ...ve bir grup başkan vekiline, bir milletvekiline “çocuk” dediniz. 
BÜLENT
TURAN (Çanakkale) – Terbiyesi olmayan bir adam, Sayın Başkan!
AHMET
TUNCAY ÖZKAN (İzmir) – Sayın Başkanım, bu sataşmaya karşı söz istiyorum.
BAŞKAN
– Yani bırakınız, ben sizin itirazınıza bakayım.
AHMET
TUNCAY ÖZKAN (İzmir) – Sayın Başkanım, bakın, biraz önce kürsüye geldi sayın
grup başkan vekili, bir iddiada bulundu, kalktım yanıtını verdim. Sonra kalktı,
başka bir hakarette bulundu. Eğer bu sözü bana vermezseniz, o zaman o grup
başkan vekilini tutuyorsunuz demektir. Ben halka milletvekili olarak neyi
söyleyip neyi söylemediğimi söyleyemeyecek miyim Sayın Başkanım?
BAŞKAN
– Söylediniz beyefendi.
AHMET
TUNCAY ÖZKAN (İzmir) – Ben söylemedim efendim. Şimdi, gene, itham etti.
BAŞKAN
– Hayır, hayır, siz söylediniz. 
AHMET
TUNCAY ÖZKAN (İzmir) – Yeniden itham etti.
BAŞKAN
– Yeni bir sataşma olmuşsa ben bunu zabıtlardan inceleyeceğim, sizin
beyanınızla değil.
AHMET
TUNCAY ÖZKAN (İzmir) – Hayır efendim. Ben “Ordu göreve!” dedim mi, demedim mi
Sayın Başkan?
BAŞKAN
– Sayın Özkan...
AHMET
TUNCAY ÖZKAN (İzmir) – Ben “Ordu göreve!” dedim mi, demedim mi? Sayın Başkan
diyor ki: “Dedi.” Ben de diyorum ki: “Demedim.” Anlatmayacak mıyım bunu efendim?
BAŞKAN
– Bir dakika, siz bu iddiada bulunuyorsunuz. 
AHMET
TUNCAY ÖZKAN (İzmir) – Ben değil efendim, başkan bulunuyor.
BÜLENT
TURAN (Çanakkale) – “Başkan” mı olduk şimdi?
BAŞKAN
– Efendim, şu anda söylediğiniz söz, kendi iddianız. 
AHMET
TUNCAY ÖZKAN (İzmir) – Evet efendim, benim iddiam.
BAŞKAN
– Ben bu iddianıza zabıtlara bakarak, tutanaklara bakarak karar vereceğim.
AHMET
TUNCAY ÖZKAN (İzmir) – Efendim, ne alakası var?
BAŞKAN
– Lütfen buyurun.
AHMET
TUNCAY ÖZKAN (İzmir) – Sayın Başkan, bana iki dakika, hiçbir...
BAŞKAN
– Bilahare, bilahare.
AHMET
TUNCAY ÖZKAN (İzmir) – Bakın Sayın Başkanım, eğer bana bu söz hakkını
verirseniz hiçbir sataşmaya mukayyit olmadan, sadece olayla ilgili açıklama
yapıp iki dakikayı doldurmadan yerime oturacağım.
BAŞKAN
– Hayır, bakacağım efendim.
AHMET
TUNCAY ÖZKAN (İzmir) – Efendim, bakın...
BAŞKAN
– Bakacağım beyefendi, tutanaklara bakacağım dedim.
ÖZGÜR
ÖZEL (Manisa) – Biz de tutanak talep ediyoruz efendim.
MUSTAFA
ELİTAŞ (Kayseri) – Meclisi kim idare ediyor? Olur mu böyle şey! Bak, Başkan
“Bakacağım." diyor.
BAŞKAN
– Bir de değerli hazırun, sayın milletvekilleri, Deniz Gezmiş hadisesini burada
mevzu etmek çok tuhaf.
ÖZGÜR
ÖZEL (Manisa) – Kim etti efendim?
BÜLENT
TURAN (Çanakkale) – Siz ettiniz?
BAŞKAN
– Deniz Gezmiş’in idamı hadisesi, bir mahkeme kararıdır. Onu ideal ve idol
kabul edebilirsiniz. Onu haksız gören ve idam eden, idam hükmünü veren, Türkiye
Cumhuriyeti muhakemesidir. 
ERTUĞRUL
KÜRKCÜ (İzmir) – Ya, olur mu, Meclisin kararı!
BAŞKAN
– Cumhuriyet Halk Partili olsun, Adalet Partili olsun milletvekillerinden
“evet” diyenler vardır. Bunun savcısı vardır, ön tahkikatı vardır. Bu mevzuyu
eşeleyip de bir kişiyi aklamak gibi bir hadiseye dökmeyiniz. Bu sefer, ölen bir
kişi hakkında menfi durumlar ortaya çıkar. 
FİLİZ KERESTECİOĞLU
DEMİR (İstanbul) – Bülent Bey’e söyleyin. 
ERTUĞRUL KÜRKCÜ
(İzmir) – Sayın Başkan, bu kararı Meclis verdi, infaz kararını Meclis verdi. 
BAŞKAN –
Bırakın, böyle mevzuları bırakınız efendim. Türkiye aştı bunları, Türkiye aştı.
Onun için tırmandırıcı sözler söylemeyelim lütfen, tahrik etmeyelim. 
ÖZGÜR ÖZEL
(Manisa) – Sayın Başkan, özür dilerim…
BAŞKAN - Ben o
günleri yaşayan bir insanım, yakından bilen bir insanım. 
FİLİZ
KERESTECİOĞLU DEMİR (İstanbul) – Biz de biliyoruz sizin yakından yaşadığınızı.
BAŞKAN - Onun
için, uzatmayalım, yanlışlara girmeyelim ve yanlış emsal yapmayalım.
ÖZGÜR ÖZEL
(Manisa) – Sayın Başkanım, yanlış mı duydum bilmiyorum ama şöyle bir ifade
kullandınız; zaten İç Tüzük’e göre tartışmanın esasına girmemeniz gerekir
Başkanlık makamı olarak da; “Deniz Gezmiş’le ilgili bu konuyu gündeme getirerek
ve eşeleyerek aklama gayretine girmeyin.” dediyseniz bu, felaket bir durum ama
bir sürçülisan varsa ve “Bu, kötü olur; ölmüş kişilerin arkasından
konuşulmasın.” gibi derken “…aklama gayretine girmeyin.” dediniz. Orada bir
yanlışlık varsa lütfen düzeltin. Eğer, yanlışlık yok, bizim Deniz Gezmiş’in
hatırasına saygı duymamızı ifade etmemizi “aklama” olarak diyorsanız çok büyük
bir felakete ve çok büyük bir yanlışa dâhil olmuşsunuz demektir. 
BAŞKAN –
Teşhisler, tespitler, kanaatler şahsidir. 
ÖZGÜR ÖZEL
(Manisa) – Tamam. 
BAŞKAN – Ne
söylediğimi biliyorum. 
Yemek arası
veriyorum. 
ÖZGÜR ÖZEL
(Manisa) – Olur mu Sayın Başkan. Yakıştı mı, yakıştı mı?
BAŞKAN - Kırk
dakika sonra toplanmak üzere birleşime ara veriyorum. (Gürültüler)
Kapanma Saati: 18.59 
DÖRDÜNCÜ OTURUM
Açılma
Saati: 19.46
BAŞKAN: İsmail KAHRAMAN
KÂTİP
ÜYELER : Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
----0-----
BAŞKAN – Sayın
milletvekilleri, Türkiye Büyük Millet Meclisinin 45’inci Birleşiminin Dördüncü
Oturumunu açıyorum. 
2018 Yılı
Merkezi Yönetim Bütçe Kanunu Tasarısı ile 2016 Yılı Merkezi Yönetim Kesin Hesap
Kanunu Tasarısı üzerindeki görüşmelere devam edeceğiz.
Komisyon ve
Hükûmet yerinde.
AHMET TUNCAY
ÖZKAN (İzmir) – Sayın Başkan…
BAŞKAN –
Beyefendi buyurun. (CHP sıralarından alkışlar)
Süreniz iki
dakika.
Yeni bir
sataşmaya meydan vermeyiniz. 
10.- İzmir Milletvekili Ahmet Tuncay Özkan’ın, Çanakkale
Milletvekili Bülent Turan’ın sataşma nedeniyle yaptığı konuşması sırasında
şahsına sataşması nedeniyle konuşması
AHMET TUNCAY
ÖZKAN (İzmir) – Sayın Başkan, kıymetli milletvekili arkadaşlarım; söz alma
gerekçem sayın grup başkan vekilinin beni kastederek “Ordu göreve!” diye
pankart açtırdığım şeklindeki beyanıdır. “Ordu göreve!” pankartı 2003 yılında
bir üniversite yürüyüşü sırasında açılmıştır. Açan grup Türk Solu adlı bir
gruptur. Bu grubun Gökçe Fırat diye bir lideri vardır. Bu lider benim de içeri
alınacağım tarihi –altı yıl cezaevinde kaldım- ve operasyonu da dergisinde
yazmıştır. O zaman kendisi hakkında suç duyurusunda bulunuldu, bu kişi beraat
etti, 2004 yılında. Sonra bununla ilgili itirazlar 2005 yılında tekrarlandı,
yine takipsizlikle sonuçlandı. Bu kişi 15 Temmuzdan sonra Fetullahçılıktan
tutuklandı ve içeri atıldı. 
Cumhuriyet
mitingleri yani benim tertip ettiğim cumhuriyet mitingleri demokrasinin şahika
noktalarından biridir, beğenirsiniz beğenmezsiniz. Orada bir tek burun
kanamamış, bir tek cam kırılmamış, 4 milyon kişi gelmiş gitmiştir, burada
demokrasi dışı tek söylem yoktur. O mitingler 2007 yılında yapılmıştır. Bu
nedenle…
HASAN BASRİ KURT
(Samsun) – Talimatla oraya gelen bürokratlara ne diyeceksiniz? Oraya talimatla
gelen bürokratlara ne diyeceksiniz?
AHMET TUNCAY
ÖZKAN (Devamla) – Talimatla gelen bürokrat falan yok, bak, gene
karıştırıyorsun. 
HASAN BASRİ KURT
(Samsun) – Talimatla gelen bürokratlar yok muydu oraya?
AHMET TUNCAY
ÖZKAN (Devamla) – Kardeşim, bak, gene karıştırıyorsun. Bak, doğruyu söyle,
burada her şeye hazırım, özür dilerim; yaptığım bir şeyi söyle, özür dilerim.
HASAN BASRİ KURT
(Samsun) – Sen yaptığın şeyleri kendi ağzınla söylüyorsun. 
BÜLENT TURAN
(Çanakkale) – “Çocuk” dedin, özür dile.
AHMET TUNCAY
ÖZKAN (Devamla) – Çocuk kelimesi kötü bir… Beyefendi çocuk değilmiş efendim,
sözümü geri alıyorum. Beyefendi bir olgunmuş, bir olgun kişi olarak
“cibilliyetsiz” dediği için özür dilemeye davet ediyorum. (CHP sıralarından
alkışlar)
BÜLENT TURAN
(Çanakkale) – Çok terbiyesizlik ediyorsun.
AHMET TUNCAY
ÖZKAN (Devamla) – Özür dilemeye davet ediyorum, “terbiyesiz” kelimesini iade
ediyorum. 
KEMALETTİN
YILMAZTEKİN (Şanlıurfa) – Özrün kabahatinden büyük.
AHMET TUNCAY
ÖZKAN (Devamla) – Tekrar söylüyorum: Yaptığım bir şeyle ilgili olarak,
başüstüne. Bana öyle kaş göz falan yok, yaptığım bir şey, başüstüne ama
yapmadığım şeyden dolayı hiçbir şey söylemem. 
(Mikrofon
otomatik cihaz tarafından kapatıldı) 
AHMET TUNCAY
ÖZKAN (Devamla) – Tarihleri ve olayları karıştırmayalım, tarih ve olaylar
budur. 
Saygıyla
selamlarım efendim. (CHP sıralarından alkışlar) 
BAŞKAN –
Teşekkür ediyorum.
Evet, Özgür Bey…
ÖZGÜR ÖZEL
(Manisa) – Sayın Başkanım, oturuma ara vermeden önce, daha doğrusu oturumu
tamamlamadan, birleşime ara vermeden önce bir ifadeniz olmuştu, ben o ifadeye
daha sonra tutanaklardan baktım. O ifadede Deniz Gezmiş’le ilgili kullandığınız
ifadeler kanaatimce düzeltilmeye muhtaç. Eğer şahsi kanaatinizse, bu konuda
zaten İç Tüzük’e aykırı bir şekilde, konunun özüne girdiğiniz için grubumuzun
cevap vermesi ve düzeltmesi gerekiyor, o konuda bir açıklama… Ama “Benim ‘Deniz
Gezmiş’i eşelemek suretiyle aklayamazsınız.’la öyle bir kastım yok, yanlış
oldu.” veya “Tutanağa yanlış geçmiş.” derseniz, o ayrı bir husus. 
Takdir sizin.
BAŞKAN –
Teşekkür ediyorum.
Efendim,
müzakereye, görüşmelere devam ediyoruz.
ÖZGÜR
ÖZEL (Manisa) – Sayın Başkan, bir açıklama yapmazsanız, o zaman cevap hakkı
istiyorum doğal olarak yani. 
BAŞKAN
– “Cevap hakkı” diye bir şey yok efendim, konuştuk, bitti. 
ÖZGÜR
ÖZEL (Manisa) – Sayın Başkan…
BAŞKAN
– Özgür Bey, bu uzun müddet devam edecek bir hadise, bırakın, bu maziyi
eşeleyerek ve kazıyarak aradaki hukuksuzluğu devam ettirtmeyin. Bırakınız,
bırakınız. 
ÖZGÜR
ÖZEL (Manisa) – Efendim, ama siz yaptınız onu, siz karışmayabilirdiniz. 
BAŞKAN
– Bırakınız efendim.
ÖZGÜR
ÖZEL (Manisa) – Sayın Başkanım…
BAŞKAN
– Fikirler şahıslara aittir, muhteremdir, kendilerine aittir, öze de girmeye
gerek yok. Burası bir mahkeme değildir, bir yeri aklama zamanı, yeri değildir;
bütçe görüşmeleri yapıyoruz. Lütfen, sizden anlayış rica ediyorum.
ÖZGÜR
ÖZEL (Manisa) – Sayın Başkan, bakın, o zaman bu konuda düşüncelerimi ifade
etmem gerekiyor. Aksi takdirde…
BAŞKAN
– Ettiniz efendim.
ÖZGÜR
ÖZEL (Manisa) – Siz bir grup başkan vekili edasıyla bir şey söylediniz.
BAŞKAN
– Hayır.
Efendim,
ettiniz, çok geniş ettiniz.
ÖZGÜR
ÖZEL (Manisa) – Hayır, edemedim efendim. 
BAŞKAN
– Gayet iyi takip ettim ve zabıtlara da geçti.
Teşekkür
ediyorum.
ÖZGÜR
ÖZEL (Manisa) – Efendim, o zaman şöyle: Kürsüden söz vermiyorsanız, hiç olmazsa
İç Tüzük 60’a göre yerimden söz verin, kanaatimizi, bu konuyla ilgili
söyleyeceklerimizi…
KEMALETTİN
YILMAZTEKİN (Şanlıurfa) – 60’la ne alakası var ya? Sizinle ne alakası var?
BAŞKAN
– Özgür Bey, kanaatinizi ifade ettiniz.
Bir
dakika buyurun. 
V.- AÇIKLAMALAR (Devam)
16.- Manisa Milletvekili Özgür Özel’in, Oturum Başkanı TBMM
Başkanı İsmail Kahraman’ın bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, öncelikle, bir ifade var “İdam kararı mahkeme
kararıdır.” dediniz. Öyle bakacak olursanız, Menderes’in idamı da bir mahkeme
kararıdır. Menderes’i asanların da Denizleri asanların da Allah belasını
versin, önce onu söyleyelim. (CHP sıralarından alkışlar) 
İkincisi:
Cumhuriyet Halk Partisinin kurumsal tavrı, ilk oylamadan sonra Anayasa
Mahkemesine gidip usul yönünden bozdurmak olup ikinci oylamaya da “hayır” oyu
verme yönünde olmuştur, bunun da altını çizmek istiyoruz.
Üçüncüsü:
“Eşeleyerek Denizleri aklayamazsınız.” dediniz. 16 Şubat 1969’da Denizler
“emperyalizme ve sömürüye son” mitingi yaparken Kanlı Pazar yaşanmış,
Başkanlığını yaptığınız ve öncesinde bir konuşma yaptığınız bir ekip Denizlere
saldırmış, Ali Turgut Aytaç ve Duran Erdoğan öldürülmüş, 200 kişi de
yaralanmıştır. Şimdi, sizin Beyazıt Camisi’nde yaptığınız konuşmadan sonra aynı
husumeti, hayatını kaybettikten yıllar sonra Deniz Gezmiş, Yusuf Aslan ve
Hüseyin İnan için sürdürmenizi Cumhuriyet Halk Partisi olarak kınıyoruz, telin
ediyoruz. (CHP sıralarından alkışlar) 
BAŞKAN
– Tekrar ediyorum: Fikirler şahıslara aittir, şahsidir. Herkes fikrinde hürdür,
kimse kimseye hükmedemez, etmemelidir, demokrasinin de gereği budur. O 16
şubattaki hadiseyle Başkanlığını yaptığım teşkilatın bir alakası yoktur. Bu
arada, bir cehaleti de gidermek isterim. Türkiye’de hiç kimse bir filoya secde
etmez. 
ALİ ŞEKER
(İstanbul) – Ettiniz, ettiniz, fotoğraflarınız var.
BAŞKAN - Ne
yazık ki filo Boğaziçi… İstanbul Boğazı güneyde, gemiler de orada. Orada
kalanlar kim bilmem. Caminin dışına cemaat demek ki taşmış. Yani bugün de yine
Boğaz’a doğru oluyor, Kâbe o istikamette. Kıbleyi bilmeyenler bundan habersiz olabilirler,
cehaletlerine veriyorum. (AK PARTİ sıralarından “Bravo” sesleri, alkışlar)
Yoksa kimse 6’ncı Filo’ya veya bir başkasına secde etmez.
BARIŞ YARKADAŞ
(İstanbul) – Kıbleniz 6’ncı Filoydu, tarih biliyoruz Sayın Başkan.
BAŞKAN – Şunu da
ifade edeyim: Siz demin bir söz söylediniz, zannediyorum Sayın Özkan söyledi.
Biz bu vatanı seven insanlar olarak komünizme de karşıyız, “ne Amerika ne
Rusya” diyen insanlarız, biz millî insanlarız. Hepimiz bu bayrağın altındayız.
O gece nasıl burada beraber olduysak gene hep beraberiz. Bir bütünüz, ayrım
yok, ayrılık yok. O bakımdan, şucu ya da bucu diye ayırmamıza gerek yok, zaten
ayırdılar ve birbirine girdi insanlar. Bize düşen, bunu önlemektir, o hatalara
düşmemektir. 
Teşekkür
ediyorum.
BÜLENT TURAN
(Çanakkale) – Sayın Başkan, gündeme geçelim artık. 
ÖZGÜR ÖZEL
(Manisa) – Sayın Başkan, “Kıbleyi bilmeyenler anlamaz.” derken kimi
kastettiniz?
BAŞKAN – Neyi
efendim?
ÖZGÜR ÖZEL
(Manisa) - “Kıbleyi bilmeyenler bunu anlamaz.” derken kimi veya kimleri
kastettiniz?
BAŞKAN –
Bilmeyenleri kastettim? 
ÖZGÜR ÖZEL
(Manisa) – Peki, bir şey söyleyeceğim…
BAŞKAN –
Bilmeyenler çünkü… Yani hiçbir Müslüman gemiye, bir filoya alıp da
“Allahuekber” demez. Yani Afrika’daki bir adam demez, Kızılderili toteme demez.
Bu kadar cehalet olur. Fakat ne yapalım ki cahiller çok.
KEMALETTİN
YILMAZTEKİN (Şanlıurfa) – Lütfen gündemimize geçelim Sayın Başkanım, Meclisi mi
yönetecekler?
ŞİRİN ÜNAL
(İstanbul) – Başkanım, gündeme geçelim, yeter bu kadar.
ÖZGÜR ÖZEL
(Manisa) – Sayın Özkan’a “6’ncı Filoya dönüp onu kıble kabul edenler” ifadesini
kullanan kişi olarak doğrudan sataşmada bulunuyorsunuz o zaman.
BAŞKAN – Hayır
efendim, bulunmuyorum, Sayı Özkan’ı tenzih ediyorum. 
Teşekkür ederim.
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- 2018 Yılı Merkezi Yönetim Bütçe Kanunu Tasarısı (1/887)
ile Plan ve Bütçe Komisyonu Raporu (S.Sayısı: 503) (Devam)
2.- 2016 Yılı Merkezi Yönetim Kesin Hesap Kanunu Tasarısı
(1/861), 2016 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
Adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel Denetim
Raporunun Sunulduğuna İlişkin Sayıştay Başkanlığı Tezkeresi (3/1188) ile Plan
ve Bütçe Komisyonu Raporu (S.Sayısı: 504) (Devam)
BAŞKAN –
Komisyon? Yerinde.
Hükûmet?
Yerinde.
Şimdi,
Milliyetçi Hareket Partisi Grubu adına ilk söz Denizli Milletvekili Sayın Emin
Haluk Ayhan’a aittir.
Buyurun Sayın
Ayhan, (MHP sıralarından alkışlar) 
Süreniz otuz
dakikadır.
MHP
GRUBU ADINA EMİN HALUK AYHAN (Denizli) – Teşekkür ediyorum Sayın Başkan.
Sayın
Başkan, sayın milletvekilleri; 2018 Yılı Merkezi Yönetim Bütçe Kanunu Tasarısı
ile 2016 Yılı Merkezi Yönetim Kesin Hesap Kanunu Tasarısı üzerinde Milliyetçi
Hareket Partisinin görüşlerini arz etmek üzere söz aldım. Yüce heyeti ve aziz
Türk milletini saygıyla selamlıyorum.
Sayın
Başkan, sayın milletvekilleri; bütçeler bir devletin bağımsızlığının ve
egemenliğinin simgesidir. Bütçelerin her ne şartla olursa olsun titizlikle
hazırlanıp uygulanmaları gerekir. Bizim için bu bütçe, geçici bütçeler hariç,
Türkiye Cumhuriyeti’nin 95’inci bütçesidir. Dolayısıyla hepimizin sorumluluğudur.
Bütçe döneminde, gerçekten, Komisyon çalışmaları bir olgunluk içinde geçmiştir.
Son dönemlerde özellikle orta vadeli programların çok çabuk revize edilmeleri
ve sıklıkla hedeflere ulaşılamaması nedeniyle bütçe hedefleri ve
gerçekleşmeleri arasında büyük farklar, ödenek üstü harcamalar ortaya
çıkmıştır. Bu durum zaman zaman Türkiye Büyük Millet Meclisinin bütçe hakkının
zedelenmesine sebep olmaktadır. Bütçede alenilik, doğruluk ve samimilik
ilkelerine önem verilmelidir. Bunların altını önemle çizmek istiyorum.
Sayın
Başkan, sayın milletvekilleri; bölgemiz ve ülkemiz olağanüstü zor bir süreçten
geçmektedir. Çok ciddi sonuçları olabilecek gelişmeler yaşanmaktadır. 15 Temmuz
darbe girişimi sonrasında ülkemizin istikrarını, itibarını ve bütünlüğünü
bozmaya, Türkiye’yi siyasi alanda yalnızlaştırmaya yönelik çabalar, ekonomik
alanda zorda bırakmaya yönelik hamleler art arda gelmeye başlamıştır.
Bölgemizde yaşanan gelişmeler, DEAŞ’ın tasfiyesinin ardından PYD ve PKK
Suriye’den çıkmadan yeni siyasi yapı konusundaki diğer ülkelerin ikircikli
tavırları, terör örgütlerinin müttefiklerimiz tarafından alenen desteklenmesi,
Barzani’nin referandum girişimi ve son olarak ABD’nin Kudüs kararı bölgede
siyasi zemini Türkiye'nin altından kaydırmayı amaçlayan, ülkemizin bölgesel güç
niteliğine yönelik suikast girişimleridir. Tüm bu süreçlerin hem iyi
yönetilmesi hem sağduyu ve asgari bir iç uzlaşma temelinde, birlik ve
beraberlik ruhuyla atlatılması gerekmektedir. Bu ahval çerçevesinde, ülkemizin
beka sorunu olarak gördüğümüz bölgesel dış politika gelişmelerinde ve terörle
mücadelede Hükûmete olan desteğimiz devam edecektir. 
Anayasa
değişiklikleri sırasında Milliyetçi Hareket Partisi sağduyulu, sorumlu
bakışıyla siyasi, sosyal, ekonomik anlamda uzlaşmanın tarafı olmuş, öncülüğünü
yapmıştır. “Önce ülkem ve milletim” anlayışının bir tezahürü olarak “sonsuza
kadar devlet, sonsuza kadar millet” şiarıyla 2019 seçimleri ertesinde fiilen
yürürlüğe girmek üzere cumhurbaşkanlığı hükûmet sistemi tesis edilmesine katkı
vermiş ve öncülüğünü yapmıştır. Bunun iki temel dayanağı vardır. Bir tanesi,
milliyetçilik, beka meselesiyle ilgili; diğeri ise demokrasi içinde bu işin
çözüme kavuşturulması. Zira, büyük resim oldukça korkunç ve ürkütücüydü.
Öncelikle, ülkenin kurumsal kapasitesindeki gerileme ve tahribatın giderilmesi
gerekiyordu, ülkemizi saran örgütlerle mücadele edilmesi gerekiyordu. 
Türk Silahlı
Kuvvetleri sıkıntı içindeydi, bir taraftan FETÖ temizliği yapılıyor, diğer
taraftan, Suriye’de PKK ve IŞİD’e karşı askerî operasyonlar yapılıyor, güney
sınırımızda üzeri kirli hesaplar bozulmaya çalışılıyordu. 
Adalet
mekanizması sıkıntı içine tarumar olmuştu, 12 bin hâkim, savcının 4 bini
uzaklaştırıldı. Yargıya güvenin zedelenmemesi, devlet aklına zarar verilmemesi
gerekiyordu. Eğitim sistemi sıkıntılar içindeydi. FETÖ'nün yıllar içinde
kurduğu çok büyük, özel bir eğitim ağı vardı.
AKP
döneminde epey bakan da değişti. Her gelen reform, devrim, değişim gibi efsunlu
kavramlardan söz etti. Neredeyse her sene bir sınav sistemi değişti. Sorular
çalınmakta, Anayasa'nın eşitlik ilkesi ayaklar altına alınmaktaydı. Emniyet
güçleri de çok büyük yara almıştı. İş dünyası sıkıntı içindeydi. İş âlemine
FETÖ sızmış, iş yapan şirketleri neredeyse haraca bağlamış; ne kadar ihale, ne
kadar yatırım teşviki aldığını bilmiyoruz, bileni de görmedik. Kamu kurum ve
kuruluşlarında liyakat çökertilmiş, dışişleri camiasının yüzde 25’i kamudan
uzaklaştırılmıştı. Basın-yayın organları eliyle propaganda ve algı yönetimi
yapılmış, kumpaslara zemin oluşturulmuştu. Nihayet siyaset kurumu ve siyasi
partiler içinde kendilerine alan açmaya çalışmışlar, siyasi partilere âdeta
operasyon çekmişlerdi. 
Tüm bu
gelişmeler neticesinde ülke ve devletin bekası için asgari müştereklerde
uzlaşmanın gereği ortaya çıkmıştır. Esasen, uzlaşmaya teşebbüs etmeden önce
neyin veya nelerin risk altında olduğunu bilmemiz lazım. Bugünkü koşul ve
ortamda millî bekamızın risk altında olduğunu görmek, buna uygun bir uzlaşma
hukukunu kurumsallaştırmak gerektiğini düşünüyoruz. Terör örgütleriyle
mücadelede atılan adımları bir beka sorunu olarak görüyor ve Hükûmetin bu
konuda alacağı kararları destekliyoruz. Ancak bu, bizim, AKP’nin uyguladığı
politikaları eleştirmeyeceğimiz, bunları tenkit etmeyeceğimiz anlamına
gelmiyor. 
Sayın Başkan,
sayın milletvekilleri; son dönemde terör örgütlerine arka çıkarak ülkemizi
siyasi ve ekonomik olarak ablukaya almak ve birtakım spekülasyonlarla ekonomiyi
manipüle etmek gayretlerine şahit oluyoruz. Türkiye'yi hedef alan komplo,
kumpas ve suikastlar karşısında millî birlik duruşu sergilemek herkes için
ahlaki ve vicdani bir sorumluluk ancak Türkiye ekonomisinin kendi
dinamiklerinden, ekonomi yönetimindeki çok başlılıktan, gelişmeleri iyi
okuyamamaktan ve sorunları günübirlik tedbirlerle geçiştirmeye çalışmaktan
kaynaklanan sıkıntılar içinde olduğumuzu da görmezden gelemeyiz.
Sayın Başkan,
sayın milletvekilleri; AKP, millî gelir hesaplarında 3 kez revizyon yaptı, son
olarak geçen aralık ayında yaptı. Yeni OVP’yle belirlenen makroekonomi ve 2018
yılı bütçe hedefleri bu yeni seri kullanılarak belirlendi. Detaylarına
girmeyeceğim, ancak pek çok makro değişken yeni seriyle hesaplandığında, bir
gecede ya 2 katına çıktı ya da yüzde 30-40 yükseldi. Örneğin millî gelir
yaklaşık 100 milyar dolar arttı, kişi başına gelir yaklaşık bin dolar arttı.
Yurt içi tasarruflar bir gecede ne yaptı? Eski seriyle yüzde 13,5’tan millî
gelirin yüzde 25’ine çıktı. Burada ekonomik verilerde ciddi anlamda makyajlama
yapıldığını söylemek yanlış olmayacaktır. 
Hükûmet, devamlı
olarak, son dönemde hep 2002’yle mukayese ediyor. Neyle mukayese ederseniz
edin, haklısınız, mutlaka mukayese etmek sizin hakkınız ancak şunu özellikle
ifade etmek istiyorum. Bunu mukayese ederken nereden nereye geldiğinizi çok iyi
bilmeniz lazım. 2002 yılında geldiğinizde ortada bir program vardı, bunu
sürdürdünüz ve bu programı da devam ettirdiniz, ikinci bir anlaşma yaptınız.
Sayın Babacan burada, o günün Hazine Müsteşarı burada, o günün Başbakan
yardımcılığı yapan arkadaşlar da bu salonda. Biz Milliyetçi Hareket Partisi
olarak üstlendiğimizi sonuna kadar üstleniyoruz. 
Bakın, siz, 2002
yılından 2008 yılına kadar millî geliri, nereden, 3 bin dolardan 9-10 bin
dolara çıkardınız IMF’le yaptığınız anlaşmalar, sizden önce uygulanan
programlarla beraber. Bunda hiçbir şüphe yok. Teşekkür de ediyoruz o dönemde
görev alan herkese. Yalnız, 2008 yılında o programın bitişinden 2017 yılına
kadar dolar bazında millî gelirin 10.444 dolardan 9.529 dolara düştüğünü
görüyoruz. Biraz önce söyledim 100 milyar dolar diye. Bunu özellikle getirdim.
Sayın Babacan burada, bunları konuşmayı da çok arzu ederim gerek burada gerek
dışarıda. Şimdi, burada, tabii “eski seri” yazıyor. Arkadaşlar, doğal olarak,
bundan belki, ne yapacaklar, rahatsız olabilecekler. Buyurun, bu da yeni
serisi. Bakın, arkadaşlar, 2008 yılında 10.931 dolar, geliyoruz, 2017 yılında
10.579 dolar yani düşmüş. Sayın Babacan bunları bilir. Bunları söylemeyecek bir
şey yok. O gün, o konuda, o sırada görev almış bütün arkadaşlar bu olayı net
bir şekilde bilirler. 
Şimdi, Sayın
Başbakan da burada konuşurken bütçenin ilk günkü konuşmalarında söyledi.
Onların üzerinde fazla durmak istemiyorum. Hakikaten 2002’den 2008’e gelişi
nasıl olursa olsun, hangi hükûmetin aldığı kararla olursa olsun, siyasi bedeli
ödenmiş bir programın üstüne ne yaparsanız yapın yine de teşekkür ederiz ama
hakkını da vermek lazım. 
Siz 2008’den
2017’ye kadar… Arabaların eskiden krank mili olurdu, çalışmazdı. Muavinler ha
bire asılırdı ama, ne olurdu, arada eğer şoför iyiyse o gazla giderdi. Şimdi,
bunu ifade etmek istiyorum, bunu söylemek mecburiyetindeyiz. Eli vicdanında
olan herkes bunu düşünür. Fakat bir şey söyleyeceğim, bu yüzde 11’lik büyümeye
seviniyoruz, teşekkür ediyoruz ama bunun detayına bakalım. 
Bakın, dolar
bazında millî gelir ilk üç çeyrekte düştü. Bu büyüme sürdürülebilir ve
hissedilebilir değildir arkadaşlar, kalitesi maalesef düşüktür. Buradan neyi
ifade ediyoruz? Geçici vergi teşvikleriyle tüketimi artırdınız Sayın Bakanım,
Garanti Fonu desteğiyle yatırım harcamalarını üçüncü çeyrekte artırdınız fakat
bu, ihracata ve yatırımlara dayalı bir büyüme değil. Net ihracatın büyümeye
katkısı binde 3, ha var ha yok. İki yıldır azalan sabit sermaye yatırımlarında
üçüncü çeyrekte, nihayet çok şükür, yüzde 15’lik bir artış oldu, tebrik
ediyorum. Ancak, bunun yüzde 55’i nereden, inşaat sektöründen geliyor hâlen. 
Büyüme istihdama
yansımadı, kişi başına gelir artmadı, devlet gelirlerinde bütçesine yansımadı,
çiftçiye verilen desteklere yansımadı, çalışanlara verilen zamlara yansımadı.
İşsizlik oranı yüzde 10,6; tarım dışı işsizlik oranı yüzde 12,8, gençlerde
işsizlik oranı yüzde 20, hele çalışmayanlar ile okumayanları dikkate alırsanız
işsizlik oranı yüzde 26’dan yüzde 30’a kadar gider. Bu vahim tablo ne yıllık
yüzde 6-7 büyümeyi ne de üçüncü çeyrekte dünya rekoru kırdığımız söylenen yüzde
11’lik büyümeyi açıklamıyor. Açıklayalım, teşekkür ederiz, yüzde 11 ama
yansısın.
Şimdi, asıl
önemli olan, bunu 2018’de nasıl sürdüreceğiz Sayın Bakanım? Gelecek yıl baz
etkisi olmayacak, vergi teşvikleri olmayacak, KGF kredilerini aynı şekilde
devam ettiremeyeceksiniz. Cari açığı, bütçe açığını ve enflasyonu daha da
yükseltecek şekilde büyümenin gazına basmak büyümenin bütün faydalarını yok
edebilir. Burada dikkatli olmak lazım.
Bir arkadaşı
tebrik etmek istiyorum, Başbakan Yardımcısı Mehmet Şimşek’i. Ne dedi?
“Büyümenin sürdürülebilirliği açısından dengeli olması lazım.” dedi. Şimdiye
kadar yaptığınız büyüme dengeli olmayabilir ama bundan sonraki gayretinizi
görmek istiyoruz.
Sayın Başkan,
sayın milletvekilleri; enflasyon kasım ayı itibarıyla yüzde 12,9, ÜFE yüzde
17,3 yani kazığı arkadan geliyor, enflasyonun aşağı çekilmesi ve fiyat
istikrarının sağlanması önemli. Merkez Bankasının yüzde 7 hedefle başladığı
yılı yüzde 13’le kapatması; bu, hiçbir şekilde piyasalara güven vermeyecek.
Fiyat istikrarı olmadan finansal istikrar ve sürdürülebilir bir büyüme ve refah
sağlamak mümkün değildir. 
Sayın
Başkan, sayın milletvekilleri; cari açık, ekonominin en önemli kırılganlık
noktalarından bir tanesi olmaya devam ediyor. Ekim ayı itibarıyla 42 milyar
dolarlık cari açık, yurt içi hasılanın yüzde 5’ine tekabül ediyor. Türkiye,
enflasyonda olduğu gibi, cari açıkta da gelişen ülkeler arasında en yüksek
açığa sahip. Cari açığın finansmanı oldukça sağlıksız, doğrudan yatırım
girişleri azalmakta. Cari açık, borçlanma, portföy yatırımları ve kaynağı
belirsiz son derece kırılgan unsurlarla finanse ediliyor. 
Sayın
Başkan, sayın milletvekilleri; dış ticarette açık üretme dinamiklerini yok
etmiş değiliz, devam ediyor. Dış ticaret açığı, ihracattan 3 kat daha hızlı
büyüyor, sanayimizin ve ihracatımızın dış girdi bağımlılığı ayağımıza dolanmış
vaziyette. Kur yükseldikçe ihracatçının girdileri yükseliyor. Kur artışı
ihracatımıza rekabet avantajı getirememektedir.
AKP
Hükûmetinin hem sevdiğim hem tenkit ettiğim bir alanı var, onunla da ilgili bir
şey getirdim değerli kardeşlerim. Şimdi, AKP döneminin tamamında 1,7 trilyon
dolar ihracat yapmışsınız, çok güzel ama yaptığınız ithalat 2,7 trilyon dolar.
Aradaki fark 952 milyar dolar yani Türkiye'nin şu anda bir yıllık millî geliri
olan 847 milyar TL’den daha yüksek. Yani çoluk çocuk, kızan, ahbap, eş dost bir
sene kazandığımızı yemesek içmesek bu dış ticaret farkını ne yapmıyor,
kapatmıyor. Şimdi, ben bütün bunların arkasındakilerini de getirdim, hepsinde
var; nereden aldık, hangi programdan aldık. Yani “Nereden aldınız?” diye de
uğraşmayın, hepsi var.
Şimdi, bütün bunları söyledikten sonra… Yatırım
ithalatı düşüyor, ara mal ithalatı artıyor, ihracatımızın toplam değerini de
aşmış vaziyette, üretimin ithalat bağımlılığı yükseliyor. Bakın, tekstilde,
tarımda, otomotivde ithalat-ihracat farkı lehimize ama diğerlerinin tamamında
önemli sektörlerde ticaret açığı veriyoruz. Bu durumu doğru okuyup gereken
tedbirleri hep birlikte almamız lazım Sayın Bakanım. Getirin buraya, destek
verelim; neyi getirirseniz destek verelim, gecikmeyelim. Sadece ihracata bakıp
rekor hikâyeleri anlatmak en hafif ifadeyle miyopluktur. Hakikaten, AKP’nin
ihracata karşı çok büyük bir ilgisi var, çok güzel. Bakıyoruz, ilginiz bu
tarafa ama terakki ithalatta gelişiyor, cari işlemlerde gelişiyor, dış ticaret
açığında gelişiyor. Bütün bunları düzenlememiz lazım.
Sayın Başkan, değerli milletvekilleri; iç ve dış borç
stokundaki artış sürmekte. Bunu da bir grafikle -bu son, bundan başka
göstermeyeceğim- gösterelim: Bakın, 2002’de özel sektörün borcu nedir? 43
milyar dolar. Nereye gelmiş? 302 milyar dolara. Toplam dış borcumuz 2002’de
130’muş, şimdi 432’ye gelmiş. Şimdi, bütün bunları söylerken, ifade ederken
doğruları tebrik ediyoruz, başarılar diliyoruz ama yanlışları, hatalarımızı,
eksiklerimizi de ne yapacağız, kabulleneceğiz. 
Şimdi, bakın, bir yıl veya daha az kalmış dış borç
stoku 173,5 milyar dolar, bunun yüzde 85’i özel sektörün dış borcu. 
Ekonomimizin yıllardır güçlü iki yönünden bahsediyoruz;
biri bankacılık, bir tanesi de kamu mali disiplini, bütçe. Fakat maalesef her
ikisi de son birkaç yıldır kırılgan bir seyir izliyor. Şimdi küresel
likiditenin daralmasıyla birlikte, kur istikrarımız riskli bir görünüm
sergiliyor. Merkez Bankası “Yabancı para cinsinden borçlu 800 civarında şirket
var.” diyor. Bu şirketlerden döviz açıkları azalmayan ve giderek artan
şirketlerin hangileri olduğuna lütfen bir bakın. Bunlar işlevsiz olur da, olur
olmadık şekilde bu dövizleri kullanırsa sıkıntı olur, hem kamu bankaları hem de
piyasaları kene gibi emerler. Sayın Bakanım, buna bir bakalım. 
Diğer taraftan, yüksek özel sektör borçluluğu dikkate
alındığında, bankacılık sistemimiz kaynak yetersizliğiyle karşı karşıya,
hakikaten kredi vermekte zorluk çekiyor. Bir bankanın genel müdürü aynen şunu
söyledi: “Yakıt deposuna bakarak gidiyoruz.” Yani verecek kaynak yok, siz
hazineden garanti verirseniz öyle veriyorlar, yoksa vermiyorlar; sıkıntılı.
Yakıt deposunu gözlüyor, 10 liralık, 20 liralık yakıt alıyor. 
Bankacılık
sisteminde döviz mevduatları da hızla büyüyor. Ekonomide dolarizasyon 2012
yılından bu yana hızla arttı. Yurt içi yerleşiklerin döviz tevdiat hesapları
120 milyar dolardan 200 milyar dolara çıktı. Siz “faiz” dedikçe -hangi bakanlar
söylüyordu- dolar artıyor. 
Türkiye 1999
yılından itibaren alınan tedbirlerin etkisiyle kamu maliyesi alanında ciddi
başarı gösterdi, kabul ediyoruz. Bugün geldiğimiz nokta, hatta iki yıl
öncesinden başlayarak sizin kamu maliyesi, hızla bozulma sürecine girdi. Buna
kamu adına iş yapan, “gölge kamu” denilenlerin yükünü dâhil ederek
söylemiyorum, onları söylediğinizde -bu kamu-özel ortak iş birliği vesaire-
bunun altından kalkılmaz boyutlarda. Endişemiz bütçenin büyümeyi değil,
ekonomideki açıkları ve enflasyonu artıracak bir bütçe olmasıdır. 
Bakın, sosyal güvenlik
kuruluşları kötüye gitmeye başladı, tekrar açık… Hep beraber yaptık kanunu.
Taşeron düzenlemesiyle bu açığın daha da büyüyeceğini öngörebilirsiniz. KİT
finansman dengesi 2018 yılında kötüleşiyor. Program tanımlı faiz dışı kamu
dengesinde açık var. Nakit açıkları ve borçlanma hızlı bir şekilde yükseliyor.
Sayın Bakanım,
özellikle size söylemek istediğim bir şey var. Bütçede alenilik, samimilik,
doğruluk ilkesi önemli. Bakın, kasım ayı sonu itibarıyla açık 26 milyar lira.
Bütçe açığı başlangıç ödeneği 46,8 milyar lira. Bütçe gerçekleşme tahmininiz
–daha iki ay önce söylediniz, kitap burada- 61,7 milyar TL. Şimdi, aralıkta 36
milyar açık mı vereceğiz? Bunu bir konuşmamız lazım. Şimdiye kadar net 78
milyar borçlandınız, bunu, 90’a kadar yetki alıp götürürsünüz ama 26 milyar
açık var. Bunu hâlâ açıklayamıyoruz. Buna bir bakılması lazım Sayın Bakanım.
MALİYE BAKANI
NACİ AĞBAL (Bayburt) – Bakarız.
EMİN HALUK AYHAN
(Devamla) – Bunu, Sayın Şimşek açıkladı ama onun çok tatmin edici olduğu
kanaatinde değilim. Sık sık çıkartılan af ve yapılandırmalarla, bakın, vergi
davranışları, ahlakı bozuldu. Vergisini zamanında ödeyen mükelleflere âdeta
ceza yağdı. Vergi adaleti mutlaka gözetmemiz gereken bir husus. 
Bu bankalar,
hakikaten, özellikle kamu bankaları takibinde iyi. Geçen bir telefon geldi
bana. “Haluk Ayhan siz misiniz?” “Ben.” “Hangi isminizle hitap edeyim.”
“Hangisini istersen et.” dedim. “Kayıt alıyoruz.” “Tamam, al.” “Efendim, bize
15 kuruş borcunuz var, ne zaman ödeyeceksiniz?” dedi, “Hemen bugün öderim.” dedim.
Vallaha, dekontu burada, gittim, ödedim.
MALİYE BAKANI
NACİ AĞBAL (Bayburt) – Bravo.
EMİN HALUK AYHAN
(Devamla) – Ama, Allah rızası için –ben bunun neden olduğunu biliyorum, ek
hesap, elektrik, su parası kesiliyor, kalan 15 kuruş orada çalışmış- şu milletin
hakkını yiyip o kamu bankalarından kredi alanların da böyle bir takibini
yapalım inşallah. 
Şimdi, bütün
bunları söylüyorum. Bakın, yüzde 30’u nedir bu olayın? Yüzde 30’u doğrudan
aldığınız vergiler, yüzde 70’i dolaylı vergiler, ÖTV, KDV, MTV, hepsi devam
ediyor. Buna adaletli bir sistem demek mümkün değil. Vergi sisteminin gelir ve
kazanç farkını ayrıştıran ve gözeten adil bir yapıya kavuşması acilen
gerekiyor. Kamu tüketimi hızlı bir artış gösteriyor. Bakın, yatırım yapacaklar
sıkıntıda. Bir hukuk rejimi koyunuz. Bunu bilerek söylüyorum, sizin
arkadaşlarınızla konuştuğum için de söylüyorum, adam yarın ne yapacaksa onu
bilmesi lazım. 
Tarıma
gelelim. Tarım tüm ekonomik sektörlere katkı sunan stratejik bir sektör. Bunun
yanında sosyal yönü var, çevre yönü var, millî güvenlik yönü var. Bizim Mevlüt
Bey, Allah razı olsun çok detaylı anlattı ama burada ifade etmek istediğim
husus şu: Çiftçinin kredi borçları siz geldiğinizden beri 150 kat artış
gösterdi, yalanım varsa söyleyin. Çiftçimiz bankadan bankaya kredi
kuyruklarında maalesef kredi alma yarışı içine girdi, ipoteksiz arazi kalmadı
neredeyse. Bu tablo kaygı verici. 
Bakın,
canlı hayvan, et, buğday, mısır başta olmak üzere tarımda ithalatla fiyatları
kontrol etme yaklaşımı üreticimizi cezalandıran, yerli üretimimize darbe vuran,
faturayı çiftçimize kesen kabul edilemez bir yaklaşım. İlgili bakanlar burada
mı bilmiyorum. Vallahi de vebali var, billahi de vebali var. 
Şimdi,
size de geleceğim Sayın Millî Eğitim Bakanım. Sayın Cumhurbaşkanının söylediği
gibi eğitim sisteminden hiç kimse memnun değil; gençler memnun değil, ana baba
değil, öğretmen değil, gidiyor. Bu temel sorunlar çözülememekle daha da
karmaşık hâle geliyor. Her gelen bakana göre değişen sınav sistemleri hem
öğrencileri hem de aileleri perişan etmiş. 
Bakın,
Sayın Bakanım, Sayın Genel Başkanımız bu kısır döngüden kurtulmamız için
“Üniversite giriş sınavlarını kaldıralım.” dedi. Hadi kaldıralım. Bakın, Sayın
Cumhurbaşkanı yarın bir gün “kaldıralım” dediği zaman iki ayağınız bir pabuç
olacak, gelin hazırlığını şimdiden yapalım; kaldıralım, gençler rahat etsin.
(MHP ve CHP sıralarından alkışlar) Şimdi, bütün bunları sürdürmek istiyorum. Bu
döngüden kurtulmamız lazım. 
Sonuç olarak,
Milliyetçi Hareket Partisi olarak yaptığımız eleştiriler Türkiye ekonomisinin
sorunlarının çözümüne, toplumsal huzur ve refahın artırılmasına yöneliktir.
Ülkemizin kalkınması ve milletimizin hak ettiği refah seviyesine ulaşılması
için Türkiye, ekonomi alanında hızla bir reform gündemi oluşturmalıdır ve bunu
uygulamalıdır. MHP olarak uyarılarımızı şimdiye kadar yaptık, yapmaya devam
ediyoruz. Gelin bu sorunları yönetilebilir olmaktan çıkaralım, gerekli yapısal
tedbirleri alalım, getirin burada konuşalım. Biz size bu konuda destek vermeye
hazırız. Polisi telefon ediyor, öğretmeni telefon ediyor, telefon etmeyen yok
taşerondaki... Bunların meseleleri birikti. Bu kadar sayıyla iktidar olsanız da
çözümü zor oluyor. Gelin bunları bir çözelim birlikte, getirin. 
MHP olarak seçim
beyannamemizde yer alan ve ekonomide ivedilik arz eden 7 alanda reformların
başlatılması gerektiğini ifade etmek istiyorum. Bir tanesi katma değerli,
yüksek teknolojili üretimin özendirilmesi ve ithalat bağımlılığının
azaltılması, bu şart. Yurt içi tasarrufları artıracağız, başka çaremiz yok.
Yatırımları artıracağız. Bunlar da bir reform alanı. Adaletli bir vergi sistemi
tesis edeceğiz. Verginin tabana yayılmasını sağlayacağız. Kamuda harcama
reformu yapılması, kamu yatırımlarının rasyonel şekilde yenilenmesinin
önceliklendirilmesi, gelirin adil bölüşümü ve yoksullukla mücadelenin
sağlanması, tarım ve hayvancılık reformu, iş gücü piyasası ve çalışma hayatı
reformu.
Son olarak ifade
etmek istediğim bir şey var. Selçuklu Veziri Nizamülmülk’ün öğütlerinden
birkaçını hatırlatarak sözlerime son vermek istiyorum: “Devlet kolay kolay
kimseye nasip olmayacak bir nimettir. Bu nimete sahip olan kimse ahirette büyük
bir külfetle de karşı karşıya olduğunu bilmelidir. Fırsat eldeyken devletin
malını devlet için harcamalı, yaptıkları her işi kayıt altında tutmalıdır.”
(Mikrofon
otomatik cihaz tarafından kapatıldı) 
BAŞKAN –
Efendim, Sayın Hatip, iki dakika daha konuşabilirsiniz. 
EMİN HALUK AYHAN
(Devamla) – Teşekkür ediyorum Sayın Başkan. 
“Devletin bekası
için ehil olmayan kimselere iş buyurulmamalıdır.”
Bu duygu ve
düşüncelerle 2018 yılı merkezî yönetim bütçesinin memleketimize ve Türk
milletine hayırlar getirmesini diliyorum. Sizlere saygılar sunmadan önce,
konuşmalarda kişilere ve hususlara kayda değer olduğunu görmediğimiz zaman
cevap verme ihtiyacını hissetmediğimizi de ifade etmek istiyorum. 
Hepinizi
saygıyla selamlıyorum. 
Teşekkür
ediyorum Sayın Başkan. 
Bütçenin hayırlı
olmasını diliyorum. (MHP sıralarından alkışlar) 
BAŞKAN –
Teşekkür ediyorum Sayın Ayhan. 
Efendim, şimdi,
söz sırası, Milliyetçi Hareket Partisi Grubu adına ikinci söz Konya
Milletvekili Sayın Mustafa Kalaycı Beyefendi’ye aittir. 
Buyurunuz Sayın
Kalaycı. (MHP sıralarından alkışlar)
Süreniz otuz
dakikadır. 
MHP GRUBU ADINA
MUSTAFA KALAYCI (Konya) – Sayın Başkan, değerli milletvekilleri; bütçe ve kesin
hesap tasarılarının tümü üzerinde Milliyetçi Hareket Partisi Grubu adına
görüşlerimizi açıklamak üzere huzurlarınızdayım. Bu vesileyle yüksek heyetinizi
ve ekranları başında bizleri izleyen aziz milletimizi hürmetle selamlıyorum. 
Konuşmamın ilk
bölümde dış politika, ikinci bölümünde de sosyal politikayla ilgili gelişmeler
hakkında değerlendirmeler yapacağım. 
Türkiye’nin
öncülüğünde Birleşmiş Milletler Genel Kurulunun gündemine gelen Kudüs tasarısı
hakkında dün alınan karar ülkemizde ve İslam âleminde sevinçle karşılanmıştır.
ABD’nin ilk kıblemiz Kudüs üzerinde oynadığı oyun fiilen bozulmuştur. Kudüs’ün
tarihî statüsü, manevi hakları teyit ve tescil edilmiştir. ABD, Kudüs’ü
İsrail’in başkenti olarak tanıma kararıyla Orta Doğu barış sürecini dinamitlemiş,
uluslararası hukuku, Birleşmiş Milletler kararlarını hiçe saymış ve İslam
dünyasına meydan okumuştur. Bu karara karşı İslam dünyası, dayanışma içinde
ortak ve kararlı bir tavır almıştır. 13 Aralık 2017 tarihinde İstanbul’da
yapılan İslam İşbirliği Teşkilatının zirve toplantısı Kudüs’ün ve Filistinli
kardeşlerimizin yalnız ve çaresiz olmadığını ABD’ye ve işgalci İsrail’e somut
olarak gösteren ilk adım ve tarihî bir uyarı olmuştur. 
İslam dininin
kutsallarının işgalci Arap-İsrail’in egemenliği altına sokulması hiçbir şart
altında kabul edilmeyecektir. İslam dünyasının Doğu Kudüs’ü Filistin devletinin
başkenti olarak tanıması Arap-İsrail ihtilafında çok önemli bir dönüm
noktasıdır. İşgalci İsrail’in en büyük cesaret kaynağı ABD’dir. Birleşmiş
Milletler toplantısı öncesi ABD’nin veto, tehdit ve şantaj silahına sarılması
bu gerçeği bir kez daha gözler önüne sermiştir. Ancak, ABD’nin tehdit ve
şantajları, Birleşmiş Milletler Genel Kurulunun vicdan duvarına çarpmıştır. Dün
yapılan oylamada 128 ülke, ABD’nin uluslararası hukuku hiçe sayan saldırgan
tutumuna karşı çıkmıştır. Türkiye'nin öncülüğünde Genel Kurulda alınan karar,
İsrail ve hamisi ABD’ye milletlerarası camianın attığı çok anlamlı bir tokat
olmuştur. Kudüs davasının dünya gündemine gelmesini ve geniş bir destek
bulmasını sağlayan başta Sayın Cumhurbaşkanı olmak üzere AKP Hükûmetini ve
diplomatlarımızı kutluyoruz. Kudüs, İslam âleminin namusudur. Doğu Kudüs’ün
başkent olduğu bağımsız Filistin devleti er ya da geç tarih sahnesinde mümtaz
yerini alacaktır. 
Değerli
milletvekilleri, Türkiye, varlığımızı ve geleceğimizi hedef alan tehdit,
tehlike ve tuzaklarla dolu çok zor ve sancılı bir dönemden geçmektedir. Dış
politikada kriz riskleri artmış, sorun ve sıkıntılar derinleşmiştir. Güney
komşularımız Irak ve Suriye’de yaşanan gelişmelerin millî güvenliğimiz
üzerindeki etkileri yeni boyutlar kazanmıştır. Avrupa ve ABD’yle ilişkilerde
çok ağır bir kriz ve gerginlik ortamına girilmiştir. Türkiye, küresel saldırı
ve husumet kuşatması altındadır. Irak ve Suriye’de yaşanan gelişmeler,
Türkiye’yi çok ciddi millî güvenlik tehlikeleri ve tehditleriyle karşı karşıya
bırakmıştır. Bu çok yönlü tehditlerin birincisi terör tehdididir. Kanlı terör
örgütü PKK, Kuzey Irak’ı Türkiye’ye karşı bir saldırı cephesi olarak kullanmayı
sürdürmektedir. Kandil’den ve Kuzey Irak’taki terör kamplarından sonra PKK
Sincar’a da yerleşmiştir. Ayrıca Telafer’den başlayarak Musul ve Kerkük’e
uzanan hatta da yuvalanmıştır. PKK’nın Suriye kolu PYD, YPG de Suriye’nin
kuzeyinde Türkiye’ye karşı yeni bir terör cephesi oluşturmaktadır. PYD’nin
Kuzey Suriye’ye kurduğu üç sözde kantonun birleştirilerek güney sınırlarımız
boyunca kesintisiz bir terör koridoru oluşturması çabaları sürmektedir. Türk
Silahlı Kuvvetlerinin Fırat Kalkanı harekâtı ve İdlib misyonuyla bu kantonların
birleştirilmesinin şimdilik önüne geçilmiştir ancak tehlike henüz sona
ermemiştir. Bu kapsamda Afrin’den kaynaklanan terör tehdidi ciddiyetini
korumaktadır. Türkiye, bu konuda gereken askerî tedbirleri almak ve bu bölgeyi
terör yuvası olmaktan çıkarmak durumundadır. 
Türkiye’nin
karşısındaki ikinci tehdit, Irak ve Suriye’nin etnik ve mezhep temelinde
bölünme dinamiklerinin harekete geçmiş olmasıdır. Barzani’nin nihai hedefi olan
Kerkük’ün başkent olacağı bağımsız devlet kurmak amacıyla 25 Eylül 2017’de
yaptığı referandum ters tepmiş ve Barzani için hüsranla neticelenmiştir. Başta
Kerkük olmak üzere fiilî kontrolüne aldığı bölgelerde kontrolünü kaybetmiş,
buralardan çekilmek zorunda kalmıştır ancak nihai hedef olan bağımsızlık
fikrinden vazgeçmemiştir. Bunun için uygun bir zaman kollamakta, yeni şartların
oluşmasını beklemektedir.
Suriye’de de
benzer oluşumlar adım adım ilerletilmektedir. PKK’nın Suriye kolu PYD’nin amacı
da ileride bir devlete dönüştürmek üzere Suriye’nin kuzeyindeki üç kantonu
birleştirip ilk adım olarak buralarda özerk bölge oluşturmaktır. Irak ve
Suriye’den sonra ülkemizin güneydoğu bölgesinde benzer bir oluşum için her
zorlamanın yapılacağı açıktır. Barzani, Kuzey Irak’taki diğer siyasi partiler,
PKK ve PYD bu konuda amaç ve hedef birliği içindedir. Türkiye’nin Irak ve
Suriye’den kaynaklanan millî güvenlik tehditlerine karşı gereken önleyici
tedbirleri alması ve bu konuda caydırıcı bir strateji izlemesi millî bekamız
için hayati önem taşımaktadır. Bu stratejinin amaçları Irak ve Suriye
topraklarının Türkiye için güvenlik tehdidi olmaktan çıkarılması, terör
saldırıları için üs olarak kullanılmasının önüne geçilmesi ve Türkiye’nin
toprak bütünlüğünü ve millî birliğini hedef alan oluşumların buralarda
yuvalanmasının önlenmesi olmalıdır. Türkiye bu amaçlar doğrultusunda fiilî
askerî güçle desteklenen kapsamlı bir siyasi caydırıcılık stratejisi
izlemelidir. 
Irak ve
Suriye’deki gelişmelerin Türkiye için endişe verici bir diğer boyutu da Türkmen
kardeşlerimizin durumudur. Irak ve Suriye Türkmenleri çok zor şartlar altında
millî varlıklarını sürdürme mücadelesi vermektedir. Türkmen kardeşlerimizin hak
ve hukuklarının korunması ve güvenliklerinin sağlanması Türkiye için millî bir
görevdir. Türkmenlerin tek umudu Türkiye’dir. Türkiye’nin Türkmen kardeşlerini
yalnız ve çaresiz bırakması düşünülemeyecektir. Bu nedenle Irak ve Suriye
konusunda Türkiye’nin izleyeceği caydırıcılık stratejisinin bir diğer ayağı da
Türkmenlerin güvenliğiyle hak ve hukuklarının teminat altına alınması olmalıdır.

Değerli
milletvekilleri, Avrupa Birliğiyle ilişkilerde her alanda bir gerginlik ve kriz
ortamına girilmiştir. Göstermelik Avrupa Birliğine katılım müzakereleri
tıkanmıştır. Avrupa Birliği, başından beri Türkiye konusunda riyakâr ve
samimiyetsiz bir tutum sergilemiştir, Türkiye’nin AB üyeliği nihai hedef
olmaktan çıkarılmıştır. AB’nin amacının Türkiye’nin AB’nin yörüngesinde
tutunacağı bir ortaklık ilişkisi olduğu artık bütün çıplaklığıyla
anlaşılmıştır. 
Son dönemde AB
üyesi ülkelerle ilişkilerimizi zehirleyen diğer bir konu, Avrupa’nın teröre
sağladığı himaye olmuştur. AB, güya PKK’yı terör örgütleri listesine almıştır,
ancak bu kâğıt üzerinde kalmıştır. PKK, Avrupa’da serbestçe at koşturmaktadır,
Avrupa’nın başkentleri PKK’nın bölücü propaganda karargâhına dönüşmüştür,
Avrupa Birliğinin bazı üyeleri PKK’nın siyasi hamisi olmuştur. Terör kutsanmış,
teröristler kucaklanmış ve Avrupa değerleri ayaklar altına alınmıştır. 
Avrupa, PKK’dan
sonra FETÖ’ye de kucak açmıştır. 15 Temmuz FETÖ darbe girişimi sonrası FETÖ
hainlerini de siyasi himayesi altına almıştır. FETÖ’cü kaçak hainler Avrupa’ya
sığınmaktadır; Almanya ve Yunanistan başta olmak üzere bazı Avrupa ülkeleri bu
hainleri Türkiye’ye iade etmemekte, siyasi sığınma hakkı vermektedir. 
Avrupa’da Türk
düşmanlığı ve İslam düşmanlığının giderek güç kazanması ve yaygınlaşması çok
vahim bir gelişme olarak karşımızdadır. Yüce İslam dinine karşı bir husumet
seferberliği başlatılmıştır. Türk düşmanlığı bazı Avrupa ülkeleri yöneticileri
tarafından âdeta siyasi hedef hâline getirilmiştir. 
Avrupa
Birliğinin Türkiye’yi dışlayan tutumunun sürmesi ve AB’ye tam üyelik kapısının
tamamıyla kapanması Türkiye’yi bir yol ayrımına getirmiştir. Türkiye, AB’nin
vesayeti altında alınacak ve yörüngesinde tutulacak bir ülke değildir; Avrupa
Birliği bu gerçeği bir an önce anlamalıdır. Türkiye Avrupa Birliğine muhtaç,
mecbur ve mahkûm değildir. 
Değerli
milletvekilleri, Türkiye ile ABD arasındaki ilişkilerde çok ciddi kriz dönemine
girilmiştir. Obama döneminde başlayan ve Başkan Trump döneminde giderek
ağırlaşan sorunlar yumağı ilişkileri zehirlemiş ve güven ortamının temellerini
dinamitlemiştir. 
ABD’nin, IŞİD
terörüyle mücadelede “taktik ittifakı” adı altında PYD’yle ortaklık yapmasının
teröre ortaklıktan başka bir anlamı yoktur. ABD’nin, PYD teröristlerini
Suriye’de kara ordusu olarak kullanması, 4 bin tır dolusu ağır silahlarla
donatması ve siyasi, askerî koruması altına alması ABD’nin Suriye’nin geleceği
hakkındaki düşünce ve niyetleri hakkında haklı ve meşru şüphelerin doğmasına
yol açmaktadır. Buradaki temel soru ve sorun, ABD’nin Suriye’nin yeni siyasi
mimarisinde kuzeyde özerk bir PYD terör bölgesi kurulmasını isteyip istemediği
noktasında düğümlenmektedir. 
Türkiye’nin
sınırları boyunca bir terör koridoru oluşması millî güvenliğimize açık bir
tehdit oluşturacaktır. ABD’nin bunu çok iyi anlaması ve siyasi tutumunu buna
göre yeniden ayarlaması dostluk ve müttefikliğin gereği olacaktır. Türkiye bu
konuda sonuna kadar kararlı bir tutum izlemeli ve elindeki tüm imkânları,
tereddüt etmeden, kullanmalıdır. 
ABD’nin FETÖ’nün
elebaşını Pensilvanya’da hâlâ misafir etmesinin ve korumasının hukukla,
dostlukla, ahlakla ve vicdanla izah edilebilecek bir yönü bulunmamaktadır.
“İran’a Amerikan ambargosunu deldiği gerekçesiyle Türkiye’nin bir millî bankasından
hesap soran ABD’nin, 15 Temmuz darbe girişiminin elebaşı Pensilvanya iblisini
yargılamak için Türkiye’ye iade etmemesinin gerçek nedenleri nedir?” sorusunun
cevabını Türk milleti merak etmektedir. ABD FETÖ’yle iş birliği yaptığı için mi
bu haini korumaktadır? “Bunlar açığa çıkar.” endişesiyle mi bu haini Türkiye’ye
iade etmemektedir? Bu soruların cevabı bir gün mutlaka verilecek, gerçekler bir
gün mutlaka ortaya çıkacaktır. 
ABD’de süren
Zarrab davasında hukuk hiçe sayılmış, mahkeme süreci siyasallaştırılmıştır.
Zarrab denilen şarlatan kullanılarak Türkiye’ye tezgâh kurulmakta, sanık
sandalyesine Türkiye oturtulmak istenmekte, Türk ekonomisinin çökertilmesi
hedeflenmektedir. İddia edilen suçlar Türkiye'de işlendiğinden bu şarlatan
Türkiye'ye iade edilmeli ve burada yargılanmalıdır. Bu yapılmadığı takdirde,
Amerikan Mahkemesinin siyasi saiklerle vereceği kararın hiçbir hükmü
olmayacaktır. ABD yönetimi şu gerçekleri artık anlamalıdır: Türkiye, ABD’nin
51’inci eyaleti değildir, sömürgesi de değildir. Türkiye üzerinde Amerikan
yargı vesayeti kurmak tam bir hayaldir. Türkiye'yi şantaj, baskı ve tehditlerle
boyunduruk altına almak da mümkün değildir. 
Değerli
milletvekilleri, Türkiye çok yönlü saldırılar altındadır. Türkiye'nin millî
birliği, millî güvenliği ve millî çıkarları hedef alınmıştır. 15 Temmuz hain
FETÖ darbe girişimiyle hedeflerine ulaşamayanlar bu defa sinsi yöntemli
hamleleri devreye almışlardır. Son dönemde Türkiye ekonomisini hedef alan
spekülatif nitelikli, uluslararası kaynaklı haberler yapılmaktadır. Ülkemiz,
piyasaları manipüle etmeye yönelik spekülatif saldırılara maruz kalmakta, kur
üzerinde baskı kurularak, sıcak para kozu kullanılarak köşeye sıkıştırılmak
istenmektedir. Türkiye, bu alçak senaryonun bir benzerini 2000 ve 2001 yıllarında
da yaşamıştı. Hatırlarsanız, Türk milletine ekonomik savaş açılmıştı. Bir
gecede faiz ve döviz ne yazık ki fırlamış, tüm makroekonomik parametreler
bozulmuştu. Türkiye, bölgesel ve küresel ilişkilerde tavizler vermeye zorlandı.
Aynı oyun, aynı tertip, aynı tezgâh şimdi yeniden tedavüldedir. 
Milliyetçi
Hareket Partisi olarak dün yaşananlardan dolayı bizi acımasızca eleştirenlere,
yıllarca haksız yere aleyhimize kullananlara bakmaksızın bu oyunlara millî,
duyarlı ve ahlaki bir siyasi üslupla yaklaşıyoruz ve diyoruz ki: Krizden medet
ummak, kurulan ekonomik tuzaklarda yabancıların lehine iş birlikçilik yapmak,
millete husumet, Türkiye’ye ihanettir. (MHP sıralarından alkışlar) Türkiye
zorlu, yıpratıcı, sosyal ve ekonomik maliyeti oldukça ağır bir terörle mücadele
sürecinin içindedir. Türkiye’nin her cepheden önü kesilmek, iradesine ipotek
konulmak istenmektedir. Türk milleti terörle yıldırılmak, terörle korkutulmak,
kanlı eylemlerle susturulmak istenmektedir. FETÖ, PKK/PYD-YPG, IŞİD, DHKP-C
aynı hain amaca odaklanmış, aynı karanlık cepheye sürülmüş Türk ve Türkiye
düşmanlarıdır. Türkiye, devlet olmaktan kaynaklanan hak ve tarihsel çıkarlarını
canı pahasına savunmaktadır. Türkiye, millî bekasını korumak için bütün millî
güç unsurlarını seferber etmektedir. Terörizmle mücadele çok boyutlu icra
edilmektedir. Ülke topraklarıyla birlikte sınır ötesinde süren operasyonlarımız
millî güvenliğimizi sağlamaya dönüktür ve kesinlikle ara verilmeden devam
ettirilmelidir. Türkiye’yi hedef alan komplo, kumpas ve suikastlar karşısında
millî bir duruş sergilemek, herkes için ahlaki ve vicdani bir zorunluluktur,
vatanseverliğin asgari bir icabıdır. Türkiye Cumhuriyeti tam bağımsızdır,
ülkesi ve milletiyle bölünmez bir bütündür, ilelebet böyle de kalacaktır. İster
ekonomik saldırılarla ister silahlı eylemlerle isterse de farklı vasıtalarla
olsun millî güvenliğimizi açıktan hedef alan, toprak bütünlüğümüze ve millî
birliğimize acımasızca suikasta yeltenen kim olursa olsun kaybetmeye mahkûmdur.
Değerli
milletvekilleri, Türkiye ekonomisi ciddi sorunlarla karşı karşıyadır.
Ekonomimizde yapısal sorunlar her alanda devam etmektedir. Yükselen enflasyon
ve işsizlik, büyüyen bütçe açığı ve cari açık, bozulan vergi ve gelir dağılımı
adaletsizliğiyle birlikte borçlarda ve faizlerdeki yükselme ekonomi açısından
endişe vermektedir. Türkiye ekonomisinin üçüncü çeyrekteki büyüme performansı,
baz etkili ve tüketim kaynaklı olsa da, ekonomideki karamsar havayı kısmen
dağıtmıştır. Özellikle uzun süredir negatif gerçekleşen makine, teçhizat
yatırımlarında yüzde 15,3 artış olması gelecek için umut vermiştir.
Ancak, büyümenin
ağırlıklı olarak inşaat yatırımlarına, vergi teşvikleriyle ivmelenen dayanıklı
tüketim harcamalarına ve Kredi Garanti Fonu'yla artan kredi hacmine dayalı
olduğu görülmektedir. İnşaat yatırımlarının millî gelire oranı yüzde 17,5
düzeyine çıkmıştır. Bu durum, sağlıklı ve sürdürülebilir büyüme konusunda
kaygıları da beraberinde getirmektedir.
Sayın Başbakan
bütçe konuşmasında “Son on beş yılda Türkiye'yi 3 kat büyüttük.” dedi, Maliye
Bakanı da kişi başına millî geliri 3 kat artırdıklarını söyledi. Birçok bakan
ve AKP milletvekili de millî geliri 3 kat artırdıklarını övünerek ifade
ettiler. “Ne var bunda, övünmekte haklı değil miyiz?” diyen arkadaşlarımız
olabilir. Elbette millî gelirin artırılması önemlidir. Ama sormak lazımdır,
millî gelir 3 kat ne zaman arttı? 2016 yılında da kişi başına millî geliri 3
kat artırdığınızı söylemişsiniz. Geriye doğru ta 2008 yılına kadar gidiyorum.
Dokuz yıl boyunca her sene yine millî geliri 3 katına çıkardık, millet olarak
hepimiz zenginleştik demişsiniz. Bir taraftan böyle övünülürken diğer taraftan
bir itirafta bulunulmuyor mu? Demek ki dokuz yıl genel anlamda boşa gitmiş.
Demek ki dokuz yıldır havanda su dövülmektedir. Neticede dokuz yıl öncesine
göre bu yıl beklenen kişi başına düşen millî gelirimiz daha düşüktür.
Halihazırda
vatandaşlarımızın en büyük sorunu geçim zorluğudur. Geliştik, büyüdük ve
zenginleştik iddialarının vatandaşlarımız nezdinde yeterli karşılığı olmamıştır.
Özellikle son beş yıldır işsizlik artıyor, kişi başına millî gelirimiz
azalıyor.
Türkiye, genç
işsizlikte bir numaradır. OECD'nin Eğitime Bir Bakış 2017 Raporu’na göre
ülkemizde 15-29 yaş arası genç nüfusta ne eğitimde ne de istihdamda olan gençlerin
oranı yüzde 28.8 olup, Türkiye OECD ülkeleri içerisinde bir numaradır.
İşsizlik kronik
bir sorun hâline gelmiştir. Özellikle genç işsizlik ürkütücü boyutlardadır.
TÜİK verilerine göre, genç nüfusta resmî işsizlik oranı yüzde 20'dir. 15-24 yaş
arası yükseköğretim mezunu nüfusta ne eğitimde ne de istihdamda olan gençlerin
oranı ise yüzde 39,5 düzeyindedir. Ne yazık ki yükseköğretim mezunu 505 bin
gencimiz atıl vaziyettedir.
Türkiye'de gelir
dağılımı adaletsizliği de artmaktadır. Ülkemiz, OECD'de gelir dağılımı en bozuk
ülkeler arasında 3’üncü sıradadır.
Sayın Başbakan
bütçe konuşmasında “Gelir dağılımındaki adaletsizliği gösteren Gini katsayısı
2002 yılında 0,44 hesaplanmıştı. 2016 yılında Gini katsayısı 0,40 seviyesine
geriledi.” diyor. Sayın Maliye Bakanı da yüzde 10'luk gelir gruplarını
karşılaştırarak en yüksek gelirli grubun ortalama geliri, en düşük gelirli
grubun gelirinin 2002 yılında 18,3 katı iken, 2016 yılında 12,8'e gerilediğini
ve gelir dağılımının düşük gelir grubunun lehine düzeldiğini söylemiştir. Bir
defa, TÜİK, 2006 yılında anket ve yöntem değişikliği yaptığından önceki
yıllarla mukayese yapmak doğru sonuçlar vermeyecektir. O nedenle sonraki
yıllara bakmak lazımdır. Gini katsayısı, hane halkı kullanılabilir gelire göre,
2008 yılında 0,386 iken 2016'da 0,396'ya yükselmiştir. Yine, yüzde 10'luk gelir
gruplarına göre de en yüksek gelirli grubun geliri, en düşük gelirli grubun
gelirinin 2008 yılında 11,9 katı iken, 2016 yılında 12,8 katına yükselmiştir.
Dolayısıyla
ülkemizde gelir dağılımı 2008 yılına göre daha bozuk durumda olup özellikle
2015 ve 2016 yıllarında gelir dağılımı adaletsizliği yüksek oranda artış
göstermiştir.
Hükûmete
tavsiyemiz şudur. 2002 yılına takılıp kalmayın, bugüne gelin. Birçok
makroekonomik gösterge 2008 yılına göre daha da bozulmuş, hatta bazıları 2002
yılından daha kötü duruma gelmiştir. Türk ekonomisi dokuz yıldır patinaj
yapmaktadır. Bizim de koalisyon ortağı olduğumuz 1999-2002 döneminde
gerçekleştirdiğimiz reformlarla 2008 yılına kadar sıkıntısız gelinebilmiştir ancak
bu dönemden sonra ortaya çıkan reform ihtiyaçlarına tam cevap verilmemiştir.
Ülkemizin borç
düzeyi sürekli olarak artmıştır. AKP, en fazla borçlanan ve en fazla faiz
ödeyen iktidar olmuş, cumhuriyet tarihinin rekorlarını kırmıştır. AKP
iktidarından önceki 1989-2002 dönemini içeren on dört yılda ödenen faiz 65,5
milyar dolar iken, 2003-2016 dönemini içeren on dört yıllık AKP döneminde
ödenen faiz 132,3 milyar dolardır. Tüketici kredisi borçları on beş yılda 186
kat artmıştır. Bankalar Birliği Risk Merkezi verilerine göre ekim ayı
itibarıyla, bireysel tüketici kredisi ve kredi kartı borçları 519 milyar
liraya, kullanan kişi sayısı da 29 milyon 479 bine ulaşmıştır. Milletimiz
dipten tepeye faize bulaştırılmıştır.
Değerli
milletvekilleri, 2018 yılı bütçesinde, başta çiftçi, esnaf, işçi, memur, emekli
olmak üzere dar ve sabit gelirli vatandaşlarımızın refahına yansıyacak önemli
bir gelişme öngörülmemekte, 2018 yılının da çok zor geçeceği görülmektedir.
Çiftçimiz yine kaderi ile baş başa bırakılmaktadır. Hükûmet, ithalat
politikasıyla da çiftçiyi ve üreticiyi cezalandırmaktadır. Çiftçimiz gırtlağına
kadar borçludur, borç ekip faiz biçmektedir, ürünlerinden elde ettiği gelir
faizle kabaran borçlarını karşılamamaktadır. Çiftçimiz dünyanın en pahalı
elektrik, mazot, gübre ve ilacını kullanmaktadır. Sayın Başbakana soruyorum:
Çiftçiye "Deponun yarısı sizden, yarısı bizden. Hayırlı uğurlu olsun.”
demiştiniz. Ne oldu? Bir yılı geçti, ortada hayır da yok, uğur da yok. Sayın
Başbakanın çiftçimize “deponun yarısı bizden” dediği 14 Kasım 2016'dan beri
mazota yüzde 25 zam yapılmıştır. Bugüne kadar çiftçi bir şey alamadığı gibi,
deposu dörtte bir daha eksilmiştir.
2018
yılı bütçesi emeklilere ve çalışanlara da umut vermemektedir. Emekliler ve
çalışanlar 2018 yılında da resmî enflasyon kadar zamma talim edecektir. Yaptığı
zamlarla vergi gelirlerini yüzde 15 artırmayı hedefleyen Hükûmet, çiftçiye,
memura, işçiye, emekliye gelince cimrileşmektedir. Soruyorum: Emeklilere ve
kamu çalışanlarına aynı oranda maaş zammı niye vermiyorsunuz? Lafa gelince
"Ekonomiyi büyüttük, zenginleştik." deniyor. Öyleyse emekliler ve
çalışanlar refah payını niye alamıyor? 
Hükûmet,
taşeron, geçici işçi ve 4/C'li çalışanlara yönelik yılbaşına kadar bir
düzenleme yapılacağını açıklamıştır. Bu yönde bir düzenlemeye gidilmesinde
Milliyetçi Hareket Partisinin etkisi büyüktür. Zira, bu konuda kadro vadeden,
gerekli teklif ve önergeleri veren ve sürekli gündeme taşıyan Milliyetçi
Hareket Partisidir. Bunu da en iyi bilen taşeron işçisi, 4/C'li ve geçici işçi kardeşlerimizdir.
Düzenleme
yapılırken KİT'ler de dâhil tüm kamuda taşeron, sözleşmeli, 4/C'li, geçici,
fahri, ücretli ve vekil statüsünde çalışanların tamamı kapsama alınmalı ve tüm
hakları verilmelidir. Personel çalıştırmaya dayalı ihalelerle kamuya hizmet
veren binlerce firmanın geleceği ve imzaladıkları sözleşmelerin durumu da
mutlaka dikkate alınmalıdır. Konu tüm boyutlarıyla ve tüm taraflarıyla
değerlendirilmeli, yeni mağduriyetler yaşatılmamalı ve düzenleme mutlaka
Türkiye Büyük Millet Meclisinde görüşülmelidir.
Değerli
milletvekilleri, Türkiye ekonomisinin en güçlü yanı olan kamu maliyesi de alarm
vermektedir. Bütçe açıkları iki yıldır yüksek oranda artış göstermektedir.
Bütçe açığındaki hızlı artışın, bazı vergilerin ve borçlanmanın arttırılmasıyla
telafi edilmeye çalışılması kalıcı bir çözüm değildir. 
Sayın
Başbakan bütçe konuşmasında, 2018 yılı bütçesini mali disiplini sürdürmek,
enflasyonu düşürmek, büyümeyi hızlandırmak, istihdamı artırmak ve gelir
dağılımını iyileştirmek hedefleri çerçevesinde hazırladıklarını ifade etmiştir.
Bu
hedefler elbette önemlidir. Ancak, 2018 yılı merkezî yönetim bütçesinin bu
hedeflere ulaşmada ve milletimizin biriken sorunlarını gidermede yetersiz
olduğunu düşünüyoruz. 2018 bütçesi ekonominin yapısal sorunlarına çözüm getirecek
bir yaklaşım da içermemektedir. 
Sonuç itibarıyla
2018 yılı bütçesine Milliyetçi Hareket Partisi olarak ret oyu vereceğimizi
ifade ediyorum. Konuşmama son verirken 2018 yılı merkezî yönetim bütçesinin
ülkemize ve milletimize hayırlı olmasını diliyor, sizleri ve ekranları başında
bizi izleyen aziz vatandaşlarımızı saygılarımla selamlıyorum. (MHP sıralarından
alkışlar) 
BAŞKAN –
Teşekkür ederim Sayın Kalaycı.
Şimdi,
Cumhuriyet Halk Partisi Grubu adına ilk söz İstanbul Milletvekili Sayın Bihlun
Tamaylıgil’e aittir.
Buyurun Sayın
Tamaylıgil. (CHP sıralarından alkışlar)
Süreniz yirmi
dakikadır. 
CHP GRUBU ADINA
BİHLUN TAMAYLIGİL (İstanbul) – Sayın Başkan, değerli milletvekilleri; uzun bir
bütçe maratonu ve onun sonrasında bugün artık son görüşmeleri gerçekleştiriyoruz.

Aslında, tabii,
bütçe ve bütçeye bağlı olarak ortaya konulan vizyonu beraberce değerlendirmek,
Türkiye’nin geleceğinde neler olması gerektiğini birlikte, beraberce
paylaşmanın bir zemini olarak gördüğüm bir bütçe görüşmesiydi. Ancak, gördüm,
dinledim; ne söylesem dinleyen olur mu, söylediğimi anlayan olur mu, onun da
şüphesindeyim. 
Değerli
dostlarım, ben 22’nci Dönemden beri milletvekilliği yapan bir kişiyim ve 22
Dönemde, o zaman da -biraz önce konuşan genç arkadaşım gibi- büyük bir heyecanla
bu millete hizmet etmek için burada görev aldık ve yaptığımız çok önemli bir
Meclis çalışması vardı. Hani, deniliyor ya “Emperyalist ve Batılı güçlerin
Türkiye’de sözcülüğüne soyundunuz.” diye, ben 1 Mart 2003 yılında 1 Mart
tezkeresine “hayır” veren milletvekillerinden biriyim. Onların içinde, “hayır”
verenler içinde sizlerden de arkadaşlar vardı ve o gün neye “hayır” demiştik
biliyor musunuz? “Türkiye coğrafyasının güneydoğusuna 60 bin Amerikan askerinin
gelip buradan güneye saldırmasına izin vermeyeceğiz.” diyerek (CHP sıralarından
alkışlar) barışı, komşuluğu ve bölgesel ortak bir geleceği konuşmuştuk. O zaman
“hayır” verdik. İsrail’i tanımış CHP! İsrail’i tanımış da İsrail’den cesaret
madalyası alan Cumhuriyet Halk Partisi değil. O madalyanın ne olduğunu da ben
aslında merak etmiyorum, alanlar düşünsün. 
Diğer
taraftan, çok uzatmayacağım aslında, çok uzatmak istemiyorum ama yine geçmişe
dönmek istiyorum bazı konularda. 2004 yılında sizi çok uyardık “Yapmayın,
etmeyin, Kıbrıs’ı Avrupa Birliğine üyelik sürecine dâhil ettirmeyin.” dedik ama
onun altına imzalar atarak Kıbrıs bir şart olarak kondu. Burada verilecek çok
şey var ama unutmayın, biz her zaman için bu ülkede “tam bağımsız Türkiye”
demekten övündük, Büyük Ortadoğu Projesi’nin eş başkanı olmaktan övünmedik.
(CHP sıralarından alkışlar) 
Değerli
dostlarım, arkadaşımız biraz önce bir şey daha söyledi, dedi ki: “Kadın
üyelerimiz Mecliste farklı görevlerde yer alıyor.” Büyük bir mutluluk, onlara
başarılar diliyorum ama bir kadının bir görevde yer almasını önemsediğim gibi
kadına bakış açısının müfredata bile yansıyan başlıklarını da çok önemsiyorum.
Müfredat içinde kadının itaatini, kadının hangi sorumlulukları yüklendiğini,
erkek karşısındaki konumunu anlatan ders var ve maalesef bizim Bakanımız bu “Kocanıza
itaat edin.” söylemiyle, kadının aile içindeki konumuna ve sorumluluğuna işaret
ediyordu. Burada kadının konumunu tek şey işaret eder, o da Türk Medeni
Kanunu’dur. Medeni Kanun’da ne derse, Anayasa’da ne derse onun karşılığı
vardır. (CHP sıralarından alkışlar) 
Burada bir
yanılgısı daha var. Cumhuriyet Halk Partisinde kadın kotası değildir var olan,
cinsiyet kotasıdır. O cinsiyet kotası da der ki “Farklı cinslerden oluşacak
olan katılımcı bir demokrasinin bir eşiği oluşsun.” Bu hassas eşiktir ve cinsiyetlerden
herhangi biri, kadın değildir, bunu da iyi öğrenip bir köşeye not etmesini
tavsiye ederim.
Şimdi, değerli
arkadaşlar, ben burada pek çok konuda farklı farklı değerlendirmelerle sizleri
aslında aydınlatmak istiyorum. Ha, bunların içinde sadece benim tespitlerim
yok, hatta tespitlerimin arkasında uluslararası veriler, rapor, beyan ve
sıralamalar var. 
Şimdi gelin
şuradan başlayalım: Devletin yönetim karnesi ne durumda? Dünya Bankası var.
Hepimiz biliyoruz, Dünya Bankasıyla ortak çalışıyoruz, oradaki uzmanlarımızla
övünüyoruz. Dünya Bankası her yıl dünya yönetişim göstergeleri yayınlıyor, bu
sene de yayınlandı ve bu yönetişim göstergelerinde Türkiye maalesef ciddi
geriye gidiş yaşıyor. Nedir bunlar? Hükûmete karşı söz hakkı ve Hükümetin hesap
verebilirliği hızla aşınıyor. Hukukun üstünlüğü notu son yıllarda hızla geriye
gidiyor. Mevzuat kalitesindeki düşüklük ve bununla beraber kamu yönetiminin
etkinliği ve bunun yanında, ayrıca, siyasi istikrar notu. Şimdi, bu notları tek
tek size verirken -örnekler o kadar acı ki- hukukun üstünlüğüyle başlayalım.
Türkiye iki yılda hukukun üstünlüğünde 18 sıra geriye gitti ve bugün geldiği
yer 209 ülke içinde 108’incilik. Tabii, nasıl olmasın. “Millî irade” diyoruz,
“Evrensel hukuk” diyoruz ama millî iradenin oylarıyla seçilmiş
milletvekillerini hapiste tutmayı maharet görüyoruz. Selam olsun buradan Enis
Berberoğlu kardeşime. (CHP sıralarından alkışlar) Onun da temsil ettiği
düşünceleri hep beraber burada paylaşmaya, anlatmaya devam edeceğiz.
Peki,
söz hakkı ve hesap verebilirlikte nereye gelmişiz? Türkiye, 204 ülke arasında
144’üncü. Arkasında kim var biliyor musunuz? Bangladeş, Zambiya, Kenya ve Mali.
Yani bizim önümüzdeler. Bu ülkelerin arkasındayız, bu ülkelerin arkasındayız. 
Peki,
kamu yönetiminin etkinliğine baktığınızda, yine, 209 ülke arasında 27 sıra
birden geriye düşüyoruz ve Bulgaristan, Karadağ, Meksika, Güney Afrika ve
Botsvana gibi ülkelerin bile altında yer alıyoruz. 
Peki
“Siyasi istikrar ve şiddetin, terörün yokluğu notunda neredeyiz?” dediğinizde
Türkiye, 211 ülke içinde yani bu iki yılda 13 sıra birden düşerek 199’uncu
sırada. Yani 211 ülke içinde önümüzde 12 ülke var. “Kimdir bunlar?” diye
baktığınızda da, içinde Afganistan var, Libya var, Somali var, Sudan var. Bir
onları geçmişiz. Ha, bunları ben size -dediğim gibi- Dünya Bankasının çok geniş
bir değerlendirme çalışmasının içerisinden çıkan rakamlar olarak veriyorum.
İsteyene de gelir, tekrar açıklarım.
Şimdi,
Türkiye’de büyüme… “Büyüme, büyüme, büyüme…” Güzel, büyüme ekonomik gösterge
olarak çok önemli ama büyüme refah yaratıyor mu? Büyüme gelir dağılımındaki
adaletsizliği çözüyor mu Türkiye’de? Veya karşımıza çıkan büyüme tasarruf
olarak ne bırakıyor ya da neleri alıyor, neleri götürüyor? Ortada kalan
tasarruf ve onun gücü ne?
Şimdi, dünyada,
tabii, büyümeyle ilgili değerlendirdiğinizde sadece büyümeyle kalmayıp bunun
sosyal bütünleştiricisi olarak bakıp kalkınmayla değerlendirmek lazım. Gelişmiş
ülkelere büyüme bir gösterge ama bizim gibi gelişmekte olan ülkeler için
kalkınma öncelikle dikkate alınması gereken seviye. Peki, orada neredeyiz?
Orada da farklı ölçülerle değerlendirmeleri sizlerle paylaşacağım ve gelin
“Doğru muyuz, neredeyiz, büyüyerek oluşturduğumuz, hani, şimdi çok subliminal
bir motto oluşturma var ya onu mu kullanıyoruz, nasıl kullanıyoruz?”u beraberce
paylaşalım. 
Değerli
arkadaşlar, bir büyüme olduğu zaman, burada, ekonomik model olarak kalkınma
aşamasında baktığınızda, işsizliğin çözülmesi gerekiyor, eşitsizliğin çözülmesi
gerekiyor, ağır borçlanma gerçeğinin çözülmesi gerekiyor. Bu aşamada yapılan
bir kalkınma programıyla gerçekleşen bir ekonomik süreç mi? Maalesef hayır. 
Şimdi, ekonomi
politikaları açısından baktığınızda, eğer büyüme ve bunun karşılığında ödenen
bir bedel varsa bunu hepimizin çok iyi görmesi lazım; ki bu bedeli ödetmeden
büyüyelim. Hani “2002’de şöyleydi, böyleydi diyorlar” ben, 2002’de bizimle
yoldaş olan 15 tane gelişmekte olan ülkeyle gelin, beraber bugüne bakalım demek
istiyorum. Biraz sonra bunu da anlatacağım. 
Tabii, Sevgili
Başkan, bu kadar kadın koruyucu, kadın haklarını koruyucu söylemler olduktan
sonra bana ek süre verecekler umuyorum ve ben, konuşmama devam edeceğim. 
Şimdi,
bakıyoruz, büyüyoruz. Evet, büyürken neyi ödüyoruz? Büyüyoruz çünkü insan
yaşamı üzerindeki etkileri nedir diye baktığınızda, bunu dışsallık olarak gören
bir anlayışla karşılaşıyoruz. Canım, büyüyoruz “Büyürken refah artışı oluyor
mu?” sorgulamasını yapıyor muyuz? O biraz lüks geliyor. Diyoruz ki: Büyüyelim
ama bir fedakârlık olsun, çevre kirlensin, fedakârlık olsun, asgari ücret belirlenirken
işçi fedakârlığını yapsın. Ama zaten “asgari” demek azami fedakârlıktır. Daha
kimlerden neyin fedakârlığını bekleyerek bir büyüme geleceği planlıyorsunuz?
(CHP sıralarından alkışlar)
Değerli
arkadaşlar, bakın, bütçede giderleri değerlendirirken buradaki tercihler çok
önemli. Ya, neyi tercih ediyorsunuz? İsraf var mı bunun içinde? Ve burada
kamusal israf varsa zaten kalkınmanın da baş düşmanı olarak onu görürüz.
Şimdi, gider
kalemlerini değerlendirdiğimizde, acaba giderler ego tatminli lüks yatırımlara
mı harcanıyor? Veya hesap vermeme endişesi var da üstü örtülü kaynaklardan mı,
hesaplardan mı yapılıyor? Veya kimlere sermaye transferi sağlayacak ekonomik,
politik ve siyasi tercihler oluyor?
Şimdi, size bir
örnek anlatacağım: Beyaz fili bilir misiniz? Beyaz filin hikâyesini bilir
misiniz? Beyaz fil ne biliyor musunuz? Uzak Doğu’da zengin aileler durumları
hakkında seviyelerinin referansı olsun diye semptom bozukluğu olan –yani hep
gridir- beyaz filleri alırlar, bu beyaz filleri beslerler. Kıt olduğu için,
masrafı çok, yükü çok ama hiçbir işe yaramayan beyaz fillerdir. 
Şimdi, bu beyaz
filler Nasrettin Hoca fıkralarına girmiştir. Aynı zamanda, Timur’un ataklarında
önde giden beyaz filler vardır. Önce, o semptomlardaki bozukluk dışa vurduğunda
üstündekini atar, ezer, yoluna devam eder. Bu, İktisat Teorisi’ne de girmiştir.
Maliye politikalarında da Beyaz Fil Teorisi vardır ve der ki: Bir yatırım
yapılıyorsa ve bu yatırım sürekli kullanılmayacaksa sonraki dönemde devletin
sırtına mali anlamda ciddi yük bindirir. Burada yapılan yatırımın faaliyet
dönemi sonrasında net maliyet artışı oluşturduğu ve o artışın da gelecek
nesillerce ödendiğinin özellikle altı çizilir.
Peki, devletin
harcama yaparken uluslararası prestij kazanmak için, halk tabiriyle de hava atmak
için, böyle beyaz fil politikasıyla bir referans oluşturması Türkiye'ye yabancı
mı? Bana hiç yabancı gelmiyor ve şunu görüyorum: On beş yıldır Türkiye
yönetiliyor ve Türkiye'nin içinde, baktığınızda, bir züccaciye dükkânı gibi
büyümesi, borcu, cari açığı, dış ticareti, bölgesel dış politikası, uygulanan
tercihlerle bir sürü kırılganlık var ama biz, başta büyük gökdelenler,
yaptığımız lüks harcamalar ve tamamen tüketime ve insanları borçlandıracak
tercihlere öncelik veren yatırım politikalarıyla beyaz fil sürüsünü
genişletiyoruz ve bu kırılganlık içerisinde çok büyük korkum şudur ki sağlam ve
güçlü olarak yolumuza devam edeceğimiz pek çok başlıkta ezip geçecekler. Hani
şu gökdelenler var ya, Sayın Cumhurbaşkanı şikâyet ediyor, kime ne verimliliği
var? Akıllı bina yapıyoruz. Yahu, akıllı binaya para vereceğimize toplum olarak
bilgi toplumu için yatırım yapalım… (CHP sıralarından alkışlar) …gayrisafi
millî hasılanın yüzde 1’i için “İyi artırdık AR-GE’yi.” deyip övünmeyelim.
Şimdi, değerli
arkadaşlar, sizlerle yine başka bir konuyu paylaşmak isterim. Diyoruz ki
büyüme, Türkiye büyüyor, hatta o kadar değiştiriyoruz ki büyümeyle ilgili o
mottolarımızı, orta vadeli planı eylülde hazırlıyoruz, arkasından iki ay
geçiyor, “Büyümemiz 7 olacak, 7,5 olacak.” söylemine başlıyoruz. 
Ee, peki,
kardeşim, eylülde siz orta vadeli planı hazırladınız. O gün, Türkiye'nin ilk 2
çeyrek büyümesi ortada, gelişen aylardaki süreç ortada -bilgi sizde- niye plana
5,5 yazıyorsunuz? Ve ortada -bırakın iktisadı bileni- geçen sene, o hain darbe
girişiminden sonra bozulmuş datalar ve ondan sonra artan borçlanma ve
pompalanan KGF dâhil kaynakla bir büyüme var. E niye 5,5 diyoruz? Bence şu
yaratılıyor: “Evet, 5,5 tahmin ettik ama 10’u da aldık, süpürdük, gitti.”
Yapmayın bunu, birbirimize, halka objektif ve doğru anlatalım her şeyi. Hani
bazen eleştiriyoruz rakamları değiştiriyor diye ama bu yönde TÜİK’in bir “Daha
İyi Yaşam Endeksi” var. Bunu alıyor, kullanıyor… TÜİK raporlarından aldım
bunları yani kendim başka yerlerden toparlamadım, birileri de bana yollamadı
ha. (CHP sıralarından alkışlar) Bunların hepsini TÜİK’in sayfasından aldım.
Orada Brezilya, Rusya Federasyonu ve Güney Afrika’yı da dâhil ederek bir
sıralama yapıyor 35 ülke arasında ve o sıralamada konut, gelir, istihdam,
toplum, eğitim, çevre, sivil katılım, sağlık, yaşam memnuniyeti, güvenlik, iş
yaşamı dengesi tak tak geliyor ve bunlardan bir puan çıkarıyor. Türkiye nerede
biliyor musunuz? Bu 35 ülke içinde Meksika’yla beraber sonda. Yani birtakım
söylemleri, birtakım öyküleri… Tabii övünelim, hep beraber övünelim ama onun
arkasındaki gerçeklerle beraber değerlendirmekten de vazgeçmeyelim. 
Şimdi, dedim ya
işte, biz 2002-2003’e bakıyoruz. 2002-2003’ten itibaren biz birlikteyiz. Biz
hep deriz ki: İşte, gelişmekte olan ülkeler, yükselen ülkeler… Peki, bu
yükselen 15 ülke ile hep beraber yola çıktık. Şimdi, şöyle dolar, şu oran… O
oranlara girmeyeceğim ama size bir şey söyleyeyim mi, o dönemde yola çıktığımız
ülkeler içerisinde Çin, Hindistan, Tayland ve Güney Kore almış başını gitmiş,
bütün sıralamalarda ilk 15’in ilk 4’ünü paylaşıyorlar. Burada enflasyon da var,
istihdam da var, dış açık da var. Biz neredeyiz? Yani, Allah, ne diyeyim, hep
en sonunda bunu söylediğim için gerçekten üzülüyorum ama bu gerçeği de görelim
diyorum. 
Süre bitiyor ama
Başkandan sözü aldım sesi çıkmasa da. 
Şimdi, bizim her
şeyimiz iyi, her şey bu kadar iyi gidiyor da ya, kardeşim, bu kadar pembe
iflaslar niye çıkıyor ortaya? Bakıyorsunuz açılan kapanan şirketlere -tarımda,
imalatta, hizmette bile- maalesef açılan şirket sayısı yüzde 13 küsur artarken
kapanan şirket sayısında artış yüzde 40’lara gelmiş. Bir yıla bakıyorsunuz,
yüzde 25’e yakın ayrılma ve ticari hayattan geri çekilme var. Burada, tarımda
iflas edenleri söylemekten içim yanıyor çünkü bırakın yeni kurulmayı, yeni
kurulan şirket sayısındaki artım bile negatif yani kapanıyor, bunun yanında
açılmıyor, negatife düşüyor. 
Tarım deyince,
uzun bir süreç anlattı arkadaşlarım ama beni etkileyen bir şey söyleyeyim mi,
biz çocukken, ilkokulda Yerli Malı Haftası’nı kutlardık; yakında, aralıkta
kutlanıyor. Maalesef bu sene Yerli Malı Haftası’nı ithal ürünlerle kutlayan bir
Türkiye’yle karşı karşıya geldik. Bu tarım politikasını da yine hep beraber
değerlendirelim. 
Şimdi,
enflasyon, enflasyon, hep suçlu arıyoruz. Ben merak ediyorum, şimdi, bizim
ekonomiyle ilgili bir değerlendirme yapan, sahiplenen bir yapı var, kimdir bu?
Çünkü, bakıyorum, bakanlar kendi arasında ayrı konuşuyor…
(Mikrofon
otomatik cihaz tarafından kapatıldı) 
BAŞKAN –
Efendim, ne dersiniz, üç dakikayla bu işi bağlayalım mı?
BİHLUN
TAMAYLIGİL (Devamla) – Beş dakika verdiniz Sayın Turan’a, o gençti, hadi ben de
ablayım, onun için beş dakika daha…
BAŞKAN – Ama
biliyorsunuz, o, otuz dakika…
BİHLUN
TAMAYLIGİL (Devamla) – Siz verirsiniz Sayın Başkan.
BAŞKAN – Hayır
yani…
BİHLUN
TAMAYLIGİL (Devamla) – Üç artı iki verdiniz, ben takip ediyorum sürekli. Onun
için beş dakika. 
BAŞKAN – Ne
yapacağız şimdi?
BİHLUN
TAMAYLIGİL (Devamla) – Sorun, arkadaşlarımız da belki destekler. (CHP
sıralarından alkışlar)
BAŞKAN – Efendim,
herkesin talebi bu, beş dakika olarak veriyoruz…
BİHLUN
TAMAYLIGİL (Devamla) – Teşekkür ediyorum.
BAŞKAN – …ama
beş dakikada mikrofon kapanırsa devam etmeyeceksiniz.
BİHLUN
TAMAYLIGİL (Devamla) – Toplayacağım.
Şimdi, biz yine
ülkelerle beraber bakıyoruz, enflasyon farklı boyutlardadır yani hiperenflasyon
vardır, yine sürünen bir yapıdır, dörtnaladır ama her ülke bir hiperenflasyonu
görür ve bizim gibi gelişmekte olan ülkeler de bu enflasyonu gördüler. Bugün
durum ne diye baktığınızda, bu ülkeler enflasyonla ilgili sorunlarını çözdüler
ve bundan sonra ortalamalarına baktığınız zaman, şu anda yüzde 2, 3 ve 4, bir
Arjantin’de durum kötü ama bunu çözdülerse, bir şey yaptılar. Şimdi, dediğim
gibi, ekonomik sahiplenme -biraz önce sesim kesildi- ekonomik sahibi kim bu
yapının? Bir bakıyorsunuz bakanlar ayrı, saraydan ayrı, danışmanlar ayrı. Bir
yorum yapılıyor enflasyon nedeni faiz, bir yorum yapılıyor salatalık, domates.
Ya, bakıyorum, son beş seneye baktım, altı seneye baktım her sene ya biber
olmuş ya domates olmuş ya salatalık olmuş, hiç değişmemiş. Ama sonra
bakıyorsunuz, biz bu ürünlerde kendine yeten bir ülkeyiz, hep suçlu ona
gönderilmiş. Bir hesap hatası var, bir teşhis hatası var, bir öngörü ve ona
göre karar verme hatası var. 
Şimdi, değerli
arkadaşlar, size bir tane daha örnek vereceğim, net uyarlanmış tasarruf. Bu
nedir biliyor musunuz? Bir ülke, eğer gerçekten büyüyorsa ve kalkınıyorsa
tasarrufları artar ama artık dünya bir başlığa bakıyor. Bu, “net uyarlanmış
tasarruf”, öyle karton falan almadım, siz buradan görürsünüz, bakın Türkiye'nin
yaşadığı süreç.
Size bir şey
daha ekleyeyim, şunu da göstereyim ne olduğunu anlatmak için; bu, büyümemiz, bu
da tasarrufumuz. Yani burada ne var biliyor musunuz? Her ülkenin bir kendi
ulusal tasarrufu var. Buna eğitimle ilgili cari harcamalarını koyuyor ama bunun
içine de doğal kaynak erimesini ve kirleticinin zararının değerini koyuyor ve
bakıyor burada, ne kadar eğitim harcaması, ne kadar enerji tüketimi, ne kadar
maden tüketimi, ne kadar karbondioksit zararı, partikül madde zararı var. Biz,
tasarruf nerede? Sürekli geri gidiyoruz. 
Değerli
arkadaşlarım, size bir konudan daha bahsedeceğim çünkü artık süremi belli
ölçüde kullandım. Bir, OHAL çıktı, hain darbeden sonra bir anda Türkiye'nin
yönetim anlayışı değişti. OHAL kararnameleriyle, bir gecede alınan kararlarla
Türkiye yönetilir, sizin, benim buradaki Meclise katılıp, katkı sağlayıp,
demokrasiyi işletme imkânımız elden alınıp, baypas edilir oldu. 
Bakın, OHAL
sürecinde tam 1.048 tane madde değişti, bunların içerisinde 400 küsur, 470’e
yakın madde OHAL’in süre, kapsam ve amacıyla uyumlu değil. Bir de Anayasa
Mahkemesi verdiği karardan sonra önünüzü daha da açtı, çıkardınız farklı farklı
maddeleri. Cazibe merkezi, kamu arazileri, şans oyunları, arkadaşlık siteleri, kar
lastiği, Varlık Fonu vesaire vesaire, bunların hepsini kararnameyle çıkardınız,
şimdi sıra taşerona geldi. 
Değerli
arkadaşlar, Cumhuriyet Halk Partisi, taşeronu, ekonomi programı olarak -aynı
asgari ücrette olduğu gibi- size hatırlattı, unutmamanız için de yıllardır
tekrarladı. Şimdi taşeronu dikkate almaya başladınız ama “Kararnameyle olsun,
anayasal, hukuki çerçevesinde bir problem yaşamayalım.” diye kanun hükmünde
kararnamelere gidiyorsunuz. Yapmayın, getirin bu Meclise, artısıyla eksisiyle
beraberce konuşalım ve taşeronun bunca yıldır çektiği cezayı hep beraber çözmüş
olalım. (CHP sıralarından alkışlar)
Şimdi, bir konum
daha var vergiyle ilgili. Vergi hukuksal bir yapıdır, vergi anayasaldır,
73’üncü madde “Herkes vergi ödemek zorundadır.” der. Benim vatandaşım gelir
elde ediyor, vergi veriyor, hava alırken bile artık neredeyse vergisini
ödeyecek; suyu kullanıyor, elektriği kullanıyor, her yerde vergi. Yüzde 70
dolaylı vergi diyoruz. Gelir adaletsizliği vergideki çözülmeyen bir yapısal
problemle karşımıza çıkıyor. Şimdi, benim vatandaşım, hepimizin eşi dostu,
sizler, verginin getirdiği cehennem azabını yaşarken birilerinin vergi
cennetlerinde sefa sürmesi ne ahlaka ne vicdana ne de Anayasa’ya sığar. (CHP
sıralarından alkışlar)
(Mikrofon
otomatik cihaz tarafından kapatıldı)
BİHLUN
TAMAYLIGİL (Devamla) – Değerli arkadaşlar, size bir de Mali Eylem Görev Gücünün
şu raporunu hatırlatacağım. Hani, her şeye “Hadi bakalım.” diyorsunuz ya, 2012
yılındaki tespit ve öncesindeki, 2009 yılındaki 40 tavsiye var. Bu tavsiyede ne
diyor, biliyor musunuz? Siyasi nüfuz sahipleri ve onlarla ilgili -akrabaları
dâhil olmak üzere- yapılan işlemler için, FATF tavsiyesinde 5549 sayılı
Kanun’un 27’nci maddesi uyarınca, basit bir yönetmelik çıkarılıyor. Çünkü
2012’de gelmişler, FATF’ın bir listesi var, 12’nci maddeye uyulmadığı… Ki bu
12’nci madde ne? Dediğim gibi, siyasi nüfuz sahibi kişilerle –bu siyasetçi,
bürokrat, asker, herkes- ilgili bir yönetmelik ve buna bağlı olarak yapılan
işlemlerin denetlenmesi. 
Hadi, şimdi size
çağrım… Aslına bakarsanız yönetmeliğe bile gerek yok çünkü biz tarafız. Herkes
bu madde ve bu listenin getirdiği sorumluluk dâhilinde incelensin, bu listenin
de gereği yapılsın diyorum. 
Sayın Maliye
Bakanı burada değil ama ona da bir sözüm var. 
YUSUF BAŞER (Yozgat)
– Böyle bir şey yok!
BİHLUN
TAMAYLIGİL (Devamla) – Bitiriyorum, son söz, bitiriyorum. 
Rahatsız mı
ettim?
YUSUF BAŞER
(Yozgat) – Altı dakikadır konuşuyorsun. Adaletten bahsediyorsun, haktan
bahsediyorsun…
BİHLUN
TAMAYLIGİL (Devamla) – Yani yanlış bir şey söylemiyorum. 
YUSUF BAŞER
(Yozgat) – Haklarını yiyorsun bak.
BİHLUN
TAMAYLIGİL (Devamla) – Başkan var, Başkan var. 
Şunu da
söylüyorum: Bütçe şeffaflığında da 24’üncü sıradan 48’inci sıraya geldik Sayın
Maliye Bakanı. Bütçeyle ilgili de diğer başlıkları arkadaşlarım anlatacak.
Meclisimizi
saygıyla selamlıyorum. 
Her aşamada, her
şartta bizi, birbirimiz içerisinde, eleştiriyoruz diye veyahut doğru şeyleri
paylaşıyor diye farklı yönlere çekmeye çalışanlar olabilir -uluslararası, kendi
içinde- ama şunu bilin ki sonuna kadar vatansever, yurtsever ve Mustafa Kemal
Atatürk’ün kurduğu bu Meclisin ilkeleriyle yürüyecek olan bir anlayıştayız. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Tamaylıgil. 
Efendim, buna pozitif
ayrımcılık diyorlar, biraz da fazla ayrımcılık. Mazur gördünüz herhâlde…
(İstanbul
Milletvekili Bihlun Tamaylıgil’in Meclis Başkanıyla tokalaşması)
BAŞKAN -
Nezaketinize teşekkür ediyorum, çok naziksiniz. (CHP ve AK PARTİ sıralarından
alkışlar)
Şimdi,
Cumhuriyet Halk Partisi Grubu adına ikinci söz Tekirdağ Milletvekili Sayın Faik
Öztrak Beyefendi’ye aittir. (CHP sıralarından alkışlar)
Buyurun Sayın
Öztrak.
Süreniz yirmi
dakikadır.
CHP GRUBU ADINA
FAİK ÖZTRAK (Tekirdağ) – Sayın Başkan, değerli milletvekilleri, televizyonları
başında bizleri izleyen kıymetli vatandaşlarım; görüşülmekte olan bütçe ve
kesin hesap kanunu tasarılarının tamamı hakkında Cumhuriyet Halk Partisi
Grubunun görüşlerini aktarmak üzere huzurunuzdayım. Hepinizi saygıyla
selamlıyorum.
Değerli
milletvekilleri, hakkında kesinleşmiş mahkeme kararı olmayan bir
milletvekilinin hapiste tutulması millî iradenin tutsak alınmasından başka bir
şey değildir. (CHP sıralarından alkışlar)
ZİYA PİR
(Diyarbakır) – 10… 10…
FAİK ÖZTRAK
(Devamla) – Milletin ve onun vekilinin hukuku aynı zamanda Türkiye Büyük Millet
Meclisinin de hukukudur ve Sayın Başkan, bu, zatıalilerini de çok yakından
ilgilendirir. Ama ne yazık ki biraz önceki müzakerelerde halı konusunda
gösterdiğiniz hassasiyeti milletvekillerinin hukuku hakkında göstermediğinizi
de üzüntüyle görmüş bulunuyorum. (CHP sıralarından alkışlar) 
Bu vesileyle,
yüz doksan bir gündür demir parmaklıklar arkasında tutulan değerli arkadaşım
Enis Berberoğlu’na buradan sevgilerimi ve saygılarımı göndermek istiyorum. (CHP
sıralarından alkışlar)
Değerli
milletvekilleri, eskiden Çinliler “İlginç zamanlarda yaşayasın.” diye
birbirlerine beddua ederlermiş. Bugün, ülkemizde, dünyada bu bedduaya uğramış
gibi ilginç zamanlarda yaşıyoruz. Yaşadığımız zamanın ilginçliğini geçtiğimiz
yıl Oxford Sözlüğü’nün yılın sözcüğü olarak seçtiği “post-truth” yani “gerçek
ötesi” kelimesi en iyi anlatıyor.
Değerli
milletvekilleri, neoliberal politikalarla yönlendirilen, küreselleşme ve
ekonomide hızlanan dijitalleşme dünyada ciddi sosyoekonomik sorunlara neden
oldu. İşsizlik, borç, gelir ve servet dağılımındaki adaletsizlikler, kitlelerde
çaresizlik, korku ve öfke duygularını uyandırıyor. Bu durum, komplo
teorilerinden, korkulardan beslenen, düşman yaratarak toplumu kutuplaştıran,
gerçek yerine yalanı ikame eden gerçek ötesi popülist siyasetçiler için uygun
bir zemin hazırlıyor. Bu siyaset tarzı demokrasinin imkân ve araçlarını
kullanarak demokrasiyi tahrip ediyor. Aristoteles, demagogların küstahlığının
demokrasileri yozlaştırdığını söylüyor. Bu politikaların en güncel
örneklerinden bir tanesi Trump yönetiminin Kudüs kararıdır. İçeride sıkışan
yönetim seçmenlerinin desteğini alabilmek için halkın dinî duygularına ve
korkularına hitap eden bir karar almıştır. Tarihî, sosyal ve hukuki hakikatleri
yok sayan bu karar bütün dünyanın huzurunu kaçırmıştır. Peki, demagogların
küstahlığıyla ve yozlaşmayla nasıl mücadele edeceğiz? Vaclav Havel’in
ifadesiyle eğer sistemin temel direği yaşayan bir yalansa sistemi tehdit eden
şeyin gerçekler olması şaşırtıcı değildir. Demek ki bu mücadeleyi gerçeğin
gücünü kullanarak yapacağız. 
Değerli
milletvekilleri, bu gerçek ötesi siyaset yöntemi Türkiye’de de iktidar
tarafından uzunca bir süredir kullanılıyor. AKP ve artık AKP siyasetinin tek
belirleyicisi olan saray kadroları, üst akıl, operasyonel akıl gibi ne olduğu
belirsiz ve arızalı kavramlarla, komplo teorileriyle, vatandaşlarımızın zihnini
bulandırıyor. İç ve dış düşmanlar göstererek, halkın korku ve kuşkularını
tahrik ederek, kutuplaştırarak ülkeyi yönetmeye çalışıyor. Halkın günlük
yaşamındaki gerçeklerle iktidarın kurguladığı fantezi dünyası arasındaki makas
giderek açılıyor. Doğru olmayanı gerçekmiş gibi sunan ve duyguların istismarına
dayanan siyaset tarzının faturası halkımıza çıkıyor. İktidarın “Kardeşim Esad”
diye başlayan, “Katil Esed” diye devam eden, şimdilerde de yeniden “Kardeşim
Esad”a dönmek için dolaylı görüşmeler aşamasına geldiği söylenen, Emevi
Camii’nde cuma namazı kılma fantezisi cumhuriyet tarihin en büyük dış politika
facialarından birine neden oldu. 4 milyona yakın mülteci kaçarak ülkemize
geldi, büyük bir sosyoekonomik sorun sınırlarımıza taşındı. Sınırlarımızda
emperyalistlerin himayesinde terör derebeylikleri oluştu. En önemlisi bu
süreçte can güvenliğimiz tehdit altına girdi, yüzlerce masum vatandaşımız terör
saldırılarında hayatını kaybetti. Fatura yine milletimize çıktı. Bunların
sorumlusu olan iktidar ise sıkılmadan, Suriye’de millî çıkarlarımızı,
güvenliğimizi ve milletin refahını ne kadar iyi koruduğuna dair başarı
hikâyeleri anlatıyor. 
Değerli
milletvekilleri, iktidarın gerçekleri saklama ve kendi kurgularını gerçek gibi
anlatma siyasetinin milletimizin başına açtığı en ciddi sorunlardan biri de
Reza Zarrab meselesidir. 2012 sonlarından itibaren bu kürsüden ve Plan ve Bütçe
Komisyonunda yaptığım konuşmalarda İran’la yapılan olağan dışı altın ticareti
konusunda Hükûmeti defalarca uyardım. O uyarıları yaparken 17-25 Aralık daha
ufukta yoktu. Biz uyardık, dönemin Ekonomi Bakanı “Yağ satarım, bal satarım,
altın da satarım.” dedi. 17-25 Aralıkta iktidardaki koalisyonun bir ortağının
diğerini tasfiye etmek için kurduğu kumpas bu işin arkasında dönen çarkı da
ortaya döktü. Peki, bununla ilgili olarak iktidarın büyük ortağı ne yaptı?
Sapla ile samanı karıştırdı, kumpasın üstüne gitti ama rüşvetin de üstünü
örttü. O gün dönemin Başbakanının hayırsever iş adamı ilan ettiği Zarrab daha
birkaç gün önce Amerika Birleşik Devletleri mahkemelerinde ambargoyu İranlı
yetkililerden aldığı talimatlarla nasıl deldiğini anlattı. Bu çarkı döndürmek
için de bazı AKP’li bakanlara ve bürokratlara rüşvet verdiğini itiraf etti.
Bunun sonunda iktidar daha önce Türk adaletinden kaçırdığı, önünde ceket
ilikleyip ödül verdiği, şanlı bayrağımızın önünde televizyonlara çıkardığı,
Washington’daki resmî temasların ana gündemi hâline getirdiği, sağlık durumunu
öğrenmek için Amerika Birleşik Devletleri’ne 2 kez nota verdiği devşirme
rüşvetçiyi casus ilan etmek zorunda kaldı. Bu davanın sonucu ne olursa olsun
Türkiye, İran’ın yeni yönetiminin yargılayıp cezalandırdığı bir şebekeyi
koruyan, kara para aklayan bir ülke durumuna düşmek üzere. 
Diğer taraftan,
Başbakanın, bakanların ve hatta Cumhurbaşkanının ifadelerinden bu saklanan,
konuşulmayan günahın milyarca dolar tutabilecek kefaretini de milletimizin
vergileriyle ödemeye hazır olduklarını anlıyoruz. Yani, ne yaparsanız sonuç
değişmiyor, taş da yumurtanın üstüne düşse, yumurta da taşın üstüne düşse olan
hep yumurtaya oluyor; fatura hep halkımıza çıkıyor. Dün hayırsever iş adamı
dediğini bugün casus ilan eden iktidar ise sıkılmadan millî çıkarlarımızı,
güvenliğimizi ve milletimizin refahını ne kadar iyi koruduğunu anlatmaya devam
ediyor. 
Değerli
milletvekilleri, gerçekmiş gibi sunulan kurmacalarla, duygusal ve ideolojik
söylemlerle iktidar tarafından gerçeklerin karartıldığı önemli alanlardan biri
de ekonomi. Bakın, bu yılın üçüncü üç aylık döneminde kaydedildiği söylenen
yüzde 11’lik büyümenin normalde herkesi sevindirmesi gerekirdi. Ama, bu büyüme
Hükûmetin onca alayişine rağmen ne piyasalarda ne sokakta ne de evlerimizde bir
coşku yaratmadı. Neden? Çünkü büyümenin sapı samanı çok, millete dağıtacak
danesi yok yani bereketsiz bir büyüme. Büyümenin yarıdan fazlası, iktidarın
yağmurda beraber ıslandığı yol arkadaşının darbe girişimi nedeniyle ekonominin
geçen yıl bu dönemde küçülmesinden yani baz etkisinden kaynaklanıyor. (CHP
sıralarından alkışlar) Kalanı da Hükûmetin gayrimeşru referandumdan “evet”
çıksın diye kamu dengelerini bozarak, mali piyasalarda riskleri görmezden
gelerek gaza basmasından geliyor. Sonuçta, şişen ekonomi cari açığı ve
enflasyonu coşturarak riskleri artıyor ama işsizlik çift hanelerde kalmaya
devam ediyor. Gençlerimizin dörtte 1’i ne çalışıyor ne okuyor, aylak geziyor.
Bu büyüme halka yansımıyor, bir avuç zengini daha zengin ediyor. Çalışanlar,
memurlar, emekliler, esnaflar, çiftçiler; kime sorsanız işlerin iyi gitmediğini
söylüyor. Ama diğer tarafta yüzde 11’lik bir büyüme var.
Sayın
milletvekilleri, yılın üçüncü çeyreğinde enflasyonu da kattığımızda büyüme
yüzde 24 oluyor; biz buna “cari fiyatlarla” diyoruz. Aynı dönemde rant ve
sermaye kesiminin gelirindeki artış ise yüzde 30. Emeğiyle geçinenlerin
gelirindeki artış ise sadece yüzde 14. Yani, emeğin gelirindeki artış, rant ve
sermaye kesiminin gelirindeki artışın yarısından da az. Yetmez, emeğin gelirindeki
artış millî gelir artışının 10 puan altında. Çift haneli büyümenin nasıl
bereketsiz olduğu, neden sokağı, aileleri mutlu etmediği buradan da açıkça
görülüyor. AKP’nin sıcak paraya yaslanan büyüme stratejisi, zengini daha zengin
ediyor ama halka bir şey vermiyor. Büyümenin nimetleri millete adil bir biçimde
dağılmıyor. 
2017 Küresel
Servet Raporu’na göre Türkiye’de serveti 500 milyon doları aşanların sayısı
76’ya çıkmış. Dünyanın 17’nci büyük ekonomisi olan Türkiye, dünyanın en çok
ultra zenginine sahip 10 ülkesinden biri. Dünyanın 3’üncü büyük ekonomisi
Japonya bile bu yarışta bize yetişemiyor. Diğer taraftan da Türkiye’de 29
milyon vatandaşımız iki günde bir sofrasına bir kap et yemeğini koyamıyor. 19
milyon vatandaşımız soğuk kış günlerinde evini yeterince ısıtamıyor. Son on beş
yılda vatandaşın borcu 4 milyar dolardan 129 milyar dolara çıkmış; 30 kattan
fazla artmış. 17 milyon yurttaşımız “Borcumu ödemekte zorlanıyorum, borcun
altında eziliyorum.” diyor. Alın teriyle geçinen, verginin ve borcun altında
ezilen vatandaşımız bu hâldeyken iktidar sahiplerinin yakınlarının vergi
cennetlerinde şirket kurup vergi ödemekten kaçınmaları benim de,
vatandaşlarımızın da içini acıtıyor. Ne demiş çeşmesinden su içmekle
övündüğünüz şair: “Allah’ın on pulunu bekleye dursun on kul;/ Bir kişiye tam
dokuz, dokuz kişiye bir pul.” (CHP sıralarından alkışlar) 
Değerli
milletvekilleri, kurt kuzlara şah olsa böyle taksim yapmaz. İşte, milletin
durumu bu ama bakıyorum, AKP Genel Başkanı meydanlarda “Ekonomide işler
tıkırında, IMF’ye borç verecek duruma geldik.” diye konuşuyor. Ben de merak
ettim, IMF’ye borç veren veya vermeyi taahhüt eden ülkelerin listesine baktım.
Listede, iflas eden Yunanistan var ama Türkiye yok. AKP iktidarında Türkiye’nin
IMF’ye verdiği bir borç ya da borç sözü yok ama ülkede finans dışında kalan tüm
kesimlerin on beş yılda yüzde 313 artarak 857 milyar dolara ulaşan iç ve dış
toplam borcu var. Hadi sizin sevdiğiniz hâliyle millî gelire oran olarak
söyleyeyim: 2002’de yüzde 94 olan borcun gelire oranının 2017’de yüzde 100
sınırını aşarak 107’ye çıkması var. Millete anlattığınız, IMF’ye borç veren
Türkiye. Gerçek, geliri borcuna yetmeyen Türkiye. 
Değerli
milletvekilleri, hızla artan borçların ve yüksek dış finansman ihtiyacının
artık yatırımcıların daha çok dikkatini çekeceği bir döneme giriyoruz. 2018’de
ekonomide çarkların dönmesi için 210 milyar dolar dış finansmana ihtiyacımız
olduğunu Sayın Mehmet Şimşek söyledi. Bu, Türkiye’nin dolarkolik bir ekonomi
hâline getirildiğinin açık bir itirafıdır. AKP döneminde sıcak paraya yaslanan
büyüme stratejisinin dövizle borçlanmayı TL’ye göre daha ucuzlatması, dövizle
yapılan kamu ihaleleri, kamu-özel iş birliği projeleri, döviz geliri elde
etmeyen şirketlere dövizle borçlanma imkânlarının getirilmesi ülkeyi dolar bağımlısı
yapmıştır. 
Dünyada
sermayenin risk iştahı azalıyor. 2017’de ABD Merkez Bankası, faizleri 3 kez
artırdı, gelecek yıl da en az 3 kez artırması ve 400 milyar doların üzerinde
bir fonu küresel piyasalardan geri çekmesi, likidite havuzundan geri çekmesi
bekleniyor. Dolayısıyla küresel sermayeyi gelişmekte olan ülkelere iten risk
iştahı artık kaybolacak. Yeni dönemde iştahın yerini ülkelerin sermayeyi
kendilerine çekmek için yaptıkları doğrulara odaklanan seçicilik alacak.
Gelecek yıllarda bize benzer ekonomilerle gireceğimiz güzellik yarışı çok daha
zorlu geçecek. Bu nedenle son dönemde şirketleri aşırı borçlu ve dolarkolik
olmuş, OHAL rejimiyle yönetilen Türk ekonomisi benzer ekonomilerden negatif
ayrışıyor, en kırılgan beş ekonomi listelerinin değişmeyen oyuncusu oluyor.
Sadece Türk lirasının değer kaybına bakmak bile bunu görmek için yeterli.
Yılbaşından beri Türk lirası dolar karşısında yüzde 8 değer kaybetti. Bize
benzer pek çok ülke para birimi dolar karşısında değer kazanırken Türk lirası
en fazla değer yitiren para oldu. Rusya, Brezilya gibi pek çok benzer ekonomi
faizleri aşağı çekti. Amerikan tahvilinin faizinin yüzde 1,8 olduğu bir
konjonktürde biz aynı vadedeki tahvile yüzde 13,4 faiz veriyoruz. Vatandaşa
“Faize karşıyız.” hikâyesi anlatıp sıcak paracıya tefeci faizi vermenin
başarısı da bu iktidara ait. Ama bu bile sorunları örtemiyor; TL’deki değer
kaybını engelleyemiyor. Türkiye’ye sıcak para getiren yatırımcıların ülkemize
dönük risk değerleme vadelerinin bir aya düştüğü duyumları var. Saray hâlâ
Merkez Bankasının araç bağımsızlığını vesayet altına alarak sorunları
çözebileceğine inanıyor. Gelecek yıl da bütçe dengelerini gevşeterek, Kredi
Garanti Fonu’yla kredileri şişirerek ekonomilerin çarklarının döndürülebileceği
zannediliyor. Borcu devletin sırtından alıp milletin sırtına yüklerken “Özel
kesim hesap kitap bilir.” dediniz. “Dolayısıyla devletin borcu azalıyor, diğer
borç problem olmaz.” dediniz. Ben de size şunu söyledim: “Bu borç, kriz çıktığı
zaman, işler sıkıştığı zaman bir gecede devletin olur.” Ben bunu dediğimde
Sayın Babacan demişti ki: “Ekonomide paradigmalar değişti.” Şimdi hazine
kefaleti olmadan ekonomide çarkları döndüremiyorsunuz. Bu yıl Kredi Garanti
Fonu kefaletiyle 221 milyar Türk lirası kredi kullandırdığınızı açıkladınız.
Demek ki bankalar millete verdikleri her 100 liralık kredinin 11 lirasına
devletin kefaletini alarak kredi vermeyi sürdürebilmişler. Kamu-özel iş birliği
projelerinde dış borçlara, geçecek araca, gelecek yolcuya, yatacak hastaya
hazine garantisi verdiniz, bunu bir de dövize endekslediniz. Sonunda “Hazine
kasasından tek kuruş çıkmadan yaptık.” dediğiniz bu projelere verdiğiniz
garantileri ödemek için önümüzdeki yılın bütçesine 6,2 milyar Türk lirası
ödenek koymak zorunda kaldınız; geçmeyen aracın, gelmeyen yolcunun, yatmayan
hastanın parasını milletten alacaksınız. 
“İstihdam
seferberliği” diyorsunuz, işadamlarına ilave işçi çalıştırma talimatları
veriyorsunuz, teşvik üstüne teşvik veriyorsunuz ama işsizlik çift hanenin
altına düşmüyor. “İşler tıkırında” diyorsunuz, çiftçiye ödemediğiniz destekler
nedeniyle taktığınız 99 milyar Türk lirası borcu bir türlü ödemiyorsunuz.
Anlattıklarınızla gerçekler birbirini tutmuyor. 
Değerli
milletvekilleri, Türkiye’nin yaşadığı en derin ekonomik krizlerden birini
yöneten takımın Hazine Müsteşarı olarak gördüğüm temel bir zaafı ifade etmek
isterim. Bugün ülkeyi yöneten kadrolar küresel sermayenin kıt olduğu, risk
iştahının azaldığı bir dönemde hiç çalışmadı. Bu nedenle, ekonomide işler
kötüye gittiğinde hemen birilerinin kendilerine kumpas kurduğunu düşünme
eğilimindeler. Bu, gerçek ötesi popülist siyaset yapma tarzlarına da uygun
düşüyor ancak dünya ve Türkiye örnekleri bize şunu söylüyor: Bu yaklaşım
milletin cebindeki yangını büyütür, dış politikada elini zora sokar. 
Diğer
taraftan, böyle dönemlerde demokrasiye dönük tehditlerin artacağını,
iktidarların sertleşeceğini hatta “demokrasinin namusu” denilen sandığın
namusuna bile göz dikilebileceğini, kaos, kavga ve gözyaşıyla milletin ufkunun
karartılabileceğini yaşanmış acılardan biliyoruz. 
Bu
acılar ülkemizde yaşanmasın, halkın ağzının tadı kaçmasın, ekmeği küçülmesin
diye biz uyarılarımızı yapıyoruz; bu bizim görevimiz. Elbette iktidarla
siyasette rekabet edeceğiz, ülkeyi daha iyi yönetmek iddiasıyla iktidara gelmek
için demokratik bir yarışı sürdüreceğiz ancak bu yarışın zemininde oynama
olursa, yarışmanın adil, dürüst ve eşit koşullarda yapılması engellenirse
demokratik rekabet yerini diktaya bırakır; buna da tüm gücümüzle karşı koyarız.

Değerli
milletvekilleri, ilginç zamanlara tuhaf, ucube bir rejimle giriyoruz.
Gayrimeşru bir referandumla ülke yetmiş yıl geriye gitti. Tarafsız olacağına
namusu ve şerefi üzerine yemin eden Cumhurbaşkanı bir anda partisinin Genel
Başkanı oldu. Ülkede uygulanacak politikaları tespitte tek yetkili olurken, tüm
sorumluluk da Hükûmetin sırtında kaldı. Bu ucube rejim nedeniyle Cumhurbaşkanı
ve saray erkânı son dönemde devleti de, partisini de sadece kendinden, milleti
de yandaşlardan ibaret saymaya başladı. Saray erkânı Türkiye Cumhuriyeti devletinin
çıkarlarına, güvenliğine karşı her türlü girişimi “Erdoğan düşmanlığı” olarak
göstermekte giderek ustalaşıyor. AKP Genel Başkanının, partisindeki diğer
yöneticilerin “Bu işi tek adam değil, ekip olarak başardık.” demesine dahi
tahammül edemediği söyleniyor. Hem AKP Genel Başkanı hem de Cumhurbaşkanı
şapkalarını taşıyan Sayın Erdoğan milletin görevlendirdiği ana muhalefet
partisini vatana ihanetle suçlama noktasına kadar gidebiliyor.
(Mikrofon
otomatik cihaz tarafından kapatıldı) 
BAŞKAN – İki
dakika içinde toparlayın efendim. 
FAİK ÖZTRAK
(Devamla) – Bu çok tehlikeli bir söylemdir; sonu, çıkmaz sokaktır. Bu gidişi
yatırımcılar da görmektedir. Ülkenin yabancı paraya bu kadar bağımlı hâle
geldiği bir ortamda, siyasi riske zirve yaptıran bu siyaset tarzı
sürdürülebilir değildir.
Herkes şunun
idrakinde olmalıdır: Ne Sayın Erdoğan Türkiye Cumhuriyeti devletidir ne de 80
milyonluk milletimiz yandaşlardan ibarettir. Sıfatı ne olursa olsun herkes
toplumda kutuplaşmayı önleyecek, özenli bir dili kullanmak zorundadır.
Değerli
milletvekilleri, konuşmamı milletimin huzuru daha fazla kaçmasın; borcun
altında ezilmesin; evinin tapusunu, arabasının ruhsatını bankalara kaptırmasın;
refahı, aşı, işi azalmasın diye iktidara bazı tavsiyelerde bulunarak tamamlamak
istiyorum.
Hukukun
üstünlüğü, kuvvetler ayrılığı, seçim güvenliği, demokrasinin kalitesi, iyi
işleyen bir ekonominin vazgeçilmezleridir. Bunun farkına varın ve
Cumhurbaşkanının aynı zamanda partisinin Genel Başkanı olmasından, tek adam
rejimi sevdasından vazgeçin. OHAL’i hemen kaldırın, ülkeyi normalleştirin.
Değişen küresel iklimi görmezden gelmeyin. Ekonomide çapaları gevşetmek yerine
sıkılaştırın. Ekonominin çekiciliğini ve rekabet gücünü artıracak önlemleri
alın. Ekonomide gerçek üstü siyaset felakete götürür. Ekonomideki oyuncuların
gözünü çok uzun süre boyayamazsınız. Gerçekleri gizlemek yerine sorunları hızla
çözmeye başlayın. Bunu yaparken sadece sarayın aklından değil, herkesin
aklından yararlanın.
Sözlerimi
tamamlarken 2018 bütçesinin ülkemize, milletimize hayırlı olmasını diliyor,
Genel Kurulu ve bizleri izleyen vatandaşlarımızı saygıyla selamlıyorum. (CHP
sıralarından alkışlar)
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkanı İsmail Kahraman’ın, Meclis
Başkanı olarak yasamanın başında olduğuna ve demokrasiyi özümseyen bir kişi
olarak kuvvetler ayrılığına kesinlikle inandığına ve bir adli konuda yön
gösterici, müdahale edici olmayacağına ilişkin konuşması 
BAŞKAN – Evet,
Sayın Öztrak, efendim, sözlerinize başlarken “Halı hususundaki hassasiyeti
milletvekilleri için de göstermeniz gerekir.” diye bir beyanınız var. Ben o
hassasiyeti gösteriyorum. Hassasiyet hepimizin üzerinde duracağı, yanlışlıklara
karşı “Hayır, haklıdır, haklı budur, hak budur.” diyeceği bir husustur, bir
durumdur. Halı mevzusunu geçiyorum. Zaten 1890’dan beri üretilen gündelik bir
hadise. O bir köpürtme hadisesi, bir yanlış hadise. Fakat milletvekilleriyle
ilgisizlik meselesini kabul etmiyorum. 
Siz iki bin dört
yüz yıllık bir kişiden, Aristo’dan bahsettiniz. Çok eseri var; etik noktasında
var, felsefe noktasında var, ruh bilimi noktasında var. Doğrudur söylediği söz.
“Demagogların küstahlığı, demokrasileri yozlaştırıyor.” Evet, demagog olmamak
lazım ve demagog küstahlığı göstermemek lazım. (AK PARTİ sıralarından alkışlar)

Ben Meclis
Başkanı olarak teşrinin yani yasamanın başındayım ve demokrasiyi özümseyen bir
kişi olarak da kuvvetler ayrılığına kesinlikle inanıyorum. Bir adli konuda yön
gösterici, yol gösterici, müdahale edici olmam. Yargı, yürütme ve yasama demokrasiyi
savunanların üç ayrı güç üzerinde ayrılığı muhafaza etmesi gereken, müdafaa
etmesi gereken üç nokta, ana nokta. Meclis Başkanı olarak yargıya müdahale
ederek polis, savcılık, mahkeme, temyiz safhaları aşılarak yapılan işlemlerden
sonra benim kalkıp ne dememi bekliyorsunuz? Olmaz, yanlıştır. 
KEMAL ZEYBEK
(Samsun) – Ne ilgisi var Başkan?
BAŞKAN – Yani
hürriyetler layüsellik sağlamaz. Herkesin hürriyeti diğerinin hürriyetiyle
sınırlıdır. 
BARIŞ YARKADAŞ
(İstanbul) – Tutuklu vekilleri ziyaret edecek misiniz? Tutuklu vekilleri
ziyaret edecek misiniz? Madem hassasiyetiniz var, bir görelim hassasiyetinizi.
BAŞKAN – Lütfen,
oturur musunuz?
KEMALETTİN
YILMAZTEKİN (Şanlıurfa) – Otur yerine.
BARIŞ YARKADAŞ
(İstanbul) – Sayın Başkan…
BAŞKAN – Lütfen,
oturur musunuz? Beyefendi, oturur musunuz yerinize? 
BARIŞ YARKADAŞ
(İstanbul) – Soru soruyorum, soru soruyorum size.
BAŞKAN – Oturur
musunuz? Lütfen, oturur musunuz? Müsaade buyurun.
ŞAHİN TİN
(Denizli) – Otur yerine. Söz al önce. 
BAŞKAN – Yani
yargının icraatına, safhalardan geçirilerek verilen karara Meclis Başkanı
olarak ben ne yapacağım? Karşı mı kalacaklar? Bunu mu teklif ediyorsunuz?
FİLİZ
KERESTECİOĞLU DEMİR (İstanbul) – Yok, Anayasa Mahkemesine gölge etmeyin, başka
bir şey yapmayın da.
BAŞKAN – Bu mu
demokrasi anlayışı? Sofokles bunu mu söyledi? Aristoteles bunu mu söyledi? 
HALUK PEKŞEN
(Trabzon) – Yargıyı FETÖ’cüler ele geçirdi. FETÖ’cülerde yargı. 
BAŞKAN – Olmaz,
yanlış var, yanlış var. Bunu lütfen dile getirip de toplumda gerginliğe sebep
olmayın. 
Ben kuvvetler
ayrılığına inanıyorum, yasama, yürütme, yargı birbirine karışmamalıdır.
Demokrasinin temel ilkesi budur ve bu noktadaki hassasiyetimi devam
ettireceğim. (CHP sıralarından gürültüler)
Teşekkür
ediyorum. 
ÖZGÜR ÖZEL
(Manisa) – Sayın Başkan, değerlendirmelerinizi dinledik. Daha önceki
değerlendirmelerde öyle değildi, bunu kişisel savunma hakkı olarak kullandınız
İç Tüzük’e göre, öyle anlaşılıyor. Ancak yaptığınız bütün değerlendirmeler,
yargının tam olarak bağımsız olduğu bir ülkede ve gerçekten yasamanın da
yürütmenin emrine girmediği bir ülkede rahatlıkla bir Meclis Başkanının sarf
edebileceği cümlelerdir. Ancak bir milletvekiline “Daha onu öyle bırakmam.”
veya hakkında verilen serbest bırakma kararına “Ben bu Anayasa Mahkemesinin
kararını da kendisini de tanımıyorum.” ifadelerinin kullanıldığı bir ülkede
sizin Meclis Başkanı olarak “Yargı bağımsızdır ve kuvvetler ayrıdır.” demeniz,
olsa olsa Türkiye'de ayaklar altına alınmış bu evrensel kavramların arkasına
saklanarak sorumluluktan kaçmaktan ibarettir.
Teşekkür
ediyorum. (CHP sıralarından alkışlar) 
BAŞKAN –
Beyefendi, Özgür Bey, bunlar sizin şahsi görüşlerinizdir. Buna inanarak
söylemiş olabilirsiniz ama buna ben inanmıyorum, bu beyanlarınızın zıddına
inanıyorum. Türkiye, bir hukuk devletidir ve bu hukuk devleti olarak biz,
kuvvetler ayrılığını tatbik edersek çok daha ileri gideceğimize inanıyorum.
Teşekkür
ediyorum.
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- 2018 Yılı Merkezi Yönetim Bütçe Kanunu Tasarısı (1/887)
ile Plan ve Bütçe Komisyonu Raporu (S.Sayısı: 503) (Devam)
2.- 2016 Yılı Merkezi Yönetim Kesin Hesap Kanunu Tasarısı
(1/861), 2016 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
Adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S.Sayısı: 504) (Devam)
BAŞKAN – Şimdi,
Cumhuriyet Halk Partisi Grubu adına üçüncü söz İzmir Milletvekili Sayın Selin
Sayek Böke’ye aittir.
Buyurun Sayın
Böke. (CHP sıralarından alkışlar) 
Süreniz yirmi
dakikadır.
CHP GRUBU ADINA
SELİN SAYEK BÖKE (İzmir) – Sayın Başkan, değerli milletvekilleri; 2018 bütçesi
üzerine Cumhuriyet Halk Partisinin görüşlerini açıklamak üzere söz almış
bulunuyorum, hepinizi saygıyla selamlıyorum. 
Burada, bizimle
bu müzakerelerde bulunması gereken, milyonların verdiği temsil yetkisini
kullanabilmesi gerekenlerin önünde tutuklulukla oluşmuş bir engellilik var.
Buradan yol arkadaşımız Enis Berberoğlu’nu ve tutuklu diğer milletvekillerini
selamlayarak başlamak istiyorum. (CHP ve HDP sıralarından alkışlar)
Bütçeler çok
ekonomik görünürler ama esasında bütçeler siyasi metinlerdir. Bütçeye baktınız
mı iki şey çok açık gözükür: Bir tanesi, bir iktidarın ülkeye baktığı zaman
hangi sınıfları tercih ettiği ve kimi cezalandırmak istediği bütçelerden çok
açık çıkar. Yani emekten mi yana yoksa sermayeden mi yana, üreticiden mi yana
yoksa rantçıdan mı yana, bütçeden açıkça gözükür. 
İkincisi,
bütçeye baktığınız zaman bir hükûmetin hangi sorunları dert edindiğini;
kalkınmadan, büyümeden, refahtan ne anladığını da çok açıkça görürsünüz. Yani
okumasını bilene bütçeler olabilecek en temiz siyasi metinlerdir ama doğrusu bu
bütçe kadar siyasi olanını da bulmak zor. 
Şimdi, her
şeyden önce bu bütçenin bir adını koymak gerekiyor. 2018 bütçesi tam bir
olağanüstü hâl bütçesidir. Bunu sadece OHAL döneminde hazırlandığı için
söylemiyorum veya bunu güvenlik harcamalarında rekor artış yapıldığı için de
söylemiyorum. Bunu, olağanüstü tedbirleri her ne pahasına olursa olsun bu
vatandaşa dayatan bütçe olduğu için söylüyorum. Bunu, baskıcılığı,
dışlayıcılığı, emeğe karşıt bir görüşü, yandaşçılığı, olağanüstü hâlin bütün bu
baskıcı ortamını bu bütçenin içerisine yedirdiği için de söylüyorum. O yüzden
de baktığınız zaman bu bütçeye, emekçi yok, bu bütçenin içerisinde eğitimliler yok,
beyaz yakalılar yok, çalışanlar yok, orta sınıf yok, kadın hiç yok, genç zaten
yok ama ne var? Bu bütçede inşaat var, bu bütçede rantçı sermaye var; üretici
deseniz, o yok, üretim zaten yok, teknoloji yok, AR-GE’yi ara da bulasın. Ama
ne var? Yine, kamu kaynaklarıyla büyütülen yandaşlar var. Bilim yok, eğitim
yok, kültür ve sanatı insanların zaten aramaya mecali kalmamış. Ama ne var?
Doğa talanı var. Ama ne var? Açık emek sömürüsü var. Bunlar yetmiyor, daha daha
da bolca vergi var, bolca borçlanma var, bolca enflasyon baskısı var, bolca da
yüksek faiz getirecek unsur var içinde. 
Şimdi
dedik ya “Bu bütçede emekçi yok, orta sınıf yok." diye; dünyanın her
yerinde, özellikle bizim gibi orta gelirli ülkelerde orta sınıf kalkınmanın
motor gücüdür. Yani en temel üretici faktördür esasında emekçi ve orta sınıf
ama sadece üretici değildir, aynı zamanda en temel tüketici faktördür de ve
böyle olduğu için de özgürlük talep eder, demokrasi talep eder ve onun için de
zaten siz orta sınıftan korkarsınız, korkuyorsunuz çünkü özgürlük talep ediyor,
çünkü demokrasi istiyor. Onlardı Gezi’de bu ülkede demokrasi isteyenler,
onlardı Yırca’da zeytinde bir hayat olduğunu söyleyenler, onlardı cinsel taciz
yasasında “Ya, çocuklarımıza dokunmayın, bunlar geleceğimiz.” diyenler. (CHP
sıralarından alkışlar) Korktuğunuz için de bu bütçede açıkça onlara bir fatura
kesiyorsunuz. Peki ilk fatura ne? Vergiler. Bu bütçe zaten sizin daha önceki
bütçelerinizde de olduğu gibi, vergi politikasına bakıp açıkça kimden yana
olduğunuzu ve kime karşı olduğunuzu ortaya çıkarabilecek bir tablo seriyor
önümüze ve iktidarınızın gelmiş geçmiş en sermaye yandaşı, en emek karşıtı
iktidar olduğunu da çok açık bir biçimde ortaya koyuyor. Verilerle konuşmak
gerek. Sayın Maliye Bakanı, elinizi vicdanınıza koyun -burada değilsiniz ama o
vicdan bir yerde duruyor diye umuyoruz- sizden şuna yanıt vermenizi rica
ediyorum: Bir ülkede verginin yüzde 70’ni dolaylı olarak yani tüketimden, yani
zengin-fakir ayrımı yapmadan topluyorsa eğer bir iktidar, üstelik gelir üzerinden
topladığı verginin de üçte 2’sini bordrolu çalışan asgari ücretliden, emekçiden
topluyorsa, Allah aşkına, böyle bir ülkede adaletten bahsetmek mümkün olabilir
mi? Böyle bir ülkede vergi düzeni mi vardır yoksa soygun düzeni mi? Soruyorum
size: Bir ülkede eğer asgari ücretli veya bursla geçinen bir genç, sizin kamu
kaynaklarıyla besleyip büyüttüğünüz o rantçı sermayeyle aynı dolaylı vergiyi
ödüyorsa bu düzende adaletten söz etmek mümkün mü? 
Şimdi, orta
sınıfa ve emekçiye tek kesilen fatura vergide değil, aynı sıkıntıyı ücretlerde
de görüyoruz. Şimdi, var olan ücret politikası zaten müthiş bir eşitsizlik
yaratıyor bu ekonomide; ücretlilerin aleyhine, sermayenin lehine eşitsizlik
yaratıyor. Ücretli çalışanlar bu toplumun en yoksul yüzde 50’sine giriyor ve
işte o yüzde 50’nin, emek emek çalışan yüzde 50’nin kazancı, toplam gelirden
aldığı pay, o yukardaki kaymak tabaka var ya yüzde 1, onlardan daha az. Müthiş
bir adaletsizlik var. Şimdi, zaten gelirden aldığı pay düşük, bu da yetmiyor,
sizin ekonomiyi bunca kötü yönetiyor olmanız sebebiyle ücretler de günden güne
eriyor. Enflasyon olmuş yüzde 13. Ha, bir de resmîsi bu ama siz pazara gitseniz
enflasyon çok daha yüksek. Yani, o sofraya o yemeği getirmek için, o arabaya o
benzini koymak için, çocuğunu okula göndermek için ödedikleri para her gün
ceplerini eritiyor ve biliyoruz ki enflasyon da bir vergi olarak vatandaşın
cebine bir yük olarak dönüyor. Ha, bir de üstüne dediniz ki “Ekonomi yüzde 11
büyümüş.” Ee, sonra da dönüp memura yüzde 4+3,5 diye hakikaten akılla alay eden bir zam verdiniz. Sayın Maliye Bakanına,
Sayın Çalışma Bakanına ve Sayın Başbakana soruyorum: Büyüdüğü iddia edilen bir
ekonomide eğer ücretliler bırakın ücretlerinin erimemesini, ücretlerinin
düşüşüyle reel anlamda karşı karşıyaysa bu açıkça bir sömürü düzeni değil de
nedir? Bu açıkça emek karşıtlığı değil de nedir? (CHP sıralarından alkışlar)
Verilerin kendisi söylüyor ve bunu 80 milyona izah etmekle siz yükümlüsünüz. 
Peki,
durum böyleyken belki de şu denebilir: “Ya, öyle bir sosyal devletimiz var ki
biz çalışanlarımıza müthiş bir sosyal politika uyguluyoruz.” Peki, öyle mi?
Öyle de değil. Çalışan yoksullara yönelik, orta sınıflıya, emekçiye yönelik tek
bir sosyal programınız yok, bu bütçede de yok. Yani bu bütçede de esasında emek
yok. 
Peki,
bunlar kaynak olmadığı için mi yok? Yo, kaynak orada var. 110 milyar lira
birikmiş işçinin ve işverenin katkısıyla İşsizlik Sigorta Fonu’nda ama o 110
milyar lira işçinin, emekçinin ihtiyacını gidermek için değil, sermayeye teşvik
olarak veriliyor. Sonra, sermaye aldığı istihdam teşvikini ne yapıyor? Güya iş
yaratıyor. Güya diyorum çünkü kursiyer işe alıyor, stajyer işe alıyor, bursiyer
işe alıyor. Şimdi, şunu bir kere çok açıkça ortaya koyalım: Bu iktidar bütçede
bilerek, isteyerek bir siyasi tercihle tercihini halktan yana değil, ranttan
yana koyuyor. 
Değerli
milletvekilleri, bu bütçede emekçi olmadığı gibi bir gelecek de yok, bir umut
yok. Bu bütçede gençler yok. Bir ülkenin yarınları gençleriyle kurulur ve siz
işte o yarınları kuracak gençten korktuğunuz için bu bütçede yoklar. Hangi
gençten korkuyorsunuz? Özgür düşünecek gençten, bilimsel düşünecek gençten, iyi
eğitilmiş ve bu özgürlüğünü talep edecek gençten korkuyorsunuz. Korktuğunuz
için de yıllarca “bizim gençler” diye düşündüğünüz insanlar sınav soruları
çalarken böyle izlediniz. Bugün de atamalarda, mülakatlarda bilimini sınayan
değil, çocuklarımıza bakıp “Bizden mi, değil mi?” diye ayrıştıran bir anlayışla
işi yürütüyorsunuz. Yani siz bu yaptığınızla hem gençlerin hem de o gençler yetişsin diye
kendinden fedakârlık yapmış o gençlerin anne ve babalarının hayatlarını
çalıyorsunuz. Ne uğruna? Partizanca bir hedef uğruna. Çünkü derdiniz Türkiye
değil, derdiniz kendi siyasi ikbaliniz. 
Şimdi, eğitimi
altüst ettiniz. Eğitimi altüst ettiğiniz için; bilimsel, rasyonel düşünen
çocuklar, eşit fırsatlarla okuyabilen ve eğitime eşit imkânlarla erişen
çocukların olduğu bir Türkiye olmaktan çıkardığınız için Türkiye artık
teknoloji de üretemiyor. Teknoloji üretemediğimiz için zaten gelir
yaratamıyoruz. İster dönün PISA skorlarına bakın, onu istemezseniz bilimsel
üretime bakın, Türkiye’de eğitim sizin yüzünüzden dökülüyor. 
Değerli
arkadaşlar, bu, gencin, kadının, emekçinin, orta sınıfın, üretici sermayesinin
bütçesi değil ama açıkça rant sermayesinin bütçesi. (CHP sıralarından alkışlar)
Rant sermayesi bütçesinde dört temel unsur var; ihale var, vergi afları, vergi
kıyakları var, kamu-özel iş birliği var, bir de Varlık Fonu var. 
Birinci ayak,
bütün dünyada zaten ahbap çavuş ilişkisi dönen ülkelerde simge bir şey vardır,
ihaleler, adrese teslim ihale. Ne yaparsınız? E, Kamu İhale Kanunu’nu ayda bir
değiştiririz. Yaptınız mı? Vallahi, yaptınız, adrese teslim ihale sistemi.
Teslim edilen adresler de zaten belli, üç beş tane yandaş şirkete gidiyor,
artık bütün Türkiye isimlerini biliyor. Kime gideceğine de tek bir kişi karar
veriyor zaten.
Düzenin ikinci
ayağında bu şirketlere vergi kıyakları var. Yetmedi mi af? O zaman indirim
yaparız. O da mı yetmedi? Merak etme, bir tane daha af yaparız.
Üçüncü ayakta
“kamu-özel iş birliği” denen model var. Şimdi, güya projeyi özel sektör yapıyor
ama özel sektör o kadar ballı ki zaten ihale adrese teslim gelmiş, ihalenin
adrese teslim olması yetmemiş kredi de kamudan verilmiş, o da yetmemiş bir de
garanti verilmiş, “Vallahi, insanlar hasta olacak gelecek, gelmezlerse biz
öderiz.” denmiş, “İnanın bu yoldan geçecekler, geçmezlerse biz öderiz.” demiş
kamu. Yani esasında garanti edilen, özel sektörün kârı ve kazancı olmuş.
Şimdi, bu
“Kamuya hiç yük olmayacak.” denen projelerin yüklerini işte bu bütçede görmeye
başladık; 6,2 milyar lira. Bu bütçede daha yeni görüyoruz, buz dağının görünen
ilk parçası bu, 6,2 milyar lira 80 milyona yüklendi yani siz Türkiye
ekonomisini üç beş yandaşa ipotek ediyorsunuz.
“İpotek”
deyince, bu, rantın son aşamasını da ortaya çıkarıyor; vallahi yandaşa kaynak
bulurken nerede tıkandıysanız aklınıza cin fikirler geldi, en son cin fikir de
Varlık Fonu oldu. O Varlık Fonu “ipotek fonu”ydu zaten ilk kurulduğunda, sonra
torbaya “ipotek fonu” olarak girdi, torbadan “paralel hazine” olarak çıktı ve
bu paralel hazineden de doğrudan hazineye ödenmiş vergilerimizi yandaş
şirketlere aktaracak bir hortum koydunuz. Özetle, bu bütçe bir yandaş rantçı
bütçesidir, bu bütçe halkçı bir bütçe değildir. (CHP sıralarından alkışlar) 
Şimdi,
bu olağanüstü hâl bütçesinin ortaya çıkardığı birtakım sonuçlar var. Vatandaşın
derdi eşitsizlik, vatandaşın derdi işsizlik, vatandaşın derdi yoksulluk, onun
derdi ortalıktaki talandan rahatsızlık. Şimdi izin verin, rakamlarla bu tabloyu
bir çizeyim: 2002’de Türkiye'de en zengin yüzde 1 servetin yüzde 38’ini elinde
tutuyor, en güncel veriye göre aynı yüzde 1 bugün servetin yüzde 54’ünü elinde
tutuyor. Yani ne olmuş? Asgari ücretliden alınmış, yüzde 1’e verilmiş. Ne
olmuş? Çiftçiden alınmış, yüzde 1’e verilmiş. Ne olmuş? Emekçiden alınmış,
yüzde 1’e verilmiş. Ne kadar? Servetin yüzde 16’sı, biraz önce tarif ettiğim o
rant düzeniyle. 6 milyon kişi işsiz. 31 milyon kişinin bankaya borcu var, 31
milyon kişi. 6 milyarmış hane halkının borcu 2002’de, bugün 470 milyara çıkmış.
Türkiye'nin millî gelirine dış borcunun oranı yüzde 50’yi aşmış durumda. Üretim
yok, beton var. Sanayinin millî gelirdeki payı yüzde 19’a düşmüş. İhracatımızın
içinde de sadece yüzde 3’lük bir yüksek katma değerli, teknolojili ürün satışı
var.
Yani
saray rejimi belki bu bütçeye ve bu düzene mahkûm ama Türkiye bu bütçeye de bu
düzene de mahkûm değil. Hani “E, hani, nerede öneri?” dediniz ya izin
verirseniz konuşmanın kalanını da alternatif bir halkçı bütçenin ne olması
gerektiğini anlatarak bitirmek istiyorum.
Bugün Türkiye’de
bir halkçı bütçeye ihtiyaç olduğu çok açık ve bu halkçı bütçenin yeni bir
bütüncül politikaya ihtiyacı olduğu da açık. Bunun ayrılmaz parçaları; yeni bir
vergi politikası, olmazsa olmazı yeni bir ücret politikası, olmazsa olmazı yeni
bir kalkınma anlayışı ve yeni bir sosyal politika. Peki, bu yeni bütüncül
programın vergi politikası ne olmalı? Açıkça tercihini emekten yana kullanmalı.
Asgari ücretten vergiyi sıfırlamalı. (CHP sıralarından alkışlar) Onun yerine,
sizin besleyip büyüttüğünüz rantçı sermayeden rant vergisi almalı. Hani “Kaynak
nerede?” diyorsunuz ya, kaynak orada duruyor işte. Rant vergisini alırsınız,
asgari ücretliden vergi almazsınız. Bu kadar somut, bu kadar açık politikalar. 
Tüketenden
değil, kazanandan vergi toplayan bir düzene geçişin reformları hızla yapılmalı.
Nasıl olacak bu? Dolaylı vergileri azaltın, kazanandan vergisini alın. Toplayın
vergiyi kazananlardan, toplayın vergiyi rantçıdan. O zaman vatandaşın ÖTV’sini
ve KDV’sini düşürmek için kaynak da çıkacaktır ortaya. Ha, bu kaynak size
yetmedi mi? O zaman halkçı bir bütçenin bakanlar kurulunun ne yapacağını
söyleyeyim size: Vergi cennetleri listesini yayınlar ve oralara giden gelen
paralardan olması gerektiği gibi vergiyi toplar. (CHP sıralarından alkışlar) 
Bugün
uluslararası veriler bize şunu gösteriyor: Cennetlere, offshore’a gitmiş olan
Türkiye’nin serveti, millî gelirinin yüzde 20’si, uluslararası veriler
söylüyor. Hani, “Çok büyümüşüz, esasında daha çok gelirimiz vardı.” demiştiniz
ya, o gelir o cennetlerde duruyor. Vergilendirin o cennetteki paraları,
vergilendirin kendinizi, o zaman toplarsınız kaynağı, o zaman halkçı bir bütçe
yapmak mümkün olur. 
Peki, bu
bütçenin dayanacağı yeni ücret politikası ne olmalı? Çok açık. Ücretlilerin
emekle ortak oldukları refahtan pay aldıkları bir düzen kuracak bir halkçı
bütçe. Yani kamu emekçisi, memur müzakere ederken sadece enflasyona karşı
korunmayacak, refaha da ortak edilecek. Aynı şey asgari ücretli için yapılacak.
Halkçı bir bütçede hem asgari ücretli hem de memurlar sadece enflasyona
ezdirilmeyecek, refah payına ortak edilecek ve asgari ücret bir halkçı bütçede
asla açlık sınırının altına düşmeyecek. Onun için, bugün, en az 2 bin lira
olması gerek diyoruz. (CHP sıralarından alkışlar)
Tabii,
ücretleri artırmak için üretim yapısını da değiştirmek gerekiyor, ki bu ücret
artışı kalıcı olabilsin, bu ücret artışının yükü ekonomide ortak
paylaşılabilsin. Onun için de, yeni bir kalkınma programına ihtiyaç var.
Dikkatinizi çekerim “yeni bir büyüme” demedim, “yeni bir kalkınma programı”
dedim. Bunun için de, her şeyden önce, verimsiz alanlara yatırım yapan değil
verimli alanlara yatırım yapan bir kamuya ihtiyaç var. Bu halkçı bütçe hemen
kamu-özel iş birliği modellerinden vazgeçer, vazgeçmelidir zaten. Peki, nereye
yatırım yapar? Çok açık: Sosyal bakım hizmetlerine yatırım yapar ve bugün
dünyada yaşanıyor olan teknolojik dönüşümü bir Türkiye gerçeğine dönüştürecek
teknolojik altyapı yatırımlarına yapar. Mesela, sosyal bakım hizmetleri. Halkçı
bir bütçe her mahalleye kreş açar. Her mahalleye geceli-gündüzlü bakımevleri
açar. Yani rantçı, verimsiz inşaat projeleri yerine annelerin çocuklarını
güvenle bırakacakları kreş, çocukların anne ve babalarını güvenle bırakacakları
bakımevleri inşa eder ve bu anlayışla ülkeyi kalkındırır. “Kaynak yok.” mu
diyorsunuz? Kaynak var, mesele bir siyasi tercih meselesi. Şu anda kamu
yatırımları içerisinde en büyük payı alıyor olan ulaştırma sektörü, 29 milyar
lira alıyor bütçeden. Yarısını, yarısını, o verimsiz köprülere harcamak yerine
-yine köprüler yapılır, yine yollar yapılır ama- yarısını sosyal bakım
hizmetleri üretecek bir altyapıya harcasak o zaman sadece ekonomi daha çok
büyümeyecek, istihdam da 2,5 katı artacak. Bütün çalışmalar bunu gösteriyor.
Yani sadece o bütçenin yarısını kreş yapmaya, o bütçenin yarısını sosyal bakım
hizmetleri sağlamaya aktarırsak ek 500 bin istihdam sağlayabiliyoruz. 500 bin
aile demek bu. Bu bir siyasi tercihtir. Bizim halkçı bütçemizin tercihi budur.
Üstelik de stajyer değil, kursiyer değil, bursiyer değil, açıkça güvenceli
çalışacak; esnek değil, tam zamanlı çalışacak ve bu, güvenceli çalışmayla
yarına umutla bakacak emek anlamına geliyor.
Sayın
milletvekilleri, bu halkçı düzen hakiki bir sosyal devleti içerir. O sosyal
devletin yasal altyapısı hak temelli kurulur, partizanca değil. Bir halkçı
bütçe bunu yapar. İhtiyacı olanın ihtiyacını partizanca değil, bu ülkenin
vatandaşı olmaktan doğan hakkı sebebiyle o yardımı aldığı bir düzeni kurar.
Evrensel standartlarda bir çocuk geliri programıyla bütün çocukların hayata
yoksullukla değil eşit fırsatlarla başlamasını sağlar. İşsizlik Sigortası
Fonu’nun kullanım koşullarını rahatlatır; 3,5 milyon işsiz varken sadece 385
bin kişinin faydalandığı değil, bütün işsizleri rahatlatan bir iş yapar.
Vatandaşını yeniden üretime katacak aktif istihdam politikalarını uygular. 
Değerli
milletvekilleri… 
Ben, biraz süre
istiyorum. 
BAŞKAN – İki
dakika ilave ediyorum. 
SELİN SAYEK BÖKE
(Devamla) – Herhâlde beş dakika alabiliyorum kadın olmaktan kaynaklı. 
BAŞKAN – Yok
efendim. Öyle bir kaide yok. 
SELİN SAYEK BÖKE
(Devamla) – Kadınlar arası ayrımcılık mı oluyor? 
BAŞKAN – Selin
Hanım, öyle bir kaide yok. 
İki dakika,
lütfen… (CHP sıralarından “Beş, beş” sesleri) 
SELİN SAYEK BÖKE
(Devamla) – Beş dakika gibi devam ediyorum o zaman. 
Bütün dünyada
üretim biçimleri değişiyor ve Türkiye’de KOBİ’lerin bu teknolojiyle uyumlu hâle
gelmesi için ciddi bir altyapı yatırımına ihtiyaç var. Gelin o zaman, bir
halkçı bütçede ne yapacağımızı ben size söyleyeyim: Biz, halkçı bütçede sadece yol
yapmayacağız, Türkiye’yi fiber optik bir otoban ağına çevireceğiz çünkü
biliyoruz ki yarının teknolojisi o fiber optik otoban ağından geçiyor ve bu
yüksek katma değerli üretim için eğitim reformu olacak bu halkçı bütçenin
içerisinde. Yatırım bütçesi artırılacak, atanamayan öğretmenler öğrencileriyle
buluşacak, YÖK kalkacak, akademisyenler üzerinde hapis tehdidi olmayacak,
“barış” dediği için akademisyenler işinden atılmayacak (CHP sıralarından
alkışlar) Üniversiteler özgürleşecek ve gençler gençliklerini yaşayacak. Bunlar
verimliliği artıracaktır ama tabii, Türkiye’de herhangi bir üretim olabilmesi
için her şeyden önce OHAL’in kalkması gerekiyor, her şeyden önce kurallı
işleyen bir düzenin inşa edilmesi gerekiyor. Bunun için de bağımsız kurumlar
gerekiyor. 
Mesela, bu
halkçı bütçe ne yapar? Merkez Bankasını rahat bırakır, Sayıştayı çalıştırır,
hukuka dokunmaz, kutuplaştırmaz, barış sağlar, ülke ekonomisine güveni artırır.
O zaman ne olur? Varlık Fonu saçmalığından vazgeçer, paralelini değil
hazinesini güçlendirir. Sonuç ne olur biliyor musunuz? Faizler düşer. Bugün
ihtiyaç faizleri son yetmiş ayın en yüksek düzeyine ulaşmış. Neden? OHAL olduğu
için. Neden? Hukuk yok sayıldığı için. Neden? Ülke işlemez hâle getirildiği
için. Yani başka bir kamuyla yeni bir kalkınma mümkün. Ama bunu siz
yapamazsınız. Çünkü bu bir siyasi tercihtir. Sizin tercihinizin kimden yana
olduğu belli. Ama biz yapacağız. Biz halkçı bir bütçeyi bu çatı altında bir
Türkiye gerçeğine dönüştüreceğiz.
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum Sayın Böke.
Efendim,
bütçenin tümü üzerinde ilk söz, lehinde olmak üzere, Adana Milletvekili Sayın
Mehmet Şükrü Erdinç Beyefendi’ye aittir.
Buyurun Sayın
Erdinç. (AK PARTİ sıralarından alkışlar)
Süreniz on dakikadır.
MEHMET ŞÜKRÜ
ERDİNÇ (Adana) – Sayın Başkan, değerli milletvekilleri; yüce heyetinizi
saygıyla selamlıyorum.
VEDAT DEMİRÖZ
(Bitlis) – Senden korktular, ne yaptın ya?
MEHMET ŞÜKRÜ
ERDİNÇ (Devamla) – Sayın Başkanım, bir uğultu var herhâlde, salonu terk
ediyorlar. Süremizi baştan alırsanız.
MUSA ÇAM (İzmir)
– Baştan alın efendim, baştan alın.
ÖZGÜR ÖZEL
(Manisa) – Sizinle ilgisi yok. Başbakan da bizi dinlemedi de.
BAŞKAN – Tabii,
baştan başlatırız efendim.
MEHMET ŞÜKRÜ
ERDİNÇ (Devamla) - Sayın Başkan, değerli milletvekilleri; yüce heyetinizi
saygıyla selamlıyorum.
2018 Yılı
Merkezî Yönetim Bütçe Kanunu Tasarısı’nın tümü üzerindeki görüşmelerin
ülkemize, milletimize, ekonomimize hayırlar getirmesini Allah’tan temenni
ediyorum.
Genel Kuruldaki
aralıksız, on iki günlük mesainin sonuna geliyoruz artık. İnşallah birazdan
kanunun tümünü oylayıp milletimizin hizmetine sunacağız. 2018 Bütçe
Tasarısı’nın hazırlanmasında emeği geçen başta Maliye Bakanımıza, Maliye
Bakanlığı bürokratlarına, özellikle Komisyon çalışmalarında eleştirileriyle,
katkılarıyla Bütçe Tasarısı’nın şekillenmesine katkı koyan Plan ve Bütçe
Komisyon üyelerimize, tüm bakanlarımıza, milletvekillerimize teşekkür ederek
sözlerime başlamak istiyorum.
Öncelikle, AK
PARTİ iktidarının en büyük başarılarından birisi, milletimizin kendisine ve
ülkesine olan güvenini yeniden tesis etmesidir. Devletimizle milletimiz arasına
örülen duvarları yıkması, büyük bir sosyal restorasyon dönemini başlatmış
olmasıdır. 
Bütçenin bu son
gününde rakamlara çok girmeyeceğim ancak bilhassa bu yıl 3’üncü çeyrek
büyümemiz yüzde 11’i aştı. Bu yüksek rakamlar, Türkiye'nin alışık olmadığı
rakamlar değil, AK PARTİ hükûmetleri süresince oluşan bu rakamlar, istikrarlı
şekilde ileride de belirmeye devam edecek.
Benim burada
altını çizmek istediğim önemli bir nokta var. Gelişmekte olan bir ülke olmamız
münasebetiyle, işsizlik oranlarımız yüzde 2, yüzde 3 seviyelerine inene dek
yani gelişmiş ülke parametrelerine yetişene dek, yüksek büyüme oranlarımızı
aynı hızla sürdürmek zorundayız. Global yıllık büyüme oranlarının yüzde 3
oranlarında oluşması, büyük oranda gelişmiş ülkelerin büyüme oranlarından
kaynaklanır, bizim de bir zorunluluk olarak her daim bu rakamın yani
ortalamanın üzerinde büyümemiz şarttır çünkü bizim bir vizyonumuz, 2023 hedeflerimiz
var. Tüm dünya karşımızda olsa da, etrafımız çepeçevre kaynar kazan da olsa,
biz, ekonomik istikrarı, huzuru ve emniyeti tesis etmeye devam edeceğiz. Bunun
için de sağlam bir kamusal yönetim gereklidir ve onun koşulu da sağlam bir
bütçedir ki biz, bunu, Genel Kurulumuzdan inşallah bugün geçiriyoruz. 
Değerli
milletvekillerimiz, malumunuz, bütçeler siyasi metinlerdir. Ülkelerin,
iktidarların yarınlara bakışlarını, hedeflerini bütçeye bakarak anlamak
mümkündür. Bakınız, bu bütçe, en çok kaynağı eğitime aktararak “Ben eğitimi
merkeze alacağım.” diyor. Bütçemiz yatırımlara ayırdığı kaynağı artırarak “Bu
ülke büyüyecek; kim ne derse desin, kim ne yaparsa yapsın istihdam üretecek.”
diyor. 
Bütçe meselesi,
bu ülkenin tarihinde öz güven inşası anlamında çok hayati bir yer tutuyor.
Bizim aziz milletimiz, son iki yüz yılda kendi bütçesinde söz sahibi olmadığı
günleri yaşadı. Osmanlının Düyun-ı Umumiyeyle yaşadığı acı tecrübeyi bu millete
AK PARTİ iktidarı öncesi IMF’yle yaşattılar. Allah, bu millete dışarıdan
gelecek reçetelere bel bağlanan, kimsenin yarına umutla bakmadığı, bakamadığı o
günleri bir daha yaşatmasın. Allah, seçilmişlerin değil, IMF memurlarının
yönettiği bir çaresizlikle bu milleti bir daha imtihan etmesin. 
Biliyorsunuz ki
Sayın Cumhurbaşkanımızın her fırsatta faiz oranlarının yüksek olduğunu, faiz
sisteminin ekonominin çarklarına verdiği zararı dile getirmesi önemli bir
husustur. Faiz, üretimin, ticaretin, istihdamın, AR-GE’nin, kalkınmanın
önündeki en büyük engeldir. Oyunun kuralları ne yazık ki global ekonomik
sistemde faiz üzerine kuruludur ancak güç, bugün, bu sistemin kurucularının
elinde. Elbette, bizim de, Hükümetimizin de buna karşı planları, programları
vardır. Evet, faizsiz sistemle çalışan, ticareti odağa alan bankacılık sistemi
Türkiye’de hiç olmadığı kadar hızlı yükseliyor. Hatırlatırım, kamu bankalarımız
bu yolda tecrübelerini iyi kullanıyorlar. Yol haritamız hazır. Hiçbir düzen
ebediyen sürmez. Biz, her fırsatta, faiz düzeninin sakıncalarını, paranın
üzerindeki hâkimiyetini, alışverişi yani ticareti tökezlediğini, sanal
hareketlenmelerle para birimlerini itibarsızlaştırdığını, toplumları suni
fakirleşmeye yönelttiğini, zorladığını, üretim yerine tembelliği teşvik
ettiğini dile getireceğiz. 
Değerli
milletvekilleri, paranın, insan gücünün, teknolojinin küreselleştiği
anlayışıyla ekonominin on yıllardır global olarak krizlere sürüklendiği,
kontrol edildiği dönemlerden geçtik. Artık bu sistemin yürümeyeceği çok
açıktır. Tüm dünyada ekonomi politikalarıyla, parasıyla, insan kaynağıyla içine
kapandığı bir süreç ister istemez yaşanmaktadır. Bizim de millî sistemimiz,
millî ekonomik sistemimiz kapsamında paramızı, insan gücümüzü, kalkınmamızı
millîleştireceğimiz, iktisadi bağımsızlığımızı sağlayacağımız 2023
hedeflerimiz, 2053 ve 2071 vizyonlarımız var. Bu anlamda, cumhurbaşkanlığı
hükûmet sistemiyle ülkemizin kaderinin nasıl da değişeceğini, prangalarından
kurtulup millî hedeflere nasıl da odaklanabileceğini göreceğiz inşallah. İşte
gözümüzün önünde Suudi Arabistan, işte diğer zavallı emirlikler; baştan ayağa
Amerika’ya bağlanmış, kendi parasını dahi yönetemeyen mahkûm birer ekonomi.
Parası cebinde bile değil, ülkece maaşa bağlanmış, parasıyla alabildiği tek şey
silah. Bu oyuna gelmemek için millî ekonomiyi hayata geçiriyoruz. Bütün anahtarı
da, dediğim gibi, cumhurbaşkanlığı hükûmet sisteminin hayata geçmesiyle mümkün
olacak inşallah. 
İktisadi
bağımsızlık süreci, Türk lirasından 6 sıfır atılarak başlanan ekonomik reform
sürecinin devamıdır. Bilindiği üzere, dünyada Amerikan doları küresel para
birimi gibi dolaşımda. Çok öncesinde Amerikan Merkez Bankasında doların
karşılığı altın olarak yer almaktaydı ama bugün kâğıt olarak bile bir değeri
söz konusu değil.
Şunu ifade etmek
isterim: Para ve iktisadi sistemlerde bağımlıysanız işiniz yaş ancak kimsenin
dışarıdan müdahale edemeyeceği, değersizleştiremeyeceği para ve iktisadi
sisteme sahipseniz durum farklı. Kısacası, millî ekonomi süreci iktisadi
bağımsızlığımızı tesis etme yolunu açacaktır.
Bugün, Türkiye
öz güvenle, istikrarla yoluna devam ediyor. Günlük, geçici siyasi krizlerden,
jeopolitik gerginliklerden, yapay gündemlerden etkilenmeden ülkemizi yarınlara
taşıyoruz. Darbe girişimini kahramanca savuşturmuş milletimizle el ele,
yarınların Türkiye’sini daha güçlü bir şekilde, titizlikle hazırlanmış bir
bütçeyle oylayacağız. Bizler, bugün, dünya siyasetinde bütçesinin toplamından
çok daha derin bir etki oluşturabiliyorsak, burada hiç kuşkusuz, medeniyetimize
yaslanan siyaset ahlakımız vardır. İşte bu siyasal ahlak, bu bütçenin merkezine
insanı koyarak daha adil bir yaşam vadediyor. Eğitime, sağlığa kolayca
erişebilirlik, her türlü kamu hizmetinde yüksek kalite vadediyor. Bizim
hedefimiz, çağa ayak uyduran, geleceği okuyabilen, bilgi toplumuna dönüşmüş,
katma değer zincirinde yukarı çıkmış, rekabet gücü yüksek güçlü Türkiye. 
Değerli
milletvekilleri, dün Birleşmiş Milletler Genel Kurulunda Kudüs’le ilgili tarihî
bir karar alındı. Kabadayılığa meydan okuyarak ABD’nin Kudüs’le ilgili
kararının karşısında durdu hem de ezici bir çoğunlukla. Çok uzunca zamandır
işlevsizleşmiş, sessiz kalmayı tarafsızlık addeden siyasetsizliğe gömülmüş
uluslararası kuruluşlar, Kudüs meselesinde nihayet net tavır aldılar. Önce
İslam İşbirliği Teşkilatı, sonra Birleşmiş Milletlerde alınan bu kararlarda
ülkemizin oynadığı tarihî rol son derece önemlidir. 
Sayın
Cumhurbaşkanımızın liderliğinde dünyanın vicdanı olmak, haksızlığa karşı yüksek
sesle itiraz edebilmek de bu ülkeye ve bizim insanımıza yakışır. Kudüs
meselesinde ülkemizin aldığı inisiyatif, birkaç basit cümleyle geçiştirilebilecek
kadar hafif bir mesele değildir, toptan bir sistem itirazını da içinde
barındıran bir net duruş, yeni bir siyaset, dil inşasıdır. 
(Mikrofon
otomatik cihaz tarafından kapatıldı) 
MEHMET
ŞÜKRÜ ERDİNÇ (Devamla) – Teşekkür etmek için Sayın Başkan.
BAŞKAN
– Lütfen bağlayın efendim. 
Bir
dakika ekliyoruz. 
MEHMET
ŞÜKRÜ ERDİNÇ (Devamla) – Değerli milletvekilleri, bütçe görüşmeleri neticesinde
Türkiye'nin büyüme öngörülerine ayak uydurabilecek, kamu yatırımlarını
destekleyebilen, oldukça sağlam, güçlü ve nitelikli bir bütçeyi
yasalaştıracağız inşallah. 
Bu
vesileyle 2018 yılı bütçesinin hayırlara vesile olmasını diliyor, hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Erdinç. 
Şimdi
Hükûmet adına ilk söz, Başbakan Yardımcısı Gaziantep Milletvekili Sayın Mehmet
Şimşek Beyefendi’ye aittir. 
Buyurun
Sayın Şimşek. (AK PARTİ sıralarından alkışlar) 
Süreniz
otuz dakikadır. 
BAŞBAKAN
YARDIMCISI MEHMET ŞİMŞEK (Gaziantep) – Sayın Başkan, değerli milletvekilleri;
yüce Meclisimizi sevgi ve saygıyla selamlıyorum. 
Bugün 2018 Yılı
Merkezi Yönetim Bütçe Kanunu Tasarısı ile 2016 Yılı Merkezi Yönetim Kesin Hesap
Kanunu Tasarısı’nın tümü üzerindeki müzakerelerimizi tamamlıyoruz. Başta Meclis
Başkanımız ve başkan vekillerimiz olmak üzere Divan üyelerimize, parti
gruplarımıza, komisyon başkanlarımıza ve bütün milletvekillerimize bugüne
kadarki özverili çalışmaları için teşekkürlerimi ve şükranlarımı sunuyorum.
Yapıcı ve yol gösterici eleştiriler, öneriler için de teşekkür ediyorum. 
2018 yılı bütçesinin hazırlanmasında ayrıca emeği geçen
tüm kamu kurumlarının temsilcilerine, uzmanlarına ve Meclis çalışanlarına da
teşekkür ediyorum. Kabinedeki bütün bakan arkadaşlarıma da teşekkürü borç
biliyorum. Bu süreçte verdikleri destek için Sayın Başbakanımıza, Sayın
Cumhurbaşkanımıza da şükranlarımı sunuyorum. Bütçemizin ülkemize, milletimize
hayırlı olmasını diliyorum. 
Sayın Başkan, değerli milletvekilleri; bütçe
görüşmelerinde çok şey söylendi. Hükûmetimizin performansına, ekonomi politika
ve uygulamalarımıza yönelik birçok eleştiri yapıldı, teşekkür ediyoruz ancak
hiç kimsenin yadsıyamayacağı bir gerçek var ki o da son on beş yıllık dönemde,
AK PARTİ hükûmetleri döneminde Türkiye ekonomisi güçlü bir performans ortaya
koymuştur. Peki, bunu destekleyecek ne tür veriler vardır? Ben bu konuyu iki
türlü anlatacağım: Bir, cumhuriyet tarihimizdeki dönemsel karşılaştırmayı
yapacağım ama daha önemlisi, dünyayla karşılaştıracağım on beş yıllık
performansımızı. 
Hayata geçirdiğimiz reformlar ve doğru politikalar
sayesinde ülkemiz son on beş yılda yaşanan birçok iç ve dış şoka karşı muazzam
bir direnç göstermiştir. Cumhuriyetimizin kuruluşundan 2002 yılına kadar
ülkemiz yıllık ortalama yüzde 4,7 oranında büyümüştür. Türkiye ekonomisi
2003-2016 döneminde yüzde 5,6; küresel kriz sonrası dönemde ise yüzde 6,7
büyümüştür. Şimdi şunu söyleyebilirsiniz, “Türkiye 1 puan daha fazla büyümüş, o
kadar da önemli bir fark değildir.” diye düşünebilirsiniz ancak bunu
küçümsemeyelim, büyük bir farka işaret ediyor. 
1924’ü 100’e eşitlersek ve reel olarak yüzde 4,7’yle
1924’te 100 lira olan millî geliri 2016’ya taşırsanız yaklaşık 6.800 olur ama
aynı sürede Türkiye 5,6 büyüseydi bu rakam 15 binleri aşardı. Dolayısıyla 1
puanlık ilave büyüme, net, çok güçlü bir performanstır. Kısaca, on beş yıllık
iktidarımız iç ve dış şoklara rağmen Cumhuriyet Dönemi’nin en güçlü büyüme
performansını göstermiştir. 
Şimdi müsaade
ederseniz, başka ülkelere oranla da bu performansın güçlü olduğunu sizlere
açıklamak istiyorum, rakamlarla bunu ortaya koymak istiyorum. 
2002’yi 100
kabul edelim ve reel olarak 2016’da dünya ekonomisi 100’den 172’ye, Avrupa
Birliği 100’den 121’e, Çin ve Hindistan hariç gelişmekte olan ülkeler 100’den
183’e çıkmış. Peki, Türkiye 100’den kaça çıkmış? Türkiye 100’den 215’e çıkmış.
(AK PARTİ sıralarından alkışlar) Dolayısıyla çok net olarak, Türkiye'nin bu
dönemdeki performansı kıta büyüklüğünde olan Çin ve Hindistan hariç, bütün
diğer ülke ve ülke gruplarına oranla çok daha güçlü bir performans ortaya
koymuştur. Peki, bunun sonucunda ne olmuştur? 2002 yılında Türkiye'nin satın
alma gücü paritesi ile kişi başına millî geliri Avrupa Birliğinin yüzde 37’si
civarındaydı, bu sene muhtemelen yüzde 64’ünü aşmış olacak. Bakın, Avrupa
Birliğiyle biz arayı kapatmışız. Atatürk’ün bize verdiği hedef doğrultusunda
gerçekten Türkiye bu dönemde çok güçlü bir ilerleme kaydetmiştir, Batı’yla
arayı kapatmıştır. 
Şimdi, büyüme
reel midir, değil midir? Büyüme reeldir, vatandaşlarımıza yansımıştır. Müsaade
ederseniz birkaç rakam vereyim. On beş yıl önce bu ülkede yıllık 91 bin
otomobil satılıyordu, geçen sene 757 bin otomobil satıldı. On beş yıl önce
Türkiye’de 3 milyon civarında beyaz eşya satılıyordu, geçen sene 7,5 milyon
beyaz eşya satılmış. 2000’li yılların başında çiftçimiz yıllık 7 bin traktör
alıyordu, geçen sene 70 bin traktör almış, 70 bin. (AK PARTİ sıralarından
alkışlar) 
MAHMUT TANAL
(İstanbul) – Borçlar ne kadar artmış Sayın Bakan, borçları bir söyler misiniz?
BAŞBAKAN
YARDIMCISI MEHMET ŞİMŞEK (Devamla) - Yurt dışını ziyaret eden, iş için, turizm
için seyahat eden vatandaş sayımız 2003 yılında 3,4 milyon kişiydi, geçen sene
7,9 milyon, bu sene 8,5 milyon. (AK PARTİ sıralarından alkışlar) 2002 yılından
bu yana asgari ücret dolar bazında 3 kat artmıştır, reel olarak yüzde 111
artmıştır, yüzde 111, en düşük memur maaşı reel olarak yüzde 88 artmıştır,
engelli vatandaşlarımıza ödenen aylıklar reel olarak yüzde 509 artmıştır,
öğrencilere verdiğimiz öğrenim kredileri reel olarak yüzde 161 artmıştır. Evet,
büyüme gerçektir, büyüme vatandaşa yansımıştır. 
Büyüme sayesinde
yoksulluğu azalttık, eğitimde fırsat eşitliği, sağlıkta bir devrim
gerçekleştirdik. Bu sene bütçeden en büyük payı -son on beş yılda olduğu gibi-
eğitime ayırıyoruz, ikinci en büyük payı sağlığa ayırıyoruz. Milletin vergileri
80 milyonun eğitimine ve sağlığına gidiyor. 
2002 yılında,
yine -AK PARTİ hükûmetleri o dönemde başladığı için söylüyorum- Birleşmiş
Milletlerin birtakım kriterleri var yoksullukla ilgili, günlük 4,3 doların
altına yaşayanların toplam nüfus içerisindeki payı yüzde 30’du yani her 100
kişiden 30’u günlük 4 dolar 30 sentin altında bir gelirle, bir harcamayla
yaşıyordu, bugün bu oran yüzde 1,6’ya gerilemiştir. 
Evet,
gelir dağılımını da iyileştirdik. Hangi göstergeyi kullanırsanız kullanın,
hangi göstergeyi, OECD’nin raporuna bakın, 2002-2016 döneminde gelir dağılımını
iyileştiren nadir ülkelerden bir tanesiyiz. Evet, Gini katsayısı 0,44’ten
0,40’ın altına inmiştir. Bakın, bu Hükûmet, bu bütçe, kimden yanadır anlamında
bunun altını özellikle çizmek istiyorum, bu dönemde millî gelirden ücretlilerin
aldığı pay yüzde 26,2’den yüzde 32,7’ye çıkmıştır. Evet, hükûmetlerimiz
emekçiden, çalışanlardan yana net bir politik tavır koymuştur. Evet, bir şeyi
daha söyleyeyim. Net işletme artığının payı ise yüzde 56,5’ten yüzde 52,2’ye
gerilemiştir. Tercihimiz nettir, biz çalışandan, üretenden yanayız. 
Sayın
Başkan, değerli milletvekilleri; geçen sene Türkiye ekonomisi hain darbe
girişimi ve terör nedeniyle çok ciddi bir şokla karşı karşıya kaldı. Buna
rağmen yüzde 3,2 büyüdü çünkü işin başında basiretli, tecrübeli ve güçlü bir
Hükûmet var. Yaşanan bu olumsuzlukların reel ekonomiye sirayet etmemesi için,
en az düzeyde etkilenmek için Hükûmetimiz çok hızlı bir şekilde zamanında ve
doğru tercihlerle ekonomide yaşanan bütün bu şokları bertaraf edecek bir dizi
adımı attı. Reel sektörün finansmana erişimini kolaylaştırmak amacıyla hazine
destekli Kredi Garanti Fonu’nu evet, devreye soktuk ve sistem çok iyi çalıştı
ve birçok ülke şu anda bunu örnek alıyor ve bizden bunun uygulamasına ilişkin
zaman zaman bilgi talep ediliyor. Çünkü şu ana kadar bu verdiğimiz kredilerden
geri dönüşü olmayan oranı yüzde 0,3 ve son derece başarılı oldu.
Evet, geçen sene
Türkiye’nin başına gelen terör ve hain darbe girişimi gibi şoklar başka ülkelerde
yaşansa bu ülkeler muhtemelen resesyona, muhtemelen depresyona girerlerdi.
Bakın, son yıllarda içeride veya dışarıda birtakım şokları yaşayan Rusya ve
Brezilya son altı yılda yıllık ortalama yüzde 1 dahi büyüyememiştir. Bu,
aramızdaki farkı göstermektedir. Oysa biz ülkemizi aldığımız doğru tedbirlerle
2017 yılının ilk dokuz ayında yüzde 7,4 büyüttük. Üçüncü çeyrek itibarıyla
yakaladığımız yüzde 11,1’lik büyüme oranı ve ilk üç çeyrek performansımız
verisi açıklanan OECD, Avrupa Birliği ve G20 ülkeleri arasında en güçlü
performanstır. Üçüncü çeyrek ekonomideki yüzde 11’lik büyümeyi sadece ve sadece
baz etkisiyle açıklamak yanıltıcıdır çünkü çeyrekten çeyreğe de üçüncü çeyrekte
büyüme devam etmiştir. Mevsim ve takvim etkisinden arındırılmış gayrisafi yurt
içi hasıla rakamlarına göre ekonomide üçüncü çeyrekte net olarak büyüme ivmesi
devam etmiştir. Son on beş yılda olduğu gibi 2017’de de büyüme gerçektir,
vatandaşlarımıza yansımıştır. 
Yüzde 11,1’lik
büyümeyi sorgulayanlara müsaade ederseniz ben birkaç rakam vermek istiyorum.
Üçüncü çeyrekte sanayi üretimi yüzde 13,7 artmıştır. Üçüncü çeyrekte 1,4 milyon
vatandaşımıza -yıllık olarak- iş imkânı sağlanmış, üçüncü çeyrekte ihracat
yüzde 15,7 artmıştır, gerçektir. Aynı dönemde Türkiye’de yıllık yüzde 38,1
oranında turizm artmış, üçüncü çeyrekte Türkiye’ye 16,7 milyon turist
gelmiştir. Üçüncü çeyrekte 376 bin konut satılmıştır. Önceki yıla göre yüzde
23,4’lük artışa tekabül etmektedir. Üçüncü çeyrekte 2,5 milyon beyaz eşya
satılmıştır, yıllık artış yüzde 16,4. Üçüncü çeyrekte ülkemizden seyahat amaçlı
yurt dışına toplam 2,5 milyon vatandaşımız gitmiştir, yıllık artış oranı yüzde
12,5. Bakın, bu rakamların tamamı reeldir ve yüzde 11,1’in de üzerindedir
dolayısıyla büyüme verilerimizi sorgulayanlara ithaf olunur. (AK PARTİ
sıralarından alkışlar) 
Üçüncü çeyrek
büyümesi sadece yüksekliğiyle değil, kalitesiyle de fark yaratmıştır. Makine
teçhizat yatırımlarımız yüzde 15,3 gibi güçlü bir artış göstermiştir. Makine
teçhizat yatırımlarının güçlenmesi üretken kapasitenin ve potansiyel büyümenin
de yükseldiğine işaret etmektedir. Net ihracatın katkısı pozitif olmuştur.
Evet, büyüme bu sene tahminlerimizin üzerinde. Ama, şunun altını çizmek
istiyorum: Büyüme 2018’de de ve sonrasında da devam edecektir, güçlü bir
şekilde devam etmesi için gereken reformları yaptık, yapıyoruz. 
Kısa vadede
güçlü istihdam artışı, yüksek kapasite kullanımının getireceği yatırım artışı
ve destekleyici dış talep büyümeyi destekliyor. Ama, orta-uzun vadede bizim
demografik yapımız, elverişli, verimliliği artıran AR-GE ve altyapı eğitim
yatırımlarımız sayesinde büyüme artmaya devam edecektir. Bakın, uluslararası
kuruluşların tahminlerine göre, Türkiye 2017 yılında satın alma gücü
paritesiyle yaklaşık 2,1 trilyon dolarlık bir ekonomiye sahiptir. Satın alma
gücü paritesine göre, gayrisafi yurt içi hasıla 2030 yılında 3 trilyon dolar,
2050 yılında da 5,2 trilyon dolara çıkacaktır. Bunlar benim rakamlarım değil,
bunlar küresel tahminlerdir. 
Sayın Başkan,
değerli milletvekilleri; gördüğünüz gibi, Türkiye’nin performansı AK PARTİ’yle
güçlenmiş ve bu büyüme kapsayıcı bir büyüme olmuştur. Bakın, istihdam ayağı son
derece güçlü bir büyümeden bahsediyoruz. Küresel krizden bu yana avro
bölgesinde 3,5 milyona yakın istihdam oluşturulmuştur. Türkiye tek başına, küresel
krizden bu yana 8,3 milyon vatandaşına iş bulmuştur, 8,3 milyon. (AK PARTİ ve
Bakanlar Kurulu sıralarından alkışlar) Peki, bu ülke büyümese 8,3 milyona
istihdam sağlanabilir mi? Eylül itibarıyla yılbaşından bu yana 1,2 milyon
vatandaşımıza iş bulduk. İstihdam artışı devam edecektir. Evet, işsizlik
oranımız hâlâ yüzde 10’un üzerinde ama Türkiye'nin nüfusu genç, çalışma
çağındaki nüfus Avrupa Birliğinin 17 katı hızla artıyor, OECD ülkelerinin 3
katından daha hızlı artıyor. Evet, ondan dolayı zorlanıyoruz ama inşallah,
reformlarla, büyümeyle, yatırımla bunu da başaracağız. 
Sayın Başkan,
değerli milletvekilleri; bu başarı hikâyesinin yanında tabii ki üzerinde
çalışmaya ihtiyaç duyduğumuz sorun alanlarımız var, her şey güllük gülistanlık
değil; bunların başında cari açık gelmektedir. Son yıllarda cari açığımızı
azalttık ama bu sene cari açık gerek iç talebin güçlü olması gerek petrol
fiyatlarının yükselmesi gerekse altın ithalatı nedeniyle bir miktar yükselecek
ve gayrisafi yurt içi hasılanın yüzde 4,7’si civarında şu anda. Ancak şunun
altını çizmek istiyorum: Geçmişte bu büyüklükteki büyümeyi yani yüzde 7’nin
üzerindeki büyümeyi genelde bugünkü cari açığın 1,5 katına yakın bir cari
açıkla ancak sağlayabiliyorduk; yakın dönemden bahsediyorum. Son dönemde yaptığımız
reformlar işe yarıyor, enerjide dışa bağımlılığımız azalıyor ve AR-GE
çabalarımız sonuç veriyor. Dolayısıyla cari açığın azaltılması için reform
çalışmalarımıza devam edeceğiz ve bunu da başaracağız.
Sayın Başkan,
değerli milletvekilleri; bütçe müzakereleri boyunca sıklıkla gündeme gelen
diğer bir iddia da ülkemizin borcunun yüksek olduğu iddiasıdır. Kamudan
bahsetmiyorum, artık herkes kabullendi, kamunun borcunun düşük olduğunu herkes
kabullendi. Türkiye'nin borcu da yüksek değildir. Türkiye’de tüm kesimlerin,
bakın, bütün vatandaşlarımızın, bütün şirketlerimizin, finans sektörünün,
devletin toplam borcunun millî gelire oranı yüzde 144. Peki, gelişmekte olan
ülkelerde ne? Gelişmekte olan ülkelerde yüzde 219. Dolayısıyla iddia edildiği
gibi Türkiye’de borç düzeyi, borç oranı yüksek değildir. 
Bir rakam daha
söyleyeyim size: 2002 yılında toplam dış borç faiz ödemesinin millî gelire
oranı yüzde kaçtı? Yüzde 1,9’du. 2017’nin üçüncü çeyreği itibarıyla bu oran
yüzde 0,7’dir, dolayısıyla yönetilebilir bir borçtur. Ama özel sektörün kur
riskini, döviz riskini daha iyi yönetebilmesi için makro ihtiyati bir reformu
bu hafta içerisinde veya önümüzdeki hafta içerisinde hayata geçireceğiz. Biz
sorunlara karşı tabii ki duyarlıyız, gerekeni yapıyoruz. Son birkaç yıldır yaptığımız
vergi düzenlemeleriyle, borçla değil, öz kaynakla finansmanı teşvik ediyoruz. 
Sayın Başkan,
değerli milletvekilleri; enflasyon, iyileşme ihtiyacı olan diğer önemli bir
alanımızdır. 2016 Kasım ayında yüzde 7 düzeyinde seyreden tüketici enflasyonu
aralık ayından itibaren yükselişe geçmiş ve bu sene çift haneye ulaşmıştır. Bu
gelişmede döviz kuru, petrol fiyatlarındaki yükseliş ve gıda fiyatlarındaki baz
etkisi belirleyici olmuştur. İnanıyorum ki enflasyonda en kötüsü geride
kalmıştır. Aralık ayından itibaren enflasyon düşmeye başlayacaktır.
Hükûmetimiz, gıda fiyatlarındaki katılığı azaltmak, fire oranını azaltmak için
Gıda Komitesi üzerinden çok güzel çalışmalara imza atıyor. Ekim ayı başında bu
çalışmaların birçoğunu hayata geçirdik. Merkez Bankası da üzerine düşeni
yapıyor, yapacak. 
Sayın Başkan,
değerli milletvekilleri; biraz önce ifade ettiğim gibi, ekonomimizi şoklara
karşı dirençli kılan sağlam makroekonomik temellerimiz var. Örneğin, bankacılık
sektörünün sermaye yeterlilik oranı ekim itibarıyla yüzde 17 civarındadır. Bu
küresel normlara göre 2 kattan fazladır, aktif kalitesi son derece yüksektir.
Tahsili gecikmiş alacakların toplam kredilere oranı yüzde 3 civarındadır,
Avrupa Birliğinde bile yüzde 5 civarındadır. Sektör 2002 sonrasında asli işlevine
dönmüştür, firmalara kredi vermeye başlamıştır. Kredilerin gayrisafi yurt içi
hasılaya oranı yüzde 13’lerden neredeyse yüzde 70 civarına ulaşmıştır. Biz
geçen sene hazine destekli kredi garanti sistemiyle bu süreci daha da başarılı
kıldık, KOBİ’lere kredi imkânını sunduk. Ve şunu söyleyeyim; 202 bin firmaya
biz kredi kullanımının önünü açtık. Burada devlet her şeyi garanti etmiyor,
hazinenin garantisi maksimum yüzde 7’yle sınırlıdır. 
Türkiye
ekonomisinin diğer bir sağlam tarafı da kim ne derse desin kamu maliyesidir.
Maliye Bakanımız bu rakamları çok net bir şekilde ortaya koymuştur. Son on beş
yılda yürütülen mali disiplin sayesinde bütçe açıklarımız çift haneden geçen
sene yüzde 1,3’e, bu sene reel ekonomiyi desteklemek için yüzde 2’nin bir miktar
üzerine çıkmıştır ama tekrar biz bunu yüzde 2’nin altına düşüreceğiz, bu konuda
kararlıyız. Ama şunu da söyleyeyim; şu anda Türkiye’nin bütçe açığı da
gelişmekte olan ülkelerin yarısından daha az ortalama. Devletin borcu da
gelişmekte olan ülkelerde yüzde 47 ortalama, Türkiye’de yüzde 28,5. 
Sayın Başkan,
değerli milletvekilleri; son on beş yıldaki en önemli kazancımız faiz yükünün
önemli ölçüde azaltılmış olmasıdır. Bakın, bu çok önemlidir. Türkiye’de şu anda
reel faiz oldukça düşüktür. Biz geldiğimizde reel fail yüzde 25’in üzerindeydi,
yüzde 25’in üzerinde reel faizden bahsediyoruz. Bakın, faiz harcamalarının
gayrisafi yurt içi hasıla içindeki payı on beş yıl önce yüzde 14,4 idi, 2018’de
yüzde 2,1 olacak. Yüzde 14 nere yüzde 2 nere. Benzer şekilde 2018 yılında
bütçenin sadece yüzde 9,4’ü faize gidecek, oysa on beş yıl önce bu oran yüzde
43’ün üzerindeydi. Topladığımız her 100 liralık verginin 22 lirasını 80
milyonun eğitimine harcıyoruz. (AK PARTİ sıralarından alkışlar) Her 100 liralık
verginin 21 lirasını sağlığa harcıyoruz. Her 100 liralık verginin 14 lirasını
yatırımlara harcıyoruz. Evet, vergileri milletten topluyoruz, millet için
harcıyoruz; çiftçimize, reel sektöre, emekçilerimize. Hiçbir çalışanımızı,
emeklimizi son on beş yılda enflasyona ezdirmedik, ezdirmeyeceğiz; reel olarak
rakamlar ortadadır. 
Sayın
Başkan, değerli milletvekilleri; Türkiye ekonomisinin temelleri sağlam
olmasaydı yakın coğrafyamızda bu kadar şok olacak, Türkiye’de hain bir darbe
girişimi olacak, terör örgütlerinin tamamı Türkiye’ye musallat olacak ve biz bu
rakamlardan bahsedeceğiz öyle mi? Mümkün değil. Türkiye’nin temelleri sağlam.
Birçok iç ve dış şoka karşı dayanıklılığını kanıtlamıştır. Hiç karamsarlığa yer
yoktur, Türkiye’nin temellerini daha da sağlamlaştıracağız; en önemli konumuz
bu. Önümüzdeki dönemde ekonominin dayanıklılığını daha da artıracak yüksek
katma değerli güçlü büyüme hedefimizi yakalamak için reform yapacağız. 
Evet,
işsizlik oranını kalıcı olarak düşürmek, fiyat istikrarını sağlamak, cari açığı
daha sürdürülebilir düzeylerde tutmak için yapısal reformları kararlılıkla
sürdüreceğiz. Bu konuda Hükûmetimizin iradesi güçlüdür ve biz günübirlik,
kolaycı tedbirlerle çözüm arayışında olmadık, olmayacağız; böyle çözümlerin de
olmadığını biliyoruz. Yapısal reformlarda ilerleme sağladık, bundan sonra da
sağlayacağız. 
Birkaç
rakamı sizlerle paylaşmak istiyorum. Bakın, İnsani Gelişme Endeksi’nde 188 ülke
arasında 71’inci sıradayız. Bu ne demek biliyor musunuz? 117 ülkeden daha
iyiyiz. Dünya Bankası İş Yapma Kolaylığı Endeksi’nde 190 ülke arasında 60’ıncı
sıradayız. Bu ne demek? 130 ülkeden daha iyiyiz. Ama biz buraları beğenmiyoruz,
buraları yeterli görmüyoruz; o nedenle reform yapacağız, o nedenle Türkiye’ye
sınıf atlatacağız. Dünyada patent başvuru sayısında 38’inci sıradaydık on beş
yıl önce, 21’inci sıradayız; yakışmıyor bize, ilk 10’u hedefliyoruz. 
Sayın
Başkan, değerli milletvekilleri; birçok alanda reform yaptık, yapmaya devam
edeceğiz. En çok eleştirilen konu, eğitim; çok mesafe kat ettik. Eğitim
harcamalarının bütçedeki payını 2’ye katladık. Geçen gün açıklandı, Türkiye’de
eğitim harcamalarının millî gelire oranı yüzde 6’nın üzerine çıkmış; OECD’de
ortalama yüzde 5,1. Diyeceksiniz ki: Kalite? Kaliteyi artırmak için 580 bin
öğretmen aldık, 270 bin derslik açtık; bunun sonucunda kalite artacak. Okul
öncesinde -bakın, okul öncesinde- 5 yaşta yüzde 11 civarlarında olan okullaşma
oranını şimdi yüzde 80’lere taşıdık. Bunların hepsi “kalite” diye dönecek ve
Türkiye’de eğitim sınıf atlayacak.
Meslek
liselerinin toplam liseler içerisindeki payını yüzde 34’ten 50’nin üzerine
çıkarttık ama yetmez, hedef yüzde 60. 
Önümüzdeki
dönemde öğretmenlerimizi yeniden eğiteceğiz, mesleki ve teknik eğitim payını
artıracağız, özel sektöre teşvik ve destek vereceğiz, okul öncesini yaygınlaştıracağız
ve yoğun yabancı dil eğitimine öncelik vereceğiz. 
İş gücü
piyasası… Evet, bizim nüfusumuz genç; evet, çalışma çağındaki nüfus hızla
artıyor. Bunlara iş lazım; bunun için reform yapacağız, reform yaptık. Bakın,
son on yılda kadınların iş gücüne katılım oranını 10 puan iyileştirmişiz. Peki,
bu bütçede kadın olmazsa, bu teşvikler olmazsa sizce bu oran sağlanabilir mi?
Gelişmekte olan ülkelerde en güçlü performans bizde.
Yine, bir şey
daha söyleyeyim: İstihdam oranını da 8,4 puan artırdık. Geçen sene birçok
reform yaptık. Önümüzdeki dönemde de aktif iş gücü programlarını
geliştireceğiz, kısmi zamanlı çalışma üzerindeki engelleri kaldıracağız, iş
gücü piyasasını daha da esnek hâle getireceğiz. 
Yatırım ortamını
iyileştirdik, rekabet gücümüzü artırdık; az önce rakamları verdim. Bunları
yapmasaydık Türkiye son on beş yılda 190 milyar dolara yakın küresel doğrudan
yatırım çekebilir miydi, küresel firma sayısı 5 binden 57 bine çıkabilir miydi?
Mümkün değil. Demek ki doğru şeyler yapmışız; evet, bu Hükûmetin doğru yaptığı
birçok şey var.
Geçen sene
içerisinde taşınır rehni reformu yaptık, yeni teşvik sistemini getirdik. Proje
bazlı yatırımları desteklemek için süper teşvik sistemini uygulamaya koyacağız
ve özellikle teknoloji, bilgi yoğun alanlara odaklanacağız.
Söylenecek çok
şey var. AR-GE ve yenilikçilik ekosistemimizi güçlendiriyoruz. Bakın, AR-GE’nin
millî gelir içerisindeki payını 2’ye katladık, AR-GE personel sayısını 4’e
katladık ama yetmez, daha da yapmamız lazım çünkü OECD ülkelerine göre
gerideyiz. Geçen sene patent kanunu çıkardık, AR-GE desteklerini artırdık ve
kitle fonlamasını hayata geçirdik, hazine olarak teknoloji firmalarına destek
için fonların fonuna kaynak aktardık. Önümüzdeki dönemde TÜBİTAK’ı yeniden
yapılandıracağız, Yatırım Bankasını yeniden yapılandıracağız.
Bakın,
Türkiye'de yenilikçi firmaların toplam firmalar içerisindeki payı -yani 10’dan
fazla işçi çalıştıranlar için söylüyorum- 2010 yılında yüzde 48,5’tu, şimdi
yüzde 61,5’a çıktı. Sermaye piyasalarını derinleştiriyoruz. Birçok reform
yaptık. Yargı sisteminde geçen sene çok önemli reformlar yaptık. Bilirkişi
reformu, istinaf mahkemeleri, modern ara buluculuk, ihtisas mahkemeleri,
bunların hepsi iş hayatını kolaylaştırmak içindir, yatırımları artırmak
içindir. Önümüzdeki dönemde özellikle İcra ve İflas Kanunu, ihtisas
mahkemelerinin sayılarının artırılması, elektronik tebligat sisteminin
geliştirilmesi, vatandaşın idareyle uyuşmazlıklarının azaltılması konularına
ağırlık vereceğiz. Kamu maliyesinde de reform yapacağız. Maliye Bakanımız bütün
detayları söyledi. Evet, bir vergi reformuna ihtiyacımız var. Mükellef
haklarını daha da artıracağız. Performans bazlı bütçelemeye geçeceğiz.
Sayın Başkan,
değerli milletvekilleri; tüm bu reformlar sayesinde ülkemizin büyüme
performansı ve potansiyeli artacaktır. Büyüme potansiyelimiz yüksektir.
Hükûmetimiz milletimize güveniyor. Büyüme potansiyelimize biz inanıyoruz ve
bunu başaracağız. Demografik avantajımız var. Evet, reformla biz verimliliği
artırıyoruz. Bakın, üç temel önceliğimiz var: Eğitim, AR-GE, altyapı. Bunların
hepsi daha fazla rekabet gücü, daha fazla verimlilik. Bakın, Türkiye son on beş
yılda altyapıya 362 milyar liralık yatırım yapmış. Türkiye şu anda 160 ülke
arasında lojistikte 30’uncu sıraya yükselmiş. Bunların hiçbiri tesadüf değildir.
Türkiye bunlar sayesinde gelişmesini, kalkınmasını devam ettirecektir. 
Sayın Başkan,
değerli milletvekilleri; gelecek, yapay zekâyı üreten, dijitalleşmeyi ve 4.
Sanayi Devrimi’ni üretimlerine, ekonomilerine en hızlı entegre edebilen
ülkelerin olacaktır, bunun farkındayız. Bu nedenle dijitalleşme seviyemiz belki
şu anda biraz düşük ama artış hızımız yüksek, başaracağız. 4. Sanayi Devrimi’ne
yönelik özel sektör paydaşlarımızla yol haritamızı hazırlıyoruz. Evet,
ülkemizin potansiyeli yüksektir, geleceği parlaktır…
(Mikrofon
otomatik cihaz tarafından kapatıldı) 
BAŞKAN –
Efendim, üç dakika ekliyoruz müddetinize.
BAŞBAKAN
YARDIMCISI MEHMET ŞİMŞEK (Devamla) – Teşekkür ediyorum Sayın Başkan.
…geçen sene
yazılan karamsar senaryoların hepsi çökmüştür, hepsi çökmüştür. Hükûmetimiz,
Türkiye’nin potansiyeline inanıyor ve bu doğrultuda hedeflerini
gerçekleştiriyor. 
Sayın Başkan,
değerli milletvekilleri; sözlerime son verirken bu vesileyle bütçemizin tekrar
vatanımıza, milletimize hayırlı olmasını temenni ediyorum. 2018 yılının
şimdiden milletimiz ve tüm insanlık için, huzur, barış ve kardeşlik için refah
dolu bir yıl olmasını diliyor, hepinizi saygıyla, sevgiyle selamlıyorum. (AK
PARTİ ve Bakanlar Kurulu sıralarından alkışlar) 
BAŞKAN –
Teşekkür ediyorum Sayın Şimşek.
Hükûmet adına
ikinci söz Başbakan Yardımcısı Yozgat Milletvekili Sayın Bekir Bozdağ
Beyefendi’ye aittir.
Buyurun Sayın
Bozdağ. (AK PARTİ ve Bakanlar Kurulu sıralarından alkışlar)
Süreniz otuz
dakikadır. 
BAŞBAKAN
YARDIMCISI BEKİR BOZDAĞ (Yozgat) – Sayın Başkan, değerli milletvekilleri; 2016
yılı kesin hesabı ve 2018 yılı bütçesi görüşmelerinin sonuna geldik. Bu
vesileyle yüce Meclisimizin saygın üyelerini saygıyla selamlıyorum. 2018
bütçemizin aziz milletimize, Meclisimize, Hükûmetimize, devletimize, ekonomimize,
hasılı hepimize hayırlı olmasını, bereketli olmasını Cenab-ı Allah’tan temenni
ediyorum. 
Tabii, bütçeye
ilişkin ekonomik veriler ve diğer konular üzerinde ekonominin ustalarından biri
olan Başbakan Yardımcımız Sayın Mehmet Şimşek çok önemli değerlendirmeler yaptı
ve bugüne kadar bütçenin bu aşamaya gelmesi sürecinde pek çok önemli
değerlendirmeler yapıldı. Ben bütün bu değerlendirmelere ayrı ayrı teşekkür
ediyorum. Hükûmetimizin yasalaşan bu bütçenin uygulanması sürecinde yapılan
eleştiri ve önerileri dikkate alacağını ve bütçeyi milletimiz ve devletimiz
için en uygun şekilde kullanacağını bir kez daha buradan ifade etmek isterim. 
65’inci
Cumhuriyet Hükûmetinin 2’nci, AK PARTİ hükûmetlerinin ise 16’ncı bütçesi bu. On
altı yıllık süre içerisinde ülkemizi her alanda büyüttük, ekonomimizi büyüttük,
geliştirdik ve ileri bir noktaya taşıdık. Türkiye, her alanda büyük başarıların
altına imza attı ve ülkemiz, bugün hem bölgesinde hem de dünyada saygın, güçlü
bir aktör hâline gelmiştir. Vatandaşımız bu değişim ve gelişmeden büyük bir
memnuniyet duymuştur ve bu nedenle de hükûmetlerimize her seçimde büyük bir
destek vermiştir. Biz de milletimizden aldığımız emaneti hep namusumuz bildik
ve canımız pahasına bugüne kadar koruduk; çiğnemedik, kimseye de çiğnetmedik.
Halkımızın sandıkta verdiği oya Ankara’da yeni ortaklar edinmedik, birilerinin
ortak olmasına da izin vermedik. Vesayetin her çeşidine karşı dik durduk,
mücadelenin en doğrusunu, en iyisini yaptık ve milletimize verdiğimiz sözlerin
bir bir takipçisi olduğumuz gibi gereklerini de yerine getiren bir Hükûmet
olduk. Sözümüzün arkasında durduk, sözlerimizi bir bir hayata geçirdik ve bugün
Türkiye, gelinen noktada gerçekten her alanda büyük değişimleri, büyük
reformları hayata geçirmiş bir ülkedir. Etrafımızda yaşanan hadiseleri ve
ülkemizin içerisinde mevcut durumu birlikte ele aldığımızda bu değişimin somut
sonuçlarını birlikte görmek mümkündür. 
Son günlerde
bildiğiniz gibi ABD Başkanı Sayın Trump’ın Kudüs’ü İsrail’in başkenti olarak
tanıma ve ABD’nin Tel Aviv’deki büyükelçiliğini Kudüs’e taşıma açıklaması çok
büyük bir yankı uyandırdı. Bir oldubittiyle böylesi bir adımı hayata
geçireceğini düşündü ve bir adım attı ama bu adıma karşı bütün dünya ortak bir
tavır ortaya koydu. Özellikle Türkiye Cumhurbaşkanı ve İslam İşbirliği
Teşkilatı Zirve Dönem Başkanı sıfatıyla Sayın Recep Tayyip Erdoğan
Beyefendi’nin ortaya koyduğu dirayetli duruş ve Türkiye’nin öncülüğünde yapılan
çalışmalar bu sürecin başarısızlığa uğramasında önemli rol oynamıştır. 
Türkiye,
daha karar alınmadan, Kudüs konusundaki tutumunu bütün dünyaya ilan etti. Karar
alındıktan sonra da Sayın Cumhurbaşkanımız İslam İşbirliği Teşkilatını
toplantıya çağırdı ve İstanbul’da İslam İşbirliği Teşkilatı olağanüstü
toplandı. İslam İşbirliği Teşkilatı belki kurulduğu günden bu yana kuruluş
hedefleri doğrultusunda en önemli, en tarihî toplantısını yaptı, tarihî
kararların altına imza attı ve o toplantıda tarihî bir bildiri de yayınlandı.
Bildiride “Doğu Kudüs'ü Filistin devletinin başkenti ilan ediyor, bütün
devletleri Filistin devletini ve Doğu Kudüs’ün onun işgal altındaki başkenti
olduğunu tanımaya davet ediyoruz.” diyerek hem Filistin devletinin tanınmaya
davet edilmesi hem de Kudüs’ün başkent ilan edilmesi böylesi bir uluslararası
toplantıda yapılmıştır. Sayın Cumhurbaşkanımız zirve sonrası yaptığı açıklamada
ise “Biz bugün Kudüs'ü Filistin devletinin başkenti olarak tanıdığımızı ilan
ettik. Artık, Kudüs bizim nazarımızda Filistin devletinin başkentidir ve öyle
de kalacaktır...” Bu açıklamayla Trump’ın aldığı kararın ötesinde yeni bir
durum ortaya çıktı, Tel Aviv’den başkent olarak ilan ettiği Kudüs’e
büyükelçiliğimi taşıyayım derken, öte yandan İslam ülkeleri Doğu Kudüs’ü
Filistin devletinin başkenti olarak ilan etmiştir. Bu toplantıyla, İslam
İşbirliği Teşkilatı üyeleri teşkilatın kuruluş gayesine matuf büyük ve tarihî
bir karara imza attılar, Kudüs ve Filistin konusunda yeni bir dönemin kapısını
araladılar; birlik ve dayanışmalarını güçlü bir şekilde gösterdiler, ABD
Başkanı Trump’ın aldığı başkenti Kudüs’e taşıma kararını yok saydılar ve
geçersizliğini ilan ettiler, bölgede kabadayılığa, kural tanımazlığa,
oldubittilere, Kudüs’ün statüsünün değiştirilmesine ve değiştirilmesine yol
açacak adımlara izin vermeyeceklerini gösterdiler. Bu, büyük bir başarıdır. Bu
büyük başarı Türkiye Cumhurbaşkanı ve İslam İşbirliği Teşkilatı Zirve Dönem
Başkanı Sayın Recep Tayyip Erdoğan’ın liderliğinde Türkiye'nin ve İslam
ülkelerinin ortak başarısıdır. (AK PARTİ sıralarından alkışlar)
Tabii,
bu başarı burada kalmadı, konu Birleşmiş Milletler Güvenlik Konseyinin de
gündemine taşındı. Orada da bildiğiniz gibi, 15 üyenin 14’ü, diğer bir
anlatımla, 5 daimî üyenin 4’ü, 10 geçici üyenin tamamı Trump’ın bu kararının
aleyhine oy kullandılar. Resmiyette vetoyu ABD yaptı, resmiyet onun dediği gibi
oldu ama iş fiiliyatta Trump’a, ABD yönetimine burada ortak bir tavır konuldu,
âdeta bir kırmızı kart gösterildi. Konu daha sonra Birleşmiş Milletler Genel
Kuruluna taşındı. Bildiğiniz gibi, Birleşmiş Milletler Genel Kurulunda da
tarihî bir kararın altına imza atıldı; 128 Genel Kurul üyesi, ABD yönetiminin
aldığı bu kararı tanımadığını, başka ülkelerin de tanımamasını ilan etti ve
herkesi bu konudaki ortak tutuma destek vermeye davet etti. (AK PARTİ sıralarından alkışlar) Tarihî bir karar, tarihî
bir adım atıldı ve ABD’nin kararının geçersizliği ilan edilerek bu karar âdeta
yok sayıldı.
BM’nin
bu kararı hem İslam ülkelerini ve hem de BM üyelerinin büyük bir çoğunluğunu
haksızlık karşısında birleştirdiği gibi Kudüs ve Filistin meselesinin sadece
Müslümanların meselesi olmadığını, bütün ülkelerin, bütün başka dinlere mensup
insanların da ortak meselesi olduğunu bir kez daha dünyaya göstermiştir. BM bu
kararıyla kural tanımayan, hak tanımayan, adalet tanımayan ABD yönetimine
kuralı, hakkı ve adaleti öğretmiştir. Umarım ki bu eğitimden onlar da gerekli
dersi alırlar ve bu yanlış adımı bir daha tekrar etmekten kaçınırlar. 
Değerli
milletvekilleri, Kudüs’te, bildiğiniz gibi, Osmanlı Devleti döneminde ve
İngiliz mandası döneminde açılmış 9 yabancı başkonsolosluk var, bunlardan biri
de Türkiye Cumhuriyeti’nin Başkonsolosluğudur. 1925 yılından beri bizim
Başkonsolosluğumuz var ve Dışişleri Bakanlığına bağlı olarak faaliyette
bulunuyor. Doğrudan, büyükelçilik gibi bağlı olarak faaliyette bulunuyor. 2005 yılından
bu yana ise oraya büyükelçi unvanlı başkonsoloslar atandı, 2012 yılından bu
yana ise Filistin devletinin BM Genel Kurulunda üye olmayan gözlemci devlet
kabul edilmesinden bu yana da orada bulunan büyükelçi unvanlı başkonsolosumuz
Filistin Devlet Başkanına Ramallah’ta güven mektubunu sunmakta, âdeta fiilen
bir Türkiye büyükelçisi olarak görev yapmaktadır. Bugün Kudüs’te
başkonsolosluğu olan tek İslam ülkesi Türkiye Cumhuriyeti devletidir. Bundan
sonra da hizmet vermeye devam edecektir.
Ayrıca
Dışişleri Bakanlığı bu son gelişmelerden sonra Kudüs’ü Filistin devletinin
başkenti olarak tanıdığını gösteren açıklamasını da sitesine koymuştur, buradan
da gösteriyorum: Filistin devleti, başkent Doğu Kudüs. (AK PARTİ sıralarından
alkışlar) Bu da son derece önemli ve tarihî bir adımdır. Bu, Türkiye
Cumhuriyeti devletinin ve Türkiye Cumhuriyeti devleti Cumhurbaşkanının
itibarının ve uluslararası politikaları yönlendirme konusundaki etkisinin somut
bir göstergesidir. Hepimizin bununla iftihar etmesi gerektiğine ben yürekten
inanıyorum.
Ayrıca, Türkiye
Büyük Millet Meclisini de Hükûmetimizin ve İslam ülkelerinin ortaya koyduğu bu
irade sonucu ortaya çıkan BM kararı doğrultusunda aldığı destek kararlarından
dolayı da kutladığımızı buradan özellikle ifade etmek isterim. Çünkü bu dava
hepimizin ve Meclisimizin de ortak davasıdır. 
Tabii, bu konu
üzerinden AK PARTİ’yi eleştirmek kolay değil; bizim hükûmetlerimizi,
Cumhurbaşkanımızı eleştirmekse hiç kolay değil çünkü biz Filistin davasına
gönülden bağlı bir kadroyuz, gönülden bağlı bir ekibiz. Bunu her defasında,
sadece sözlerimizle değil, davranışlarımızla da ortaya koyduk. Geçmişten
birtakım hadiseler bahane edilerek, buradan AK PARTİ’ye, Cumhurbaşkanına gol
atacağım diye düşünürsek hata ederiz, buradan gol atılamaz. Neden atılamaz?
Çünkü bu konuda bizim ortaya koyduğumuz irade, tartışmasız bir şekilde,
milletimiz tarafından başarılı görülen ve kabul gören bir iradedir. İsrail’in
Cumhurbaşkanına bütün dünyanın gözü önünde “…”(x) diyen, “Siz insan öldürmeyi çok iyi bilirsiniz.”
diye çıkışan ve ona bütün dünyanın gözü önünde bir insanlık dersi veren
Cumhurbaşkanını buradan vuramazsınız. (AK PARTİ sıralarından alkışlar) Buradan
zayıflatacağız diye düşünürseniz, zayıflatamazsınız. 
İsrail’in bir
devlet olarak tanınması 1949’da oldu ama İsrail’in bir devlet olarak başka bir
devletten ilk defa özür dilemesi ise yakın bir zamanda oldu. İkisi arasındaki
fark şu: Birinde Cumhuriyet Halk Partisi iktidar, birisinde ise AK PARTİ
iktidar. (AK PARTİ sıralarından alkışlar) Tanıyan Hükûmet Cumhuriyet Halk
Partisinin Hükûmeti, özür dileten Hükûmet de AK PARTİ Hükûmeti. Elbette
ikimizin arasında böylesi bir klas farkı olacaktır, bunu da herkesin teslim
etmesi gerektiğine ben yürekten inanıyorum.
Değerli
milletvekilleri, Türkiye PKK, KCK, PYD, YPG, FETÖ, DHKP-C ve pek çok farklı
isim altındaki terör örgütleriyle eş zamanlı, dünyada mücadele eden tek
ülkedir. Türkiye, sadece bu terör örgütleriyle mücadele etmiyor; aynı zamanda
bu terör örgütlerini kuran, kurduran her türlü lojistik desteğini sağlayan ve
bu örgütlerin yularını elinde tutan, bunların arkasındaki karanlık güçlerle de
amasız ve amansız kararlı bir mücadeleyi sürdürmektedir. Bundan sonra da hem
terör örgütleriyle hem de onların eli kanlı teröristleriyle ve onların
arkasında onlara her türlü desteği veren güçlerle kararlı bir şekilde
mücadeleye devam edeceğiz. Türkiye'de terör eylemi yapanlara, yaptıranlara ve
onlara destek verenlere Türkiye'yi ve dünyayı dar edeceğimizden hiç kimsenin
şüphesi olmamalıdır. Güvenlik güçlerimiz büyük bir uyum içerisinde, askeriyle,
polisiyle, istihbaratıyla, jandarmasıyla terörle etkin ve başarılı bir
mücadeleyi destansı bir şekilde sürdürmektedir. Bu konuda terör bitene kadar
mücadeledeki kararlılık devam edecektir.
Bu
mücadele sadece güvenlik boyutlarıyla devam eden, sürdürülen bir mücadele
değildir. Aynı zamanda, terörü doğuran nedenleri ortadan kaldırmak maksadıyla
da Hükûmetimizin attığı ciddi adımlar, yaptığı ciddi çalışmalar vardır. Bunları
eş zamanlı, birbiriyle paralel bir şekilde yürüttüğümüzü Meclisimizin ve aziz
milletimizin özellikle bilmesini buradan istirham ediyorum ve Hükûmetimiz bu
konu üzerinde de çalışmalarını aynı kararlılıkla bundan sonra da sürdürecektir.

Değerli
milletvekilleri, 2017 yılı 16 Nisanında aziz milletimizin iradesiyle Türkiye’de
tarihî bir reform yapılmıştır. Parlamenter hükûmet sisteminden cumhurbaşkanlığı
hükûmet sistemine geçişi öngören bir Anayasa değişikliği kabul edilmiştir.
Artık yeni bir dönemin kapısı aralanmıştır. Millet, hükûmet sistemini
değiştirmiştir. Hükûmet sistemi değişmemiş gibi, değiştirilmemiş gibi
davranmanın kimseye bir faydası yoktur. Biz artık önümüze bakıp yeni hükûmet
sistemiyle ülkemizi gelecekte daha başarılı nasıl yaparız, daha ileri nasıl
taşırız, bu sistemin sağlıklı ve daha iyi bir şekilde işlemesi için hangi
katkıyı veririz, bunun üzerinde el birliğiyle durmamız gerekmektedir. 
Yapılan seçim
meşrudur, aziz milletimizin iradesi sandıkta doğru bir şekilde tecelli etmiştir
ve biz bu irade doğrultusunda adımlarımızı atmaya başladık ve bundan sonra da
bu adımları uyum yasalarını çıkararak daha güçlü bir şekilde atacağız. Uyum
yasaları konusunda çok geniş bir ekibin çalıştığını, bütün yasalarımızın
tarandığını, yeni sisteme uyum için neler yapılması gerektiği hususunda önemli
tespitlerin yapıldığını ve bunların önümüzdeki yıl içerisinde Parlamentoda bir
kısmının görüşülerek yasalaştırılacağını buradan özellikle ifade etmek isterim.
Cumhurbaşkanının
partili Cumhurbaşkanı olması, bildiğiniz gibi, Anayasa değişikliğinden sonra
yürürlüğe girmiştir ve o nedenle de Sayın Cumhurbaşkanımız önce AK PARTİ üyesi
olmuş, daha sonra olağanüstü büyük kurultayda AK PARTİ Genel Başkanı seçilmiş
ve Anayasa’ya uygun bir şekilde de hem Genel Başkan olarak hem de Türkiye
Cumhurbaşkanı olarak vazifesini yerine getirmektedir. Cumhurbaşkanımızın gerek
hükûmet sistemi değişikliğinden önce gerekse hükûmet sistemi değişikliğinden
sonra yaptığı bütün görevler Anayasa ve yasalara uygundur. Anayasa’yı çiğneyen,
yasaları ıskalayan bir uygulaması ve adımı yoktur.
MUSA
ÇAM (İzmir) – İnanıyor musunuz?
BAŞBAKAN
YARDIMCISI BEKİR BOZDAĞ (Devamla) – İnanıyorum ve Anayasa’ya bakarak söylüyorum
bunu da. Musa Bey, sen de Anayasa’ya baktığında benim gördüklerimi göreceksin.
MUSA
ÇAM (İzmir) – 299 ne olacak, 299?
BAŞBAKAN
YARDIMCISI BEKİR BOZDAĞ (Devamla) – Orada ne diyor: “Yürütme yetkisi
Cumhurbaşkanı ve Bakanlar Kurulu tarafından kullanılır ve yerine getirilir.”
Yürütmenin içinde mi, ortağı mı, yürütmenin başı mı? Anayasa diyor. Başbakanı,
bakanları kim seçer? Başbakanı Cumhurbaşkanı seçiyor, bakanlarıysa Başbakanın
önerisi üzerine Cumhurbaşkanı atıyor. İstediği zaman Bakanlar Kurulunu
toplantıya çağırıyor. Bakanlar Kurulu kararları Cumhurbaşkanı imzalamadan
yürürlüğe giremiyor. Yasamaya, yürütmeye, yargıya dair görevleri var. Millî
Güvenlik Kurulunun Başkanı. Başkanlığında toplanan Bakanlar Kurulu olağanüstü
hâl ilan edebiliyor. İstediği zaman Bakanlar Kurulunu başkanlığında toplantıya
çağırıyor. Sayın Cumhurbaşkanımız ne yaptı? Bakanlar Kurulunu başkanlığında
toplantıya çağırdı farklı olarak. Ondan öncekilerin hepsi diğer
Cumhurbaşkanları tarafından da uygulandı. Kaldı ki, Bakanlar Kurulunu
toplantıya çağırması da pek çok Cumhurbaşkanımız tarafından uygulanmıştır ve
bunların hepsi de Anayasa’ya uygundur, Anayasa’nın çiğnenmesi veyahut da anayasal
bir suçun işlenmesi kesinlikle değildir. Kaldı ki, bizim Anayasa’mız
Cumhurbaşkanlarını sembolik bir Cumhurbaşkanı olarak da -demin anlattığım
görevler nedeniyle- dizayn etmemiştir; güçlü, etkin bir Cumhurbaşkanı olarak
dizayn etmiştir. 2007’de yapılan halk oylamasından sonra Cumhurbaşkanlarını
halkın doğrudan sandıkta seçecek olması da Cumhurbaşkanlarına ayrı bir güç
katmıştır. Bunu hepimizin birlikte görmesi lazım. Biz ta 2007’de Cumhurbaşkanı
seçimine dair usulün değişmesi sırasında bunu söyledik. Artık bu konu,
Cumhurbaşkanlığı seçimi konusu Türkiye’de kriz ve kaos sebebi olmaktan çıkıyor
ama yeni dönemde, bilmemiz lazımdır ki halkın seçtiği Cumhurbaşkanları Meclisin
seçtiği Cumhurbaşkanları gibi olmayacaktır, çok farklı olacaktır ve bu
farklılığı da biz hep beraber gördük, bundan sonra da göreceğiz ve yeni hükûmet
sistemi, cumhurbaşkanlığı hükûmet sistemi milletimizin her alanda daha
güçlenmesine katkı sağlayacaktır. 
Burada şunun da
altını çizmekte fayda görüyorum: Cumhurbaşkanlığı hükûmet sistemi kuvvetler
ayrılığının tam olduğu bir hükûmet sistemidir. Şu anda, yasama, yürütme iç içe
geçmiş durumda ama cumhurbaşkanlığı hükûmet sisteminde yasama ve yürütme
birbirinden hem tam ayrı hem de birbirine karşı tam bağımsız durumdadır. Bunu
hep beraber görüyoruz, hep beraber biliyoruz ama farklı anlatımlar bu gerçeği
değiştirir mi? Bu gerçeği değiştirmez, değiştirmeyecektir de. Bugün,
Parlamentoda çoğunluk kimde? AK PARTİ’de. Hükûmet kimde? AK PARTİ’de. Kanunlar
neye göre çıkıyor? Çoğunluğun oyuna göre çıkıyor. Hükûmet olmadığı zaman
bütçeyi de kanunları da görüşmüyoruz. Baktığımızda “Hükûmete karşı yani
yürütmeye karşı tam bağımsız bir Parlamento var.” dersek Anayasa’yı ya okuyoruz
anlamıyoruz demektir ya da farklı yorumluyoruz demektir. Bugün, Hükûmetle iç içe,
esasında Hükûmetin kontrolünde bir yasama-yürütme ilişkisi vardır. İşte bu
çarpık ilişkiye cumhurbaşkanlığı hükûmet sistemi son veriyor, yasama ve
yürütmeyi birbirinden tam ayırıyor, kuvvetler ayrılığını güçlü bir şekilde
hayata geçiriyor. Artık, bundan sonra, siyasi istikrar, güçlü iktidar sadece
zaman zaman halkın sandıkta verdiği reylerle değil doğrudan, sistemin doğal
sonucu olarak tesis edilecektir ve güçlü bir şekilde milletimiz, devletimiz
geleceğe güvenle bakacak, güvenle yürüyecektir. 
Değerli Başkan,
değerli milletvekilleri; Cumhurbaşkanımıza zaman zaman saldırılar yapılıyor,
itibarına karşı, ailesine karşı, şahsına karşı saldırılar yapılıyor ve
Cumhurbaşkanımızı itibarsızlaştırma gayretleri görülüyor. Ben, hep şunu
söylüyorum: Esasında bu yapılanlar sataşarak itibar elde etme çabalarından
başka bir anlam ifade etmiyor. Sataşarak itibar elde edelim. Bu mümkün değil.
Herkes itibarını alın teri dökerek, iyi şeyler, doğru şeyler yaparak, çok
çalışarak kendisi kazanır, böyle yapar. Türkiye'nin Cumhurbaşkanı Sayın Recep
Tayyip Erdoğan’ın hayat hikâyesine baktığınız zaman, engelleri aşa aşa, alın
teri döke döke, milletinin duasını ve desteğini kazanarak bugünlere geldiğini
ve itibarını, döktüğü alın terine borçlu olduğunu hepimiz yakinen görür,
yakinen biliriz.
Siyasilerin
itibarını kim ölçer? Bana göre halk ölçer. Neyle ölçer? Reyleriyle ölçer. İşte,
seçimler ortada. 2002 seçimleri, 2004, 2007, 2009, 2011, 2014 Cumhurbaşkanlığı
-mahallî idareler- ve 2015 seçimleri, ayrıca yapılan halk oylamaları hepsi ortada.
Milletimiz kimin yanında saf tuttu? Her defasında itibar suikastine muhatap
olan ama itibarı milletin nezdinde asla bugüne kadar yok edilememiş olan
Türkiye'nin Cumhurbaşkanı Sayın Recep Tayyip Erdoğan’ın yanında durdu ve onun
işaret ettiği yönde oy kullandı. Değişimleri hep onunla beraber yaptı, hep onun
gösterdiği istikamette Türkiye'miz gelişti, değişti. Bu, milletimizin verdiği
itibarın, değerin somut bir göstergesidir.
Cumhurbaşkanımıza
karşı yapılan saldırılara baktığınızda, esasında bu saldırıların Türkiye'nin
her alanda büyümesi ve gelişmesi nedeniyle bunu sağlayan lideri Türk halkının
gözünden düşürme ve onun ile halk arasına duvar örme çabaları olduğunu
görüyoruz. Çok net bir şekilde, pek çok ülkenin yöneticileri, siyasi partileri,
STK'ler ve Türkiye içerisinde de pek çok çevre bunlarla iş birliği içerisinde
bu itibar suikastlerinde görev aldığını görüyoruz.
Ben şimdi birkaç
örnek vermek istiyorum: Türkiye'nin Cumhurbaşkanı olarak Sayın Cumhurbaşkanımız
bu millete hangi kötülüğü veya hangi yanlışı yaptı da bu kadar saldırıya
muhatap oldu? Ee, şimdi, bakalım, Türkiye'de KÖYDES, BELDES projelerini hayata
geçirip köyleri yolla, suyla, kanalizasyonla buluşturarak Türkiye'ye, Türk
milletine ihanet mi etti? 76 olan üniversiteyi 186’ya çıkararak bu milleti
aldattı mı, yanılttı mı? Kaynaklarını kötüye mi kullandı? Türkiye’ye 2000-2002
arasında gelen yabancı sermaye 11,6 milyar dolarken bizim iktidarımız döneminde
bunu 187 milyar dolara çıkararak Türkiye'nin itibarını mı azalttı? Hangi
yanlışı yaptı, hangi kötülüğü yaptı? Baktığınız zaman, Türkiye'yi her alanda
büyüttüğü, geliştirdiği, değiştirdiği, kalkındırdığı, emir alan bir ülke
olmaktan çıkardığı için, Sayın Cumhurbaşkanımıza karşı, bu anlamda uluslararası
bir cephenin de oluştuğunu görüyoruz ve bunların bütün derdi Türkiye'nin
başından Türkiye'nin Cumhurbaşkanını uzaklaştırmak. Onu hepimiz görüyoruz, aziz
milletimiz de görüyor, o nedenle de her defasında Sayın Cumhurbaşkanımıza sahip
çıkıyor. Biz, milletimize ve devletimize ihanet ederek, millet ve devlet
düşmanlarıyla iş birliği yaparak itibar arayanlardan, yabancı ülkelerde itibar
arayanlardan hiç olmadık, olmayacağız da. Milletimizin ve devletimizin hukukunu
her şeyin üzerinde tutarak, milletimize ve devletimize her zamankinden daha
fazla hizmet ederek itibarımızı öyle artıracağımıza inanıyoruz ve bugüne kadar
bunu yaptık, bundan sonra da yapmaya devam edeceğiz.
Karadağ’da Tuzi
kasabası var, oraya gitmiştim, Fatih Sultan Mehmet Han döneminde bir cami
yapılıyor ve bu cami uzun yıllar orada ibadet için hizmet veriyor. 1908 yılında
buradakiler, devrin Osmanlı sultanına mektup yazıyorlar “Biz camiyi tamir
edemiyoruz, bize yardım edin.” diye. Fakat araya Balkan Savaşları giriyor,
bölge bizden ayrılıyor, yardım gitmiyor. Cumhuriyet Dönemi’nde de bu talepler
dile getiriliyor ancak 1908’deki bu mektubun cevabı 2008 yılının ramazan ayı
Kadir Gecesi’nde yerini buluyor ve o cami tamir edilip yeniden ibadete
açılıyor. 2012’de oraya gittiğimde Karadağ Reis-ül Uleması, Türkiye’deki
Diyanet İşleri makamında bulunan kişi, Sayın Rıfat Feyziç oradaki Osmanlı
şehitliğini bize gezdirdi ve camiye gittik. Caminin hikâyesini, bu mektup
olayını, caminin 1933’e kadar ibadete açık olduğunu ve 1933’te caminin imamının
şehit edildiğini anlattı. Yanında birini gösterdi, “Bu da şehit imamın
torunudur.” diye bize tanıttı ve arkasından döndü dedi ki: “Sayın Bakanım, bir
daha bizim mektuplarımıza cevap vermek için lütfen yüz yıl beklemeyin.” (AK
PARTİ sıralarından alkışlar) Hamdolsun, bugünün Türkiye'si yüz yıl önce
ecdadımıza yazılan mektuplara cevap verebildiği gibi bugün yazılan mektuplara
da anında cevap verecek bir güçtedir. İtibar böyle elde edilir. Siz elinizi,
kolunuzu, kanadınızı her yere uzatabildiğiniz zaman itibar elde edebilirsiniz.
Eğer bunları yapmazsanız itibarınız da o kadar yüksek olmaz. 
(Mikrofon
otomatik cihaz tarafından kapatıldı) 
BAŞBAKAN
YARDIMCISI BEKİR BOZDAĞ (Devamla) – Bitiriyorum Sayın Başkan. 
BAŞKAN – Üç
dakika ekliyorum efendim. 
Buyurun. 
BAŞBAKAN
YARDIMCISI BEKİR BOZDAĞ (Devamla) – Bugün rakamlara baktığımızda, Türkiye'nin
2002 yılında yaptığı kalkınma ve insani yardım miktarı 83 milyon dolar ama
2016’da yaptığı yardım miktarı 6 milyar dolar. 83 milyon dolar nerede, 6 milyar
dolar nerede? İşte, alan el olmaktan veren el olmaya yönelmiş güçlü bir Türkiye
vardır bugün. İnşallah bu Türkiye daha güçlü bir şekilde geleceğe devam
edecektir. Suriye’den gelen 3 milyondan fazla mülteciye yardım eli uzatan bir
Türkiye var. 
Bakın, bu yardım
eline ilişkin açıklama yapan farklı kişiler var. Birleşmiş Milletler Mülteciler
Yüksek Komiseri Filippo Grandi Türkiye'nin Arakanlı sığınmacılar için
yardımlarını övüyor ve bu konuda Türkiye’ye dair takdirlerini iletiyor. Yine,
Dünya İnsani Zirvesi’nde, Almanya Başbakanı Merkel, Türkiye'nin ev sahibi
olmasından mutluluk duyuyor çünkü Türkiye'nin 3 milyon Suriyeli sığınmacıyı
kabul etmesiyle insani yardım üzerinde sadece konuşmadığını, bunu yerine
getirdiğini de belirterek Türkiye'nin yaptığı bu yardımlardan duyduğu
memnuniyeti dile getiriyor. Merkel bunu takdir ediyor, başkaları Türkiye'nin
yardımlarını takdir ediyor ama biz, bu yardımları sorgulayan bir dile
geliyoruz. Bugün Türkiye, Suriyeli mültecilere ve darda, zorda olan başka
diyarlardaki insanlara uzattığı yardım eliyle, dünyanın dört bir yanında
saygınlığı olan güçlü bir devlettir. Eğer Türkiye'nin yaptığı yardımları
sorgularsak, o zaman ne yaparız, Türkiye'nin bu itibarına bir bomba da biz
atarız; hem halkın arasına bir fitne sokar hem de dış dünyaya “Bakın,
Türkiye'nin ‘Böyle yardım ettik, şöyle yardım ediyoruz.’ dediğine bakmayın,
onlar esasında sizi aldatıyorlar.” anlamında, Türkiye'nin dışarıda kazandığı bu
saygınlığa zarar verir. Hâlbuki, yapılan yardımlar ortada, rakamlar ortada,
gerçek güneş gibi ortada. Bunu farklı bir şekilde değerlendirmek kimseye bir
fayda sağlamaz. Türkiye inşallah bundan sonra da darda ve zorda olana yardım
elini uzatmaya devam edecektir. 
Sözlerimi burada
noktalıyor, 2018 yılı bütçemizin hayırlı uğurlu olmasını Cenab-ı Allah’tan
temenni ediyor, hepinizi saygıyla selamlıyorum. (AK PARTİ ve Bakanlar Kurulu
sıralarından alkışlar)
BAŞKAN –
Teşekkür ediyorum Sayın Bozdağ.
ÖZGÜR ÖZEL
(Manisa) – Sayın Başkan…
BAŞKAN –
Buyurun.
ÖZGÜR ÖZEL
(Manisa) – Sayın Başbakan Yardımcısı, konuşmasının bir kısmında, 1949’da
İsrail’in tanındığını, İsrail’i tanıyan hükûmetin CHP Hükûmeti olduğunu, oysa
Adalet ve Kalkınma Partisi Hükûmetinin döneminde de İsrail’in Türkiye’den özür
dilediğini söyleyip “İki parti arasındaki klas farkı ortadadır.” gibi de bir
ifade kullandı. Bu konuda grubumuz adına cevap hakkını kullanmak isterim. 
BAŞKAN
– Buyurun iki dakika... (CHP sıralarından alkışlar) 
VII.- SATAŞMALARA İLİŞKİN KONUŞMALAR (Devam)
11.- Manisa Milletvekili Özgür Özel’in, Başbakan Yardımcısı
Bekir Bozdağ’ın 503 sıra sayılı 2018 Yılı Bütçe Kanunu Tasarısı ile 504 sıra
sayılı 2016 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşması sırasında Cumhuriyet Halk Partisine sataşması nedeniyle
konuşması
ÖZGÜR
ÖZEL (Manisa) – Sayın Başkan, iki ülke ilişkisi ve iki belge göstereceğim Sayın
Bozdağ’a. Bir tanesi 30 Ekim 2009 tarihli, belgenin tarafları Amerika’daki bir
lobi şirketi ile Türkiye adına Amerika’daki Türkiye'nin temsilcisi olan
Başkonsolosluğumuz. 30 Ekim 2009 imzalanan belgeye göre, “...”(x) krizinden sonra iki ülke arasındaki
ilişkiler düzelsin diye, toplamı 64 milyon TL’yi bulacak bu anlaşmada,
Amerika’daki lobi şirketinin Türkiye'nin Batı yanlısı “...”(x) ve “...”(x) İsrail, İsrail yanlısı olduğu
konusunda lobi yapmasıyla ilgili resmî evraktır. (CHP sıralarından alkışlar) 
Bunun
yanında, İsrail’in bizden özür dilediğine ilişkin tevatür, Obama’nın yanından,
dünya diplomasi tarihinde olmamış Obama’nın şahitliğinde bir telefon
görüşmesidir ama elimdeki belge, Türkiye'nin Mavi Marmara’daki mağdurların
haklarından vazgeçecek ilgili düzenlemeleri yapma karşılığında 20 milyon TL’yi
İsrail’den aldığına dair...
BAŞBAKAN
YARDIMCISI RECEP AKDAĞ (Erzurum) – TL değil, dolar, dolar.
ÖZGÜR
ÖZEL (Devamla) – ...ama aldığı para için lütuf olarak ifadesini -20 milyon
doları- çevirmeye utanıp “...”(x)
kelimesi söyleyip yani İsrail’in bunu Türkiye’ye lütuf olarak verdiği, bir
tazminat olarak vermediğini söyleyen bu alçaltıcı, küçültücü, utanç duyacağımız
belge de tarafınızdan imzalanmıştır. (CHP sıralarından alkışlar) Ama bir özür
var dönemlerinde, Rus uçağı düşünce Rusya diplomatik ilişkileri yeniden tesis
için özür istedi, çatır çatır ettiler. Dönemimizde Rusya’yla bir ilişki var,
Stalin devrimin yıl dönümünde konuşurken “Boğazlar ve Ardahan çok yakında bizim
olacak.” deyince “Hazırlayın arabayı.” diyen Atatürk, Rus Sefaletine dayanır,
“Stalin’in sözleri doğruysa arabamı buradan Rus sınırlarına süreceğim.” der.
(Mikrofon
otomatik cihaz tarafından kapatıldı) 
BAŞKAN – Lütfen
tamamlar mısınız.
DIŞİŞLERİ BAKANI
MEVLÜT ÇAVUŞOĞLU (Antalya) – Azerbaycan’dan Ruslara kim gaz verdi? Onun
cevabını ver. 
ÖZGÜR ÖZEL
(Devamla) – Stalin, devrimin yıl dönümünde yayınladığı mesajda “Boğazlar ve
Ardahan çok yakında Rusya’nın olacak.” deyince, Atatürk döner, “Arabamı
hazırlayın, Rus Sefaretine gidiyoruz.” der. Rus Sefiri Karahan, karşısında
Atatürk’ü görünce şaşkına döner, Atatürk der ki: “Stalin’i telsizden mi
bulursunuz, nasıl bulursanız bulursunuz, bu sözlerinin arkasında mı?” “Atatürk
kapıda, arabaya binerse Rus sınırına doğru ilerliyormuş deyin.” der. Stalin’in
telsiz cevabı “Dil sürçmesi oldu, tercüme hatasıdır, özür dileriz.” olmuştur.
(CHP sıralarından alkışlar) İşte CHP, işte AKP! İşte özür dileyen ve Mavi
Marmara’yı satan belge! İşte lobi şirketleriyle anlaşma yapan AKP! 
Saygılar
sunuyorum. (CHP sıralarından alkışlar)
BAŞBAKAN
YARDIMCISI BEKİR BOZDAĞ (Yozgat) – Sayın Başkan…
BAŞKAN – Buyurun
Sayın Bozdağ. (AK PARTİ sıralarından alkışlar)
İki dakika
efendim…
TANJU ÖZCAN
(Bolu) – Belge getir, belge. Belge nerede?
ÜNAL DEMİRTAŞ
(Zonguldak) – Belgen nerede, belgen?
12.- Başbakan Yardımcısı Bekir Bozdağ’ın, Manisa
Milletvekili Özgür Özel’in sataşma nedeniyle yaptığı konuşması sırasında
şahsına ve Adalet ve Kalkınma Partisine sataşması nedeniyle konuşması
BAŞBAKAN
YARDIMCISI BEKİR BOZDAĞ (Yozgat) – Sayın Başkan, değerli milletvekilleri; biz
birbirimizin sözlerini çarpıtarak eğer bir mesafe alacağımızı düşünüyorsak
aldanıyoruz. 
TANJU ÖZCAN
(Bolu) – Neyi çarpıtıyoruz net olarak açıkla.
BAŞBAKAN
YARDIMCISI BEKİR BOZDAĞ (Devamla) - Şimdi bir gerçek var, ben net söyledim:
İsrail’in bağımsız, egemen bir devlet olarak tanınması ne zaman oldu? 1949’da
olmadı mı? 
TANJU ÖZCAN
(Bolu) – Ya, kesseydin o zaman ilişkiyi.
BAŞBAKAN
YARDIMCISI BEKİR BOZDAĞ (Devamla) - Yani yalan mı bu? Yalansa “yalan” deyin.
Peki, o zaman kimdi hükûmet? Cumhuriyet Halk Partisiydi. 
MUHARREM İNCE
(Yalova) – O zaman senin deden hangi partideydi? O zaman başka parti mi vardı?
BAŞBAKAN
YARDIMCISI BEKİR BOZDAĞ (Devamla) - Ne oldu Mavi Marmara gemisi olayı olduktan
sonra? Türkiye’den özür dilendi mi? Dilendi. (CHP sıralarından gürültüler) 
ÖZGÜR ÖZEL
(Manisa) – Nerede belge, nerede?
ÖZTÜRK YILMAZ
(Ardahan) – Nerede belge?
BAŞBAKAN
YARDIMCISI BEKİR BOZDAĞ (Devamla) - Biz söyledik işte, telefonda dilendi ve
bütün dünya da bunun şahidi oldu. Tutanakta var, ekleri de var, çok açık. (CHP
sıralarından gürültüler)
TANJU ÖZCAN
(Bolu) – Nerede dilendi!
ÖZGÜR ÖZEL
(Manisa) – Hayır, hayır! 
BAŞKAN –
Müdahale etmeyiniz lütfen. 
BAŞBAKAN
YARDIMCISI BEKİR BOZDAĞ (Devamla) – Siz yalanlasanız da gerçek bu. 
ÜNAL DEMİRTAŞ
(Zonguldak) – Sözleşmeyi okuyun, sözleşmeyi!
BAŞBAKAN
YARDIMCISI BEKİR BOZDAĞ (Devamla) - Tazminat kabul edildi ve ambargonun
hafifletilmesi de kabul edildi. Bir yandan tanıyan, bir yandan da özür dileten
ve tazminat ödettiren bir Hükûmet. İkisi kıyas kabul edilmez. (AK PARTİ sıralarından
alkışlar)
Rusya’ya karşı
şeye gelince tabii söylenecek çok söz var ama burada tarihçiler var, dış
politika konusunda uzmanlar var. 
KEMAL ZEYBEK
(Samsun) – Türkiye'nin şerefini on para ettiniz, on para!
BAŞBAKAN
YARDIMCISI BEKİR BOZDAĞ (Devamla) – Bu meşhur Boraltan Köprüsü’nü bu salonda
olan herkes benden daha iyi bilir. Azeri kardeşlerimizi, “Bizi iade etmeyin,
öldürecekseniz siz öldürün, bunlar bizi öldürmesin.” diye yalvardıklarında
onları iade eden, köprüyü geçer geçmez öldürten hükûmet bizim Hükûmetimiz
değil. Kimdir onlar? (AK PARTİ sıralarından alkışlar)
ÖZTÜRK YILMAZ
(Ardahan) – Yalan!
BURCU KÖKSAL
(Afyonkarahisar) – Yalan söylüyorsun, yalan söylüyorsun!
BAŞBAKAN
YARDIMCISI BEKİR BOZDAĞ (Devamla) – Bu yalan değil, bu hakikat, hakikat. 
BURCU KÖKSAL
(Afyonkarahisar) – Yalan söylüyorsun, yalan!
BAŞBAKAN
YARDIMCISI BEKİR BOZDAĞ (Devamla) – Türküleri var. Siz ölüme gönderdiniz,
ölüme…
BARIŞ YARKADAŞ
(İstanbul) – Yalan Sayın Bakan, yalan!
BAŞBAKAN
YARDIMCISI BEKİR BOZDAĞ (Devamla) – …ama biz kimseyi ölüme göndermedik, herkese
sahip çıktık. (CHP sıralarından gürültüler)
ÜNAL DEMİRTAŞ
(Zonguldak) – 9 kişiyi siz öldürdünüz! Mavi Marmara’da 9 kişiyi siz öldürdünüz!
BAŞBAKAN
YARDIMCISI BEKİR BOZDAĞ (Devamla) – Bizim dik duruşumuz ortada ama bizim Cumhurbaşkanımız
ne dedi? “Siz adam öldürmeyi iyi bilirsiniz.” diye katilin yüzüne katilliğini,
cellatlığını söyledi. (AK PARTİ sıralarından alkışlar)
(Mikrofon
otomatik cihaz tarafından kapatıldı) 
BAŞKAN – Lütfen
bağlayınız Sayın Bozdağ.
BAŞBAKAN
YARDIMCISI BEKİR BOZDAĞ (Devamla) – Saygılar sunarım. (AK PARTİ sıralarından
alkışlar)
BAŞKAN –
Teşekkür ediyorum efendim. 
ÖZGÜR ÖZEL
(Manisa) – Sayın Başkan…
BAŞKAN –
Efendim? 
ÖZGÜR ÖZEL
(Manisa) – Sayın Bakan cevaben çıktığı konuşmasında partimizle ilgili yine
cevaplanması ve sataşmaya kürsüden cevap verilmesi gereken bir konu
yaratmıştır. 
BAŞBAKAN
YARDIMCISI BEKİR BOZDAĞ (Yozgat) – Boraltan…
ÖZGÜR ÖZEL
(Manisa) – Buna cevap vermek durumundayız. “Azerbaycan’daki vatandaşlarımızı
ölüme terk etmek, onların ölümüne sebebiyet vermek…” bununla ilgili cevap hakkı
istiyorum. 
BAŞKAN – Özgür
Bey, iki dakika, buyurun. (CHP sıralarından alkışlar)
Yeni bir
sataşmaya lütfen meydan vermeyin.
13.- Manisa Milletvekili Özgür Özel’in, Başbakan Yardımcısı
Bekir Bozdağ’ın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
ÖZGÜR ÖZEL
(Manisa) – Sayın Başkan, Sayın Bekir Bozdağ kürsüdeki hatibe arkadan
saldırmanın raconda olup olmadığını bilmiyor herhâlde ama şu kadarını
söyleyeyim: Sayın Bekir Bozdağ buraya çıkarken önemli bir iddia koydu ortaya.
Bir tanesi, hepimizin ortak kurduğu devletin hükûmeti Cumhuriyet Halk Partisi…
O dönemde ne Adalet ve Kalkınma Partisi var ne Bekir Bozdağ var ne başka bir
şey var. Ve İsrail’le ilişkileri eğer Cumhuriyet Halk Partisi, döneminde
tanıdıysa, siz geldiğiniz dönemde bu kadar kararlıysanız neden gidip de
İsrail’le diplomatik ilişkileri bitirmediniz de devam ettirdiniz? Bu kadar
basit. (CHP sıralarından alkışlar)
Sayın Bekir
Bozdağ şunu söylesin, mesela “yalan” desin. Hani dediler, dediler de savcıya
götürüp alnınıza çaktık ya belgeleri (CHP sıralarından alkışlar) onun gibi bunu
da istesin ama bu belgenin hava gibi, su gibi, ateş gibi gerçek olduğunu
biliyor ve buna bir şey demiyor. Türkiye ile İsrail ilişkilerinin… Hani “…”(x) demeyi, onunla
övünmeyi biliyorlar, “‘…’(x) dedik, perişan olduk, gidin, arayı
bulun.” diye 64 milyon dolar para ödemeyi kabul etmiyorlar, daha doğrusu, bu
konuda ses etmiyorlar. 
Mavi Marmara’ya,
giderken “Gerekirse ben de binip gideceğim, Gazze ablukasını delip geçeceğim.”
diyen kişi hâlen daha Gazze’nin yolunu bilmez ama oraya gidenlere “Dönemin
Başbakanına mı sordun?” deyip, lütuf olarak 20 milyon dolar para alıp, burada
kanun çıkarıp haklarını düşürmeyi bilir. 
Bizim yurttaşlarımızı,
soydaşlarımızı öldüreceklerini bile bile teslim ettiğimizle ilgili tevatür
tarihî bir yalandır ama sizin, Doğu Türkistanlı çoluk çocuk, bebek 16 kişiyi
döneminizde Çin’e teslim ettiğiniz de su gibi gerçektir.
Saygılar
sunuyorum. (CHP sıralarından alkışlar)
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- 2018 Yılı Merkezi Yönetim Bütçe Kanunu Tasarısı (1/887)
ile Plan ve Bütçe Komisyonu Raporu (S.Sayısı: 503) (Devam)
2.- 2016 Yılı Merkezi Yönetim Kesin Hesap Kanunu Tasarısı
(1/861), 2016 Yılı Merkezi Yönetim Kesin Hesap Kanunu Tasarısına İlişkin Olarak
Hazırlanan 2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
Adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S.Sayısı: 504) (Devam)
BAŞKAN – Son
söz, bütçenin tümü üzerinde, aleyhinde olmak üzere Ankara Milletvekili Sayın
Tekin Bingöl’e aittir. (CHP sıralarından alkışlar)
Buyurun Sayın
Bingöl.
Süreniz on
dakikadır.
TEKİN BİNGÖL
(Ankara) – Sayın Başkan, değerli milletvekilleri; hepinizi saygıyla
selamlıyorum.
Tabii, on beş
günlük bir maratonun sonunda son konuşmacı olmanın çok önemli dezavantajları
var. Umut ediyorum ki… Sayın Başkan benim bu dezavantajlı durumumu bir nebze
olsun hafifletmek adına bir miktar süre ilave edecektir diye şimdiden kendisine
böyle bir talebimi iletmek istiyorum. (AK PARTİ sıralarından gürültüler)
Değerli
milletvekilleri, daha konuşmamın başında, henüz sadece Sayın Başkandan bir
talepte bulunurken huzursuzluğunuza, sesinizi yükseltmenize inanın anlam
veremedim. Ben, aleyhte söz aldım dolayısıyla aleyhte yapacağım konuşmayı da
anlayışla karşılamanızı beklerim ama daha ağzımdan hiçbir şey çıkmadan uğultu,
sesler yükselmeye başladı…
HAYATİ YAZICI
(İstanbul) – Süren doluyor, süre doluyor.
TEKİN BİNGÖL
(Devamla) - …lütfen sükûneti sağlayın, rahat bir şekilde konuşmamı
tamamlayayım. 
Değerli
milletvekilleri, on altı yıldır bütçe hazırlayan bir Hükûmetin son bütçesiyle
ilgili çok kısa karşılaştırmalar yapmak istiyorum. 2002 yılında AKP iş başına
gelirken üç önemli konu başlığıyla bir seçim çalışması yürüttü. Doğrudur, o
dönemler birkaç temel sorunumuz vardı ama terör sorunu yoktu. Doğu ve Güneydoğu
Anadolu’da yurttaşlarımız gece yarılarına varıncaya kadar köy kahvelerinde
oturup sohbet etmenin tadına varmışlardı yeniden. Sonrasında üç temel sorun
diye nitelendirilen yoksulluk, yolsuzluk ve yasaklarla ilgili bir siyaset
üretmeye çalışan AKP, iktidardan sonra bu üç sorunu daha da derinleştirerek,
daha da büyüterek bugünlere taşıdı. Neydi bunlar? Yoksulluk. Kim diyebilir ki
değerli milletvekilleri, Türkiye’de yoksulluk sonlandı? Aksine katbekat büyüdü.
Kim diyebilir ki yolsuzluklar sonlandırıldı? O tarihlerde yolsuzluk bir
hortumlama aracı olarak nitelendirilirdi. Bugünkü yolsuzluklarla o
yolsuzlukları kınadığımızda ya keşke o hortumlar kalsaydı diye bir düşünce
hasıl oluyor hepimizde. Yolsuzluklar o boyuta ulaştı. Peki, ya yasaklar? O gün
için yasaklar devlet bürokrasisinde var olan birtakım kısıtlamalarla 12 Eylül
askerî anayasasının yasaklarıyla sınırlıydı. Peki, şimdi? Şimdi, yasak olmayan
hiçbir şey yok. Şimdi, vatandaşların sadece tek başına sokakta dolaşma
özgürlüğü var. Şimdi sadece parkta oturma özgürlüğü var ve sadece nefes alma
özgürlüğü var değerli milletvekilleri. Yasaklar o boyuta ulaştı ki kendi
elleriyle büyüterek on üç yıl boyunca kol kola, omuz omuza yoldaşlık yaptıkları
bir Fetullahçı terör örgütünün getirmiş olduğu sonuçları yok sayarak olağanüstü
hâl yasası çıkardılar. (CHP sıralarından alkışlar) Peki onu kime karşı
kullandılar? Kullandıkları insanlar çoğunlukla kendilerine muhalefet edenler,
ufacık bir şekilde hak arama yolunda sokağa çıkanlara karşı kullandılar. Bugün
cezaevlerini bilim adamları, akademisyenler, yazarlar ve düşünenler dolduruyor.
Ne acıdır ki dünyada bizden başka bir ülke yok ki cezasını çekmek için sırada
bekleyen yurttaşları olsun. Bakın bütçeye, 2018 bütçesinde en büyük yatırım
kalemlerinden bir tanesi nedir? 38 adet cezaevi inşa edeceksiniz. İşte sizin
yatırım anlayışınız bu. 2023 yılına kadar Türkiye’de yapacağınız cezaevi sayısı
223’ün üzerinde. Bu ne demek? Sizinle aynı düşünmeyen, size muhalefet eden
herkesi cezaevine, kodese tıkmak için bir yatırım programı hazırlamışsınız. 
Değerli
milletvekilleri, 2002 yılında var olan 3 ana sorunun yanında bugün dünya kadar
sorun birikti önümüzde. Uzağa gitmeyelim, yanımızda komşularımız var, bir de
bir dış politika var. Dış politikanın temel kurallarından bir tanesi “kazan
kazan”dır. Karşılıklı ülkeler bu tür görüşmelerde ülkelerinin çıkarlarını
önemseyerek müzakereye başlarlar ama gelin görün ki bu “kazan kazan” bizim
ülkemiz “kazandır, kaybet”e dönüşmüştür. Bütün ilişkilerde Türkiye
kaybetmiştir. İflas etmiş bir dış politika vardır. Suriye’de iflas eden
politikanız sadece Suriye’yi değil, Türkiye’yi ve Orta Doğu’yu âdeta kan gölüne
dönüştürecek bir anlayışa bürünmüştür. Bizim göçmen sorunu diye bir sorumuz
yoktur değerli milletvekilleri. Sadece geçiş güzergâhından gelip geçen
göçmenler vardı, mülteciler vardı, bugünse 4,5 milyonun üzerinde göçmen var
Türkiye’de ve bunun çok önemli bir kısmı kalıcı durumda. 3,5 milyon Suriyeli
vatandaş Türkiye’de ikamet ediyor, etsinler bizim kapımıza gelene elbette kucak
açarız, doyururuz, yediririz içiririz ama gelin görün ki göçmen sorunu
Türkiye’nin başına ileride çok büyük bir bela açacaktır. Bununla da sınırlı
değil, bakın, değerli milletvekilleri, bizim sınır güvenliği diye bir sorunumuz
yoktu ama Suriye politikası bize büyük bir sınır güvenliği ihlali açtı. 
Az önce
İsrail’le ilgili bir konu görüşülüyordu, bir anekdot da ben sizinle paylaşayım.
2007 yıllarında bu Parlamento sınır ihlali olmadığı için, artık kardeşlik
hukuku çok ileri gittiği için, mayınların temizlenmesi için bir düzenleme
yapıyordu. İyi ki Cumhuriyet Halk Partisi var, eğer CHP olmasaydı, o sınırlarda
mayınlar temizlendiğinde kırk dokuz yıllığına İsrailli bir firmaya o araziler,
o bereketli topraklar peşkeş çekilecekti. (CHP sıralarından alkışlar) CHP’nin
dikkatli muhalefeti ve Anayasa Mahkemesine açtığı davayla İsrail’e peşkeş
çekilen o topraklar, ipoteklenecek olan o topraklar yeniden Türkiye’nin
sınırları içerisinde kaldı. 
Değerli milletvekilleri,
Türkiye’de son dönemlerde sınır güvenliğini duvarlarla sağlamaya başladık, bu,
bir utanç vesilesidir. Dünyanın bazı ülkelerinde duvarlara insanlık
hapsediliyor, bir tanesi Trump zihniyetinin Meksika sınırına örmek istediği
duvarlar, bir diğeri Filistin’de, Ramallah’ta Filistinli kardeşlerimizi
duvarların gerisine hapseden anlayıştır. 
Birkaç saat önce
burada Deniz Gezmiş’le ilgili bir tartışma yaşandı. İşte, o Filistinli
kardeşlerimize de dayanışma göstermek için Deniz Gezmiş ve arkadaşları büyük
bedeller ödeyerek, işkenceleri, tutsaklıkları göze alarak orada büyük bir
dayanışma örneği gösterdiler. Bununla da sınırlı kalmadı değerli
milletvekilleri, Deniz Gezmiş ve arkadaşları, Mustafa Kemal Atatürk’ün yolunda
Samsun’dan Ankara’ya büyük bir yürüyüş gerçekleştirdiler. (CHP sıralarından
alkışlar) 
KEMALETTİN
YILMAZTEKİN (Şanlıurfa) – Niye astınız, niye?
TEKİN BİNGÖL
(Devamla) – Deniz Gezmiş, asla terörist değildir, tam bağımsız Türkiye şiarıyla
bu ülkede müthiş bir mücadele veren bir yurt severdir, yurt severdir. (CHP
sıralarından “Bravo” sesleri, alkışlar) O bir vatan severdi. Siz ne derseniz
deyin, Deniz Gezmiş’i gençlerin idolü olmaktan asla alıkoyamayacaksınız. 
KEMALETTİN
YILMAZTEKİN (Şanlıurfa) – Niye astınız Deniz Gezmiş’i?
TEKİN BİNGÖL
(Devamla) – Tıpkı, birilerinin Che Guevara'yı karalamak için söylediği cümleler
gibi. Che Guevara idoldür, Deniz Gezmiş idoldür. (CHP sıralarından alkışlar) 
HÜSNÜYE ERDOĞAN
(Konya) – Kaçıncı yüz yıldayız, kaçıncı yüzyıl? Hangi yüz yıldayız?
TEKİN BİNGÖL
(Devamla) – Değerli milletvekilleri, son dönemlerde taşeron işçiliğiyle ilgili
bir tartışmadır gidiyor. Taşeron işçiliğiyle ilgili, o vatandaşlarımızın
haklarını savunmak adına biz ısıtıp kamuoyu oluştururken siz hep soğuttunuz.
Nihayet, geçen hafta taşeron işçilikle ilgili sorunun yılbaşında
halledileceğini söylediniz; eyvallah, mutlu olduk ama sulandırmakta üstünüze
yok. Önce dediniz ki: “Sözleşmeyi üç yıla uzatalım.” ardından, “Ya, bu olmaz
da…” “E ne yapalım? Sınavla taşeron işçiliğini sonlandıralım.” Şimdi, şu
Parlamentoya getirebilecek cesaretiniz yok. Getirin taşeron işçilik
sözleşmesini, komisyonda, Parlamentoda birkaç gün içerisinde sonuçlandırırız
ama şeffaf bir şekilde. Şimdi… 
(Mikrofon
otomatik cihaz tarafından kapatıldı) 
BAŞKAN – Sayın
Bingöl, toparlar mısınız lütfen? 
TEKİN BİNGÖL
(Devamla) – Sayın Başkan…
BAŞKAN – Bir
dakika ekleyelim.
TEKİN BİNGÖL
(Devamla) – Sayın Başkan, herkese üç beş dakika verdiniz, bir dakikayla…
Lütfen, en azından bir beş dakika…
BAŞKAN – Hayır,
zaten on dakikadır. Pazarlık yapmayalım da ikiye çıkalım. 
Peki, iki
dakikada tamamlayalım.
TEKİN BİNGÖL
(Devamla) – Evet, sayın milletvekilleri, taşeron işçiliği Türkiye'nin çok ciddi
bir sorunu ama siz kanun hükmünde kararnamenin içine sokarak yine bir bit
yeniğinin olduğunu herkese düşündürtüyorsunuz. Bir bit yeniği var. Siz büyük
bir yüreklilikle getirin 900 bin taşeron işçisinin sorununu, bir cümleyle
halledelim, bir cümle. Bütün taşeron işçiler kadroya alınacak, bitti. (CHP
sıralarından alkışlar) Niye bunu dolandırıyorsunuz, niye dolambaçlı yollara
götürüyorsunuz? 
Değerli
milletvekilleri, son dönemlerde bir yorgunluktan bahsediliyor, metal
yorgunluğu. On altı yılda tek başına iktidar olan bir siyasi parti, devletin
bütün olanaklarını kullanacak, liyakati bir tarafa bırakarak kadrolaşacak,
partizanlık yapacak, bir eli yağda bir eli balda iktidar olacaklar ama ne
hikmetse yorulacaklar. Doksan dört yıllık bir ulu çınar var. 
KEMALETTİN
YILMAZTEKİN (Şanlıurfa) – Bin beş yüz senelik bir ulu çınar, bin beş yüz sene. 
TEKİN BİNGÖL
(Devamla) - Doksan dört yıl boyunca bütün baskıya, bütün şiddete, bütün
hakaretlere rağmen dimdik ayakta duran, asla yorulmayan bir siyasi parti var.
(CHP sıralarından alkışlar) 
İnananlar asla
yorulmazlar, inancı zayıf olanlar yorulur değerli milletvekilleri, inancı zayıf
olanlar. Sizin yorgunluğunuz değil, anlattığım bütün bu sorunların sonucunda
sizinki tükenmişliktir, tükenmişlik. 
HÜSNÜYE ERDOĞAN
(Konya) – Kırk yıldır iktidara gelememişsiniz… 
TEKİN BİNGÖL
(Devamla) - Tıpta bir tükenmişlik sendromu vardır, sizinki de siyasi
tükenmişliktir. Bunu hiçbir şekilde “yorgunluk” diyerek baskılayamazsınız. Siz
kendi kadrolarınıza dahi güvenemiyorsunuz, üç yıllık bir belediye başkanını
“yoruldu” diyerek gözyaşları içinde istifa ettiriyorsunuz. Sizin millî irade
anlayışınız bu mudur? Demokratik bir anlayışla seçilen ilçe başkanlarınızı, il
başkanlarınızı görevden alıyorsunuz, baskı yapıyorsunuz.
EJDER AÇIKKAPI
(Elâzığ) – Kendi işine bak sen!
TEKİN BİNGÖL
(Devamla) - Sonra da halkın iradesinden bahsediyorsunuz. Sizin sadece ve sadece
anladığınız şey demokrasiyi rafa kaldırmak.
(Mikrofon
otomatik cihaz tarafından kapatıldı) 
HÜSNÜYE ERDOĞAN
(Konya) – Siz seçilmiş milletvekilini buradan kovdunuz. Onu biliyorsunuz, değil
mi? 
TEKİN BİNGÖL
(Devamla) – Sayın Başkan... 
BAŞKAN – Müsaade
edin lütfen. 
ENGİN ÖZKOÇ
(Sakarya) – Toparlasın Sayın Başkanım. 
BAŞKAN -
Selamlayın bitirin efendim. 
TEKİN BİNGÖL
(Devamla) – Sizin laf atmanıza verilecek her bir arkadaşımızın cevabı vardır
ama biz, bizim kıratımız bu laf atma timinin attığı laflara cevap verecek
düzeyde değil. (CHP sıralarından alkışlar) Sizi bu anlayışınızla baş başa
bırakıyorum. 
Değerli
Parlamentonun yeni yılını kutluyor, saygılar sunuyorum. (CHP sıralarından
alkışlar)
MAHMUT TANAL
(İstanbul) – Sayın Başkan…
BAŞKAN – Hayrola
Mahmut Bey?
MAHMUT TANAL
(İstanbul) – Şimdi, benim elimde bu bürokratların listesi var. Ali Özel kim
acaba bürokratlar içerisinde?
BAŞKAN –
Anlayamadım.
MAHMUT TANAL
(İstanbul) – Bürokratların içerisinde Ali Özel kim acaba?
BAŞKAN - Ne
olacak?
MAHMUT TANAL
(İstanbul) – Şimdi, burada tüm bürokratların müsteşar mıdır, genel müdür müdür
hepsinin unvanı var, görev yaptığı kurum var, telefonlar var.
BAŞKAN –
Başlangıcı yaptınız, bitimini de finalliyorsunuz. Lütfen… Lütfen…
MAHMUT TANAL
(İstanbul) – …ve burada bu “MİT’ten görevli” yazıyor yani bakıyorum hepsi
ekonomist. Acaba örtülü ödenekle ilgili mi MİT personeli burada? Nedir yani bu?
Niçin burada? Niye hangi kurumda olduğunu yazmıyor? Burada bilgileri yok.
BAŞKAN – Hepsi
görevli olarak bulunuyor efendim.
Sayın
milletvekilleri, 2018 Yılı Merkezî Yönetim Bütçe Kanunu Tasarısı ile 2016 Yılı
Merkezî Yönetim Kesin Hesap Kanunu Tasarısı üzerindeki görüşmeler
tamamlanmıştır.
Şimdi, 2018 Yılı
Merkezî Yönetim Bütçe Kanunu Tasarısı ile 2016 Yılı Merkezî Yönetim Kesin Hesap
Kanunu Tasarısı’nın oylamalarını yapacağız. Tasarılar açık oylamaya tabidir.
Açık oylamanın şekli hakkında Genel Kurulun kararını istirham ediyorum. Her iki
kanun tasarısının açık oylamasının elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Şimdi, 2018 Yılı
Merkezî Yönetim Bütçe Kanunu Tasarısı’nın açık oylamasına başlıyoruz.
Oylama için üç
dakika süre verilecektir. Bu süre içinde sisteme giremeyen üyelerin teknik
personelden yardım istemelerini, bu yardıma rağmen sisteme giremeyen üyelerin
oy pusulalarını oylama için öngörülen süre içinde Başkanlığa ulaştırmalarını
rica ediyorum. Ayrıca vekâleten oy kullanacak sayın bakanlar varsa hangi bakana
vekâleten oy kullandığını, oyunun rengini ve kendisinin ad ve soyadı ile
imzasını da taşıyan oy pusulasını yine oylama için öngörülen süre içerisinde
Başkanlığa ulaştırmalarını rica ediyorum. 
Oylama işlemini
başlatıyorum.
(Elektronik
cihazla oylama yapıldı)
BAŞKAN – Sayın
milletvekilleri, 2018 Yılı Merkezi Yönetim Bütçe Kanunu Tasarısı açık oylama
sonucunu okuyorum:
“Kullanılan oy sayısı : 429
Kabul : 305
Ret : 124 (x)

 Kâtip Üye Kâtip
Üye
 Mücahit
Durmuşoğlu Mehmet Necmettin Ahrazoğlu
 Osmaniye Hatay”
Böylece 2018
Yılı Merkezi Yönetim Bütçe Kanunu Tasarısı kabul edilmiştir. Hayırlı olsun. (AK
PARTİ ve Bakanlar Kurulu sıralarından alkışlar)
Şimdi 2016 Yılı
Merkezi Yönetim Kesin Hesap Kanunu Tasarısı’nın açık oylamasına başlıyoruz.
Oylama için üç
dakika süre tanınmıştır.
Oylama işlemini
başlatıyorum.
(Elektronik
cihazla oylama yapıldı)
BAŞKAN – Sayın
milletvekilleri, 2016 Yılı Merkezi Yönetim Kesin Hesap Kanunu Tasarısı açık
oylama sonucunu okuyorum:
“Kullanılan oy sayısı : 426
Kabul : 303
Ret : 123 (x)

 Kâtip Üye Kâtip
Üye
 Mücahit
Durmuşoğlu Mehmet Necmettin Ahrazoğlu
 Osmaniye Hatay”
Hayırlı olsun. 
Böylece 2016
Yılı Merkezi Yönetim Kesin Hesap Kanunu Tasarısı kabul edilmiştir.
Değerli
milletvekilleri, 2018 Yılı Merkezi Yönetim Bütçe Kanunu görüşmeleri tamamlanmış
ve Genel Kurulumuz tarafından kabul edilmiştir. Milletimiz ve devletimiz için
hayırlı ve uğurlu olsun. (AK PARTİ ve Bakanlar Kurulu sıralarından alkışlar) 
Plan ve Bütçe
Komisyonunda yapılan bütçe görüşmelerinden sonra Genel Kurulumuz 11 Aralık günü
çalışmalarına başlamış ve görüşmeler bugün tamamlanmıştır. Bu süre zarfında
milletvekillerimiz büyük bir gayretle çalışmalarını yürütmüşlerdir. Eğitim,
sağlık, savunma, güvenlik, tarım, sanayi, haberleşme, ulaşım gibi her alanda
devletimizin yapacağı harcamalar ve bu harcamaların mali kaynakları büyük bir
titizlikle görüşülüp karara bağlanmıştır.
Genel Kurulumuz
tarafından kabul edilen 2018 yılı bütçemiz inşallah milletimiz ve devletimiz
için hayırlı olacaktır. Türkiye’yi daha güçlü müreffeh ve huzurlu hâle getirmek
için çalışmalarımızı devam ettireceğiz. Birliğimizi ve dirliğimizi muhafaza
ederek ülkemizi gelişmiş ülkelerin ilerisine taşımak için daha fazla gayret
göstereceğiz. Bu hususta hemfikir olduğumuzu biliyorum. 
2017 hem dünya
hem de ülkemiz için kolay bir yıl olmadı. İnşallah, 2018 yılı zorlukları
aştığımız, vatan hainlerinin, eli kanlı ihanet çetelerinin cezalandırıldığını
gördüğümüz bir yıl olacaktır. Aziz milletimizin temsilcileri olarak hiçbir şer
odağın, hiçbir yabancı gücün huzurumuzu bozmasına izin vermeyeceğiz.
Demokrasimizi daha da güçlendirecek, ülkemizin istikbale emin adımlarla
ilerlemesini sağlayacağız. Birlikte rahmet, ayrılıkta azap vardır. Bizler
rahmete talip olalım ve millî bekamıza halel getirmemek için birbirimize sıkı
sıkıya sarılalım. Söz konusu Türkiye olduğunda parti farkı gözetmeksizin aynı
yöne bakmaktan sakınmayalım. Meselelerimize bu çatı altında çare arayalım.
Yabancı ülke ve mahfiller nezdinde ülkemize yapılmak istenen kötülüklere,
itibar suikastına karşı tek yürek olalım. Milletimizin huzur, refah ve saadetine
vesile olması gayesiyle görüşerek kabul ettiğimiz 2018 Yılı Merkezi Yönetim
Bütçe Kanunu Tasarısı’nın tekraren hayırlı olmasını niyaz ederken görüşmelerde
büyük özverileriyle katkıda bulunan bütün milletvekillerine tebrik ve
şükranlarımı sunuyorum. 
Çalışmalarımıza
destek veren idari ve teknik personele, idari teşkilatımızın Genel Sekreteri ve
yöneticilerine, başkanlıklardaki uzman ve görevlilere, teknik hizmetleri
sunanlara, tüm partilerin grup çalışanlarına, görüşmeleri naklen yayınlayan
Türkiye Büyük Millet Meclisi televizyonu çalışanlarına, Meclisimizin bütün
çalışanlarına teşekkür ediyorum. Yüce heyetinizi saygıyla selamlıyorum. (AK
PARTİ sıralarından alkışlar) 
Teşekkür
ederim.
Şimdi
teşekkür konuşmalarını yapmak üzere Sayın Başbakanımız Binali Yıldırım
Beyefendi’yi kürsüye davet ediyorum.
Buyurun
Sayın Başbakanım. (AK PARTİ ve Bakanlar Kurulu sıralarından ayakta alkışlar)
VIII.- TEBRİK, TEMENNİ VE TEŞEKKÜRLER
1.- Başbakan Binali Yıldırım’ın, bütçenin kabulü nedeniyle
teşekkür konuşması 
BAŞBAKAN
BİNALİ YILDIRIM (İzmir) – Sayın Başkan, yüce Meclisin değerli üyeleri; yüce
heyetinizi ve aziz milletimi saygıyla, hürmetle selamlıyorum.
Bugün
2016 Yılı Merkezi Yönetim Kesin Hesap Kanunu Tasarısı ile 2018 Yılı Merkezi
Yönetim Bütçe Kanunu Tasarısı görüşmelerini an itibarıyla tamamlamış
bulunuyoruz ve yüce Meclisin, siz milletvekillerimizin oylarıyla bütçelerimiz
kabul edilmiştir. 
Öncelikle
yoğun ve özverili çalışmalar neticesinde bütçenin Genel Kurula gelmesinde emeği
geçen Plan ve Bütçe Komisyonu Başkan, üyeler ile bakanlar ve bürokrat
arkadaşlarıma huzurlarınızda teşekkür ediyorum. Tasarının Genel Kurulda
görüşülmesi sırasında katkılarını esirgemeyen bütün partilerimize,
milletvekillerimize ve emeği geçen bütün Meclis çalışanlarına da ayrıca
teşekkür ediyorum. 
Sayın Başkan,
sayın milletvekilleri; bütçeyle ilgili kısa değerlendirmeden önce, Birleşmiş
Milletler Genel Kurulunda gerçekleştirilen oylamayla ilgili birkaç cümle
söylemek istiyorum. 
Bilindiği
gibi, Amerikan yönetiminin Kudüs’le ilgili kararının yanlışlığıyla ilgili
tasarı Birleşmiş Milletler Genel Kurulunda yapılan oylamada Amerika’nın bu
kararı aleyhinde kabul edilmiş ve böylece 128 ülke hakkaniyetli bir duruş
göstererek bu kararı kınamıştır, âdeta reddetmiştir; beklenen olmuş, hak yerini
bulmuştur. Bütçe açılış konuşmasında da ifade etmiştim, yanlış hesap Kudüs’ten
döner, nitekim dönmüştür. (AK PARTİ sıralarından alkışlar) Haksız ve insafsız
bir karara karşı bütün dünya ülkeleri neredeyse ittifak yaptı. Tehditlere
rağmen ve ülkeler egemenlik haklarını tehditlere, baskılara karşı korumuşlar ve
bunların karşısında boyun eğmemişlerdir. Olayın meydana geldiği ilk günde
İstanbul zirvesiyle Cumhurbaşkanımızın Dönem Başkanlığında tutuşturduğu ateş
bütün dünyada yankılandı ve dünya 1’den büyük olduğunu bu
kez göstermiştir. (AK PARTİ ve Bakanlar Kurulu sıralarından alkışlar) Dün
Birleşmiş Milletlerde aklıselimin galip gelmesi çözüm konusunda ümitleri de
yeşertmiştir. Bu kararla sadece Kudüs değil, sadece Filistin değil, insanlığın
onuru kazanmıştır. Amerikan yönetiminin hiçbir hukuku, meşruiyeti olmayan,
haksız, adaletsiz, keyfî kararlılığı insanlığın vicdanından geri dönmüştür.
Hiçbir ülkenin keyfî kararlarını dünyanın geri kalanına dayatma hakkına sahip
olmadığı bir kez daha kesin olarak ortaya çıkmıştır. Türkiye olarak bu kararın
bu yönde çıkması için büyük gayret gösterdik. Bu çalışmalara katkı sağlayan
bütün arkadaşlarıma şükranlarımı sunuyorum. Bu kararın arkasında duran bütün
Birleşmiş Milletler üye ülkelere teşekkür ediyoruz. 
Sayın
Başkan, değerli milletvekilleri; dünya farklı bir döneme girdi. Savaşlar,
bölgesel, küresel gerginlikler, doğal felaketler ve ekonomik belirsizliklerin
arttığı bir süreçteyiz. Bunun yanı sıra, ulusal ittifakların azaldığı, ekonomik
ve siyasi ilişkilerin daha da karmaşık hâle geldiği, korumacılık eğilimlerinin
arttığı dönemi yaşıyoruz. Diğer taraftan, küresel krizden sonra ilk defa
2017’den itibaren dünya ekonomisinde bir iyileşme ve ticarette bir artış olduğu
görülmektedir. Böyle bir ortamda, Türkiye sadece tarihî devlet geleneği olarak
hedeflere kenetlenmiş vatandaşlarından oluşan milleti ve işleyen demokrasisiyle
değil, aynı zamanda güçlü ekonomisiyle de gıpta edilen bir ülke olmayı
sürdürmektedir. Kalkınmamızın önüne set çekmeye çalışanların ve bütünlüğümüzü
tehdit edenlerin emellerine ulaşmasına milletimizden aldığımız güç ve
aldığımız, alacağımız tedbirlerle asla müsaade etmedik, etmeyeceğiz. 
Değerli
milletvekilleri, 2016 yılındaki hain darbe girişimi sonrası iç ve dış birçok
çevre Türkiye ekonomisinin çökeceğini, bir daha toparlanamayacağını hep
söylemişti. FETÖ’cü hainlerin gerçekleştirdiği darbe girişiminin milletimizin
desteğiyle bertaraf edilmesinden hemen sonra ekonomideki bu olumsuz algıyı
yıkmak için harekete geçtik. Üstüne basa basa “Türkiye güçlü bir ülke, ekonomimiz
sağlam temeller üzerinde duruyor.” dedik. Aldığımız tedbirler, attığımız
adımlarla ne kadar sağlam bir ekonomiye sahip olduğumuzu cümle âleme gösterdik.

Zor bir 2016’yı
geride bıraktıktan sonra 2017 ekonomide başarılara imza atılan bir yıl oldu.
Ekonomik büyümemizde bu yılın üçüncü çeyreğinde beklentileri ters yüz ederek
bir rekora ulaştık. Üçüncü çeyrekte son altı yılın en yüksek büyüme oranına
ulaştık. Büyümede hep önde giden Çin’i ve Hindistan’ı da sollayarak dünyada
liste başına oturduk. (AK PARTİ sıralarından alkışlar) Sonuç olarak, 2017’yi
tahminlerin ve hedeflerin üzerinde, yüzde 7’yi bile aşabilecek bir büyümeyle
tamamlamayı hedefliyoruz. 
Yatırımlar
artıyor, ihracatta tüm zamanların rekoruna gidiyoruz, istihdamı artırmayı
sürdürüyoruz. Yeni yılda yeni tedbir ve teşviklerle binlerce gencimize,
kadınımıza, vatandaşlarımıza iş ve aş kapısı açmaya devam edeceğiz. Ülkemiz
güçlüdür. Ekonomide büyümemiz de artarak devam edecek. Türkiye'nin güçlü olması
önemlidir. Türkiye sadece kendinden ibaret değil, aynı zamanda Türkiye
“Filistin” demektir, “Kudüs” demektir, “Arakan” demektir, “Somali” demektir,
“Yemen” demektir. (AK PARTİ ve Bakanlar Kurulu sıralarından alkışlar) Ülkemiz, dünyanın dört bir yanında haksızlığa maruz
kalanların, mağdurların, mazlumların umududur ve umudu olmaya devam edecek.
Türkiye'nin güçlü olması demek mazlumların da güçlü olması demektir. İşte bu
bilinçle çalışmalarımızı hız kesmeden sürdüreceğiz, ekonomideki hedeflerimize
kararlı adımlarla gideceğiz.
2018
yılında Türkiye ekonomisinde nitelikli istihdam oluşturan yatırım ve ihracata
dayalı bir büyümeyi tekrar sürdüreceğiz. Onaylamış olduğunuz 2018 yılı bütçemiz
ülkemizin kalkınma hedeflerine ulaşmasında önemli bir kilometre taşı olacaktır.
Hükûmetimiz olaylara kısa vadeli bakış açısı ve günlük kaygılarla bakmamakta,
ülkemizin uzun vadeli çıkarlarına ve kalkınmasına odaklanmaktadır.
Hazırlıklarını hâlen sürdürdüğümüz, 2018’de yüce Meclise sunacağımız on birinci
kalkınma planımız da aynı düşüncelerle hazırlanmaktadır.
Ülkemizi,
cumhuriyetimizin 100’üncü yılında Gazi Mustafa Kemal Atatürk’ün bize işaret
ettiği muasır medeniyetler seviyesinin de ötesine taşıyacak vizyonu
sürdürüyoruz, projeleri gerçekleştiriyoruz. Hızla değişen dünyayı
yakalayabilecek, dönüşüme seyirci kalmayacak, bölgesinde daha müreffeh ülke
olarak gelişmişlikte bir üst lige çıkacak stratejileri, politikaları hayata
geçiriyoruz. AK PARTİ hükûmetlerinin tek gayesi vatandaşlara en üst düzeyde
hizmet etmektir. Sorumsuz, mesnetsiz beyan ve eylemlerle uğraşacak, kaybedecek
bir dakikamız bile yoktur. Hükûmet olarak kendimizi milletin hâkimi değil,
hadimi olarak gördük, görmeye devam edeceğiz. 
Kalkınma
anlayışımızın odağında “İnsanı yücelt ki devlet yücelsin.” anlayışı vardır. Bu
anlayışla Türkiye’nin her günü bir önceki gününe göre daha iyi olacaktır,
bundan milletimin zerre kadar şüphesi olmasın. Yeter ki dayanışmamız devam
etsin, hep birlikte milletimize hizmet etmeye devam edelim.
Sayın
milletvekilleri, 2018 Yılı Merkezi Yönetim Bütçesinin bir kez daha ülkemize ve
milletimize hayırlı uğurlu olmasını diliyor, başta siz milletvekilleri olmak
üzere emeği geçen herkese teşekkür ediyorum. Sağ olun, var olun. Yüce Meclisi
saygıyla selamlıyorum. (AK PARTİ ve Bakanlar Kurulu sıralarından ayakta
alkışlar)
BAŞKAN –
Teşekkür ediyorum muhterem Başbakan. 
Hayırlı
çalışmalar ve başarılar diliyorum.
Değerli
milletvekilleri, birleşime on dakika ara veriyorum.
Kapanma Saati: 00.24
BEŞİNCİ OTURUM
Açılma
Saati: 00.34
BAŞKAN: Başkan Vekili
Ahmet AYDIN
KÂTİP
ÜYELER : Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
----0-----
BAŞKAN – Türkiye
Büyük Millet Meclisinin 45’inci Birleşiminin Beşinci Oturumunu açıyorum. 
Sayın
milletvekilleri, alınan karar gereğince, gündemin “Özel Gündemde Yer Alacak
İşler” kısmının 3’üncü sırasında yer alan, Cumhuriyet Halk Partisi Grubu adına
grup başkan vekilleri İstanbul Milletvekili Engin Altay, Manisa Milletvekili
Özgür Özel ve Sakarya Milletvekili Engin Özkoç’un, CHP Genel Başkanı Kemal
Kılıçdaroğlu hakkındaki sözleri sebebiyle ve görevini hukuk içinde tarafsız bir
şekilde yerine getirmediği iddiasıyla İçişleri Bakanı Sayın Süleyman Soylu
hakkında bir gensoru açılmasına ilişkin (11/18) esas numaralı önergesinin
görüşmelerine başlayacağız. 
IX.- GENSORU
A) Ön Görüşmeler
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Engin Altay, Manisa Milletvekili Özgür Özel ve
Sakarya Milletvekili Engin Özkoç'un, CHP Genel Başkanı Kemal Kılıçdaroğlu
hakkındaki sözleri sebebiyle ve görevini hukuk içinde tarafsız bir şekilde
yerine getirmediği iddiasıyla İçişleri Bakanı Süleyman Soylu hakkında gensoru
açılmasına ilişkin önergesi (11/18) 
BAŞKAN – Hükûmet
yerinde. 
Önerge, daha
önce bastırılıp dağıtıldığı ve Genel Kurulun 15/12/2017 tarihli 38’inci
Birleşiminde okunduğu için tekrar okutmuyorum. 
Sayın
milletvekilleri, Anayasa’nın 99’uncu maddesine göre bu görüşmede önerge
sahiplerinden bir üyeye, siyasi parti grupları adına birer milletvekiline ve
Bakanlar Kurulu adına Başbakan veya bir bakana söz verilecektir. Konuşma
süreleri, önerge sahibi için on dakika, gruplar ve Hükûmet için yirmişer
dakikadır. 
Şimdi, söz alan
sayın üyelerin isimlerini okuyorum: Önerge sahipleri adına Sakarya Milletvekili
Engin Özkoç; gruplar adına, Milliyetçi Hareket Partisi Grubu adına Manisa
Milletvekili Erkan Akçay, Halkların Demokratik Partisi Grubu adına Kars
Milletvekili Ayhan Bilgen, Cumhuriyet Halk Partisi Grubu adına Manisa
Milletvekili Özgür Özel, Adalet ve Kalkınma Partisi Grubu adına İzmir
Milletvekili Hamza Dağ, Hükûmet adına İçişleri Bakanı Süleyman Soylu beyler
konuşacaklardır. 
İlk söz, önerge
sahibi olarak Sakarya Milletvekili Sayın Engin Özkoç’a aittir. 
Sayın Özkoç,
buyursunlar. (CHP sıralarından alkışlar) 
Süreniz on
dakikadır. Lütfen süresinde tamamlayalım. 
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; hepinizi saygıyla,
sevgiyle selamlıyorum. 
Bilindiği üzere,
İçişleri Bakanımız Sayın Süleyman Soylu’yla ilgili, Cumhuriyet Halk Partisi
Grubunun grup başkan vekilleri bir gensoru önergesi vermişlerdir ve bu gensoru
önergesini görüşmek üzere toplanmış bulunmaktayız. 
Değerli
arkadaşlarım, İçişleri Bakanlığı binlerce silahlı gücü, Emniyet Genel
Müdürlüğü, Jandarma Genel Komutanlığı, Sahil Güvenlik Komutanlığı, Özel
Güvenlik Daire Başkanlığı, emniyet ve jandarma istihbaratını elinde bulunduran
bir Bakanlıktır. Yani devletin temel taşlarından bir tanesidir. Millet
kendisine ait olan iradeyi, hakkının ve hukukunun korunmasıyla ilgili güç
kullanma iradesini devlete vermiştir. Devlet de İçişleri Bakanı aracılığıyla
halkın huzuru, refahı ve güvenliği için bu yetkinin kullanılmasına izin
vermiştir.
Değerli
arkadaşlarım, bizim bu konudaki hassasiyetimiz şudur: Devletin bu kadar gücünü
elinde bulunduran Bakanlığın gerçekten milletin güvenine layık olması gerekir.
Millet bu Bakanlıkla ilgili gönül rahatlığıyla şunu söylemelidir: “Hangi
görüşten olursam olayım, hangi sınıftan olursam olayım, hangi gelir kaynağına
mensup olursam olayım benim devletim beni koruyacaktır, bana sahip çıkacaktır.
Yarın öbür gün başıma bir şey gelirse benim polisim, benim jandarmam, benim
istihbaratım benden yana tavır koyacaktır.” diyebilmelidir. Böyle bir gücün
başında olan ve bu Bakanlığı elinde bulunduran kişinin sözünün itibarlı olması,
kendisinin de güvenilir olması gerekmektedir. Eğer bu kişi sözü itibarlı,
kendisi de güvenilir değilse, o zaman kendi evinde vatandaşımız huzurla
yatamaz, sokakta insanımız, kızımız, eşimiz dostumuz huzurla yürüyemez. Her şey
makam değil, her şey mevki değil; yeri geldiği zaman bu makamları, bu mevkileri
bırakabilmesini bilmeliyiz. İnsanlar “Neye mal olursa olsun ben bu bakanlığı
bırakmayacağım.” “Neye mal olursa olsun ben bu mevkiyi bırakmayacağım.”
anlayışıyla hareket etmemelidir. 
Gücün kaynağını
ve sınırını Anayasa’dan ve yasalardan alan bu Bakanlık, gücünü kullanırken dikkat
etmelidir. Ana Muhalefet Partisinin liderine “Sen bittin.” tehdidi savuran bir
İçişleri Bakanı, hukuk devletinin bir bakanı değildir, olsa olsa tetikçidir.
(CHP sıralarından alkışlar) 
Açlık grevindeki
iki eğitimci için, haklarında yargı süreci devam ederken broşür bastırıp da
terörist ilan eden bir bakan, hukuk devletinin bir bakanı olamaz, olsa olsa
iftiracıdır. (CHP sıralarından alkışlar)
İçişleri
Bakanlığına dernek kaydı yaptırmış paramiliter yapılara sahip çıkan bir bakan,
hukuk devletinin bakanı olamaz, olsa olsa o bakana “çeteci bir bakan” denir.
(CHP sıralarından alkışlar)
Ölüme, ölüye,
yas içindeki insanlara saygısı olmayan, toprak altındaki cenazeye kastedebilen
insanlarla aynı kareye giren bakan, hukuk devletinin bir bakanı değildir, olsa
olsa zorbadır. (CHP sıralarından alkışlar)
Dün “kara”
dediğine “ak” diyen, dün müteşekkir kaldığına bugün “sümsük” diyen; devleti
terörden arındıracak liyakate, güvenilirliğe sahip olmayan, 81 il emniyet
müdürünün 74’ünün FETÖ’cü olduğu bilinen bir yapının başında yer alıp da
temizlik yapmasına imkân ve ihtimal yoktur. (CHP sıralarından alkışlar)
Emniyette,
İstanbul’da, emir komuta zincirinin başındaki bir kişinin, bir ismin altında
binlerce insan tutukluyken nasıl serbest bırakıldığına eğer bu Bakan bakanlığını
yapmaya devam ederse hepiniz şaşırıp kalırsınız. 
Hukuk, adalet,
vicdan tutarlılığının en fazla gerektidiği yerlerin başında İçişleri Bakanlığı
gelmektedir. “Orayı kafana yıkarız.” diyen, “Şu referandum bitsin, bak neler
olacak.” diyen; affınıza sığınarak söylüyorum, “Nonoşlarla mı olacaksın? Dilin
uzamış senin.” diyen, “edepsiz adam” diyen, bir ana muhalefet partisinin
liderine “Sen bittin.” diyen bir kişi o bakanlıkta oturamaz. (CHP sıralarından
alkışlar) Sende Kemal Kılıçdaroğlu’nu bitirecek ne had ne de güç var. İtibar
olarak, kişilik olarak bitmiş bir kişi varsa o da Sayın Süleyman Soylu’dur.
(CHP sıralarından alkışlar) 
Bunca zikzak,
bunca geri dönüş, bunca riya adamı bitirir. Değmez, sadece bir koltuk için
değmez. Bir partinin liderliğini yapacaksın, o parti seni tasfiye edecek. Bir
kişiye, üstelik de bu, terör örgütünün başı denilen bir cemaatin liderine
övgüler yağdıracaksın, ondan sonra ona “sümsük” diyeceksin. Daha sonra, bu
devletin Genelkurmay Başkanını yargılayıp da altı yıl hücrede tutan insana sen
“Onun gibi Zekeriya Öz’ler daha çok çıkar ve bu vatana ve bu millete sahip
olur.” diyeceksin. Bunları söyledikten sonra da İçişleri Bakanlığının
koltuğunda oturup aynı terör örgütüyle mücadele edeceğini, aynı kişilere savaş
açtığını söyleyeceksin ve bizim inanmamızı isteyeceksin. Sana inanmıyoruz,
itibarına inanmıyoruz, senin güvenilirliğine inanmıyoruz. O koltuktan bir an
önce kalkman gerektiğine inanıyoruz, bir an önce. (CHP sıralarından alkışlar) 
Genel
Başkanımızın bir sözü vardır, Sayın Kılıçdaroğlu der ki: “Sen dik dur, eğri
belasını bulur.” Değerli arkadaşlar, biz Cumhuriyet Halk Partisi olarak dik
duruyoruz, Genel Başkanımız dik duruyor. Ama bu ülkede, gerçekten bu ülkenin
çıkarlarına, milletin menfaatlerine hizmet etmeyenler varsa er ya da geç
belalarını bulacaktır.
Bir arkanıza
dönüp bakın Sayın Soylu, bu Anadolu topraklarından ne saltanatlar gelip geçmiş,
bunca, ne insanlar gelip kendi iradelerini koymalarına rağmen, bu millete ve bu
devlete ihanet ettikleri için yok olup gitmiş ancak hepsi tarihin karanlık
sayfalarında yerlerini almıştır. 
Biz Cumhuriyet
Halk Partisi olarak şöyle düşündük: Koskoca bir iktidar partisi var, iktidar
partisinin değerli mensupları var, bu ülkeyi yönetmek için bir irade
gösteriyorlar. Bu iradeyi gösteren bu partinin içerisinde, bu bakanlığı
yönetebilecek güvenilirlikte ve sözünün itibarı olan nice insanın olması
gerekir. Eğer dün Genel Başkanınıza hakaretler yağdıran, cemaat terör örgütünü
öve öve bitiremeyen…
SALİH CORA
(Trabzon) – Gensoruyla ne alakası var şimdi?
ENGİN ÖZKOÇ
(Devamla) – …ana muhalefet partisini “Sen bittin.” diye tehdit eden, herkese
hakaret eden ve güvenilirliği artık yok olmuş bir bakanı hâlâ orada oturtmak
istiyorsanız artık milletle sizin de bağınız kopmuş demektir. 
FUAT KÖKTAŞ
(Samsun) – Ona millet karar verir ya!
ENGİN ÖZKOÇ
(Devamla) – O yüzden, bu Bakanın düşürülmesiyle ilgili kendi inanılırlığınız ve
itibarınız için el kaldırmanız gerekir…
MARKAR ESEYAN
(İstanbul) – Boş boş konuşuyorsun!
SALİH CORA
(Trabzon) – Boş konuşuyorsun!
ENGİN ÖZKOÇ
(Devamla) – …çünkü millet sizi bugün vereceğiniz kararla anacaktır.
Hepinizi saygı
ve sevgiyle selamlıyorum. (CHP sıralarından alkışlar) 
FUAT KÖKTAŞ
(Samsun) – Nice öyle kararlar verdik ama milletin kararı hiç sapmadı be!
BAŞKAN –
Teşekkür ediyorum.
Gruplar adına
ilk söz Milliyetçi Hareket Partisi Grubu adına Manisa Milletvekili Erkan
Akçay’a aittir. 
Sayın Akçay,
buyursunlar. (MHP sıralarından alkışlar) 
Süreniz yirmi
dakikadır. 
MHP
GRUBU ADINA ERKAN AKÇAY (Manisa) - Sayın Başkan, değerli milletvekilleri;
İçişleri Bakanı Sayın Süleyman Soylu hakkında Cumhuriyet Halk Partisi
tarafından verilen gensoru üzerine Milliyetçi Hareket Partisi Grubu adına söz
aldım. Muhterem heyetinizi saygıyla selamlıyorum. 
Değerli
milletvekilleri, konuşmama başlarken önce, dün akşam saatlerinde Birleşmiş
Milletler Genel Kurulunda alınan ve ABD Başkanının Kudüs’ü İsrail’in başkenti
olarak ilanını yok hükmünde kılan karardan duyduğumuz memnuniyeti dile
getirerek başlamak istiyorum.
ABD
Başkanının 6 Aralıkta ilan ettiği kararın ardından Türkiye Cumhuriyeti,
Hükûmetiyle muhalefetiyle bir olmuş, bu skandal karara en güçlü şekilde karşı
çıkmıştır. Gerek Sayın Cumhurbaşkanı gerek Hükûmet ve Dışişleri Bakanlığı bu
karara dair uluslararası girişimlerde bulunmuştur. Türkiye, doğru stratejiyle,
isabetli politik hamlelerle her türlü diplomatik imkânı kullanarak Kudüs
meselesini dünya gündeminde sıcak tutmayı başarmıştır.
ABD-İsrail
ortaklığının hukuk tanımaz ilkel yüzü, insan ve inanç haklarına kasteden zalim
yönü; güçlü bir çoğunlukla, kararlı bir duruş ve duyuşla uluslararası toplum
nezdinde deşifre edilmiştir. Türkiye'nin öncülüğünde alınan bu karar çok
önemlidir. Gelenekli devlet olmak, medeniyetine sahip çıkmak budur.
Uluslararası haber kaynaklarının birçoğu, Kudüs oylaması için “Türkiye'nin
öncülüğünde hazırlanan tasarı” ifadesini kullanıyor. Bu karar, Türkiye
Cumhuriyeti’nin ve Türk milletinin bir başarısıdır. İslamın sancağı Türk
milletindedir, sorumluluğumuz çok büyüktür. 
Birleşmiş
Milletler kararının herhangi bir uygulama ve yaptırım özelliği olmadığını
söyleyenler var. Biz bunun aksini düşünüyoruz. Bu karar, yaptırımı olan
Birleşmiş Milletler kararlarından daha etkili olacaktır. Kudüs üzerindeki tüm
emperyalist oyunlar bozulacaktır. 
Sayın Başkan,
değerli milletvekilleri; Türkiye, çok çetin, zor ve çekişmeli günlerden
geçmektedir. İç ve dış politikada son derece sıcak ve yoğun bir gündem
hâkimdir, sorunlarımız karmaşık ve geniştir. Başta Türkiye olmak üzere mücavir
ülkeleri kapsamına alan kanlı ve karanlık büyük oyun uzun süreden beri
sahnededir. Etrafımızda, bilhassa güney sınırlarımız boyunca kaygı verici
gelişmeler yaşanmaktadır. Orta Doğu’da sınırların değiştirilmesi planlanmakta,
bölgeye nifak tohumları saçılmaktadır. Türkiye'nin birçok cepheden önü
kesilmek, iradesi kırılmak istenmektedir. 
Dünyada eşine az
rastlanır bir terörle mücadele sürecindeyiz. Uluslararası büyük güçlerin
maşası, taşeronu olan FETÖ, PKK, DEAŞ, YPG vesair terör örgütleri eş güdüm
hâlinde hareket etmektedir. Terörle mücadelenin görünen yüzünde bu örgütler
varken, görünmeyen yüzünde bu örgütlere yardım, yataklık ve açıkça silah,
mühimmat, propaganda desteği veren, yönlendiren yerli iş birlikçi ve yabancı
güçler vardır. 
Türk milleti
terörle yıldırılmak, kanlı eylemlerle susturulmak istenmektedir. Karşımızdaki
tehdit millî bekamızı hedef almaktadır. Buna karşılık yurt içinde ve yurt
dışında teröristlere göz açtırılmamakta, milletin azameti tepelerine
binmektedir. Sahada terörle mücadelede elde ettiğimiz başarılar Türkiye'nin
elini güçlendirmekte, uluslararası politikada bağımsız ve başkent Ankara
merkezli bir politikayla söz sahibi olma imkânı doğmaktadır. Silahlı
Kuvvetlerimiz, emniyet güçlerimiz büyük özveri ve gayretle üstün başarılar elde
etmektedir. Siyaset kurumları olarak bizlere düşen, birlik ve beraberlik
içerisinde sorumlu ve ortak bir tutum sergilemektir. Böylesi ağır saldırı
dalgasına karşı hareketsiz kalamayız, şahsi nizaların peşine düşemeyiz. Tarihin
çağrısı, coğrafyanın gerçeği, ecdadın ihtarı enerjimizi teksif edeceğimiz
istikameti göstermektedir. İstikamet, beka mücadelesinde yekvücut olarak nihai
başarıya ulaşmaktır. 
Milliyetçi
Hareket Partisi Türk milletinin, Türk devletinin istiklal mücadelesinde, beka
direnişinde ayrılığa, anlaşmazlığa, kısır çekişmeye ve çatışmaya girmeyecek bir
iradeye sahiptir. Çünkü mevzubahis olan kutlu vatan varlığının müdafaasıdır. Bu
nedenle, Milliyetçi Hareket Partisi iç ve dış mihraklara karşı verilen samimi
mücadelede devletiyle ve seçilmiş meşru Hükûmetle beraberdir. Kahraman asker ve
polislerimizin, güvenlik güçlerimizin yanındadır. 
Değerli
milletvekilleri, 15 Temmuz sonrası, Türkiye'nin büyük ve hayati tehditlerden
birine maruz kaldığı bir süreç yaşanmıştır. Bu süreçte milletimiz iç barış ve
dayanışma ruhunu öne çıkarmış, millî şuurunun tetiklediği bağımsızlık ve
hürriyet refleksiyle devletin varlığını ve bütünlüğünü kurtarmıştır. Ancak,
atlatılan tehlike tamamen ortadan kalkmamıştır. Bu ihanet ve bölücülük ittifakı
karşısında, birlik ve kenetlenme ihtiyacı kendini her geçen gün daha çok
hissettirmektedir. Türkiye’mizin bekasına dönük sürekli küresel saldırıların
yapıldığı, terör örgütlerinin fırsat kolladığı bir zamanda özellikle iç
güvenliğimizi ilgilendiren bir kurum olan İçişleri Bakanlığına yönelik
hamlelerin gündeme getirilmesini güven sarsıcı ve mahzurlu buluyoruz. İçişleri
Bakanlığına meseleleri kişiselleştirmeden kurumsal bağlamda hassasiyet
göstermemiz gerekir. Bu kritik dönemde, İçişleri Bakanlığı üzerinden kurumsal
düzeyde konuşmamız gereken konu terörle mücadelede etkin olan kadroların
liyakatli, ehliyetli ve sadece devlete sadakati esas alan bir yaklaşımla
görevlerini yapmalarıdır. Konuşmamız gereken, başta FETÖ olmak üzere devletteki
bütün paralel yapıların ve diğer unsurların süratle temizlenmesidir. (AK PARTİ
sıralarından alkışlar) Türkiye'nin sorunlarına çözüm için kafa kafaya, omuz
omuza vermeliyiz. Bunun için de ilk şart, siyasette öznenin millet, nesnenin
devlet olduğu bilincini yerleştirmektir. Birlikten kuvvet doğar. Birlik ve
dirlik içinde olmalı, bilgimizi kuvvete ve harekete dönüştürmeliyiz. Siyaset,
demokratik bir yarış içinde olduğumuz ancak millî meselelerde bir araya
geleceğimiz bir sahadır. Siyaset, toplumsal birliğimizi ve sosyal barışı tehdit
edecek bir kör dövüşü alanı değildir.
Değerli
milletvekilleri, öncelikle belirtmek isterim ki siyasi rekabeti saygı ve siyasi
nezaket içerisinde yürütme mecburiyetimiz vardır. İster iktidar olalım ister
muhalefet olalım, siyasetin bir husumet ve kutuplaşma alanı hâline
getirilmesine razı olamayız. Gensoru önergesinde yer alan, Sayın İçişleri Bakanına
ait olduğu ifade edilen sözleri, karşılıklı atışmaları üslup ve siyasi nezaket
çerçevesinde makul görmemiz mümkün değildir ancak bu meselenin, bu
tartışmaların siyasi veya şahsi çekişme ve husumet konusu yapılarak Türkiye'nin
acil ve önemli meselelerinin önüne geçmesini, etrafımızdaki yangını unutturacak
bir önemle gündeme getirilmesini doğru bulmuyoruz. Öte yandan, siyasi husumet
hâline getirilen bu yaklaşımların âdeta bir tahterevalliye dönüştürülmesini de
makul göremeyiz. Kişilerin birbirlerine yönelik ağır ifadelerinin ülkemizin her
yanına, toplumun her kesimine yayılan bir kutuplaşmaya sebep olacağı aşikârdır.
Tarih boyunca görülmüştür ki tefrika, milletimizi ve devletimizi daima
badirelere, uçurumlara sürüklemiştir. Türk milletinin ayrışıp birbirine düştüğü
dönemlerde topraklarımız yabancı güçlerin işgaline uğramış, millî
bağımsızlığımız yitirilmiştir. Şahsi çekişmeye dönüşen tartışmaların ülkemizin
daha önemli konularının önüne geçmesine izin vermemeliyiz. Siyaseti demokratik
rekabetten kişisel çekişmelere dönüştürerek husumete yol açmak eninde sonunda
siyasetçileri kısır çekişmelerin girdabına sürükleyecektir. Bu da hepimizi ülke
gerçeklerinden koparıp siyasi kör dövüşüne sokacak, neticede bundan ülkemiz ve
milletimiz zarar görecektir. Son yüzyılımız bunun örnekleriyle doludur. Falih
Rıfkı Atay, “Batış Yılları” isimli eserinde 1900’lü yılların başını, Balkan
Savaşları ve Birinci Dünya Savaşı yıllarını şöyle tasvir eder: “Sevgili
Türkiye’mizin hayati meselelerinin bile kör dövüşleri içinde unutulduğu
talihsiz bir devir” olarak tarif eder. Tarihten bugüne çıkarılacak büyük
dersler vardır. Tarihi tekerrür ettirmeyelim, tarihteki bin kıssa bize bir
hisse vermeyecek mi? Milliyetçi Hareket Partisinin 15 Temmuz ve sonrasındaki
süreçte takındığı tutumun ve siyasi duruşun bu anlayışla değerlendirilmesi
gerekir. 
Bu
gensoruyu ülkemizin içinde bulunduğu atmosfer ve zaman bakımından da yerinde
görmüyoruz. Türkiye Büyük Millet Meclisinde temsil edilen bütün siyasi partiler
olarak öncelikli görevimiz ülkemizi düze çıkarmaktır. Sonuç olarak bugün
odaklanacağımız tek konu meseleleri şahsileştirmeden Türkiye’nin terörle
mücadelesinde kesin başarıya ulaşmasıdır. Bu mücadelede başta yöneticiler olmak
üzere hepimiz kurum ve kuruluşlarımıza özen gösterelim, yıpratılmasına izin
vermeyelim.
Bu
düşüncelerle gensoruya ret oyu vereceğimizi ifade ediyor, muhterem heyetinizi
saygıyla selamlıyorum. (MHP ve AK PARTİ sıralarından alkışlar)
BAŞKAN
– Teşekkür ediyorum Sayın Akçay.
Söz
sırası Halkların Demokratik Partisi Grubu adına Kars Milletvekili Ayhan
Bilgen’e aittir. 
Sayın Bilgen,
buyurun. (HDP sıralarından alkışlar) 
HDP GRUBU ADINA
AYHAN BİLGEN (Kars) – Sayın Başkan, değerli milletvekilleri; tabii, bu saatte
hâlâ bu kürsülerde söylenen sözlerin memleketin dertlerini çözmeye çare
olacağını sanan, uman, bekleyen, inanan, televizyonları başında bizi
dinleyenleri selamlayarak başlamak istiyorum. 
Biraz önceki
bütçe değerlendirmeleri, bütçe konuşmaları bana bir fıkrayı hatırlattı. Bu
saatte galiba herkesi uyandırmak için fıkra anlatarak başlamak yerinde olacak.
Sovyetler döneminde bir Yahudi Sovyetlerden İsrail’e taşınıyor, oraya
yerleşiyor ama hep Sovyet gazetelerini okumayı tercih ediyor. Komşuları
soruyorlar, diyorlar: “Sen artık İsraillisin, İsrail’e geldin. Niye Sovyet
gazeteleri okuyorsun?” Diyor ki: “Buradaki gazeteler hep ahlaksızlık,
yoksulluk, enflasyon bunları yazıyor ama Sovyet gazeteleri ne kadar çok
silahımız var, ne kadar kalkındık, ne kadar büyüğüz, ne kadar güçlüyüz bunu
yazıyor. Ben de onları okuduğumda kendimi daha iyi, daha mutlu hissediyorum.”
Değerli
arkadaşlar, Sovyetlerin aslında son komünist partisi toplantılarının
tutanaklarını okuma fırsatı bulsanız göreceksiniz, biraz önceki konuşmalara çok
benzer konuşmalar var. Her şeyin çok iyi olduğunu, mükemmel olduğunu, harika
olduğunu anlatır komünist partisi yöneticileri ama sonra bir anda koca
Sovyetler dağılıp gider. Elbette şu anda karşı karşıya bulunduğumuz durum
sadece bir Bakanın performansını konuşmanın ötesinde değerlendirme yapmayı
gerektiriyor ve hepimiz biliyoruz ki İçişleri Bakanının özel bir politikası
olmaz. İçişleri Bakanının uygulaması olur, pratiği olur. İçişleri Bakanlığı
politikası Hükûmet politikasıdır ve genellikle -Türkiye tarihi bunu gösteriyor
ki bize- zor işler, suç niteliği taşıyan işler, sözler, mesajlar İçişleri
Bakanlığı eliyle savunulur; onun diliyle kamuoyuna taşınır. Ama sonuç
itibarıyla bizim konuşacağımız, tartışacağımız sadece İçişleri Bakanının
performansı değil, onun politikasının arkasında duran, onun sözünün, onun
yaptığının arkasında duran Hükûmetin politikasıdır. Eğer Adalet Bakanlığının ne
kadar başarılı olduğunu değerlendirirken ne kadar çok cezaevi yapıldığını, ne
kadar çok adalet sarayı yapıldığını ölçü kabul ediyorsak, Millî Eğitim
Bakanlığının bütçesini konuşurken ne kadar çok okul yapıldığını konuşuyorsak ya
da Diyanet İşleri Başkanlığı için daha çok cami yapmak bir övünç vesilesiyse o
zaman ahlakın nereye geldiğini konuşmayız, adalette nerede olduğumuzu
konuşmayız ya da eğitim politikalarımızla nasıl bir kuşak, nasıl bir nesil
yetiştirdiğimizle yüzleşmeyiz, ölçümüz ne yazık ki o olmaz. 
Çok küçük bir
alıntı yapacağım: “Görüyorsunuz, ataların kehanetleri gerçekleşti, cinayetler
yayıldı, yürekleri şiddet bürüdü, ülke felaketlerle çalkalanıyor, kan
dökülüyor, hırsız küpünü doldurmakta, sırlar ortaya döküldü, ağaçlar kökünden
söküldü, dünya o hâle geldi ki bir avuç deli krallığı ele geçirdi.” Bu, bugünle
ilgili, Türkiye’yle ilgili bir şey değil, binlerce yıl önce bir Mısır
bilgesinin Mısır’la ilgili yaptığı değerlendirme. 
Değerli
arkadaşlar, çok meşhur bir örnektir, Holokost’ta o kamplara gönderilen
Yahudileri sadece trenlere bindiren bir kişi, biliyorsunuz, on yıllar sonra
yakalandı ve yargılandı. O yargılanırken kendisini çok masum savunuyordu,
diyordu ki: “Ben hiçbir şey yapmadım, kimseyi öldürmedim, elime kan değmedi.
Ben sadece gelenleri trene bindiriyor, gönderiyordum; nereye gidiyorlar, sonra
ne oluyorlar, hiç bilmiyordum.” Siyasette sorumluluk yani böyle
savunulabilecek, böyle geçiştirilebilecek bir şey değildir eğer bu ülkede sonuç
itibarıyla kan dökülüyorsa, insanlar ölmeye devam ediyorsa, işkence varsa, kötü
muamele varsa, haksızlık varsa bunun sadece o tren görevlisi gibi kendini
aklayarak, kendini masum göstererek izahı olamaz. Sadece bir iki vaka
hatırlatacağım, 2017’nin başından, sonundan birkaç vaka: Elli yedi yaşında Abdi
Aykut, Nusaybinli, fotoğrafları medyaya, kamuoyuna yansıdı, her şey ortada ve
bu işkence görmüş Abdi Aykut’la ilgili İçişleri Bakanının cümlesi şöyle: “O
yaşlı dediğiniz, teröre ev sahipliği yapıyor.” Şimdi, asgari bir hukuk
devletinde iki şey beklersiniz; bir, hiç olmazsa eskiden beri devlette duymaya
alışkın olduğumuz cümleler; gerekli soruşturmalar yapılacak, araştırılacak
falan dersiniz. Sonra bir şey çıkmaz genellikle ama hiç olmazsa uluslararası
kamuoyuna, hiç olmazsa dünyaya biraz daha, devlet, hukuk devleti varmış gibi
bir mesaj verirsiniz. Şimdi, bu Abdi Aykut, değerli arkadaşlar, kanama
geçiriyor, acil ameliyat oluyor ve ilk duruşmasında tahliye oluyor. Şimdi,
burada iki suç birden işlenmiş; hem yargılamayı etkileme suçu işlenmiş yani
henüz suçlu olduğu -hiçbir soruşturma- yargılama süreciyle kesinleşmediği hâlde
baştan onu terörle iş birliği yapmakla suçluyorsunuz, tarif ediyorsunuz hem de
aslında insan hakları gibi Anayasa’da bağlayıcı hüküm içeren bir cümleyi,
Türkiye'nin taraf olduğu sözleşmeleri, anlaşmaları hepsini bir tarafa
bırakıyorsunuz. 
Yine, bir başka
örnek: Muğla’da canlı bomba oldukları iddiasıyla çıplak soyundurulan, yere
yatırılan, fotoğrafları çekilen insanlar. Bunu da Sayın Bakan şöyle savunuyor:
“Bu normal. Dünyanın her yerinde canlı bomba şüphesi olanlar bu muameleyi
görür.” Evet, bir dünyada bu normal onu biliyoruz; mesela, böyle fotoğraflar,
daha iğrençleri, daha çirkinleri Ebu Gureyb’de yayınlandı, bütün dünya gördü. Ebu
Gureyb’i yapanlar için bu normal. Guantanamo’da var bunun örnekleri, çok normal
ya da işte Filistin’de -uzun bir süredir bu kürsüde Filistin’le ilgili
değerlendirmeler yapılıyor- bu manzaralar son derece normal. Ama o zaman sizin
normaliniz değişmiş, sizin normaliniz farklılaşmış, sizin inanç dünyanız, sizin
kültür dünyanız eğer bunu normal görüyorsa söylenecek çok şey yok.
Son bir örnek:
Antalya Gazipaşa’da Murat Araç, 3’üncü kattan intihar ederek kendini atıyor ve
İçişleri Bakanı yine bunu izah ederken diyor ki: “Örgüt, gözaltına alınanlara
intihar edin talimatı veriyor.” Ben, daha fazla söz söylemeyeceğim, daha fazla
örnek aktarmayacağım. Süreyi bunlarla doldurmak istemiyorum ama aslında bu
fotoğraf, bu tablo nasıl bir felaketle karşı karşıya bulunduğumuzu göstermeye
yetiyor. 
Biraz başka bir
alana, yerel yönetimlere, sonuçta İçişleri Bakanlığının uhdesindeki en temel
yetki, görev alanlarından birisine, yerel yönetimlere dair birkaç şey paylaşmak
istiyorum. Hükûmet, bu iktidar partisi, 2002 yılında Türkiye’ye şunu
vadetmişti: “Artık seçilmiş valilerle yönetileceğiz.” 2002’de seçilmiş valiler
vadedip bugün atanmış belediye başkanlarıyla yönetilmek herhâlde kimse için bir
başarı örneği olarak ifade edilemez. DBP’nin 102 belediyesinden 94’üne kayyum
atanmış. Şimdi, eğer bütün belediye başkanları suçlu ise galiba onları
seçenlerin bir suçu olsa gerek çünkü hiç doğru kimseyi seçmemişler, hiç
isabetli bir tercih yapmamışlar yani belediye başkanlarının ötesinde, aslında
bu karar bir bütün olarak bir halkın suçlu olduğunu gösterir. Öyle ya, iktidar
partisinin bir suçu olmayacağına göre, bir hata yapmış olmayacaklarına göre
mutlaka halk yanlış yapıyordur, halk ısrarla yanlışı seçmeye devam ediyordur.
Türkiye’de 31 milyon yurttaş, seçmediği belediye başkanları tarafından
yönetiliyor. Bu, aslında Türkiye demokrasisinin içerisinde bulunduğu durumu
ifade etmeye tek başına yetiyor. 
Değerli
milletvekilleri, partimize yönelik çok yoğun tutuklamalar, sadece son bir yıl
içerisinde 7 bin gözaltı, 2 bin tutuklama söz konusu ama iki örneği hatırlatmak
istiyorum. Birisi Manisa davası, geçtiğimiz hafta ilk defa hâkim önüne
çıktılar, yirmi üç ay sonra. Yirmi üç ay boyunca haklarında ne iddianame
hazırlanmıştı ne de mahkeme yüzü görmüşlerdi ve yirmi üç ay sonra devlet
yarısını tahliye ederek “pardon” dedi. 
Başka bir örnek
Bursa’dan. Aslında bu iddianamelerin nasıl hazırlandığına dair çok ilginç bir
örnek. Bursa’da yine HDP’nin il yönetimi bir kahvaltı düzenliyor ve bu kahvaltı
davetiyelerinin dağıtımıyla ilgili bir suç isnadı, bir delil üretme çabasıyla
güvenlik güçleri kendi aralarında konuşuyorlar. Diyorlar ki: “Terörün finansı
falan deriz Gazi.” diye birbirlerine hitap ediyorlar “Üfleriz olur biter.”
Şimdi “Eğer bu tablo, bu fotoğraf Türkiye demokrasisine, bir hukuk devletine
uygun, hiçbir şey yok bunda; bu normal, bu olağan.” diyorsanız söylenecek çok
bir şey yine kalmıyor. 
Bir örnek daha
vermek istiyorum, o da eş başkanlarımızın, milletvekillerimizin tutuklu
yargılanmasının gerekçesi olan Kobani eylemleriyle, Kobani olaylarıyla ilgili.
50’nin üzerinde insan hayatını kaybetti ve bugüne kadar ne yazık ki 6-7 kişi
dışında Bingöl emniyet müdür yardımcısı dâhil olmak üzere kimsenin ölümüyle
ilgili başlatılmış bir soruşturma bulunmuyor. Şimdi, 50’nin üzerinde insan
hayatını kaybettiğinde hiç olmazsa herkesle ilgili hiç ayrım gözetmeksizin, kim
tarafından öldürülmüş olurlarsa olsunlar, rolleri, pozisyonları ne olursa olsun
herkesle ilgili soruşturmanın başlaması gerekmiyor mu? Bingöl’deki emniyet
müdürüyle ilgili nasıl ciddi bir yargılama süreci yoksa, faillerinin
bulunmasıyla ilgili ciddi bir sonuç yoksa burada bu kürsüde çokça dillendirilen
Ceylânpınar’da hayatını kaybeden polislerle ilgili de ciddi hiçbir durum,
hiçbir gelişme, ilerleme yok. Ama daha vahimi aslında şu; yani elbette ki failler
bulunmayabilir, olaylar farklı değerlendirilebilir ama Sayın Cumhurbaşkanının
16 Nisan referandumunda bu olaylarla ilgili yaptığı değerlendirme var; çok
ilginç. 2, 3 kez farklı mitinglerde Sayın Cumhurbaşkanı kürsüde önündeki metni
okuyarak değerli arkadaşlar, diyor ki -HDP “O parti” diyor, isim vermiyor- “O
parti, işte terörle ilişkili. 7 Haziranda çok oy aldı, 80 milletvekili
çıkarttı; şımardı ve halkı sokağa döktü. 50’nin üzerinde vatandaşımız hayatını
kaybetti.”
Değerli
arkadaşlar, 7 Haziran seçimleri 2015 yılında oldu, Kobani eylemleri 2014
yılında oldu. HDP ne kadar şımarırsa şımarsın bir yıl önceye gidip bir eylem
yapmayı başaramaz, zaferini böyle anamaz. (HDP sıralarından alkışlar) Ama
burada vahim olan, elbette ki Cumhurbaşkanı yanılabilir, elbette ki
Cumhurbaşkanı yanlış hatırlayabilir ama vahim olan, bu metni yazan danışmanlar
acaba bilerek mi Cumhurbaşkanını yanıltıyorlar ya da Cumhurbaşkanı aynı yanlışı
birkaç miting üst üste tekrarlıyor ama buna rağmen kimse Sayın Cumhurbaşkanını
uyaramıyorsa, hatırlatamıyorsa, hiç olmazsa takvimde hangi yılın hangi yıldan
önce ve sonra olduğuna dair gerçeği kendisine söyleyemiyorsa, bu ülke için çok
daha vahim bir durumla karşı karşıyayız demektir. 
Bu
yanıltma, bu yanlış yönlendirme sadece tabii Kobani eylemleriyle ilgili değil.
Değerli arkadaşlar, hepimizin sıkça duymaya alıştığı meşhur “Rabia”
biliyorsunuz; tek devlet, tek bayrak, tek vatan, tek millet. Şimdi, bu ifadeler
Hitler’in Almanya’daki kampanyasından bire bir, motamot alınmış cümleler,
alınmış kelimeler. “…” (X)
Şimdi, bunun neresi millî ve bunun neresi İslami? Ben size millî bir şey
hatırlatayım isterseniz değerli arkadaşlar: “İl gider töre kalır.” Bu, çok
önemli bir Türk sözüdür ve o kadar derin bir anlamı vardır ki, gücünüzü
kaybedebilirsiniz, iktidarınız, egemenliğiniz, her şeyiniz gidebilir hatta
topraklarınız gidebilir, devletiniz yıkılabilir ama töreniz kalır. Bu töre,
öyle töre cinayetlerindeki töre gibi falan bir şey değil, “değer” demektir,
“ilke” demektir, “kural” demektir, “hukukun üstünlüğü” demektir. Her şeyinizi
kaybedebilirsiniz ama eğer bunu kaybederseniz her şey bitmiş demektir. Eğer
değer olsaydı, kural olsaydı, ilke olsaydı herhâlde Anzaklar için Çanakkale’de
her yıl mezarları başında anma törenleri düzenleyen bu ülke, bu Hükûmet
Bitlis’te mezarlardan cesetleri çıkarıp otopsiye göndermez, mezar taşlarını da
kırarak güç gösterisi ortaya koymaya çalışmazdı; eğer azıcık ahlak, azıcık
ilke, azıcık hukuktan nasip olsaydı. 
Elbette çok
hamaset yapılabilir ve bütün sorunlar dış güçlere havale edilip “Bir tehditle
karşı karşıya bulunduğumuz için bunları görmeyelim, bunları yok sayalım,
bunların üstünü örtelim.” diye kendimizi kandırmayı tercih edebiliriz fakat
asıl tehlike tam orada başlar. Ne zaman ki kendi sorunlarınızla yüzleşmekten korkmaz,
sorunlarınızı çözmek için cesaretle yanlışlarınızı masaya yatırma kararlılığını
ortaya koyarsınız, o zaman tehlikeyi bertaraf edersiniz. Yoksa, dışarıdan gelen
saldırıdan daha tehlikelisi, daha etkilisi bir ülkenin uyguladığı politikalarla
kendi halkını ülkesinden soğutmasıdır. Bir halkın kendi ülkesinden soğutulması
çok açık bir ihanettir ve bir ülkeye verilebilecek en büyük zarardır.
Burada, eskiden
vesayetin olduğunu, şimdi artık vesayetin kalktığını söylüyor kürsüye çıkan
iktidar partisi temsilcileri. Ben tam tersini iddia ediyorum: Evet, eskiden
Türkiye’de vesayet vardı, açık bir vesayet vardı ama şimdi gizli vesayet var. 
Şimdi, soruyorum
size: Gizli vesayet mi daha tehlikelidir yoksa açık vesayet mi? Dünyanın hiçbir
yerinde gizli vesayetle mücadele açık vesayetle mücadeleden daha kolay olmaz.
Tam tersine, gizli vesayet aslında varlığı bile kabul edilmeyen, farkına bile
varılmayan bir tehlikeyi, bir tehdidi içerir. 
Değerli
arkadaşlar, Türkiye’nin karşı karşıya bulunduğu en büyük tehlike, kişileri aşan
OHAL uygulamasıdır. OHAL, olağanüstü hâl bir kötülüktür ve burada bulunan
birçok milletvekili kabul edecektir ki kötülüklerle mücadele konusunda çok
önemli, çok dikkat çekici bir ölçüde denir ki: “Kötülükleri gücünüz yetiyorsa
elinizle düzeltin, yetmiyorsa dilinizle, ona da gücünüz yetmiyorsa hiç olmazsa
kalben buğzedin.” Şimdi, bu kadar kötülük olacak bu ülkede… Ve bazı yorumcular
biraz önce aktardığım hadisi şöyle yorumluyorlar, diyorlar ki: “Aslında elle
düzeltme ülkeleri yönetenlerin görevidir, ümeranın görevidir. Dille düzeltme
ulemanın görevidir yani aydınların, düşünenlerin, okuyup yazanların, tehlikenin
farkında olanların görevidir. Kalple buğzetmek ise hiçbir gücü, bilgisi,
yetkisi olmayanların, hiçbir şey yapmadıklarında hiç olmazsa o suça ortak
olmadıklarını deklare etmek için ortaya koymaları gereken tavırdır.” Şimdi,
olağanüstü hâlle ilgili eğer bir kararlılık, bir irade gelişmiyor ve biz
olağanüstü hâlle yaşamaya alıştırılıyorsak, olağanüstü hâl uygulamaları
normalleşiyorsa emin olun ki bunun vesayet dışında hiçbir izahı olamaz. “Hayır,
biz yaptık, iyi yaptık, doğru yaptık; yine olsa yine yaparız.” diyorsanız o
zaman olağanüstü hâlle ilgili, olağanüstü hâli kaldırmakla ilgili övüntülerin
çok bir anlamı kalmaz. 
Sözlerimi
bitirmeden Filistin’le ilgili de bir şeyler söylemek, böylece tamamlamak
istiyorum. 
Değerli
arkadaşlar, bugün Filistin’de İsrail’i protesto gösterilerine katılan 2
gösterici İsrail kurşunlarıyla hayatını kaybetti, bir gazeteci de yaralandı.
Biz, tabii, son birkaç saattir bu kürsüde Filistin sorunu sanki çözülmüş, büyük
bir zafer elde edilmiş gibi nutuklar dinliyoruz ama şunu hatırlamak
istemiyoruz: 1973’ten bu yana Birleşmiş Milletler Filistin’le ilgili kararlar
alıyor. İsrail’in işgal ettiği topraklardan çıkması için, yeni yerleşim
yerlerini durdurması için, insan hakları ihlallerine son vermesi için Birleşmiş
Milletler benim bildiğim onlarca karar aldı; hiçbirisinin hiçbir karşılığı yok,
hiçbir sonuç doğurmuyor. Eğer İslam İşbirliği Teşkilatı üyeleri ya da Birleşmiş
Milletler üyeleri Filistin konusunda azıcık samimi olsaydı bugüne kadar bu
sorun zaten çözülürdü. Kendimizi nutuklarla kandırmak yerine bu gerçekle
yüzleşmek zorundayız.
Herkesi saygıyla
selamlıyorum. (HDP sıralarından alkışlar)
BAŞKAN –
Teşekkür ediyorum Sayın Bilgen.
MEHMET NACİ
BOSTANCI (Amasya) – Sayın Başkan… 
BAŞKAN – Sayın
Bostancı…
MEHMET NACİ
BOSTANCI (Amasya) – Ayhan Bey yaptığı konuşmada Holokost üzerinden bir örnekle
Türkiye'deki iktidarın icraatlarına ilişkin bir benzeştirme ve eleştiri
getirmiştir. Aynı şekilde, Nazizm’in dörtlemesi olduğu; devlet, vatan, millet
ve bayrağa ilişkin hususların da bunu ima ettiğini, sataşma… 
BAŞKAN – Sayın
Bostancı, lütfen, yeni bir sataşmaya meydan vermeyelim.
Buyurun. (AK
PARTİ sıralarından alkışlar) 
VII.- SATAŞMALARA İLİŞKİN KONUŞMALAR (Devam)
14.- Amasya Milletvekili Mehmet Naci Bostancı’nın, Kars
Milletvekili Ayhan Bilgen’in (11/18) esas numaralı Gensoru Önergesi üzerinde
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
MEHMET NACİ
BOSTANCI (Amasya) – Sayın Başkanım, değerli arkadaşlar; Holokost nihai çözüm
demektir ve bir Polonya Yahudisi olan Zygmunt Bauman “Modernite ve Holokost”ta
bu meseleyi hayli detaylı bir şekilde anlatır. Nazilerin özel türden insanlar
olmadıklarını, bunun arkasında esasen modernizme ilişkin arızalı bir durum
olduğunu, bürokratik yabancılaşma ve dilde yanılsama yaratan durumun bu işlerin
asli müsebbibi olduğuna ilişkin zengin örnekler üzerinden bir anlatım ifade
eder. Holokost marifetiyle yapılan, kendi hâlinde, Almanya’da çalışan ve
yaşayan vatandaşlar, Almanya’nın vatandaşları, insanlar, sırf Yahudi oldukları
için Nazilerin hışmına uğramışlardır ve bunlar sadece Nazilikten kaynaklanan
bir suçlamayla toplanmışlar gettolarda, bunlar daha sonra kamplara
gönderilmişler -en dramatiklerinden birisi Auschwitz’dir- tabii, 6 milyona
yakın insan, sadece Yahudi olduğu için çoluk çocuk, kadın, erkek
katledilmiştir. 
Şimdi buradaki
örnek üzerinden Türkiye’nin terörle mücadele çerçevesinde yapıp ettiği konulara
ilişkin bir benzeştirme iması çok ayıptır. Türkiye’nin terörle mücadelesini
eleştirebilirsiniz. “Terörle mücadele” derken, daha doğrusu birtakım problemler
doğduğu, sivillere yönelik bazı olaylar yaşandığı iddiasında bulunabilirsiniz.
Türkiye bir hukuk devleti, bunlara ilişkin soruşturma talep edebilirsiniz ama
bütün bunları yaparken Türkiye'nin terör diye bir gerçekle karşı karşıya
olduğunu ve bir devlet olarak bununla mücadele etmesi lazım geldiğini de sağlam
bir yere oturtursunuz. Bu çerçevede bakarsınız.
Öte yandan hem
böyle bakmayacaksın bir benzeştirme yapacaksın hem de aynı mantıkla dörtleme
üzerinden yine başka bir benzeştirme yapacaksın.
(Mikrofon
otomatik cihaz tarafından kapatıldı)
MEHMET NACİ
BOSTANCI (Devamla) – Devlet, millet, vatan ve bayrak. Bunlara ilişkin ne
problem var? Ortak bir milletten, ortak kaderden ve gelecek duygusundan
bahsediliyor. Bu, bu ülkedeki insanların kaderinin ortaklığından bahseder. Bir
perspektifin ifadesidir.
Teşekkür
ediyorum. (AK PARTİ sıralarından alkışlar) 
BAŞKAN –
Teşekkür ediyorum Sayın Bostancı.
IX.- GENSORU (Devam)
A) Ön Görüşmeler (Devam)
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Engin Altay, Manisa Milletvekili Özgür Özel ve
Sakarya Milletvekili Engin Özkoç'un, CHP Genel Başkanı Kemal Kılıçdaroğlu
hakkındaki sözleri sebebiyle ve görevini hukuk içinde tarafsız bir şekilde
yerine getirmediği iddiasıyla İçişleri Bakanı Süleyman Soylu hakkında gensoru
açılmasına ilişkin önergesi (11/18) (Devam)
BAŞKAN – Söz
sırası Cumhuriyet Halk Partisi Grubu adına Manisa Milletvekili Özgür Özel’e
aittir.
Sayın Özel,
buyurun. (CHP sıralarından alkışlar) 
CHP GRUBU ADINA
ÖZGÜR ÖZEL (Manisa) – Sayın Başkan, değerli milletvekilleri; hepinizi saygıyla
selamlıyorum. İçişleri Bakanı Süleyman Soylu hakkında verdiğimiz gensoruda
grubumuz adına söz almış bulunuyorum. 
16 Nisan
referandumunda mühürsüz oylarla kabul ettirilen ve gayrimeşru gördüğümüz
Anayasa değişikliği tamamen uygulamaya girdiğinde Meclisin mahrum kalacağı bir
denetim yolunu, gensoruyu kullanmak üzere kürsüdeyim. Gensoru neden verilir?
Parlamento hukukunda bir güven oylamasına tekabül eder ve bakanın kendisiyle
ilgili bir güvensizlik oluşması durumunda kullanılan, önemli, etkin ve çok
başvurulmayan bir denetim yoludur. 
Süleyman Soylu
enteresan bir Bakan çünkü aynı bakana birden çok gensoru verildiği pek nadir
bir durum. Süleyman Soylu bu yılın başında 2017’nin ilk yasama gününde, 3 Ocak
günü kendisi hakkında verilen gensoruyla burada gündemdeydi. Şimdi, 2017
yılının son yasama gününde ve son işlemimizde yine onunla ilgili bir gensoruyu
görüşüyoruz. Gensorunun muhatabı olan bakanlar genelde, özellikle de güçlü bir
iktidar grubu, çoğunluk arkalarındaysa bu gensorunun kendilerine siyaseten
verildiğini ve sonuç doğurmayacağını söyleyerek gensoruları ciddiye
almadıklarını topluma, partilerine, Parlamentoya hissettirmeye çalışırlar ama
gerçek öyle değil, bütün Parlamento tarihi boyunca da öyle değil ancak bizim,
pek çoğumuzun birlikte görev yaptığı, benim bizzat şahitlik ettiğim döneme
baktık. 25’inci Dönemde gensoru yok. 24 ve 26’ncı Dönemde Cumhuriyet Halk
Partisi toplam 11 tane gensoru vermiş. 24’üncü Dönemde Sayın Taner Yıldız’a,
Ayşenur İslam’a, Nabi Avcı’ya, Mehdi Eker’e ve Ahmet Davutoğlu’na gensoru
vermişiz. 26’ncı Dönemde ise Nabi Avcı, Efkan Ala, Sema Ramazanoğlu, Bekir
Bozdağ, Faruk Çelik ve Ulaştırma Bakanı Ahmet Arslan gensoruya muhatap olmuş.
Yani 12 Haziran 2011’den bugüne kadar CHP olarak 10 bakana 11 gensoru vermişiz;
bu bakanlardan, 10 bakandan 8’i şu anda bakan değil, birisi o bakanlıkta değil;
sadece ve sadece Ulaştırma Bakanı Ahmet Arslan şimdilik görevde. Yani Sayın
Süleyman Soylu, düşündüğünüz gibi, kolayca bir gensoru gelir ve geçer değil,
gensoru belki çoğunluk grubunun desteğiyle o an sonuç doğurmaz ama çok kısa bir
vadede, kısa ve orta bir vadede siyasi sonuçlar doğurmaktadır. Bir yılın ilk ve
son günü gensoruya muhatap olmanın ve birden çok gensoru alan çok az sayıda
bakandan biri hâline gelmenin değerlendirmesini yapmak durumundasınız. 
Bugün
burada bu gensoruyu neden verdik, bunun üzerinde bir konuşalım. Birisi Genel
Başkanımıza “Sen bittin." dedi ama herhangi birisi demedi, elinde kamu
gücü olan birisi dedi; herhangi bir kamu görevlisi demedi, bir bakan dedi;
herhangi bir bakan demedi, İçişleri Bakanı dedi. 268 bin polis, 179 bin
jandarma, 50 bin korucu, Polis Özel Harekât, Jandarma Özel Harekât, polis ve
Jandarma istihbaratının bağlı olduğu birisi “Sen bittin.” deyince bu, herhangi
bir tehditten çok daha fazlasıydı, çok daha ayrıydı. Sadece tehdit etmedi, tehdidin
yanına bir de şantajı ekledi, dedi ki: “Turpun büyüğü heybede.” yani daha bunun
arkası gelecek, size bir konuda rest çekiyoruz, had bildiriyoruz, bunu bir
şantaj olarak önünüze koyuyoruz, yaptığınız neyse durun, onu yapmayın, yoksa
devam ederiz dedi. Bilmediği bir tek şey vardı, hukuka en çok uyması gereken
Bakanlığın başındaydı. Hukuk devletlerinde şantaj ve tehdit olmaz; heybe olmaz,
turp olmaz; gereğini yapan bakan, suç duyurusu, savcı ve hâkim olurdu. (CHP
sıralarından alkışlar)
Peki, nereden çıktı
bu karşılıklılık, mütekabiliyet? Ne yapmaya çalışıyor, yapmaya çalıştığı
misilleme nedir? Mesele basit, Man Adası belgeleri… Bu belgeleri açıklarken
Genel Başkanımız ne terim kullandıysa, bu Ataşehir’le ilgili yaptığı ve Genel
Başkanımızı “Sen bittin.” diye tehdit ettiği konuşmada Sayın Bakan aynısını
yaptı. Bunu neye karşılık yapıyor? AKP’nin aldığı kurumsal bir kararı
ayaklarıyla çiğneyerek yapıyor. Belgeler çıktığında önce “yok”, sonra “sahte”
sonra “Fotokopi, aslını ver.”, sonra “Savcıya ver.”den sonra Mahir Ünal ne
demişti? “Bundan sonra CHP’nin açıkladığı belgeler siyasetimizin hiçbir şekilde
konusu olmayacak.” Buna herkes uydu; Cumhurbaşkanı, Başbakan, bakanlar,
milletvekilleri, grup başkan vekilleri, bir tek kişi uymadı, inatla da uymuyor.
Bizim lehimize, AKP’nin kurumsal kararının aleyhine Man belgelerini gündemde
tutmak için büyük bir mücadele veriyor. Bu konuda bir de tutanağa başvuralım.
Kendisi, cumartesi günü verdiğimiz fiili gensoruda -tutanaktan- şunu söylüyor:
“Bakın, bir gün dahi siyaset yapmasam, Türkiye de bilsin bunu, namusum ve
şerefim üzerine söylüyorum, bu işin peşini bırakmayacağız, bu Man Adası’nı
ispat edeceksiniz.” diyor. Sadece onun tutanağı değil, daha enteresanı
Başbakanın tutanağı. Tarih 11 Aralık 2017 ve Başbakan bütçede diyor ki: “Man
Adası’nda bu insanların hiçbirinin şirketi yok. Orada isimleri zikredilen Sayın
Cumhurbaşkanımızın yakınlarının herhangi bir şirketi yok.” Bunun üzerine bu iki
tutanağı bir resmî yazıya yazıp Sayın Bakana Bumerz
Limitetle ilgili yani “Bumerz” deyince nereden geldiğini hatırlamakta fayda
var. Burak’ın “bu”su, Mustafa Erdoğan’ın “m”si, Erdoğan’ın “er”i Ziya İlgen’in
“z”sinden oluşan Bumerz Limitetle ilgili kuruluş ve Ziya İlgen’in imzasını
taşıyan belgeyi kendisine ve Başbakana özel kuryeyle yolladım. Sadece bu
belgelere sahip değiliz. Bu belgelerin dışında daha o şirketin bütün
faaliyetleriyle ilgili, çalışmalarıyla ilgili onlarca, yüzlerce belge var ve
belgeler aslında açık kaynak diyebileceğimiz bir kaynaktan kolayca elde
ediliyor. Man Adası devletinin internet sitesine girdiğinizde bu konuda size
çok da yardımcı oluyorlar. “Ama bu Bumerz orada yalandan bir şirket, bunu belki
sen uydurdun.” Hayır. Kendilerine bir belge daha takdim ederiz. 14 Nisan
2016’da Turkuaz Denizcilik diye kurulup -Burak Erdoğan, Mustafa Erdoğan, Ziya
enişte ve devamındaki kişilerin- ardından 18 Ağustosta Turkuaz’ın ismi Bumerz
yapılmış. Bu ne? Bu elimizdeki de Türkiye Cumhuriyeti’nin Ticaret Sicil
Gazetesi, duruyor, herkes erişebiliyor ama Sayın Bakan bunları alınca “safsata”
dedi, “çamur” dedi, “sahte” dedi, bir şey dedi devam etti. Biz de devam edelim.

Soylu
tehditle şantaj yaparken bir dil tutturdu demiştim ve bizim onu üçüncü sınıf
mafya ağızı diye eleştirmemiz sadece ve sadece tehditte ve şantajda kullandığı
hakaretamiz kelimelerden değil, nasıl yapıyor?
ÖZNUR
ÇALIK (Malatya) – Sizin iddianız neydi bir hatırlar mısınız? İddianızı anlatın
iddianızı.
ÖZGÜR
ÖZEL (Devamla) – Bir belge açıklıyor sözde ve bunu açıklarken Genel Başkanımız
“Gözlerinden öperim." diyor ya, o da “Gözlerinden öperim." diyor.
Genel Başkan “Yanına doktorunu aldın mı?” diye soruyor ya, o da diyor “Yanına
doktorunu aldın mı?” 
HALİS
DALKILIÇ (İstanbul) – Özgür Bey, tarihler yanlış, tarihler. 
ÖZGÜR
ÖZEL (Devamla) – Sonrasında, Man Adası’nda bir oğul var, diyor ki: “Buz
Residence’ta kızın dairesi var.” “Özel kalem” lafı geçti, o da geçiriyor. “Bu
bir misilleme, devam etme, devamını açıklama. Açıklarsan devamını biz de devam
edeceğiz." diyor ve aynı mafya filmlerinde en çok canını yakacak, aynı izi
bırakacak, oraya koyacak, hani açıyor da yatağın içinden atın kafası çıkıyor
ya, öyle bir iz bırakarak bir hamle yapıyor. (CHP sıralarından alkışlar)
FUAT
KÖKTAŞ (Samsun) – Varsa devamını açıkla o zaman. “Şantaj yapıyor.” deme.
MEHMET MUŞ
(İstanbul) – Hangi offshore hesabına gitti para, hangi offshore hesabına gitti
Sayın Özel?
ÖZGÜR ÖZEL
(Devamla) – Ama ben şunu söyleyeyim: Süleyman Soylu meselesi şu meseleden
ibaret: Yapılan iş, partinin kurumsal kararına inatla yapılan iş…
FUAT KÖKTAŞ
(Samsun) – O, partiyi bağlar. 
ÖZGÜR ÖZEL
(Devamla) – “Zaten parti içinde sıkıntıdayım, benim bunu aşacak bir şey yapmam
lazım…”
İLKNUR İNCEÖZ
(Aksaray) – Sizin kongreler gibi mi?
ÖZGÜR ÖZEL
(Devamla) – “…ve bunu aşmak için, ben beyefendiyi savunan, koruyan tek kişi
olarak görünürsem bu bir çıkıştır.” diyor. Ama şunu söylüyoruz: Bu yapılan
mesele, inanıyoruz ki Adalet ve Kalkınma Partisinde -duyuyoruz, görüyoruz,
sohbet ediyoruz- deniliyor ki: “Haksız, yersiz ve zamansız olduğu gibi, Sayın
Cumhurbaşkanını da, partiyi de sıkıntıya sokmaktadır ve böyle bir kanaat
hâkimdir.”
GÖKCEN ÖZDOĞAN
ENÇ (Antalya) – Kim diyor?
FUAT KÖKTAŞ
(Samsun) – Sen nifak sokamazsın Özgür.
ÖZGÜR ÖZEL
(Devamla) – Şimdi, gelelim, kendisine tarihî bir fırsat yarattık. Yarattığımız
fırsat şuydu…
MUSTAFA KÖSE (Antalya)
– Nereden uyduruyorsunuz?
FUAT KÖKTAŞ
(Samsun) – Nifakçı!
ÖZNUR ÇALIK
(Malatya) – Senaryoyu nerede yazdın!
ÖZGÜR ÖZEL
(Devamla) – Fiilî gensoruda kırk dakika süresi vardı, üstüne Sayın Engin Altay
ve Engin Özkoç’la “Ek süre verin, ek süre verin.” dedik, kırk dokuz dakika gibi
bir süre kullandı ama bu kırk dokuz dakikada kendisine yöneltilen sorulara
herhangi bir cevap verecek hiçbir şey yapmadı ve sadece bir beklenti yarattı ve
yönetmeye çalıştı, dedi ki: “Çok tarihî ve samimi birtakım değerlendirmelerde
konuşmamın sonunda bulunacağım, hayatımda hiç yüzleşmediğim şeylerle karşı
karşıya kalacağım. Şunu ifade etmek istiyorum: Çok samimi değerlendirmelerimde
anlatımlarım olacak.” Peki, öyle bir şey duydunuz mu? İnsan sanıyor ki bir öz
eleştiri geliyor, insan sanıyor ki “Yaptım ama yanlış yaptım.” diyecek, insan
sanıyor ki “Cumhurbaşkanına o sözleri söyledim ama, o FETÖ’cülerle bir oldum
ama bunu yap…” Bunları yapmadı, bunların hiçbir tanesini yapmadı. Peki, ne
yaptı? Biz o gün o gece Menderes’e bir laf etmedik, biz rahmetli Özal’a,
rahmetli Menderes’e bir laf etmedik ama o, demek ki burada bulunan dirilerden
ümidi yoktu ki çıkışı ölülere sarılmakta aradı, ölülere sarılmakta. (CHP
sıralarından alkışlar) 
SALİH CORA
(Trabzon) – Zamanında neler diyordunuz, şimdi rahmetle anıyorsunuz; ikiyüzlü
davranıyorsunuz.
ÖZGÜR ÖZEL
(Devamla) – Allah rahmet eylesin. Bugün de söyledim, Menderes’i asanların da,
Denizleri asanların da, siyasi idam yapanların da, o kararı verenlerin de
yaşıyorlarsa Allah bin belalarını versin; onların üzerinde de hiçbirisine
hakkımızı helal etmiyoruz. 
FUAT KÖKTAŞ
(Samsun) – Onların ahından iktidar görmediniz.
ÖZGÜR ÖZEL
(Devamla) – Ama bugün, yaşanan acılardan, tarihten ders çıkarmak yerine husumet
çıkarmaya çalışıp hiçlikle malul olmuş kendi partisindeki durumuna dört elle
sarılmak için bunu yapan bir bakana bizim şöyle bir iddiamız vardı, dedik ki:
“Sen Demokrat Partinin başındayken 2008-2009 Mayıs arası, eleştiri falan değil,
ağır eleştiri, hakaret değil, dümdüz küfür gidiyordun.” Tekrar etmiyorum hem
usul ekonomisi hem de insicamı ve... Burada o sözleri duymayı herhâlde
istemezsiniz. Ama daha sonra, Genel İdare Kurulunda da Vedat Demir diye birisi
var, bu senin yanında hep var. Zaten Yeni Asyacılar açıklama yapmış “Bunlar çok
yakındı.” diyor. Birbirlerinden hiç ayrılmazlar. Yerel seçimleri kaybetti.
Yerel seçimleri kaybedince açıklama yaptı “Aday olmayacağım.” diye ama Mahmut
Övür’e Vedat Demir dedi ki: “Çok uğraştım, darbecilere parti kalmasın diye ikna
ettim.” Ben bunu söylediğimde “Yalan.” dedi, Mahmut Övür’ün yazısı ortada.
Sonra
devam ettik, “Sen yarıştın Hüsamettin Cindoruk’la, o seni FETÖ’cülükle, partiyi
FETÖ’ye bitiştirmekle, sen onu darbecilikle itham ettin. Kaybettin.
Kaybettikten sonra gittin Abant’a ve Abant toplantılarında şöyle bir şey
söyledin.” dedik ve “Türkiye'de en önemli meselelerden bir tanesi siyasetin
finansmanıdır. İşi bilen kişileri partiye dâhil etmezseniz…” derken “Yalan
söylüyorsun.” dedi. Elimde Anadolu Ajansının, Abant toplantılarından…
İÇİŞLERİ
BAKANI SÜLEYMAN SOYLU (Trabzon) – Yalan söylüyorsun.
ÖZGÜR
ÖZEL (Devamla) – Tam da tutanaktan bakarsın. 
İÇİŞLERİ
BAKANI SÜLEYMAN SOYLU (Trabzon) – Sen yalan söylüyorsun. 
ÖZGÜR
ÖZEL (Devamla) – Abant toplantılarından Anadolu Ajansının şeyi var. Bunu da
size yollayacağım. 
İÇİŞLERİ
BAKANI SÜLEYMAN SOYLU (Trabzon) – Sen yukarıdan aşağı yalancısın.
ÖZGÜR
ÖZEL (Devamla) – Görevde olursan pazartesi yollayacağım ama hiç sanmıyorum.
(CHP sıralarından alkışlar) 
İÇİŞLERİ
BAKANI SÜLEYMAN SOYLU (Trabzon) – Sen yalancısın.
ÖZGÜR
ÖZEL (Devamla) – Seçimi Cindoruk kazanıyor ve bir anda Vedat Demir’le birlikte
beyefendi yollara düşüyor. Düşüyor yollara ve -şimdi kafayı taktı ya “İlgezdi,
İlgezdi” diye bir çıkış arıyor oradan- Süleyman Soylu ve FETÖ’yle birlikte elli
tane il gezdi bu, elli tane il gezdi. (CHP sıralarından alkışlar) 
FUAT
KÖKTAŞ (Samsun) – Çok il gezdi, 2010 referandumunda çok il gezdi.
ÖZGÜR
ÖZEL (Devamla) – Bunun finansmanını soruyorsunuz, “Çok duygusal bir şey
söyleyeceğim.” diyor ve şunu söylüyor: Tireli Mehmet Amca 500 lira vermiş,
Gökçe’nin çim adamcı babası da birazcık para vermiş. Oysaki o büyük finansmanı
açıklamak için hiçbir şey söylemediği gibi bir yalana sarılmak durumunda
kalıyor, diyor ki: “Partilerin denetimi Anayasa Mahkemesine tabidir ve Anayasa
Mahkemesinde aklandık biz.” Yahu, yalanı o kadar güzel söylüyor ki sanırsın
gerçek. Vallahi araştırmayacaktım ama dedim ki mevzubahis Süleyman Soylu’ysa
evraka git, kaynağa git. Bir gittik, hakkında, on iki ayda 15 milyar para
harcadı diye il başkanlarına yazı yazıp mahkemelik olduğu şeyde mahkemeye önce
gizlilik kararı koydurtulmuş ve Anayasa Mahkemesi denetlemeyi yapmış, Anayasa
Mahkemesi 100 bin lira da ceza yazmış ama bunların hiç birisi bu kadar
enteresan değil.
İÇİŞLERİ BAKANI
SÜLEYMAN SOYLU (Trabzon) – Yalan söylüyorsun.
ÖZGÜR ÖZEL
(Devamla) - İlginç olan, Anayasa Mahkemesi 2008-2009 Demokrat Partiyi ne zaman
denetlemiş biliyor musunuz? 2016’da, daha geçen sene, kendisi Bakanken. “E,
denetlemeler geriden geliyor canım, bundan bir şey çıkarma.” Milliyetçi Hareket
Partisine baktım Sayın Genel Başkanım, 2009 denetimi 2011’de bitmiş. Cumhuriyet
Halk Partisine baktım, 2009 denetimi 2012’de bitmiş. Adalet ve Kalkınma
Partisine baktım, 2013’te bitmiş. Bu kadar devasa yapılar, denetlenmesi zor
yapılar, girift yapılar, hâlen aktif yapılar 2009 denetlemesini şimdi
geçirirken nasıl olduysa olmuş, Süleyman Soylu AK PARTİ’li olmuş, 2009 denetimi
2016’da olmuş. Karşı oya da Paksüt şöyle yazmış: “Bu kadar geçe bırakılan bir
denetimin sonuç vermesi beklenemez.” Ama yine de 100 bin liralık da ceza
yazmış. Bunu da söyleyeyim de “Yalan söylüyorsun.” de Sayın Bakan. (CHP
sıralarından alkışlar) 
Sayın Bakan daha
sonra, 12 Eylül 2010 referandumu performansı yüzünden partiden ihraç ediliyor.
Unvan şu: “FETÖ’den ihraç, FETÖ’den ihraç” var ya, ilk ihracı 17 Temmuz 2016’da
diye bilirdik, FETÖ’den ilk ihraç Sayın Süleyman Soylu’dur, tarihi de 2012
yılıdır. 
Ve bugün
geldiğimiz noktada kendisine soracağımız ve cevap bekleyeceğimiz sorular
şunlar, hiç lafı bulandırmadan, hiçbir yere sapmadan şunlara cevap bekliyoruz:
Fetullah Gülen’le görüştün mü? Kaç kez görüştün? Hangi tarihlerde görüştün? 
SALİH CORA
(Trabzon) – Savcı mısın sen?
ÖZGÜR ÖZEL
(Devamla) - İlişkin nasıl başladı, nasıl devam etti, bittiyse nasıl bitti? Ve
şubat ayının ilk günlerinde, 4 Şubat 2012 günü Fetullah Gülen’le bir görüşme
gerçekleştirdin mi? Yanında Vedat Demir var mıydı? Vedat Demir senin yanında ya
da sensiz, ayrılarak, sana tuhaf gelen, şüphe yaratacak bir görüşme yaptı mı?
Neden, neden soruyorum? İlginizi çekecek, rica ederim.
HALİS
DALKILIÇ (İstanbul) – Bunlar ilgimizi çekmez. 
ÖZGÜR
ÖZEL (Devamla) – 15 Temmuz darbesinden önce, hain darbe girişiminden önce bir
akademisyen Adil Öksüz, üç gün kala, 12’sinde uçtu da darbeyle ilgili
belgeleri, talimatları okuttu, üfletti, onay aldı geldi ya, bir başka
akademisyen Vedat Demir 4 Şubat günü gidiyor, üç gün sonra ne oluyor
Türkiye’de? 17-25 Aralığın öncüsü olarak kabul ettiğiniz 7 Şubat tarihli, MİT
Müsteşarı Hakan Fidan’a ve MİT’e yapılacak FETÖ operasyonu başlıyor, FETÖ’nün
yaptığı ilk operasyon başlıyor.
FUAT
KÖKTAŞ (Samsun) – O gün öyle demiyordunuz. 
ÖZGÜR
ÖZEL (Devamla) – Acaba Vedat Demir, sizin yanınızda ya da sizin yanınızda
olmadan, yapılacak olan Hakan Fidan operasyonunun bilgisini, belgesini,
müsaadesini almaya gitmiş, bilgiyi, belgeyi okutmuş ve geri getirmiş olabilir
mi? Eğer böyle bir kumpasın sanığı durumuna düşmek istemiyorsanız tanıklığınız
değerlidir Sayın Bakan. Bu tanıklığı söylerseniz, dediğiniz çok tarihî, çok
samimi ifadeleri kullanırsınız. “Yok, bu doğru değil.” diye iddiada
bulunuyorsanız o zaman size başka sorularımız olacak. Belki görevi
sürdüremezsiniz bu şartlar altında ama mesela FETÖ’yle mücadele konusunda bu
kadar zaafı, bu kadar bagajı olan bir Bakan olarak, belki istifadan sonra
samimi beyanlarınızla FETÖ mücadelesine daha büyük katkılar sağlarsınız. Zaten,
örneğin, Sivas Valisine telefon açıp “Gözaltına aldıklarını ben yakinen
tanıyorum, bunları savcıya yollamadan bırak, bunlar FETÖ’cü değildir.” deme
imkânınız olmaz o zaman.
İÇİŞLERİ
BAKANI SÜLEYMAN SOYLU (Trabzon) – Sen çok yalancısın.
ÖZGÜR
ÖZEL (Devamla) – Ya da Silivri Emniyet Müdürüne… 
İÇİŞLERİ
BAKANI SÜLEYMAN SOYLU (Trabzon) – Sen çok yalancısın.
ÖZGÜR
ÖZEL (Devamla) – Nereye geldiğini biliyor ya, sinirlenir kendisi.
İÇİŞLERİ
BAKANI SÜLEYMAN SOYLU (Trabzon) – Yok, hiç sinirlenmem.
ÖZGÜR
ÖZEL (Devamla) – …durdurulan bir araçla ilgili telefon açıp, o olmayınca
İstanbul İl Emniyet Müdürlüğü üzerinden baskılar ve tehditler sonucu o büyük
felakete sebep olamazdınız o zaman. Belki onların öz eleştirisini yaparsınız
burada. Ve Vedat Demir gibi birinin Yeni Asya’nın içine o yapıyı kontrol etmek
için Gülen tarafından yerleştirilmiş bir mahrem imam olduğunu ve farkında
olarak veya olmayarak sizi kontrol eden, yöneten, yönlendiren, istediği yere
getiren, istediği yapıya sokan sizin abiniz veya sizden sorumlu bir hususi
olduğu gerçeğini o zaman belki daha kolay görürsünüz. 15 Temmuz öncesi, üç gün
önce giden akademisyen ile MİT meselesinden önce, üç gün önce giden
akademisyene refakat etmenin bir açıklamasını sizden bekler bu Meclis. (CHP
sıralarından alkışlar)
FETÖ, kolay
temizlenecek bir yapı değil. Hepimizin aklını başına alması lazım. Belki bugün,
belki yarın, belki birçoğunuz için biraz daha erken -bazıları daha erken
biliyor bunu- Süleyman Soylu’nun durumunun deşifre olması FETÖ’nün sizin
üzerinizdeki hesaplarını bitirmez. A planı, AKP’yi ele geçirmekti; B planı,
Süleyman Soylu’nun başında olduğu Demokrat Partiydi; C planı, Süleyman Soylu’yu
AKP’ye getirip Recep Tayyip Erdoğan sonrası Genel Başkan yapmaktı. Son günlerde
bir Ç planının farkında değil misiniz? Tansu Çiller’in nereden çıktığı
bilinmez, devamlı saraydaki istişareler… Tansu Çiller’in Demokrat Parti’ye de
Süleyman Soylu’yu getirdiğini bilmez misiniz? Bu Ç planı olmazsa bir başka D
planıyla FETÖ sizin yakanızı da bu memleketin peşini de bırakmaz ama Cumhuriyet
Halk Partisi… 
(Mikrofon
otomatik cihaz tarafından kapatıldı) 
MUSTAFA AÇIKGÖZ
(Aksaray) – Hayal gücün… 
ÖZGÜR ÖZEL
(Devamla) - … sizinle de FETÖ’nün uzantılarıyla da bizatihi kendisiyle de… 
MUSTAFA AÇIKGÖZ
(Aksaray) - Roman yaz sen, roman! Hayal gücünle roman yaz sen! 
BAŞKAN –
Tamamlayın lütfen bir dakikada. 
SALİH CORA
(Trabzon) – Hayal dünyasında yaşıyorsun. 
ÖZGÜR ÖZEL (Devamla)
– Cumhuriyet Halk Partisi, bu FETÖ’yle mücadelede sizin defalarca
kandırılmanıza şahitlik etmek yerine bugün bir suçluyu, bir ilişkiyi burada
deşifre ediyor. 
Bakın,
suçluların telaşı… Neydi o vücut dili Sayın Bakan, neydi? Ben sizin o vücut
dilinizi, o titreyen hâlinizi, o saldıran hâlinizi gördükçe dedim ki: “Ne kadar
çok korkuyor bu.” Biraz önce salona bir girdim… Sayın Bakan, siz hiç burada
gensoru izlemediniz mi? Bakanın yanında bir bakan oturması makbuldür çünkü
Hükûmetimiz yalnız bırakmıyor demektir, yanında Müsteşar ve Bakan Yardımcısı
yeterdir. Yok, çok endişe ediyorsan, daha bir bürokrat alırsın, özel kalem
müdürü, arkada bilgisayar. 
EJDER AÇIKKAPI
(Elâzığ) – Doğru konuş. Arkasında AK PARTİ var. 
ÖZGÜR ÖZEL
(Devamla) - Sayın Bakan, gecenin bu vakti, sen tehditte bulundun diye İller
İdaresi Başkanının, Dernekler Dairesi Başkanının, Personel Genel Müdürünün,
Nüfus Genel Müdürünün, Sahil Güvenlik Komutanlığı temsilcisinin senin arkanda
ne işi var kardeşim? Ayıptır, yazıktır, günahtır bu insanlara. (CHP
sıralarından alkışlar, AK PARTİ sıralarından gürültüler)
(Mikrofon
otomatik cihaz tarafından kapatıldı) 
ORHAN DELİGÖZ
(Erzurum) – Biz buradayız, biz buradayız. AK PARTİ tam olarak buradadır, AK
PARTİ’nin hepsi buradadır. 
ÖZGÜR ÖZEL
(Devamla) – Hepinize, FETÖ'den gerçek anlamda temizlenmiş partiler ve Parlamento
umuduyla saygılar sunuyorum. (CHP sıralarından alkışlar) 
FUAT KÖKTAŞ
(Samsun) – FETÖ'yle ilişkilendireceğin en son kişilerden bir tanesidir. İşine
bak! Hiç! Biz de bir şey koyacaksın ortaya dedik. Bütçede konuşmuştun bunları
Özgür ya!
BAŞKAN – Söz sırası,
gruplar adına, Adalet ve Kalkınma Partisi Grubu adına İzmir Milletvekili Hamza
Dağ’a aittir.
Sayın Dağ,
buyurun. (AK PARTİ sıralarından alkışlar)
AK PARTİ GRUBU
ADINA HAMZA DAĞ (İzmir) – Sayın Başkan, değerli milletvekilleri; Cumhuriyet
Halk Partisinin İçişleri Bakanımız Sayın Süleyman Soylu hakkında vermiş olduğu
gensoruyla ilgili olarak AK PARTİ Grubu adına söz almış bulunuyorum. Bu sebeple
hepinizi muhabbetle selamlıyorum ve bugün biten bütçe görüşmelerimizin de
hayırlara vesile olmasını Cenab-ı Allah’tan niyaz ediyorum.
Aynı zamanda,
dün, Birleşmiş Milletlerde karar verilen, Filistin’in lehine olan, Trump’un
vermiş olduğu Kudüs kararıyla alakalı yok hükmündeki hususta, Sayın
Cumhurbaşkanımızın önderliğinde ortaya çıkan ve dünyada liderliğin tekrar perçinlendiği
bu hususta Sayın Cumhurbaşkanımıza hem milletimiz olarak hem coğrafyamızda
yaşayan mazlum ve mağdurlar olarak bir teşekkür borcumuz olduğunu, bir teşekkür
ifade etmek gerektiğini buradan ifade etmek istiyorum. (AK PARTİ sıralarından
alkışlar) “Dünya beşten büyüktür, dünya birden büyüktür.” dün net bir şekilde
tescillenmiştir.
Yine bugünler
Kars Sarıkamış şehitlerini anma günleridir. Kars Sarıkamış şehitlerimizi de bu
anlamda anıyorum ve inşallah onlara da Rabb’imden rahmet diliyorum.
Benden önceki
konuşmacılar değişik şeylerden bahsettiler. Açıkçası, ben, Cumhuriyet Halk
Partisinin, öncelikle yeni CHP'nin ortaya koymaya çalıştığı siyasetten kısaca
sizlere bahsetmek istiyorum ama aynı zamanda, aslında, ben yeni CHP’den
bahsetmek isterken, sağ olsun benden önceki konuşmacıların buna benzer bazı
ifadeleri oldu. 
Mesela bir CHP
sözcüsü “Sen dik dur, eğri belasını bulur.” diye Sayın Kılıçdaroğlu’na atfen
bir söz söyledi ama bu söz Yunus Emre’ye ait. Yüzyıl öncesinde söylenmiş sözü
Sayın Grup Başkan Vekili geldi burada şimdi söyledi. Açıkçası, ben de yeni
CHP’yi söylerken bunu ifade etmeye çalışıyorum. “Yeni CHP” dediğimiz… 2010’dan
bu yana yalan, iftira ve bilgisizlik üzerine kurulu bu yeni CHP’yi hep birlikte
müşahede ediyoruz. (CHP sıralarından gürültüler) 
ALİ ÖZCAN
(İstanbul) – Süleyman Soylu’ya gel! 
HAMZA DAĞ
(Devamla) – Ben bunları örnekleriyle açıklayacağım ama bunları örneklerle
açıklarken, 18 maddeyi okuma zahmetinde bulunmayıp, Cumhurbaşkanı ile Başbakan
arasında kavga çıkacak diye tasalanan, Mersin’i “Güneydoğumuzun güzel bir ili”
diye ifade eden, kunut dualarını ezbere bir şekilde ayet zanneden, büyük kaleci
Lefter sayesinde Fenerbahçeli olan Sayın Kılıçdaroğlu’na ve Cumhuriyet Halk
Partisine belki bu söylediklerim bir anlam ifade etmeyebilir ama bazı iftira ve
yalanları burada söylemekte fayda var, bazı zihinleri bu anlamda yeniden
tazelemekte fayda var. Yedi yıllık Genel Başkanlık döneminde birçok iddialı
çıkış yaptı, birçok söz söyledi ama bu sözlerin neredeyse tamamı havada kaldı. 
Deniz Baykal’la
yapılmış olan kaset konusunda “Erdoğan’ın kaseti izlediğini gördüm.” diyen
Kemal Kılıçdaroğlu’nun, savcılığa avukatı vasıtasıyla vermiş olduğu dilekçede
“Videonun kim tarafından ve ne zaman izlettirildiğini bilmiyorum.” şeklinde
ifadesi oldu. 
ÖZNUR ÇALIK
(Malatya) – Yalan bir!
HAMZA DAĞ
(Devamla) – 15 Temmuz şehitleriyle ilgili, bu Mecliste şehit yakınlarına
askerlik muafiyeti, isteğe bağlı bir şekilde askerlik muafiyeti çıkartıldığında
yine Sayın Kılıçdaroğlu çıkıp, “Şehitler arasında ayrımcılık yapılıyor.” dedi…
ÖZNUR ÇALIK
(Malatya) – Yalan iki!
HAMZA DAĞ
(Devamla) – …ve şehitler üzerinden bir siyaset üretilmeye çalışıldı ama Millî
Savunma Bakanlığı terörle mücadele şehitlerinin yakınlarının da askerlikten
muaf olduğunu açıklayınca bir yalan daha ortaya çıktı. 
ÖZNUR ÇALIK
(Malatya) – Yalan üç! 
HAMZA DAĞ
(Devamla) – Ne hikmetse çok basit bir şekilde araştırılabilecek bir konunun…
ALİ ÖZCAN
(İstanbul) – Süleyman Soylu’ya gelsene arkadaş! 
HAMZA DAĞ
(Devamla) – …ne yazık ki araştırılamadığını, araştırılmadığını ve yalan
üzerinden siyaset yapıldığını tüm Türkiye görmüş oldu. 
Külliye
yapıldığında altın klozetlerden bahsedildi, bin küsur odadan bahsedildi. 15
Temmuzdan sonra kendisi Külliye’ye gittiğinde altın klozet olmadığını Sayın
Cumhurbaşkanımız kendisine göstermiş oldu. 
ÖZNUR ÇALIK
(Malatya) – Yalan dört!
HAMZA DAĞ
(Devamla) – Alın size bir yalan daha: Cumhurbaşkanımızın İsviçre’de 7 ayrı
hesabı olduğunu kim söyledi? Bu yalan ortaya atılmadı mı? 
MEHMET MUŞ
(İstanbul) – 8 hesap, 8. 
HAMZA DAĞ
(Devamla) – 8 ayrı hesabı olduğu iddiası ortaya atıldı. Aynı şekilde, bugün de
şimdi bazı belgeler sallanıyor, bazı belgeler ortaya çıkarılıyor ve bu
belgelere baktığımızda… Biraz önce sayın grup başkan vekili de birtakım
komplolardan bahsetti. Açıkçası ben çok fazla mafya filmi izlemem. Herhâlde
kendisi mafya filmlerini bolca izliyor. 
FUAT KÖKTAŞ
(Samsun) – Belge yok, paçavra var ortada. 
ÖZGÜR ÖZEL
(Manisa) – On beş yıldır, on beş yıldır izliyoruz! 
ALİ ŞEKER
(Kocaeli) – On beş yıldır yaşıyoruz, yaşıyoruz! 
BURCU KÖKSAL
(Afyonkarahisar) – Sayenizde yaşıyoruz, izlemiyoruz! 
HAMZA DAĞ
(Devamla) – Bu mafya filmleri sayesinde de hem İçişleri Bakanımızla alakalı hem
bu süreçle ilgili iyi bir senarist olmuş. 
BURCU KÖKSAL
(Afyonkarahisar) – Sayenizde yaşıyoruz!
ALİ ŞEKER
(Kocaeli) – Kaos düzeni yaşıyoruz! 
HAMZA DAĞ
(Devamla) – Arkadaşlar, açıkçası, eğer Man Adası bir devletse sayenizde Man
Adası meşhur olmuş oldu. Man Adası size bir reklam ücreti verse yeri olacak.
Biz de sizin sayenizde Man Adası’nı öğrenmiş olduk. (AK PARTİ sıralarından
alkışlar) 
BURCU KÖKSAL
(Afyonkarahisar) – Man Adası’nı meşhur eden sizsiniz. 
MEHMET MUŞ
(İstanbul) – Sayın Dağ, şeker TV yayınını kesti! 
HAMZA DAĞ
(Devamla) – Arkadaşlar, bakın, bununla kalmadı, Endonezya’da Açe’de tsunami gibi
bir felaket yaşandı ve tsunami felaketi yaşandığında Açe’ye giden yardımlar
birileri tarafından zimmete geçirildi iddiasını ortaya attınız ama yalandı
yalan, bu da yalandı! Yıllar öncesinde Bosna-Hersek’te söylendiği gibi, aynı
şeyi o zaman da söylediniz. 
Yeni genel
başkan heyecanlıydı, CHP’liler de heyecanlıydı. “Acaba on yıla yakındır süren
AK PARTİ iktidarını yeni gelecek seçimde yıkabilir miyiz?” diyorlardı ve
heyecanla birçok şey söylüyordu. 3 Eylül 2010’da “Tankın önüne ilk çıkan ben
olurum.” diyen Kılıçdaroğlu’na kader yıllar sonra aslında tankın önüne çıkma
imkânı vermişti, böyle bir tarihî fırsat vermişti. 15 Temmuz gecesi yaşananlar
ortada, her şeyiyle ortada arkadaşlar. (CHP sıralarından gürültüler) 
BURCU KÖKSAL
(Afyonkarahisar) – Senin Cumhurbaşkanın, Başbakanın neredeydi, ona bir cevap
ver. 
ÖZKAN YALIM
(Uşak) – Bolu’nun tünellerine gel, Bolu’nun tünellerine!
HAMZA DAĞ
(Devamla) – Kendisi bize anlattı. İzmir vekillerimiz burada; Genel Başkan
Yardımcımız Nükhet Hotar’ın Başkanlığında biz Sayın Kılıçdaroğlu’nu ziyarete
gittiğimizde kendisi bizzat anlattı. (CHP sıralarından gürültüler)
KEMAL ZEYBEK
(Samsun) – Neredeydi? Neredeydi?
BAŞKAN – Sayın
milletvekilleri, lütfen müdahale etmeyelim.
HAMZA DAĞ
(Devamla) – Lütfen Başkanım…
BAŞKAN – Sayın milletvekilleri,
bakın, Sayın Özel konuştuğunda dinledi herkes. 
HAMZA DAĞ
(Devamla) – Kendisi bizzat bunları anlattı. O gün havaalanına indiğinde,
havaalanına o gün indiğinde darbe olduğunu kendisine söylediklerinde “Acaba
böyle bir şey olabilir mi?” diye önce sorduğunu, daha sonra kendi
korumalarının…
ALİ ŞEKER
(İstanbul) – Başbakan tünele saklandı, tünele!
HAMZA DAĞ
(Devamla) – …o tankın başındaki komutanla konuştuklarını, tankın açıldığını ve
kendisinin tankın açtığı yerden çıkarak Bakırköy Belediye Başkanının evine
ziyarete gittiğini, orada da bu darbe gecesini izlediğini söyledi. Açıkçası
güler misiniz, ağlar mısınız? (CHP sıralarından gürültüler) 
Bir soruda da
diyor ki televizyon programında…
ÖZKAN YALIM
(Uşak) – Ya sen tünele gel, biraz da tünele gel, tünele gel!
HAMZA DAĞ
(Devamla) – Bir televizyon programında da diyor ki Sayın Kılıçdaroğlu…
KAZIM ARSLAN
(Denizli) – Tünele gel, tünele!
BURCU KÖKSAL
(Afyonkarahisar) – Cumhurbaşkanı neredeydi?
ÖZKAN YALIM
(Uşak) – Tünelde ne vardı, tünelde!
HAMZA DAĞ (Devamla)
– …“Tank mı vardı? Tank vardı da neredeydi tank?” Sokaklar tankla doluydu.
BURCU KÖKSAL
(Afyonkarahisar) – Rıdvan Dilmen “Huber Köşkü’ndeydim Cumhurbaşkanıyla.” diyor,
onu söyle, ona gel.
HAMZA DAĞ
(Devamla) – Yine, bir kulüp toplantısında “O gün oteller kapalıydı, onun için
Bakırköy Belediye Başkanının evine gittim.” Otele gitsen ne olur, Bakırköy
Belediye Başkanının evine gitsen ne olur! O gün insanlar otellerden, evlerden
sokaklara aktı ama siz sokaklardan evlere, otellere sığınmaya çalıştınız. (AK
PARTİ sıralarından alkışlar, CHP sıralarından gürültüler)
ÖZKAN YALIM
(Uşak) – Tünel ne oldu, tünel?
HAMZA DAĞ
(Devamla) – Bakın arkadaşlar, 16 Nisan halk oylamasında hayır oyları çıksın
diye, 16 Nisan halk oylamasında… 
(AK PARTİ ve CHP
sıralarından gürültüler, milletvekillerinin birbirlerinin üzerine yürümesi)
Arkadaşlar…
BAŞKAN – Sayın
milletvekilleri… Sayın milletvekilleri…
Birleşime on
dakika ara veriyorum. 
Kapanma Saati: 01.54
ALTINCI OTURUM
Açılma Saati: 02.04
BAŞKAN: Başkan Vekili Ahmet AYDIN
KÂTİP ÜYELER : Mücahit DURMUŞOĞLU (Osmaniye), Mehmet
Necmettin AHRAZOĞLU (Hatay)
----0-----
BAŞKAN
– Türkiye Büyük Millet Meclisinin 45’inci Birleşiminin Altıncı Oturumunu
açıyorum. 
(11/18)
esas numaralı gensoru önergesinin gündeme alınıp alınmayacağına ilişkin
görüşmelere devam ediyoruz. 
Hükûmet
yerinde. 
Sayın
Dağ, on bir dakika on saniyeniz kalmış. 
Kalan
süreyi lütfen tamamlayın. 
Buyurun.
AK PARTİ GRUBU
ADINA HAMZA DAĞ (İzmir) - Evet, biraz önce sayın grup başkan vekili suçluluk
psikolojisiyle bir vücut dilinden bahsetmişti. Açıkçası, biraz zülfüyâre
dokununca bayağı vücut dili bozulanlar oldu.
Değerli
arkadaşlar, yalanlar bunlarla bitmiyor. 16 Nisan halk oylaması sürecinde
hepimizi sahada çok ciddi bir şekilde zorlayan bir ifade yine sayın genel başkan
tarafından dile getirildi. 18 yaş düzenlemesini yaptığımızda, 18 yaşında
milletvekili olanların iki senelik süreçte emekli olacakları söylendi. Burada,
sahada -bununla ilgili- herkes karşılaştı. Hâlen herkes iki sene
milletvekilliği yaptığımızda bizim emekli olduğumuzu zannediyor. Burada bulunan
550 milletvekiline hakarettir bu ifade. 
ALİ ŞEKER
(İstanbul) – “Emeklilik hakkı kazanıyor.” dedi.
HAMZA DAĞ
(Devamla) - Ben altı buçuk senedir milletvekiliyim, 2019 yılına kadar da
milletvekili olsam dahi emekli olamıyorum. Bu kadar gerçek olan bir konuda
“Acaba biraz oylarda artış olur mu, bir istifham oluşturabilir miyim?” diye bu
yalanı söylemeye ne gerek var? SSK Genel Müdürlüğü yapan, 2002’den bugüne kadar
da milletvekilliği yapan birisinin bunu bilmeme ihtimali var mı? Çok net bir
şekilde bilgi var ama yalan söyleyerek kafaları karıştırmaktan başka bir şey
yok. 
ALİ ŞEKER
(İstanbul) – Emeklilik hakkı ile emekli olmak ayrı bir şey.
HAMZA DAĞ
(Devamla) - Burada daha birçok konu var. "İslam ülkelerinde cumhuriyet
yok, demokrasi yok.” sözleri, enerjiyle ilgili, Rusya’yla ilgili söylenmiş olan
sözler, asgari ücretlilerin çalışma oranları; bunların hepsinin ayrıntısı var.
Ben daha bir kısmını bulabildim, yedi senelik süreçte bir kısmını burada dile
getiriyorum. 
Son dönemde,
Battal İlgezdi’yle ilgili söylenen sözler, İzmir kent ormanıyla ilgili söylenen
söz… Açıkçası bunu da şöyle ifade etmek istiyorum: Belediye başkanlarıyla
yapılan toplantıda, Sayın Kılıçdaroğlu Türkiye'nin en büyük kent ormanının
İzmir’de olduğunu söylüyor ama daha sonra bunun gerçek olmadığı Orman Genel
Müdürlüğü raporlarıyla ortaya çıkıyor, asıl en büyük orman Antalya’daymış.
Açıkçası, biz, inşallah, İzmir milletvekilleri olarak bu işin öncüsü olacağız
ve Sayın Kılıçdaroğlu’nun da dolaylı olarak İzmir’de bir dikili ağacı olmuş
olacak. 
TÜRABİ KAYAN
(Kırklareli) – Süleyman’a gel, Süleyman’a.
HAMZA DAĞ
(Devamla) - Bunu da bizim bir hayrımız olarak inşallah Sayın Kılıçdaroğlu’na
sağlamış olacağız. (AK PARTİ sıralarından alkışlar) 
Kayseri’yle
ilgili bazı paçavralar sallamıştı. Paçavralar sonucunda ne oldu? Vatandaş
sucuğa doydu. 
Değerli
arkadaşlar, kaç defa “Seçimi kaybedersem istifa ederim.” demesine rağmen, yine
Genel Başkan istifa etmeden yoluna devam etti. Ben burada şunu söylemek
istiyorum, yine bazı arkadaşlar yerinde duramayacaklar: Eğer Sayın Kılıçdaroğlu
Pinokyo olmuş olsaydı, burnu Boğaziçi Köprüsü’nden daha uzun olurdu. (AK PARTİ
sıralarından alkışlar)
Bakın, değerli
arkadaşlar, biz sürekli olarak anketler yapıyoruz, kendimizi ölçüyoruz. Kendimizi
ölçerken ana muhalefeti de ölçüyoruz ve şu anda net bir şekilde çıkan bir nokta
var ki ana muhalefet, Türkiye'nin en başarısız muhalefeti. Bunu anketler
söylüyor. Eminim, bunu sizler de yapıyorsunuz, sizler de gerçekleştiriyorsunuz.

ALİ ŞEKER (İstanbul)
– Biz iktidara kendimizi beğendirmeyeceğiz, halka beğendireceğiz.
HAMZA DAĞ
(Devamla) – Biz bunları söylüyoruz. Zaten işin bu tarafı, iktidar tarafı bunu
gayet iyi bir şekilde biliyor. 
Önünüzde
kurultay var, gelin, kurultayda bir güzellik yapın, kendinize güzellik yapın.
Aslında, şu anki hâl AK PARTİ için iyi bir hâl çünkü dikiz aynasından
baktığımızda geride, gelen bir şey yok, çok geride, çok geride. Onun için,
belki bir değişim yaparsınız…
ÖZKAN YALIM
(Uşak) – Sana mı soracağız biz bunu ya? Allah, Allah! 
HAMZA DAĞ
(Devamla) – …bu değişim sayesinde de iktidar partisini bu anlamda zorlamış
olursunuz. 
ÖZKAN YALIM
(Uşak) – Sana mı soracağız biz bunu?
HAMZA DAĞ
(Devamla) – Hazır, İstanbul il kongresinde de birbirinize girmişken belki size
büyük bir fırsat doğmuş olur. 
Değerli
arkadaşlar, sürem çok kısaldı, süremin bu döneminde… Sayın Soylu’ya niye
gensoru verdiğinizi aslında ben buradaki konuşmalardan anlıyorum. Bakıyorum
verdiğiniz gensoruya, bir sayfalık bir doküman ve söylenmiş olunan ifadenin…
ALİ ŞEKER
(İstanbul) – Genleşiyor, genleşiyor.
HAMZA DAĞ
(Devamla) – …anlattığınız gibi olmadığını da siz gayet iyi bir şekilde
biliyorsunuz çünkü sözde “adalet yürüyüşü” yapılırken, İstanbul-Ankara
arasındaki güvenliği İçişleri Bakanlığı ve bürokratları sağladı. 
ALİ ŞEKER
(İstanbul) – Taşeron şirketi mi sağladı? Devlet sağladı, devlet.
HAMZA DAĞ
(Devamla) – Çanakkale’de sözde “adalet kurultayı” yaparken, siz birbirinizle
kavga ederken sizin güvenliğinizi yine İçişleri Bakanlığı bürokratları sağladı.
ALİ ŞEKER
(İstanbul) – Devlet sağladı, devlet.
HAMZA DAĞ
(Devamla) – Ama bugün burada, teröre karşı son dönemde yapılan başarılı
operasyonlarda ne yazık ki sizler, bu başarılı operasyonun yanında olmaktan
ziyade, bu başarılı operasyonları yapan İçişleri Bakanlığına ve bürokratlarına,
İçişleri Bakanımıza gensoru vererek burada, aslında, bu başarılı süreci
baltalamak için uğraş veriyorsunuz. 
ALİ ŞEKER
(İstanbul) – Güvenliği sağlamak lütuf mu?
HAMZA DAĞ
(Devamla) - Bakın, son dönemde, 2016 yılında 31.288; 2017 yılında 50.444
operasyon gerçekleştirildi. 2016’da 114; 2017’de 124 -1’i kırmızı listede olmak
üzere, üst düzey terörist- terörist etkisiz hâle getirildi. Yine, 2016’da
engellenen 339 eylem varken 2017’de de bu, 680 şeklinde oldu. 2016’da terör
örgütüne katılım 648; 2017’de 135 noktasında. Şu anda, bu terörle mücadelede
sonuç ve teknolojik açıdan son kırk yılın en üst noktasındayız. Âcziyet içine
düşen örgüt en kötü dönemini yaşıyor. Örgüte katılım tarihin en düşük
seviyesine inmiş durumda. Mücadelede görev alan tüm birimler bugüne kadar
olmadığı kadar koordinasyon ve ahenk içinde. Bütün bakanlıklarımız, Ulaştırma
Bakanlığından Gençlik ve Spor Bakanlığına, İçişleri Bakanlığından Adalet
Bakanlığına bir koordinasyon içinde bu mücadeleyi yapıyor. Kato Dağı, İkiyaka,
Herekol Dağı, Bestler Dereler, Şenyayla, buralar önceki dönemlerde “girilemez”
denilen yerlerdi, bu Hükûmet döneminde, Allah’a hamdolsun, girilir noktaya
geldi. Aşırı sol örgütlere, başta kırsalda olmak üzere, tarihin en ağır darbesi
yapılmıştır ve DHKP-C terör örgütü kırsaldan tamamen silinmiştir. Yurt içindeki
terörist mevcutları ciddi anlamda azalmış vaziyette ve yurt dışında
operasyonlar yapılır noktaya gelmiştir.
İHA-SİHA… Millî
yazılımımızla -kendi silahımız- kendi yazılımımızla yaptığımız SİHA’larla 383
terörist etkisiz hâle getirilmiştir. SİHA’yla yapılan operasyonlara sizin
içinizden bazı arkadaşlarınız ne yazık ki birtakım ithamlarda bulundular.
Herhâlde SİHA’lardan yerelde, aşağıda bulunan teröristlere gül atacak hâlimiz
yoktu, tabii ki bomba atılacak. 383 terörist bu şekilde etkisiz hâle getirildi.

Şimdi,
bazı arkadaşlarımız diyecek ki: Bu kadar terörle mücadeleyi anlatırken, terörle
mücadelenin güvenlik konseptini anlatırken özgürlük nerede kaldı? Veya o
bölgedeki insanlarda, o bölgedeki illerde, ilçelerde hayat nasıl devam ediyor?
Birtakım örnekleri kendileri söylediler, mutlaka hukuk süreci içinde onlar
değerlendirilecektir. Ben yaklaşık on gün önce Hakkâri’deydim,
Yüksekova’daydım, ondan önce de Cizre’deydim, İdil’deydim. Çözüm süreci döneminde
de bölgeye çokça gittim, çözüm süreci döneminde de sokaklarda gezdim, aynı
zamanda şimdi de gezdim ve insanların öz güvenini, insanların umudunu, huzurunu
ve huzurdan gelen ümidinin en üst noktalara kadar çıktığını gördüm. Gecenin
saat ikisinde Hakkâri’nin o meydanında insanlarımızla, arkadaşlarımızla beraber
yürüdük ve şu an itibarıyla o bölgeden gelen taleplerde “Bizim bölgemize
fabrika yapın, istihdam açın.” şeklinde taleplerin döndüğünü gördük. 
Cizre’de
Hazreti Nuh’un türbesini ziyaret ettiğimizde etrafımıza çocuklar geldi ve
onlarla fotoğraf çektirdik, beraber olduk. Sonra da klasiktir, çocuklara
biliyorsunuz büyüyünce ne olacaksın diye sorarlar ve o çocuklara büyüyünce ne
olacaksınız diye sorduğumuzda çoğunluğu “Özel harekât polisi olacağım.” dedi.
Bunu benim kulaklarım duydu, bu süreçte duyduk bunları. (AK PARTİ sıralarından
alkışlar) Onun için hem güvenlik konseptinde dağlarda, tepelerde terör
örgütleriyle mücadelemize devam ederken aynı zamanda özgürlük noktasında o
bölgedeki insanların hayat standardını yükseltme noktasında uğraşımızı,
çabamızı en iyi şekilde veriyoruz. 
Şunu
da söylemek istiyorum: Terörle mücadelenin daha başlangıcındayız. Ve terörle
mücadelede kırsalda bir tane terörist kalmayıncaya kadar mücadele devam edeceği
gibi sadece doğu illerinde değil, batı illerinde de yuvalanan terör
örgütleriyle her türlü mücadele sonuna kadar devam edecek. (AK PARTİ
sıralarından alkışlar)
Biz,
on beş yıldan bu yana bu ülkeyi canla başla mücadele ederek yönetmeye gayret
ediyoruz. Bu dönemin ilk zamanları biliyorsunuz, kendisi devletin hâkimi
zannedenler ile millet egemenliğini hâkim kılmaya çalışanların mücadelesiyle
geçti ve vesayet elimizin tersiyle itildi. Daha sonra dümenin başına FETÖ
geçti. 15 Temmuzla FETÖ tamamen tarumar edildi. 16 Nisanda da bir daha baştan
böyle bir yapının ortaya çıkmaması için yeni bir hükûmet sistemi ortaya çıktı. 
Biz
genç bir partiyiz, size göre bayağı genç bir partiyiz ama on beş yıldır ülkeyi
yönetiyor olmamız, icraatlarımız, millet merkezli siyaset yapmamız ve yaslandığımız
gelenek bizi Türkiye siyasetinde çok farklı bir yere konumlandırıyor ve bu
tecrübeyle, biz kimin ne yaptığını, niye yaptığını, ne için yaptığını ve
kiminle yaptığını gayet iyi bir şekilde biliyoruz. Aynı şekilde, siz bugüne
kadar bu milletin içine hep bir virüs koymak için uğraş verdiniz ama bu millet
de, AK PARTİ de sizin koyduğunuz bu virüse karşı bağışıklık kazanmıştır. Çünkü
bağışıklık kazanmamış olsaydı şu anda şu sıralarda AK PARTİ’liler değil,
Gezi’de, 17-25 Aralıkta, 15 Temmuzda başarılı olan bu yapı, darbeciler oturur
olurdu. Onun için bu millet sizin bu virüsünüze karşı bağışıklık kazanmıştır.
(Mikrofon
otomatik cihaz tarafından kapatıldı)
BAŞKAN – Sayın
Dağ, lütfen siz de sözlerinizi toparlayın.
Bir dakika daha,
buyurun.
HAMZA DAĞ
(Devamla) – Daha anlatacak çok şey var, terör örgütleriyle iş birliği içinde
olduğunuza dair çok bahsedilecek husus var. Açıkçası süre yetmeyeceğini ben de
üç aşağı beş yukarı anlamıştım ama bu ifadeler, bu sözler, bir sayfalık verilen
gensorunun ne amaca matuf olduğunu, terörle mücadeleyi etkileme amacına matuf
olduğunu gayet iyi bir şekilde biliyoruz. Onun için AK PARTİ Grubu olarak biz
bu gensorunun aleyhinde olduğumuzu ifade ediyor, hepinize saygılar sunuyorum.
(AK PARTİ sıralarından alkışlar) 
BAŞKAN –
Teşekkür ediyorum.
ÖZGÜR ÖZEL
(Manisa) – Sayın Başkan...
BAŞKAN – Buyurun
Sayın Özel.
ÖZGÜR ÖZEL
(Manisa) – Sayın Hatip Hamza Dağ konuşması sırasında Genel Başkanımıza çok
sayıda sataşma ve hakarette bulundu. Grup adına cevap vermek istiyorum.
BAŞKAN – İki
dakika süre veriyorum, lütfen yeni bir sataşmaya mahal vermeyelim.
Buyurun Sayın
Özel.
VII.- SATAŞMALARA İLİŞKİN KONUŞMALAR (Devam)
15.- Manisa Milletvekili Özgür Özel’in, İzmir Milletvekili
Hamza Dağ’ın (11/18) esas numaralı Gensoru Önergesi üzerinde AK PARTİ Grubu
adına yaptığı konuşması sırasında Cumhuriyet Halk Partisi Grup Başkanına
sataşması nedeniyle konuşması
ÖZGÜR ÖZEL
(Manisa) – Sayın Başkan, değerli milletvekilleri; Hamza Dağ’ın yirmi dakika
boyunca yaptığı hakaretler ve ithamlara tek tek cevap vermek güç ama bir bilgi
eksikliğinin, bir bilgisizliğin altını çizelim: Gensoru ne kadar olursa olsun
İç Tüzük gereği, önünüze gelecek kâğıt 500 kelimeyle sınırlı olduğu için daha
uzun bir gensoru verilemez. (CHP sıralarından alkışlar) 
Şimdi, soru şu:
Niçin tankın üstüne çıkmadınız? Niçin eve gitti? Sayın Bakan, elinde tutup da
Darbe Komisyonu üyelerine dahi dağıtılmayan o kitapçığı iyi okursa veya buradan
okur, hepimize söylerse Başbakanlık Müsteşar Yardımcısının Darbe Komisyonuna
tutanak altında verdiği ifadeyi görür, ifade şu: “Başbakanı aldık, Tuzla’daki
konutuna götürdük -eve gitmiş- sonra tanklar Tuzla’ya hareket etti vehmi
üzerine -aynen ‘vehim’ diyor- arabaya bindik ve önce nereye gittiğimizi
bilmeden Kastamonu yoluna doğru gittik, jandarma ekiplerini görünce döndük, bir
tünele saklandık, sabaha kadar orada kaldık.” diyor, tutanak altında. (CHP
sıralarından alkışlar) İstanbul Emniyet Müdürü Mustafa Çalışkan, tutanak
altında, Darbe Komisyonunda…
ZEKERİYA BİRKAN
(Bursa) – Yalan! 
SALİH CORA
(Trabzon) – Yolda arabasına ateş edildi, ondan niye bahsetmiyorsun?
ÖZGÜR ÖZEL
(Devamla) - …“Sayın Cumhurbaşkanı beni aradı, ‘Kuleyi ne kadar zamanda
temizlersin.’ dedi, süre istedim, kuleyi temizledikten sonra ve havaalanında
güvenliği sağladıktan sonra haber verdim, yola çıktı İstanbul’a geldi.”
diyorlar; bunun da altını çizelim. 
FATMA BENLİ
(İstanbul) – Ayağındaki terliklerle televizyondan seyretmedi ama. 
ÖZGÜR ÖZEL
(Devamla) – “Tankın üstüne neden çıkmadınız?” Tankın üstüne şundan çıkamamış
olabilir miyiz? 
ÖZNUR ÇALIK
(Malatya) – Beyefendi, belediye başkanının evine gidip saklanmadı, milletin
içine girdi. 
ÖZGÜR ÖZEL
(Devamla) - Tankın üstü doluydu arkadaşlar, sizinkilerle doluydu da biz mi
yerde kaldık yahu, tankın üstünde Cumhurbaşkanı, Başbakan, bakanlar… (CHP sıralarından
alkışlar) Tankın üstünde millet vardı, millet. Darbeyi millet engelledi. 
FATMA BENLİ
(İstanbul) – Cumhurbaşkanımız F16’lar göklerdeyken uçağa binebildi, başka kim
binebildi uçağa?
ÖZGÜR ÖZEL
(Devamla) - Yayında şöyle söyledi: “Ben halkımızı meydanlara davet ediyorum,
ben de, Başbakanım da meydanlarda olacağız.” Kılıçdaroğlu ertesi gün buradaydı.
“Dört gün meydanlarda yoktu, Ankara’ya dört gün sonra geldi.”
Saygılar
sunuyorum. (CHP sıralarından alkışlar)
SERKAN TOPAL
(Hatay) – Sayın Başkan, 60’a göre söz istiyorum. 
IX.- GENSORU (Devam)
A) Ön Görüşmeler (Devam)
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Engin Altay, Manisa Milletvekili Özgür Özel ve
Sakarya Milletvekili Engin Özkoç'un, CHP Genel Başkanı Kemal Kılıçdaroğlu
hakkındaki sözleri sebebiyle ve görevini hukuk içinde tarafsız bir şekilde
yerine getirmediği iddiasıyla İçişleri Bakanı Süleyman Soylu hakkında gensoru
açılmasına ilişkin önergesi (11/18) (Devam)
BAŞKAN – Şimdi,
söz sırası Hükûmet adına İçişleri Bakanımız Sayın Süleyman Soylu’ya aittir. 
Buyurun Sayın
Soylu. (AK PARTİ sıralarından alkışlar) 
İÇİŞLERİ BAKANI
SÜLEYMAN SOYLU (Trabzon) – Sayın Başkan, çok saygıdeğer milletvekili
arkadaşlarım; sözlerime başlarken siyasetin belki de en temel sütunlarından
biri olan bütçenin bu Mecliste hayırlısıyla geçmesini ve kabul edilmesini
tebrik ediyor, hepinizi saygıyla, sevgiyle ve hürmetle selamlıyorum.
Son iki yüz
yıldır bu topraklarda büyük badireler geçirdik. Hepimizin bugünkü davranışları,
ortaya koymuş olduğumuz değerlendirmeler bu son iki yüz yıllık badirelerin ve
travmaların, değişimlerin, süreçlerin bir numunesi olarak ortada durmaktadır.
Ama Allah’a hamdolsun, kâh güzel cumhuriyetimizle, kâh demokrasimizle ve
demokrasimizin güçlü kıldığı siyasetle ve iktidarlarla bunları hep birlikte
aştık. 1923 cumhuriyette kişi başına gelir seviyemiz 45 dolardı, Allah’a
hamdolsun, bugün 11 bin doların üzerindeyiz. Bu, Türkiye'nin attığı adımların
ne kadar isabetli olduğunu… Kâh darbelerle, kâh mezhep, etnik köken ayrımları,
bizim ülkemizin birliğinin önüne konulan -ifade etmek isterim ki- birtakım fay
hatları ve Türkiye'nin karşı karşıya kaldığı anarşi dâhil birtakım süreçleri
birlikte aştık. Şimdi, yepyeni adımlara doğru hep birlikte gidiyoruz. Şunu
açıkça söylemek isterim: Bu ülke bu adımları üç temel unsurla beraber attı;
devlet, millet ve siyaset. Bunlarla ilgili, bugün, eğer burada demokrasiyle
beraber birçok badirelerden sağ salimen geçmişsek bilinmesini isterim ki bu üç
unsurun ortaya koymuş olduğu o birliktelik bugün Türkiye’yi yarına selametle
taşımaktadır. 
1980 öncesiydi
-iyi hatırlıyorum- rahmetli dedem bir cuma namazında Sultanahmet Camisi’ne
götürdü beni. Demirel o cuma namazında oraya gelen Başbakandı. Camiden çıktık,
kapının önünde dedem, Demirel’i bekliyordu. Yaklaşık 10 yaş büyüktü
Demirel’den. Demirel geldi ve elini öptü. Çocuktum, merak ettim “Dede niye
öptün?” dedim, “Ben devletin elini öptüm.” dedi. Bugün anlıyorum ki devletle
meşgalemizden, uğraşımızdan, aslında saygıdan da öte, nezaketten de öte büyük
bir şuur anlayışı söz konusuydu. İşte, bugün bu şuur Türkiye’yi yarına taşıyor.

Yine, 80’li
yılların ilk zaman dilimi içerisinde ortaokula gidiyordum. Babamdan izin aldım
“Ben Gaziosmanpaşa Meydanı’nda kartpostal satmak istiyorum.” dedim, “Sat.” dedi.
Sirkeci’ye gittim, kart aldım, getirdim, Gaziosmanpaşa Meydanı’nda, hâlâ
komşumuz olan bir marangoza güzel tezgâh yaptırıp oraya dizdim. Bir Menderes
resmini de dizmişim Sirkeci’den aldığımdan. Bir kadın ama bir kadın geldi,
dakikalarca o resmin önünde ağladı, dudaklarından mırıldanan sözleri şu anda
bile hatırlıyorum: “Biz sana sahip çıkamadık. Sen bizim parçamızsın.” dedi. Bu
büyük bir vefaydı belki de ama bilmenizi isterim ki bu vefanın da ötesinde bir
şeydi, bu büyük bir millet şuuruydu. 
Yine 80 öncesinde…

TÜRABİ KAYAN
(Kırklareli) – Sıkıştığınız zaman Menderes’e sarılmayın, Demirel’e sarılmayın! 
İÇİŞLERİ BAKANI
SÜLEYMAN SOYLU (Devamla) – Ben siyasi bir aileden geldim. Şu vücudumun her
tarafında yumruk var ve morluk var, her tarafımda. Siyasi bir aileden geldim.
Bilmenizi isterim ki çocukluğumuzda sabahleyin evden çıkarken üç katlı evimizin
bodrumuna iner “Acaba bomba koydular mı?” diye bakar, akşam geldiğimizde aynı
evin bodrumuna tekrar bakar “Acaba bomba koydular mı, acaba babamıza ve
ailemize bir tuzak kuracaklar mı?” diye endişe içerisinde olurdum. Bu tip
duygularla büyüdük. İfade etmek istiyorum ki aslında siyaseti korumak,
siyasetin gücünü ortaya koyabilmek, siyaseti milletin bir sesi olarak, siyaseti
milletin bir nefesi olarak, siyaseti milletin kendi ifade merkezi olarak
değerlendirmek o gün zihnimizde vardı. Bugün siyasete saldırıldığında,
Türkiye’yi yönetenlere saldırıldığında belki ortaya koymuş olduğumuz
reaksiyonun en temelinde bunlar yatmaktadır. 
Yine ifade etmek
istiyorum, işte bu devlet, işte bu millet ve işte bu siyaset anlayışı ve
Türkiye’nin bugün içinde bulunduğu merkez Allah’a binlerce kere daha hamdolsun
ki dün Kudüs’te bütün dünyanın gözüne baka baka bir liderin ve bir ülkenin
nasıl dünyayı bir noktaya çektiğinin en güzel ifadelerinden bir tanesidir ve
tercümesidir. (AK PARTİ sıralarından alkışlar) Biz böyle bir eğitimden
geliyoruz. Kimin hangi dedikoduyu, kimin hangi süreci yaptığı bizi hiç
ilgilendirmiyor. Ama benim tek İçişleri Bakanı şapkam yok, ben aynı zamanda bir
siyasetçiyim, bir siyaset adamıyım. Ben bu ülkede “Aman bana kimse dokunmasın,
etmesin, görevimi yapayım.” diyen bir güzellik kraliçesi falan değilim. Siyasi
sorumluluklarımız var ve siyasi anlayışlarımız var. Eğer siyaset varsa bu
ülkede millet vardır, demokrasi vardır, söz vardır ve bu ülkede milletin hesabı
ve milletin anlayışı vardır. Ne yapacağız yani biz? Yani elimizdeki siyasal
gücü ve İçişleri Bakanlığı gücünü bir siyasi partinin belediyesine haksız,
adaletsiz bir yere hesap sorarak gerçekleştirerek mi hıncımızı alacağız? Bugüne
kadar böyle mi yapıldı? AK PARTİ bugüne kadar, 2002’den itibaren hep böyle mi
sürecini başarıyla yönetti? Böyle olduğumuzu mu düşünüyorsunuz? 
Şimdi,
şunu net bir şekilde size ifade etmek isterim; çok açık ve çok net ne diyor
Genel Başkanı CHP’nin: “Baskı var mı belediye başkanlarının üzerinde? Baskı
var. Bir belediyemize gelen müfettiş sayısı 100’ü geçti. Bizim belediye
başkanlarımızı baskılayarak onları iş yapamaz hâle getirmek ‘Bak görüyorsunuz,
CHP’li belediyeler hizmet üretemiyor.’ noktasına taşımak istiyorlar; asıl
amaçları bu.” 
Biz
devlet idare ediyoruz, hangi şuurla bunu idare ettiğimizi biliyoruz. Siyasette
de iktidar ve muhalefetin var olması gerekliliğinin demokrasinin ana prensibi
olduğunu ancak Türkiye’nin yarınlara böyle gidebileceğine inanan bir anlayışın
temsilcileriyiz ve 2015-2017 yılları arasında 393 AK PARTİ’ye teftiş ve denetim
yapılmış, 103 CHP’ye teftiş ve denetim yapılmış, 69 MHP’ye teftiş ve denetim
yapılmış, 108 de DBP’ye teftiş ve denetim yapılmış. 
Peki,
bunu söyleyen -kusura bakmayın, yüzünün kendi ifadesi, benim buraya koyduğum
bir ifade değil- Genel Başkan milletin gözüne baka baka hangi mağduriyet
hesabının altına sığınmaya çalışıyor?
Peki,
2017 yılı, evet, 2017 yılı devam eden soruşturma ve denetimler; 91 AK PARTİ, 27
CHP, 23 MHP. Hani adaletsizlik? Hani haksızlık? Ve yine seçildiği partiye göre
görevden uzaklaştırılan belediye başkanları -bunların hepsini ben
uzaklaştırdım, benim imzamla beraber uzaklaştırıldı- 93 tane DBP, 9 tane AK
PARTİ, 3 tane MHP, 1 tane de CHP. 
Ey
milletim, biz yanlış bir işin altına imza atmayız. (AK PARTİ sıralarından
“bravo” sesleri, alkışlar) Ne söylerlerse söylesinler, hangi dedikoduyu
yaparlarsa yapsınlar, yanlış bir işin altına imza atmayız ama sizin bir
sorununuz var; sorununuz ne biliyor musunuz? Altınızdan yeller üfürüyor hiçbir
şeyin farkında değilsiniz. 
Bak,
geçen günlerde söyledim, sizi hafif bir uyardım bana kabahat buldunuz.
“Belediye başkanlarının yurt dışına çıkmasına niye sen izin veriyorsun?”
diyorsunuz. Partinizden haberiniz yok. Evet, 2014 Mart mahalli seçimlerinden
sonra, 2014 Mart mahalli seçimlerinden 15 Ekim 2016 tarihine kadar yani kararı
aldığımız tarihe kadar yurt dışına çıkışta rekor kıran ilk 10 belediye
Cumhuriyet Halk Partisi. Söyleyeyim mi? Söyleyeyim mi?
MEHMET MUŞ
(İstanbul) – Söyleyin ya, paylaşın.
İÇİŞLERİ BAKANI
SÜLEYMAN SOYLU (Devamla) – Cumhuriyet Halk Partisi: 1’inci beş yüz elli yedi
gün, bakın, 1’inci beş yüz elli yedi gün, iki buçuk yılda beş yüz elli yedi
gün. Partinizden haberiniz yok. 2’ncisi üç yüz otuz dört gün. İlk 10 belediye…
Ve siz bu mantıkla ve bu anlayışla belediyelerinizin ne yaptığını, nasıl bir
süreç içerisinde olduğunu söyleyeceksiniz.
ENGİN ÖZKOÇ
(Sakarya) – Acayip bir kabahat ha(!)
İÇİŞLERİ BAKANI
SÜLEYMAN SOYLU (Devamla) – Yine, Genel Başkanınız çıktı, bir iddia ortaya
koydu. Dedi ki…
KADİM DURMAZ
(Tokat) - FETÖ’ye gitmedi. 
İÇİŞLERİ BAKANI
SÜLEYMAN SOYLU (Devamla) – Dedi ki, bak -battal boy bir yalan- dedi ki: “Şimdi,
İçişleri Bakanının saydığı unsurlardan, tamamından -altını çiziyorum, özellikle
tamamından- Belediye Başkanımız hakkında daha önce soruşturma açılmış ve
takipsizlik verilmiştir.” Ya, bana gensoru vermenize gerek yok; ben size açık
çek verdim, dedim ki: “Eğer bu doğruysa ben istifa edeceğim.” Hemen istifa etmeye
hazırım, açık çek. Hadi, biriniz çıkın, deyin ki: “Hayır, sen yalan
söylüyorsun, Genel Başkanımız doğru söylüyor.” Ben buradan şu anda gitmeye
hazırım.
ENGİN ÖZKOÇ
(Sakarya) – Evet, Genel Başkanımız doğru söylüyor. 
İÇİŞLERİ BAKANI
SÜLEYMAN SOYLU (Devamla) – Evet, 16 dosyada…
ENGİN ÖZKOÇ
(Sakarya) – Sen yalan söylüyorsun.
İÇİŞLERİ BAKANI
SÜLEYMAN SOYLU (Devamla) – Hayır, hayır. 11 dosya savcılıkta, 2 dosya
mahkemede, 3 dosya da idari soruşturmada.
Bitmedi daha,
evet, daha bitmedi. 
BURCU KÖKSAL
(Afyonkarahisar) - Ceza yok, ceza yok, ceza yok. 
İÇİŞLERİ BAKANI
SÜLEYMAN SOYLU (Devamla) – Daha bitmedi. 
BURCU KÖKSAL
(Afyonkarahisar) - Hiçbir ceza yok.
İÇİŞLERİ BAKANI
SÜLEYMAN SOYLU (Devamla) – Bir taraftan Battal İlgezdi soruşturmaları… Anadolu
Cumhuriyet Başsavcılığında yürütülen ve bizim, Battal İlgezdi’yi almaya konu
aldığımız, konu olan 11 tane. Anadolu Cumhuriyet Başsavcılığında mahkeme
yürüyor. Yetmedi, 3 tane de idari soruşturma var. Yetmedi, kovuşturmalar var
-bakın, biraz sonra söyleyeceğim- yetmedi, kovuşturmalar var. Bu
kovuşturmalardan bir tanesi haksız mal edinme, bir tanesi de görevi kötüye
kullanma. Davası bugündü bir tanesinin, bir tanesinin davası bugündü.
ENGİN ÖZKOÇ
(Sakarya) – Ne oldu? Ne var bunda? 
İÇİŞLERİ BAKANI
SÜLEYMAN SOYLU (Devamla) – Bakın, ben hata yaptım. Niye hata yaptığımı
söyleyeyim mi? 
ALİ ÖZCAN
(İstanbul) – Kardeşim, Battal davasını bırak, kendine gel!
İÇİŞLERİ BAKANI
SÜLEYMAN SOYLU (Devamla) – Bu karar, savcı tarafından, bir ay sonra…
ALİ ÖZCAN
(İstanbul) – Battal davasını bırak, kendine gel! Sorduğumuz sorulara cevap ver!

İÇİŞLERİ BAKANI
SÜLEYMAN SOYLU (Devamla) – …yani onun kamu görevi yapmayacağına ait iddia
ettiği karar ağustos ayında verildi. Ben ağustos ayından beri, maalesef,
Kato’da olduğumdan dolayı, maalesef, Herekol’da, maalesef, yiğitlerimizin
yanında, Türkiye’de terörle mücadele ettiğimden dolayı üç ay, dört ay geciktim.
Özür diliyorum milletimden! (AK PARTİ sıralarından alkışlar) 
ENGİN ÖZKOÇ
(Sakarya) – Sen kendini anlat, kendini.
İÇİŞLERİ BAKANI
SÜLEYMAN SOYLU (Devamla) – Bak, küfürlü konuşma!
ÖZGÜR ÖZEL
(Manisa) – Hayır, hayır, küfür yok.
İÇİŞLERİ BAKANI
SÜLEYMAN SOYLU (Devamla) – Bak, küfürlü konuşma!
ÖZKAN YALIM
(Uşak) - Küfür etmedi ki. 
İÇİŞLERİ BAKANI
SÜLEYMAN SOYLU (Devamla) – Bak, küfürlü konuşma! 
ÖZGÜR ÖZEL
(Manisa) – Küfür etmedi ya. 
ÖZKAN YALIM
(Uşak) – Küfür etmedi ki “Sen kendini anlat.” dedi.
BAŞKAN – Sayın
milletvekilleri, lütfen… Sayın milletvekilleri, bakın, kürsüde hatip var, sizin
de hatibiniz vardı, müdahale etmeyin.
İÇİŞLERİ BAKANI
SÜLEYMAN SOYLU (Devamla) – Bak, küfür ediyorsun! Bak, küfür ediyorsun! Bak,
küfür ediyorsun!
BAŞKAN – Sayın
Soylu, Sayın Bakanım, Genel Kurula hitap edin.
Buyurun.
ÖZKAN YALIM
(Uşak) – Ama, Sayın Başkanım, küfür yok. 
İÇİŞLERİ BAKANI
SÜLEYMAN SOYLU (Devamla) – Ve yine burada Erguvan Barış Parkı meselelerden bir
tanesi. 670 metrekare kendi kurduğu sitenin önündeki parka bir taraftan büfe ve
kafeterya yapma izni veriyor, sonra 3 bin metrekareye çıkarıyor, sonra o
kafeteryanın yerine 4 lüks restoran yapıyor, yaptırıyor. 
ALİ ÖZCAN
(İstanbul) – Ankara Belediye Başkanı Mustafa Tuna mı yaptı bunu Çankaya’da?
İÇİŞLERİ BAKANI
SÜLEYMAN SOYLU (Devamla) – Peki kime, kime? Ben size söyleyeyim: Bakın, imar
durumu uygun olmayan bir yere ve belediye meclisinden ihale kararı alıyor.
Büyükşehir belediyesi imara aykırılıkları bildirmesine rağmen gerekli işlemleri
yaptırmıyor. On sekiz gün sonra -bu ismi hatırlayacaksınız- Buz Rezidans’taki
ortaklarına Buz İnşaat Şirketini kurduruyor, yıllık 33 milyona kiraya vermiş
olduğu yeri, orayı 3 bin metrekareye çıkardıktan sonra bir yılda 1,5 milyon
kiraya vererek 1 milyon 467 milyon lira haksız kazanç sağlıyor. 
ENGİN ÖZKOÇ
(Sakarya) – Bravo(!) Harika(!)
İÇİŞLERİ BAKANI
SÜLEYMAN SOYLU (Devamla) – Bunu kim yapıyor? Bunu buradaki belediye başkanı
yapıyor. On sekiz yıl haksız kazancın bedeli 25 milyon lira. Biz haksız iş
yapmayız. 
Kılıçdaroğlu’nun
“Suç yok.” dediği dosya, 30. Asliye Ceza Mahkemesinde -biraz önce söyledim -şu
anda bu cezada kamu haklarından yoksun bırakılmasını ve aynı zamanda da haksız
mal edinme suçunu ortaya koymaya çalışıyor. Yetmedi, bütün bunlarla birlikte
haksız mal edinmede 7,5 milyon liradan 1.600 metrekare eve kadar, daha bu işin
başlangıcı olduğunu söyleyeyim. Ben dosyaların nereye gittiğini, nasıl olduğunu
acaba bir yanlış yapmayalım, bir eksiklik yapmayalım, bir haksızlık yapmayalım,
bir mağduriyet oluşturmayalım diye tek tek inceleyerek ortaya koyuyorum.
Ve yine size
söylemek isterim. Bütün bunlarla beraber, özellikle, evet, bakın bir dosyada da
arkadaşınız suçu kendisi kabul ediyor. Bir dosyada, imar mevzuatıyla ilgili
dosyada diyor ki: “Ben suç işlemedim ancak hakkımda beraat verilmeyecekse
hükmün açıklanmasının geri bırakılmasını kabul ediyorum.” Bakın, yani -avukat
olanlar var- herkes mahkemelerde feryat eder “Ben suç işlemedim.” diye, suçu
alacağını görüyor ve diyor ki: “Hükmün ertelenmesinin geri bırakılmasını...”
Buz Rezidans,
burada her şey var; ortak var, İmar Komisyonu Başkanı var, her şey var ama
burada garip ne var biliyor musunuz? Bakın, men dakka dukka, çalma kapımı
çalarlar kapını. Özhaseki’ye iftira ettiler, “Kızının dairesi var.” dediler,
çıkmadı ama burada çıktı bak. Biz aileye girmeyiz, bak, bu yanlış bir iştir.
(AK PARTİ sıralarından alkışlar) “İmar Komisyonu Başkanının 400 dairesi var.”
dediler, adamın kendi yerinden verdiği ve kat karşılığı aldığı 4 daire
sebebiyle “400 dairesi var.” dediler ama İmar Komisyonu Başkanı, burada malı
götürmüş belediye başkanıyla beraber, men dakka dukka, çalma kapımı, çalarlar
kapını. 
Yetmedi; size
bir ibret belgesi daha gösteriyorum: Nurhan Kahvecioğlu. Kim bu kadın? Kim? Bu
Buz Rezidans’ta o belediyeden yerin alınmasını temin edebilmek için,
belediyenin oradaki arazisini yüzde 50 ucuza daha iyi alabilmek için üstüne
verilen… Ama ifadesi var ya -devlet işini sağlam kazığa bağlar- ifadesinde ne
diyor biliyor musunuz? “Devir sonrası Büyük Uzunlar’dan alınan parayı ben
görmedim. Ne olduğunu bilmiyorum. Ne para geldi ne de para gitti.” Bakın, ben
sizi kurtarmaya çalıştım, defalarca bu işin arkasında durmayın dedim ve ifade etmek
istiyorum ki tamamen palas pandıras bu işin içerisine girdiniz. 
ENGİN ÖZKOÇ
(Sakarya) – Aman, sen bizi kurtarma, aman! Aman, bize bulaşma!
ALİ ŞEKER
(İstanbul) – Kurtarma. 
İÇİŞLERİ BAKANI
SÜLEYMAN SOYLU (Devamla) – Bakınız, Genel Başkanınız, 17 Eylül 2015’te buz gibi
bir yalan söylüyor “O rezidansın Ataşehir Belediyesi ve Belediye Başkanıyla
ilişkisi yok, varsa da ben bilmiyorum.” diyor. Sizce bilmiyor mu? 
Daha Erkan
Karaarslan işi çıkmadı. Bak, daha Erkan Karaarslan işi çıkmadı, onlar
çıkacaklar, bu FETÖ ilişkisinin nasıl olduğunu göreceksiniz, biraz sonra
anlatacağım. 
Yine, bunun
ötesinde, bir taraftan, daireyle ilgili söylüyor. Bunu özel size göndereceğim,
burada millete söylemeyeceğim. Hani “1 kuruş” diyor ya “1 kuruş”, “1 kuruş
varsa…” Dairenin fiyatı 2012 yılında, hemen yan taraftaki dairesinin fiyatı
tespitli, arkadaşlarımız o tarihte araştırma yaparken tespit ettiler. 300 bin
lira kredi alıyor 2012 yılında, topraktan daha hiçbir şey yokken, 2014’te
dairenin fiyatı net belli, 495 bin lira. 495 bin lira dairenin fiyatı. Kaçta?
2014 yılında.
ENGİN ÖZKOÇ
(Sakarya) – Ne var bunda?
İÇİŞLERİ BAKANI
SÜLEYMAN SOYLU (Devamla) – 225 bin liraya alınmış, bir şey yok.
ENGİN ÖZKOÇ
(Sakarya) – Ne var bunda? 
İÇİŞLERİ BAKANI
SÜLEYMAN SOYLU (Devamla) - Yine bir şey söyleyelim. Burada CHP’li belediye
meclis üyelerinin savcılığa suç duyurusu var, savcılığa. Ne suç duyurusu var
savcılığa? Savcılığa suç duyurusu, diyorlar ki: “Bu okulda yanlış var.” Kime
yaptırmış bu okulu eniştesi Nurettin Şahin’e. Ne olarak yaptırmış? Daire olarak
yaptırmış. Sonra imarı olmuş mu veya bunun herhangi bir ruhsatı verilmiş mi?
Büyükşehir belediyesi “verme” demesine rağmen buradaki her türlü tezgah hem de
yıkıyorum mazereti adı altında kullanılmış ve gerçekleştirilmiş, milyon
dolarlık bir rant söz konusu. 
Şimdi, ben
İçişleri Bakanı olacağım, bu meselelere girmeyeceğim. Öyle mi? AK PARTİ’nin
seçilmiş 9 tane belediye başkanı görevden alınacak, MHP’nin 3 tane belediye
başkanı alınacak, sizin 1 tane belediye başkanınız görevden alındı diye siz
İçişleri Bakanının kellesini isteyeceksiniz. Öyle mi adaletiniz sizin?
ENGİN ÖZKOÇ
(Sakarya) – Tehdit ettiğin için istiyoruz.
İÇİŞLERİ BAKANI
SÜLEYMAN SOYLU (Devamla) – Biz kimseyi tehdit etmedik.
ENGİN ÖZKOÇ
(Sakarya) – Tehdit ve şantaj için istiyoruz.
İÇİŞLERİ BAKANI
SÜLEYMAN SOYLU (Devamla) – Biz hiç kimseyi tehdit etmedik. Daha birçok şey var.
Benim söylediğim açık ve nettir, burada söylüyorum. Trabzon’da Ortahisar
Kongresi’nde söylediğim söz... Bütün bunları söyledikten sonra söylediğim söz
şudur: “Sen yolsuzluk marketinin önünde çektirdiğin fotoğrafla sen bittin
artık.” Bu siyaseten bir terimdir. (AK PARTİ sıralarından alkışlar) Öyle
Ertuğrul Özkök’ün kayığına binmeyin, Doğan Holdingin kayığına binmeyin,
başkalarının kayığına binmeyin, milletin size vermiş olduğu oyları bir
değerlendirmeyle namusuyla temsil etme anlayışı içerisinde olun. 
ALİ ŞEKER
(İstanbul) – Kimsenin kayığına bindiğimiz yok.
İÇİŞLERİ BAKANI
SÜLEYMAN SOYLU (Devamla) - Eğer vakit kalırsa şunu söyleyeceğim. Hani bana
söylüyor ya CHP, FETÖ ilişkisini.
ENGİN ÖZKOÇ
(Sakarya) – Aman aman dikkat, kafaya dikkat et, başına dikkat et.
İÇİŞLERİ BAKANI
SÜLEYMAN SOYLU (Devamla) – Bir şey olmaz bir şey olmaz, sen merak etme. Bakın,
şimdi, şu Türk Solu dergisi. Ben Türk Solu dergisini bilmem sizin mahalle daha
iyi bilir.
ALİ ŞEKER
(İstanbul) – Yok, biz de bilmiyoruz.
İÇİŞLERİ BAKANI
SÜLEYMAN SOYLU (Devamla) – 13 Nisan 2009, “CHP 11 Nisanda parti meclisi
toplantısında kurultaya gitme kararı alıyor. Ancak Doğan Medyanın da
Fetullahçıların da hedefi çok daha büyük.” 2009 arkadaşlar. “İlk kurultay için
hedeflenen Baykal’ın düşürülüp Kılıçdaroğlu’nun genel başkanlığa…” Biraz önce
bir yamak bağırıyordu orada, o yamağın patronu olan. “Gürsel Tekin’in de
yardımcılığa getirilip Karayalçın’ın başdanışman yapılması...” Bak, Türk Solu
dergisi. 
ENGİN
ÖZKOÇ (Sakarya) – Aa, acayip bir şey ya! Vallahi billahi acayip, acayip!
İÇİŞLERİ
BAKANI SÜLEYMAN SOYLU (Devamla) – Evet, yine, İleri dergisi, 2009 yılında... 
ENGİN
ÖZKOÇ (Sakarya) – Dergi çok okuyorsun galiba!
İÇİŞLERİ
BAKANI SÜLEYMAN SOYLU (Devamla) – “CHP tabanına virüs verilmiştir, bu virüs
hızlı ilerlemez. Amerika’nın, büyük medyanın ve elbette Fetullahçıların
istediği CHP ortaya çıkacaktır. Ama bu darbe Baykal’a yapılıyor sanmayın, asıl
darbe CHP tabanına...” 
ENGİN
ÖZKOÇ (Sakarya) – Bak, burada bir iki tane dergi var.
İÇİŞLERİ
BAKANI SÜLEYMAN SOYLU (Devamla) – Bakın, aynısını arkadaşınız Onur Öymen
söylüyor: “2008 ve 2009 yıllarında ben bu projeyi Baykal’a da anlattım,
Kılıçdaroğlu’na da anlattım.” diyor, bakın, 2009 yılında. 
(Mikrofon
otomatik cihaz tarafından kapatıldı) 
ENGİN
ÖZKOÇ (Sakarya) – Hangi dergi?
İÇİŞLERİ
BAKANI SÜLEYMAN SOYLU (Devamla) – Bitmedi... 
BAŞKAN
– Süre bitti ama Sayın Bakanım, toparlayın bir dakikada lütfen.
İÇİŞLERİ
BAKANI SÜLEYMAN SOYLU (Devamla) – Ne menemdir ki kaset kumpası bundan sonra
geliyor.
Benden
FETÖ’cü çıkmaz da ben FETÖ’ye sığmam da siz FETÖ’nün içine girmişsiniz, tabi
olmuşsunuz, emir eri olmuşsunuz. (AK PARTİ sıralarından alkışlar) 
127
şüpheliden byLock çıktı. 
ENGİN
ÖZKOÇ (Sakarya) – Sen FETÖ’ye buraya kadar batmışsın.
İÇİŞLERİ
BAKANI SÜLEYMAN SOYLU (Devamla) – Evet, yetmedi, daha ötesi var. 
ENGİN
ÖZKOÇ (Sakarya) – Hâlâ nasıl konuşuyorsun?
İÇİŞLERİ
BAKANI SÜLEYMAN SOYLU (Devamla) – Amerika’ya gidiyorsun -bana hesap soruyorsun-
Amerika’ya gittiğin tarih 17-25 Aralıktan sadece ve sadece altı gün evvel. Kime
gidiyorsun? Faruk Taban’a gidiyorsun. Ne istiyorsun? “Cemaat bize oy verirse
çok memnun oluruz, çok seviniriz.” diyorsun. 
ENGİN
ÖZKOÇ (Sakarya) – Tabii, sen mi duydun onu!
İÇİŞLERİ
BAKANI SÜLEYMAN SOYLU (Devamla) – Hangi ilişkileri ortaya koydunuz? Neyi ortaya
koydunuz? O 2008, 2009’dan beri hangi süreci gerçekleştirdiğiniz çok net
ortadadır. 
ENGİN
ÖZKOÇ (Sakarya) – Yalan söyleme, yalan! Sen mi duydun onu!
İÇİŞLERİ
BAKANI SÜLEYMAN SOYLU (Devamla) – Bir şey daha söyleyeyim: Burada var birçok,
hem de buradaki fotoğraflar, resimler, oradaki CHP’nin FETÖ ziyaretleri, bütün
hepsi, bunları geçen toplantıda anlattım. 
ENGİN
ÖZKOÇ (Sakarya) – Vah, vah!
İÇİŞLERİ
BAKANI SÜLEYMAN SOYLU (Devamla) – Bak, siz ada siyasetini seversiniz, siz ada
siyasetini çok seversiniz.
(Mikrofon
otomatik cihaz tarafından kapatıldı) 
İÇİŞLERİ
BAKANI SÜLEYMAN SOYLU (Devamla) – Siz İmralı Adası siyasetini seviyorsunuz... 
ÖZKAN
YALIM (Uşak) – Sen söylediklerine inanıyor musun!
BAŞKAN
– Sayın Bakanım, bitirelim lütfen.
İÇİŞLERİ
BAKANI SÜLEYMAN SOYLU (Devamla) – ...siz Yassıada siyasetini seviyorsunuz. 
ENGİN
ÖZKOÇ (Sakarya) – Sen onları anlatma, sen Menderes’i anlatma; sen kendini
anlat.
İÇİŞLERİ
BAKANI SÜLEYMAN SOYLU (Devamla) – Yine söyleyeyim: Man Adası siyasetini de
bunun için çıkardınız.
Burada
tekrar söylüyorum: Bu ülkenin istiklalini, bu ülkenin geleceğini, bu ülkenin
demokrasisini, bu ülkenin hedeflerini örtbas edebilmek için ortaya konulan bir
tuzağın oyuncağı hâline geldiniz.
ENGİN
ÖZKOÇ (Sakarya) – Sayın Başkan, daha kaç dakika dinleyeceğiz?
İÇİŞLERİ
BAKANI SÜLEYMAN SOYLU (Devamla) – Ne İmralı’dan ne Yassıada’dan ne de herhangi
bir Man Adası’ndan size medet umdurmaz bu millet, umdurmayacak bu millet. (AK
PARTİ ve Bakanlar Kurulu sıralarından alkışlar)
ALİ ŞEKER
(İstanbul) – Saklayamazsınız, saklayamazsınız.
İÇİŞLERİ BAKANI
SÜLEYMAN SOYLU (Devamla) – Ben sözlerimi şöyle tamamlıyorum… 
Teşekkür
ediyorum Sayın Başkan. 
ENGİN ÖZKOÇ
(Sakarya) – Tehditten hiç bahsetmedin. 
ÖZKAN YALIM
(Uşak) – Man Adası’ndan para geldiğini Sayın Bülent Turan kendisi kabul etti
Sayın Bakan. 
İÇİŞLERİ BAKANI
SÜLEYMAN SOYLU (Devamla) – Hiçbir yerden para gelmedi. 
ÖZKAN YALIM
(Uşak) – Geldi, Bülent Turan’a sorun. 
İÇİŞLERİ BAKANI
SÜLEYMAN SOYLU (Devamla) – Bak, boşuna bağırma. O parayı ispat etmezseniz
namertsiniz, namertsiniz, namertsiniz! (AK PARTİ ve Bakanlar Kurulu
sıralarından alkışlar)
ENGİN ÖZKOÇ
(Sakarya) – Sensin namert! 
İÇİŞLERİ BAKANI
SÜLEYMAN SOYLU (Devamla) – O parayı ispat edeceksiniz! Kıvırmayacaksınız! Yok
şirket, yok vergi kaçakçılığı, yok şu, yok bu kıvırmayacaksınız! Bakın, bu
sefer sert kayaya çarptınız. 
ENGİN ÖZKOÇ
(Sakarya) – Onları topla da git yalnız, milletvekillerine toplatma. 
İÇİŞLERİ BAKANI
SÜLEYMAN SOYLU (Devamla) – Bilmenizi istiyorum ki çok net ve açık bir şekilde
bu millet bunların hepsini görmektedir ve size gereken cevabı da verecektir. 
ENGİN ÖZKOÇ
(Sakarya) – Bu vekiller de seni görüyor. 
İÇİŞLERİ
BAKANI SÜLEYMAN SOYLU (Devamla) – Çok teşekkür ediyorum özellikle bu imkânı
bize verdiğiniz için. 
Hepinize
saygılarımı ve hürmetlerimi sunuyorum. Sağ olasınız, var olasınız. (AK PARTİ ve
Bakanlar Kurulu sıralarından alkışlar)
ENGİN
ÖZKOÇ (Sakarya) – Onları toplayıp gidin! 
ALİ
ŞEKER (İstanbul) – Olmaz, kavas toplayamaz! 
ÖZGÜR
ÖZEL (Manisa) – Hani kavas toplamıyordu!
FUAT
KÖKTAŞ (Samsun) – Biz toplarız, sen merak etme. 
FATMA
BENLİ (İstanbul) – Onlar çöp değil ki. 
BAŞKAN
– Sayın Bakanım, getirirken de kavas getirdi. Toplu olanları getirebilirsiniz. 
ÖZGÜR
ÖZEL (Manisa) – Hani kavas almıyordu?
BURCU
KÖKSAL (Afyonkarahisar) – Böyle bir usul yok. 
FATMA BENLİ
(İstanbul) – Onlar çöp değil ki, onlar yere atılmadı, çöp değiller. 
AYŞE SULA
KÖSEOĞLU (Trabzon) – Arkadaşlar, onlar çöp değil, karıştırıyorsunuz.
ÖZGÜR
ÖZEL (Manisa) – Oldu mu şimdi? Söylesene almasın. Alın ağabeyciğim kendiniz. 
GÖKCEN
ÖZDOĞAN ENÇ (Antalya) – Niye, kitap mı yırttı? Bütçeyi mi yırttı, attı?
BAŞKAN
– Tamam, tamam. Sayın vekiller alın şunları, yerdekileri. Toplu olanları alabilir
arkadaşlar. 
ENGİN
ÖZKOÇ (Sakarya) – Kendi attıklarını kendin topla! 
FİLİZ
KERESTECİOĞLU DEMİR (İstanbul) – Herkese eşit muamele yani. 
BAŞKAN
– Evet, Sayın Altay, sizi dinliyorum. 
ENGİN
ALTAY (İstanbul) – Sayın Bakan, kendisi hakkında verilen gensoru üzerinden
partimize çok muhtelif konularda sataşmalarda bulundu; hatta, Genel Başkanımız
nezdinde, bize bağlı bir belediye nezdinde.
BAŞKAN
– Buyurun Sayın Altay. 
ENGİN
ALTAY (İstanbul) – Ona gösterdiğiniz ek süre toleransını da göstererek… Yani
yirmi dakikaya iki dakikada…
BAŞKAN
– Sataşmadan iki dakika vereceğim, bitmezse bir dakika daha tamamlayacağım. 
Buyurun.

Lütfen
yeni bir sataşmaya meydan vermeyelim. 
VII.- SATAŞMALARA İLİŞKİN KONUŞMALAR (Devam)
16.- İstanbul Milletvekili Engin Altay’ın, İçişleri Bakanı
Süleyman Soylu’nun (11/18) esas numaralı Gensoru Önergesi üzerinde Hükûmet
adına yaptığı konuşması sırasında Cumhuriyet Halk Partisine ve Cumhuriyet Halk
Partisi Grup Başkanına sataşması nedeniyle konuşması
ENGİN
ALTAY (İstanbul) – Teşekkür ederim. 
Sayın
Başkan, sayın milletvekilleri; Genel Kurulu saygıyla selamlıyorum. 
Şimdi,
en başından beri bir şey söyledik: 200 küsur belediyemiz var, hepsine müfettiş
gönderebilirsiniz, hepsiyle ilgili idari soruşturma açabilirsiniz. Bulduğunuz işleri yargıya taşıyabilirsiniz. Bunlarda bir
sorun yok ama…
SALİH
CORA (Trabzon) – Ama açığa alınamaz öyle mi?
ENGİN
ALTAY (Devamla) – Açığa da alınabilir belediye başkanı, öyle şeyler tespit
edersiniz ki açığa alırsınız. 
Şimdi,
daha önce, yani, soruşturma izni verilen ama bir şey çıkmayan, verilmeyen,
takipsizlik kararı verilen, soruşturma izni verilmeyen hususlara Danıştaya
yapılan itirazlarla dolu bir süreç var. 
SALİH
CORA (Trabzon) - Hâlen devam eden davalar var. 
ENGİN
ALTAY (Devamla) – Sayın Bakan, ben size dedim ki: İki tane yürüyen mahkeme var.
Biz “İki tane mahkeme yok." demedik. Ben burada söyledim, iyi
hatırlıyorum, burada söyledim ben, açın tutanaklara bakın. 
Şimdi,
bir gerçek var: Söylediğiniz iddialarda somut ben hâlen bir şey göremedim. Kat
karşılığı verilmiş, birileri yer yapmış, bunun içinde TOKİ var, TOKİ’nin
yaptığı işler var. “O okula belediye ruhsat vermedi.” “Ceza kesmiş, cezayı
mahkeme bozmuş.” Ben bir şey anlamıyorum. Ben bir çağrıda bulundum, AK PARTİ’ye
mensup üç milletvekili İçişleri Bakanlığının evrakını alsın, samimiyetle, iyi
niyetle incelesin. Evet bu hâl belediye başkanını görevden uzaklaştırmayı
gerektiren bir hâlse ben de onlara katılacağım dedim, bir. Bir bakanlık
görevden uzaklaştırdığı bir belediyeyle ilgili üç defa internet sitesinden
basına bilgilendirme yapıyorsa bir eksiği vardır, eksiğini kapatmak için basın
bilgilendirmesini sürekli tazeledi. Niye? Mevcut evrakla yapılacak bir şey yok.
Sonra ne eklediler biliyor musunuz üçüncü bildiride? Biz de takip ediyoruz.
(Mikrofon
otomatik cihaz tarafından kapatıldı) 
ENGİN
ALTAY (Devamla) – Sayın Başkan…
BAŞKAN
– Tamamlayın lütfen bir dakikada. 
ENGİN
ALTAY (Devamla) – İki defa beraat aldığı konuda Başkan kendisi suç duyurusunda
bulundu. Biri şu: Başkan kendi imzasıyla, sizin kendi imzanızla “Ataşehir
Belediyesine soruşturmaya gerek yoktur.” diye evrakınız var mı, yok mu?
İkincisi şu: Bir fırın şikâyet edilmiş. “Fırınla ilgili gerekli işlemi niye
yapmadın?” diye üçüncü basın bildirisi evraka koyuluyor. Yayanın birine araba
çarpmış, yaya şikâyetçi olmuş. “Bu bordürleri belediye niye doğru yapmadı?” Bu
var, bildiride var bunlar, evrakta var. 
Bir evrak var,
bir tarih, sayı var, ne UYAP’ta ne yargıda böyle bir evrak yok, içerik yok;
dördüncüsü bu.
Ve 2 kişi kavga
etmiş, “Belediye kesilen cezayı muhtar üzerinden niye tebliğ etti?” diye işlem
yapılmış.
Ve Erguvan’da da
cam balkonların ruhsatını veren, benim de çok sevdiğim Kadir Topbaş. Erguvan’da
bir şey yok, takipsizlik verilmiş.
(Mikrofon
otomatik cihaz tarafından kapatıldı) 
ENGİN ALTAY
(Devamla) – Sayın Başkan, Man, Buz; tek ortak özellikleri ikisi de üç harfli.
Man, Buz’la örtülmez ama Allah’tan korkun, Man’la ilgili intikam almak için
mesnetsiz iddialarla Cumhuriyet Halk Partili belediyelere saldırmakla bir şey
çözemezsiniz. Her şeye rağmen tuzun kokmadığına inanıyoruz, yüce adalete
güveniyoruz.
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ediyoruz Sayın Altay.
Buyurun Sayın
Özel.
ÖZGÜR ÖZEL
(Manisa) – Sayın Başkan, çok arzu ederdim ki Sayın Bakan bir sataşmada
bulunsun, çıkıp iki cümle edeyim. Hiçbir sataşmada bulunmadı, sorduğum hiçbir
soruya cevap vermedi, kırk dokuz dakika artı yirmi, altmış dokuz dakika
konuştu, kendisine sorduğum Vedat Demir’le ilgili, 4 Şubat 2012 seyahatiyle
ilgili hiçbir şey söylemedi. Bu kubbenin altında hakikatler er ya da geç ortaya
çıkar. Sayın Bakan tarih önünde mahcup olacaktır. 
Teşekkür
ediyorum. (CHP sıralarından alkışlar) 
BAŞKAN
– Teşekkürler.
IX.- GENSORU (Devam)
A) Ön Görüşmeler (Devam)
1.- Cumhuriyet Halk Partisi Grubu adına Grup Başkan
Vekilleri İstanbul Milletvekili Engin Altay, Manisa Milletvekili Özgür Özel ve
Sakarya Milletvekili Engin Özkoç'un, CHP Genel Başkanı Kemal Kılıçdaroğlu
hakkındaki sözleri sebebiyle ve görevini hukuk içinde tarafsız bir şekilde
yerine getirmediği iddiasıyla İçişleri Bakanı Süleyman Soylu hakkında gensoru
açılmasına ilişkin önergesi (11/18) (Devam)
BAŞKAN
– İçişleri Bakanı Süleyman Soylu hakkındaki gensoru önergesinin gündeme alınıp
alınmayacağı hususundaki görüşmeler tamamlanmıştır. Şimdi gensoru önergesinin
gündeme alınıp alınmayacağı hususunu oylarınıza sunacağım.
Gensoru
önergesinin gündeme alınmasını kabul edenler… Kabul etmeyenler… Kabul
edilmemiştir. (AK PARTİ sıralarından alkışlar) 
Alınan
karar gereğince, sözlü soru önergeleri ile kanun tasarı ve teklifleri ile
komisyonlardan gelen diğer işleri sırasıyla görüşmek için 9 Ocak 2018 Salı günü
saat 15.00’te toplanmak üzere birleşimi kapatıyorum.
Hepinize
hayırlı sabahlar, hayırlı yeni yıllar diliyorum. Emeğinize, gayretinize, yasama
çalışmalarınıza katılımınıza çok çok teşekkür ediyorum. Allah’a emanet olun.
Kapanma Saati: 02.49




(x) 503, 504 S. Sayılı Basmayazılar ve
Ödenek Cetvelleri 11.12.2018 tarihli 34’üncü Birleşim Tutanağı’na eklidir.


(x) Bu bölümde Hatip tarafından Türkçe
olmayan kelimeler ifade edildi.


(x) Bu bölümde Hatip tarafından Türkçe
olmayan kelimeler ifade edildi.


(x) Bu bölümlerde hatip tarafından Türkçe
olmayan kelimeler ifade edildi





(x) Bu bölümde Hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümlerde hatip tarafından Türkçe
olmayan kelimeler ifade edildi. 








(x) Bu bölümde hatip tarafından Türkçe
olmayan kelime ifade edildi.



(x) Bu bölümlerde hatip tarafından Türkçe
olmayan kelimeler ifade edildi.


(x) Açık oylama kesin sonuçlarını
gösteren tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir.


(X) Bu bölümde hatip tarafından Türkçe
olmayan kelimeler ifade edildi.




