



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 57’nci
Birleşim
 8
Şubat 2018 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Sinop Milletvekili Barış Karadeniz’in, Sinop Nükleer
Santral Projesi ÇED toplantısı ve yaşanan olaylara ilişkin gündem dışı
konuşması
2.- Kahramanmaraş Milletvekili Mehmet Uğur Dilipak’ın, 12
Şubat Kahramanmaraş’ın düşman işgalinden kurtuluşunun 98’inci yıl dönümüne
ilişkin gündem dışı konuşması
3.- Mersin Milletvekili Hüseyin Çamak’ın, Mersin’deki yaşam
alanlarının imara açılmasına ilişkin gündem dışı konuşması 

IV.- AÇIKLAMALAR
1.- Sinop Milletvekili Nazım Maviş’in, Sinop Milletvekili
Barış Karadeniz’in yaptığı gündem dışı konuşmasındaki bazı ifadelerine ilişkin
açıklaması
2.- İstanbul Milletvekili Filiz Kerestecioğlu Demir’in,
Oturum Başkanı TBMM Başkan Vekili Yaşar Tüzün’ün 56’ncı Birleşimde sarf ettiği
bazı ifadelerine ilişkin açıklaması
3.- Kayseri Milletvekili İsmail Tamer’in, Türk Tabipleri
Birliğinin gerçek anlamda vatansever tabipleri temsil etmediğine ilişkin
açıklaması
4.- Gaziantep Milletvekili Abdullah Nejat Koçer’in, 8 Şubat
Gaziantep’e “gazi” unvanı verilişinin 97’nci yıl dönümüne ilişkin açıklaması
5.- Mersin Milletvekili Aytuğ Atıcı’nın, Suriye’deki
sorunların çözümü için meşru Suriye Hükûmetiyle doğrudan görüşülmesi gerektiği
önerilerinin dikkate alınmasını istediğine ilişkin açıklaması
6.- Denizli Milletvekili Kazım Arslan’ın, Akkuyu Nükleer
Enerji Santrali’nin yüzde 49’unun satışıyla ilgili iddiaların doğru olup
olmadığını öğrenmek istediğine ilişkin açıklaması
7.- Kocaeli Milletvekili Fatma Kaplan Hürriyet’in, taşeron
işçilerin kadroya alınmalarındaki eşitsizlik ve haksızlığın nedenini ve taşeron
işçilerin sömürülmesine ne zaman son verileceğini öğrenmek istediğine ilişkin
açıklaması
8.- Bursa Milletvekili Erkan Aydın’ın, Cumhurbaşkanının
Papa’yla yaptığı görüşme için Vatikan’a ne kadar ve hangi ödenekten bağış
yapıldığını öğrenmek istediğine ilişkin açıklaması
9.- Niğde Milletvekili Ömer Fethi Gürer’in, Adalet ve
Kalkınma Partisi hükûmetleri döneminde tarım ve hayvancılıkla uğraşanların
büyük mağduriyetler yaşadıklarına ilişkin açıklaması
10.- Mersin Milletvekili Ali Cumhur Taşkın’ın, 4 Şubat Dünya
Kanser Günü’ne ilişkin açıklaması
11.- Sivas Milletvekili Ali Akyıldız’ın, esnaf ve
sanatkârların neden meslek odalarına kayıt olmak ve aidat ödemek zorunda
bırakıldıklarını öğrenmek istediğine ilişkin açıklaması
12.- Adana Milletvekili İbrahim Özdiş’in, Cumhurbaşkanının
sulama birliklerinin kaldırılacağına yönelik bazı ifadelerine ve buna ilişkin
nasıl bir yol haritası belirlendiğini öğrenmek istediğine ilişkin açıklaması
13.- İzmir Milletvekili Kerem Ali Sürekli’nin, 14 yaşında
Süryani bir kız çocuğu olan Çavkari Simon’un Türk Silahlı Kuvvetleri nezdinde
ülkemiz için yazdığı mektuptan bazı bölümleri paylaşmak istediğine ilişkin
açıklaması
14.- Giresun Milletvekili Bülent Yener Bektaşoğlu’nun,
Toprak Mahsulleri Ofisinin depolarındaki fındıkların bir an önce satılmasının
doğru olacağına ilişkin açıklaması
15.- Kahramanmaraş Milletvekili İmran Kılıç’ın, 12 Şubat
Kahramanmaraş’ın düşman işgalinden kurtuluşunun 98’inci yıl dönümüne, hayatın
mücadele olduğuna ve engelleri aşmak için güçlüklere göğüs germek gerektiğine
ilişkin açıklaması
16.- Bursa Milletvekili Ceyhun İrgil’in, ülkenin tepesindeki
yöneticilerden en alt düzeydeki yöneticilere kadar terör eylemlerini ve terörle
mücadeleyi bahane ederek çok ciddi bir düşmanlaştırma ve algı üretme çabası
olduğuna ilişkin açıklaması
17.- Mersin Milletvekili Hüseyin Çamak’ın, limanı, demir
yolu, otobanı, lojistik avantajı ve konumu itibarıyla yerli hibrit otomotiv
üretimi için en uygun yerin Mersin olduğuna ilişkin açıklaması
18.- İstanbul Milletvekili Yakup Akkaya’nın, kadını aşağılayan,
toplumu ayrıştıran açıklamalarda bulunan ÇAYKUR Genel Müdürü İmdat Sütlüoğlu’nu
kınadığına ve bu konuda gereğinin yapılmasını talep ettiğine ilişkin açıklaması
19.- Kayseri Milletvekili Sami Dedeoğlu’nun, sigara
bağımlılığına ve sigarayı bırakabilme sürecinin bir hekim kontrolünde yapılması
gerektiğine ilişkin açıklaması
20.- Balıkesir Milletvekili Akın Üstündağ’ın, sarayda
yapılan toplantılara katılma zorunluluğunun muhtarlar üzerinde bir baskıya
dönüştüğüne ilişkin açıklaması
21.- Kayseri Milletvekili Çetin Arık’ın, FETÖ kapsamında
kayyum atanan Boydak Holdingin durumuyla ilgili bazı bilgiler almak istediğine
ilişkin açıklaması
22.- Ankara Milletvekili Şenal Sarıhan’ın, Ankara’da
metronun dün gece 01.00’den 04.00’e kadar yolcu almayarak bir taşıma aracı gibi
kullanılması konusunun araştırılmasını istediğine ilişkin açıklaması
23.- Samsun Milletvekili Erhan Usta’nın, 8 Şubat Gaziantep’e
“gazi” unvanı verilmesinin 97’nci yıl dönümüne, Arif Nihat Asya’nın doğumunun
114’üncü yıl dönümüne ve 9 Şubat Milliyetçi Hareket Partisinin kuruluşunun
49’uncu yıl dönümüne ilişkin açıklaması
24.- İstanbul Milletvekili Filiz Kerestecioğlu Demir’in,
sosyal medyada Afrin’le ilgili paylaşımlardan ötürü tutuklananların durumuna,
meslek birliklerinin başından “Türk” ve “Türkiye” ibaresinin çıkarılması
konusuna ve ÇAYKUR Genel Müdürü İmdat Sütlüoğlu’nun kadınlara yönelik bazı
ifadelerine ilişkin açıklaması
25.- Balıkesir Milletvekili Ahmet Akın’ın, 8 Şubat
Gaziantep’e “gazi” unvanı verilmesinin 97’nci yıl dönümüne, yenilenebilir
kaynakların Türkiye'nin her yerinde daha çok kullanılabilir hâle getirilmesi
gerektiğine, “Türk” ve “Türkiye” adını siyasallaştırmanın ülkeye çok büyük
zarar vereceğine ilişkin açıklaması
26.- Aksaray Milletvekili İlknur İnceöz’ün, Türk Tabipleri
Birliğinin yaptığı açıklamaya, Afrin’de şehit olanları rahmetle andığına, 8
Şubat Gaziantep’e “gazi” unvanı verilmesinin 97’nci yıl dönümüne ve
Cumhurbaşkanının Vatikan’da Papa’yla yaptığı görüşmeye ilişkin açıklaması
27.- Amasya Milletvekili Mehmet Naci Bostancı’nın, Sakarya
Milletvekili Engin Özkoç’un sataşma nedeniyle yaptığı konuşmasındaki bazı
ifadelerine ilişkin açıklaması
28.- Sakarya Milletvekili Engin Özkoç’un, Amasya
Milletvekili Mehmet Naci Bostancı’nın yaptığı açıklaması ile Samsun
Milletvekili Erhan Usta’nın sataşma nedeniyle yaptığı konuşmasındaki bazı
ifadelerine ilişkin açıklaması
29.- Amasya Milletvekili Mehmet Naci Bostancı’nın, Trabzon
Milletvekili Haluk Pekşen’in görüşülmekte olan 697 sayılı Kanun Hükmünde
Kararname’nin tümü üzerinde şahsı adına yaptığı konuşmasındaki bazı ifadelerine
ilişkin açıklaması
30.- İstanbul Milletvekili Mehmet Metiner’in, İstanbul
Milletvekili Arzu Erdem’in görüşülmekte olan 510 sıra sayılı Kanun Tasarısı’nın
tümü üzerinde MHP Grubu adına yaptığı konuşmasındaki bazı ifadelerine ilişkin
açıklaması
31.- İstanbul Milletvekili Mehmet Muş’un, İzmir Milletvekili
Mustafa Ali Balbay’ın görüşülmekte olan 510 sıra sayılı Kanun Tasarısı’nın tümü
üzerinde şahsı adına yaptığı konuşmasındaki bazı ifadelerine ilişkin açıklaması
32.- İzmir Milletvekili Mustafa Ali Balbay’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
33.- Amasya Milletvekili Mehmet Naci Bostancı’nın, İstanbul
Milletvekili Garo Paylan’ın görüşülmekte olan 510 sıra sayılı Kanun
Tasarısı’nın 2’nci maddesi üzerinde HDP Grubu adına yaptığı konuşmasındaki bazı
ifadelerine ilişkin açıklaması

V.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisinin gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Hatay Milletvekili Mehmet Necmettin Ahrazoğlu ve arkadaşları
tarafından, demir çelik sektörünün yaşadığı sorunların araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/234) esas numaralı Meclis Araştırması
Önergesi’nin ön görüşmelerinin, Genel Kurulun 8 Şubat 2018 Perşembe günkü
birleşiminde yapılmasına ilişkin önerisi
2.- HDP Grubunun, Grup Başkan Vekili İstanbul Milletvekili
Filiz Kerestecioğlu Demir tarafından, internet sansürünün araştırılması
amacıyla 8/2/2018 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 8 Şubat
2018 Perşembe günkü birleşiminde yapılmasına ilişkin önerisi
3.- CHP Grubunun, Türkiye Büyük Millet Meclisi Gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, kanser tedavisinin tüm ülke genelinde aynı standart ve nitelikte
yapılması, tedavi süreçlerinin sağlıklı planlanabilmesi amacıyla Türkiye Büyük
Millet Meclisi Başkanlığına verilmiş olan (10/957) esas numaralı Meclis
Araştırması Önergesi’nin ön görüşmelerinin, Genel Kurulun 8 Şubat 2018 Perşembe
günkü birleşiminde yapılmasına ilişkin önerisi

VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- 670 Sayılı Olağanüstü Hal Kapsamında Alınması Gereken
Tedbirler Hakkında Kanun Hükmünde Kararname (1/755) ve İçtüzük’ün 128’inci
Maddesine Göre Doğrudan Gündeme Alınmasına İlişkin Türkiye Büyük Millet Meclisi
Başkanlığı Tezkeresi (S. Sayısı: 420)
2.- 695 Sayılı Olağanüstü Hal Kapsamında Bazı Tedbirler
Alınması Hakkında Kanun Hükmünde Kararname (1/906) ile İçtüzük’ün 128’inci
Maddesine Göre Doğrudan Gündeme Alınmasına İlişkin Türkiye Büyük Millet Meclisi
Başkanlığı Tezkeresi (S. Sayısı: 511)
3.- 697 Sayılı Olağanüstü Hal Kapsamında Bazı Tedbirler
Alınması Hakkında Kanun Hükmünde Kararname (1/908) ve İçişleri Komisyonu Raporu
(S. Sayısı: 513)
4.- Türkiye Cumhuriyeti Hükümeti ile Çin Halk Cumhuriyeti
Hükümeti Arasında Karşılıklı Kültür Merkezlerinin Kurulması Hakkında Anlaşmanın
Onaylanmasının Uygun Bulunduğuna Dair Kanun Tasarısı (1/865) ve Dışişleri
Komisyonu Raporu (S. Sayısı: 510)
5.- Türkiye Cumhuriyeti Hükümeti ile Birleşmiş Milletler Mülteciler
Yüksek Komiserliği Arasında Ev Sahibi Ülke Anlaşması ile Anlaşmada Değişiklik
Yapılmasına İlişkin Notaların Onaylanmasının Uygun Bulunduğuna Dair Kanun
Tasarısı (1/787) ve Dışişleri Komisyonu Raporu (S. Sayısı: 461)
6.- Türkiye Cumhuriyeti Hükümeti ile Birleşmiş Milletler
Arasında Afet ve Acil Durum Halinde Yardım Sevkiyatının ve Yardım Personeline
Ait Eşyanın İthalat, İhracat ve Transitini Hızlandırmaya Yönelik Önlemlerin
Alınmasına İlişkin Anlaşmanın Onaylanmasının Uygun Bulunduğuna Dair Kanun
Tasarısı (1/764) ve Dışişleri Komisyonu Raporu (S. Sayısı: 460)
7.- Türkiye Cumhuriyeti Hükümeti ile Karadağ Hükümeti
Arasında Gümrük Konularında Karşılıklı Yardım Anlaşmasının Onaylanmasının Uygun
Bulunduğuna Dair Kanun Tasarısı (1/763) ve Dışişleri Komisyonu Raporu (S.
Sayısı: 465)
8.- Türkiye Cumhuriyeti Hükümeti ile Çin Halk Cumhuriyeti
Hükümeti Arasında Yatırımların Karşılıklı Teşviki ve Korunmasına İlişkin
Anlaşma ve Eki Protokolün Onaylanmasının Uygun Bulunduğuna Dair Kanun Tasarısı
(1/691) ve Dışişleri Komisyonu Raporu (S. Sayısı: 361)
9.- Türkiye Cumhuriyeti Hükümeti ile Katar Devleti Hükümeti
Arasında Deniz Taşımacılığı Anlaşmasının Onaylanmasının Uygun Bulunduğuna Dair
Kanun Tasarısı (1/729) ve Dışişleri Komisyonu Raporu (S. Sayısı: 477)
10.- Türkiye Cumhuriyeti Hükûmeti ile Tunus Cumhuriyeti
Hükûmeti Arasında Güvenlik Alanında Eğitim İşbirliğine İlişkin Protokolün
Onaylanmasının Uygun Bulunduğuna Dair Kanun Tasarısı (1/445) ve Dışişleri
Komisyonu Raporu (S. Sayısı: 108)
11.- Türkiye Cumhuriyeti Hükümeti ile Tunus Cumhuriyeti
Hükümeti Arasında Polis Eğitimi İşbirliği Protokolünün Onaylanmasının Uygun
Bulunduğuna Dair Kanun Tasarısı (1/441) ve Dışişleri Komisyonu Raporu (S. Sayısı: 105)
12.- Türkiye Cumhuriyeti Hükümeti ile Lübnan Cumhuriyeti
Hükümeti Arasında Tarımsal İşbirliği Konulu Mutabakat Zaptının Onaylanmasının
Uygun Bulunduğuna Dair Kanun Tasarısı (1/404) ve Tarım, Orman ve Köyişleri
Komisyonu ile Dışişleri Komisyonu Raporları (S. Sayısı: 150)
13.- Türkiye Cumhuriyeti Hükümeti ve Gabon Cumhuriyeti
Hükümeti Arasında İkili Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı (1/685) ve Dışişleri Komisyonu Raporu (S. Sayısı: 379) 
14.- Türkiye Cumhuriyeti Hükümeti ile Bosna-Hersek Bakanlar
Kurulu Arasında Yolcu ve Eşyanın Karayoluyla Uluslararası Taşınmasına İlişkin
Anlaşma ve Notaların Onaylanmasının Uygun Bulunduğuna Dair Kanun Tasarısı
(1/705) ve Dışişleri Komisyonu Raporu (S. Sayısı: 382)

VII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Çorum
Milletvekili Tufan Köse’nin görüşülmekte olan 695 sayılı Kanun Hükmünde
Kararname’nin tümü üzerinde CHP Grubu adına yaptığı konuşması sırasında AK
PARTİ Genel Başkanına sataşması nedeniyle konuşması
2.- Sakarya Milletvekili Engin Özkoç’un, Antalya
Milletvekili Ahmet Selim Yurdakul’un görüşülmekte olan 697 sayılı Kanun
Hükmünde Kararname’nin tümü üzerinde MHP Grubu adına yaptığı konuşması
sırasında CHP Grup Başkanına sataşması nedeniyle konuşması
3.- Samsun Milletvekili Erhan Usta’nın, Sakarya Milletvekili
Engin Özkoç’un sataşma nedeniyle yaptığı konuşması sırasında MHP Grup Başkanına
sataşması nedeniyle konuşması
4.- Sakarya Milletvekili Engin Özkoç’un, Mardin Milletvekili
Mithat Sancar’ın görüşülmekte olan 697 sayılı Kanun Hükmünde Kararname’nin tümü
üzerinde HDP Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
5.- Amasya Milletvekili Mehmet Naci Bostancı’nın, Sakarya
Milletvekili Engin Özkoç’un sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
6.- Sakarya Milletvekili Engin Özkoç’un, Antalya
Milletvekili Ahmet Selim Yurdakul’un yerinden sarf ettiği bazı ifadeleri
sırasında şahsına sataşması nedeniyle konuşması

VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Yaşar Tüzün’ün,
İstanbul Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin konuşması 

IX.- OYLAMALAR
1.- (S. Sayısı: 420) 670 Sayılı Olağanüstü Hal Kapsamında
Alınması Gereken Tedbirler Hakkında Kanun Hükmünde Kararname’nin oylaması 
2.- (S. Sayısı: 510) Türkiye Cumhuriyeti Hükümeti İle Çin
Halk Cumhuriyeti Hükümeti Arasında Karşılıklı Kültür Merkezlerinin Kurulması
Hakkında Anlaşmanın Onaylanmasının Uygun Bulunduğuna Dair Kanun Tasarısı’nın
oylaması 
3.- (S. Sayısı: 461) Türkiye Cumhuriyeti Hükümeti İle
Birleşmiş Milletler Mülteciler Yüksek Komiserliği Arasında Ev Sahibi Ülke
Anlaşması İle Anlaşmada Değişiklik Yapılmasına İlişkin Notaların Onaylanmasının
Uygun Bulunduğuna Dair Kanun Tasarısı’nın oylaması 
4.- (S. Sayısı: 460) Türkiye Cumhuriyeti Hükümeti İle
Birleşmiş Milletler Arasında Afet Ve Acil Durum Halinde Yardım Sevkiyatının Ve
Yardım Personeline Ait Eşyanın İthalat, İhracat Ve Transitini Hızlandırmaya
Yönelik Önlemlerin Alınmasına İlişkin Anlaşmanın Onaylanmasının Uygun
Bulunduğuna Dair Kanun Tasarısı’nın oylaması 
5.- (S. Sayısı: 465) Türkiye Cumhuriyeti Hükümeti İle
Karadağ Hükümeti Arasında Gümrük Konularında Karşılıklı Yardım Anlaşmasının
Onaylanmasının Uygun Bulunduğuna Dair Kanun Tasarısı’nın oylaması 
6.- (S. Sayısı: 379) Türkiye Cumhuriyeti Hükümeti Ve Gabon
Cumhuriyeti Hükümeti Arasında İkili Hava Ulaştırma Anlaşmasının Onaylanmasının
Uygun Bulunduğuna Dair Kanun Tasarısı’nın oylaması 

X.- YAZILI SORULAR VE CEVAPLARI
1.- Gaziantep
Milletvekili Mahmut Toğrul'un, OHAL İşlemleri İnceleme Komisyonunun işleyiş
sürecine ilişkin Başbakandan sorusu ve
Başbakan Yardımcısı Bekir Bozdağ’ın cevabı (7/21479)
2.- İzmir Milletvekili Murat Bakan'ın, proje bazlı teşvik sisteminin
ayrıntılarına ilişkin sorusu ve Ekonomi
Bakanı Nihat Zeybekci’nin cevabı (7/21643)
3.- Tekirdağ Milletvekili Candan Yüceer'in, Cumhurbaşkanının muhtarlarla
yaptığı toplantılara ilişkin Başbakandan sorusu
ve Başbakan Yardımcısı Bekir Bozdağ’ın cevabı (7/21799)
4.- Adana Milletvekili Meral Danış Beştaş'ın, OHAL İşlemlerini İnceleme
Komisyonunun çalışmalarına ilişkin Başbakandan sorusu ve Başbakan Yardımcısı Bekir Bozdağ’ın cevabı (7/21802)
8 Şubat 2018 Perşembe
BİRİNCİ OTURUM
Açılma Saati: 14.00
BAŞKAN: Başkan
Vekili Yaşar TÜZÜN
KÂTİP ÜYELER: Vecdi GÜNDOĞDU (Kırklareli), Bayram ÖZÇELİK (Burdur)
-----0-----
BAŞKAN – Türkiye
Büyük Millet Meclisinin 57’nci Birleşimini açıyorum. 
Toplantı yeter
sayısı vardır, görüşmelere başlıyoruz. 
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Sinop Nükleer Santral Projesi ÇED toplantısı ve yaşanan olaylar hakkında
söz isteyen Sinop Milletvekilimiz Barış Karadeniz’e aittir. 
Buyurun Sayın
Karadeniz. (CHP sıralarından alkışlar)
Süreniz beş
dakika.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Sinop Milletvekili Barış Karadeniz’in, Sinop Nükleer
Santral Projesi ÇED toplantısı ve yaşanan olaylara ilişkin gündem dışı
konuşması
BARIŞ KARADENİZ
(Sinop) – Teşekkür ederim Sayın Başkanım. 
Sayın Başkanım,
değerli milletvekilleri; Sinop halkının nükleer santral istemediğini hem size
hem de bütün dünyaya bir kez daha duyurmak için gündem dışı söz aldım. Yüce
heyetinizi saygıyla selamlıyorum. 
Değerli
milletvekilleri, iki gün önce ülkemizin muhteşem doğasına sahip ilimizde hiç
istemediğimiz tatsız olaylar yaşadık. Mutlu şehrimizin sahipleri Sinoplular
biber gazı ve şiddete maruz kaldılar. Polis barikatıyla, en doğal hakları olan
halkın bilgilendirilme toplantısına alınmadılar, engellendiler, gözaltına
alındılar. Önceden hazırlanmış bir senaryo, üç gün öncesinden hazırlanmış bir
senaryo o gün uygulamaya geçti, Sinop halkının iradesi gasbedildi. Ne için?
Sinoplular nükleer santral istemediği için. 
Sayın
milletvekilleri, ÇED Yönetmeliği’nin 9’uncu maddesine göre, halkın katılımı
toplantısı Çevre Bakanlığınca halkı bilgilendirmek için düzenlenir. Adı
üzerinde “halkın katılımı toplantısı” fakat halkı bilgilendirme toplantısı,
halkı bilgilendirmeme toplantısına dönüştürüldü. Sinoplular toplantıya
katılmasın diye 12 kilometre uzaklıkta 180 kişilik bir salon buldular. Değil 12
kilometre, 100 kilometre de olsa Sinop halkı o toplantı salonuna girip nükleer
santral istemediğini anlatacaktı. Sinop halkını Sinoplular temsil eder. Sizler
de bu şekilde Sinop halkının hakkını yediniz. Sinop halkı, engelleri aşıp kendi
hakkı olan bilgilendirme toplantısına, tekrar söylüyorum, giremedi. Üç gün
önceden toplantıya kimlerin gireceği tespit edilmiş. Salona giren ve nükleer
santrale karşı olduğunu söyleyen vatandaşlar salondan yaka paça atılıp
gözaltına alındı. Halkın içeri giremediği toplantıya gazeteciler de alınmadı. 
Milletvekili
arkadaşlarım, belediye başkanlarımız ve ilin milletvekili olarak halkın
girmediği toplantıya biz de girmedik çünkü halkı bilgilendirme toplantısıydı.
(CHP sıralarından alkışlar) Toplantının halktan kaçırıldığı bir gerçektir.
Bakmayın 180 kişilik salonun dolu olduğuna, o salonda koltuklar da boştu. O
vatandaşlar özellikle getirilmiş, üniversite rektörü tarafından ve bir siyasi
partinin bir temsilcisi tarafından özellikle doldurulmuş o salona. Orada
kimseyi dinlemeyen, uyuyan bir kesim vardı. Sinop halkından bunu kaçırdılar. 
250 sayfalık ÇED
raporu elimde. Bu 250 sayfalık ÇED raporu otuz dakika içinde orada anlatıldı. 6
kişiye söz hakkı verildi, hepsi iyimser. Buyurun ÇED raporu, otuz dakikada
anlatılacak 250 sayfa. Vereyim size isterseniz, kaç günde okuyacaksınız bunu?
Bırakın bu halkı kandırmayı.
207 bin kişilik
Sinop’un hakkını 6 kişiyle temsil edemezsiniz. (CHP sıralarından alkışlar) 8
milyona yaklaşan Karadeniz’in hakkını 6 kişi temsil edemez. 80 milyon
vatandaşımızı etkileyecek nükleer tehdit, aylarca, yıllarca tartışılması
gereken bir durumdur, otuz dakikaya sığdıramazsınız. Her seferinde millî
iradeye saygı deyip… Sinop'ta yaşayan halka saygı göstermek zorundasınız. 
Sinop Valisinin
Sinop’u kucaklaması gereken yerde, Sinop halkının karşısına, otelin uygulama
salonunun 1,5 kilometre ötesine barikatlar kuruldu. Barikatlarla Sinop halkı
oraya alınmadı. Neymiş efendim, zaman geçmiş ve oradaki toplantı salonu dolmuş.
Gördük kayıtlardan toplantı salonunun dolup dolmadığını.
Bir de Sinop
halkını polislerle karşı karşıya getirmeyin, onlar da bizim kardeşimiz.
Üniversite
öğrencilerini bilinçsiz bir şekilde toplantının dışında bir yöntemle oraya
almışlar. Bu toplantı yok hükmündedir, tanımıyoruz. (CHP sıralarından alkışlar)
Bu toplantı yapılmamıştır. ÇED süreci sakatlanmıştır. Sinop sahipsiz değildir.
Biz Sinop’un sakinleri değil, sahipleriyiz milletvekili arkadaşlarım. Biz
geçmişte de Sinop’ta yaşadık, yarın da Sinop’tayız. 
AHMET
AKIN (Balıkesir) – Nazım ağabey de duysun da…
BARIŞ
KARADENİZ (Devamla) – Nazım Bey yoktu ama arkadaşlarını yollamış, sağ olsun. 
ERKAN
AYDIN (Bursa) – Nazım Bey istiyor mu nükleeri?
AHMET
AKIN (Balıkesir) – Nazım Bey de istemiyormuş, öyle bir dedikodu var.
BARIŞ
KARADENİZ (Devamla) – Halkın görüş ve önerilerinin alınması gerekir. Nükleer
santral projesini halktan kaçırmayın. Halktan…
(Mikrofon
otomatik cihaz tarafından kapatıldı) 
BARIŞ
KARADENİZ (Devamla) – Sayın Başkan…
BAŞKAN
– Ne kadar istiyorsunuz efendim? Başkanlık Divanı üyesisiniz siz. 
Sözlerinizi
tamamlamak üzere ek bir dakika süre veriyorum Sayın Vekilim, buyurun.
BARIŞ
KARADENİZ (Devamla) – Sayın iktidar milletvekilleri, ben de biliyorum sizin
içinizde nükleer santrale karşı olanları. 
MEHMET
UĞUR DİLİPAK (Kahramanmaraş) – Yok, karşı değiliz. Nereden çıkarıyorsunuz?
BARIŞ
KARADENİZ (Devamla) – Karşısınız. Var, biliyorum. 
MEHMET
UĞUR DİLİPAK (Kahramanmaraş) – Değiliz.
BARIŞ
KARADENİZ (Devamla) – Dik durun! Dik durun! (CHP sıralarından alkışlar) Nükleer
santrale karşı olduğunuzu, ülkeyi bir karanlığa götürmek istemediğinizi
söyleyin. Rica ediyorum, gelin Sinop’a, bir görün. Çevre Komisyonu gelin bir
bakın, 350 bin tane ağaç kesildi orada. Yenilenebilir enerji kaynaklarımız var.
Gelin, rüzgâr enerjisi yapalım, güneş enerjisi yapalım, el birliğiyle yapalım bunu
ama nükleer teknoloji çöplüğünü… 
MEHMET
UĞUR DİLİPAK (Kahramanmaraş) – Güneşe de karşısınız, HES’e de karşısınız. 
BARIŞ
KARADENİZ (Devamla) – Millî olan şeyleri yapalım, millî deyip millî olan
şeyleri yapın. 
Uranyumu
olmayan bir ülkede nükleer santral yapamazsınız. Teknolojiniz de buna müsait
değil, sizin kapasiteniz de buna müsait değil. (CHP sıralarından alkışlar)
Allah’tan korkmanız lazım. Allah’tan korkmak lazım. Yeryüzü cennetini
mahvetmeye hiç kimsenin hakkı yok. Nazım ağabey, senin de hakkın yok. (CHP
sıralarından alkışlar) 
ERKAN
AYDIN (Bursa) – Hah! Bravo!
BARIŞ
KARADENİZ (devamla) – Nükleer santrale karşı bir duruş sergileyelim arkadaşlar.
Türkiye’yi, ülkemizi, Sinop’u mahvetmeyelim. 
(Mikrofon
otomatik cihaz tarafından kapatıldı) 
BARIŞ
KARADENİZ (Devamla) – Bitti mi Başkanım?
BAŞKAN
– Sayın Karadeniz, siz Başkanlık Divanı Kâtip Üyesisiniz, İç Tüzük’ü
biliyorsunuz ama bir dakika daha ek süre veriyorum size. 
Buyurun.

BARIŞ
KARADENİZ (Devamla) – Teşekkür ederim Sayın Başkanım. Çok önemli bir konu.
Ülkemizin geleceği için çok önemli bir konu. 20 milyar dolarlardan
bahsediyorlar. Japonya’yla yapılan anlaşmada “16 milyar dolar” diye geçiyor,
“20 milyar dolar” diye açıkladılar. Bu 4 milyar doların nereye gideceği de
belirsiz. 
AHMET
AKIN (Balıkesir) – 25.
BARIŞ
KARADENİZ (Devamla) – Ondan sonra ÇED düzenleme raporunu bir offshore ülkesinin
şirketine verdiniz. İlk defa Türkiye’de yaşadık bunu da. İlk defa da
Türkiye’nin en mutlu şehri Sinop mutsuz bir gün yaşadı. Sinop halkını Sinop’a
sokmadınız. İki gün sonra nükleer santral yapmaya kalkıp Sinop’un girişine de
barikat koyup Sinop’a da o halkı sokmazsınız zannederim.
Bir
de Çevre Bakanlığının ÇED raporlarının yayınlandığı internet sitesinde diyor
ki: “Nüfusu az olan yerlere yapın bunu.” Bu demek oluyor ki Sinop’u da gözden
çıkardınız, Sinop halkını da gözden çıkardınız; çıkaramazsınız. Sinop halkı dik
durur, bunu gene size yaptırmaz, yaptırmaz, yaptırmaz…
Nükleere inat
yaşasın hayat. (CHP sıralarından alkışlar) 
İsteyenlere de
verebilirim bunu.
BAŞKAN –
Teşekkür ederim Sayın Karadeniz.
MEHMET NACİ
BOSTANCI (Amasya) – Sayın Başkanım…
BAŞKAN - Buyurun
Sayın Başkan.
MEHMET NACİ
BOSTANCI (Amasya) – Kamu otoriteleri memlekete hizmet götürürken bırakın bunu
halktan saklamayı, halkın refahı, daha iyi yaşaması için yapılan bu yatırımları
halka anlatmak için çaba gösterir. Sinop da bunun bir örneğidir. Gereken
yapılmış, halka ilan edilmiştir bu çalışma. Ayrıca o toplantının dışında da
hane hane halkın bilgilendirilmesi yapılacaktır.
Bu konuya
ilişkin, izniniz olursa, yerinden bir dakika bizim Sinop Milletvekilimiz Sayın
Nazım Maviş bir açıklamada bulunacak. (AK PARTİ sıralarından alkışlar) 
BAŞKAN –
Teşekkür ederim Sayın Bostancı.
Buyurun Sayın
Maviş.
AHMET AKIN
(Balıkesir) – Maviş bir Sinop için nükleere hayır. 
MEHMET UĞUR
DİLİPAK (Kahramanmaraş) – Bir dur be… Bir dur be… Adam anlatsın bir şeyi.
BAŞKAN –
Buyurun.
IV.- AÇIKLAMALAR
1.- Sinop Milletvekili Nazım Maviş’in, Sinop Milletvekili
Barış Karadeniz’in yaptığı gündem dışı konuşmasındaki bazı ifadelerine ilişkin
açıklaması
NAZIM MAVİŞ
(Sinop) – Sayın Başkanım, teşekkür ederim.
Öncelikle Barış
Bey bizim kardeşimiz. İsmimi anarak yaptığı konuşmada ismimle ilgili nezaket
ölçüleri içerisinde konuştuğu için teşekkür ediyorum. Ancak bir hususu tashih
etme ihtiyacı söz konusu oldu.
Sayın Barış
Bey’in yaptığı konuşmada ve o gün orada bulunan diğer milletvekili
arkadaşlarımızın yaptığı konuşmalarda “Gerçek halk burada, Sinop halkı burada.
İçeride kimlerin olduğunu bilmiyoruz. Belediye Başkanlarımız burada,
milletvekilleri burada fakat içeride insan mı var, onu da bilmiyoruz.” gibi
ifadeler kullanıldı. Bunlar doğru değil. 300 kişilik bir salon Sinop halkı
tarafından doldurulmuştur. Belediye Başkanı vardır, 25’inci Dönem
milletvekilimiz vardır, CHP’den seçilmiş şu anda bağımsız olan il genel meclisi
üyesi vardır ve Sinoplular salondadır. Dolayısıyla salon dolu olduğu için diğer
katılımcılar alınamamıştır. Bahsedildiği gibi, nükleerle ilgili olumsuz
görüşlerini beyan etmek isteyenler salon dışına atılmamış, sadece salonu provoke
etmek isteyen 2 kişi emniyet güçleri tarafından gözaltına alınmıştır. 
(Mikrofon
otomatik cihaz tarafından kapatıldı) 
BAŞKAN – Devam
edin, kayıtlara geçsin. 
NAZIM MAVİŞ
(Sinop) – Ayrıca milletvekillerimizin ve belediye başkanlarımızın salona girme
talebine olumlu cevap verilmesine rağmen onlar salona girmeyi tercih
etmemişlerdir. “Sinop halkı burada, salonda kimler var?” denilerek
kurulmaya çalışılan söylem ayrımcı, üstenci bir söylemdir. “Gerçek halk burada,
içeridekiler kim?” söylemi, gerçek halk, sahte halk ayrımı gibi, tepeden bakan,
üstenci ve elitist bir yaklaşımın göstergesidir. Bunları kabul etmek mümkün
değildir. Sinop halkı sadece Cumhuriyet Halk Partisine oy vermiş olanlardan
ibaret değildir, Sinop halkı sadece nükleer karşıtı eylemde bulunan 300 kişiden
ibaret değildir. Dolayısıyla bu ifadeleri doğru bulmadığımı beyan etmek
istiyorum. 
Sağ olun. 
BAŞKAN –
Teşekkür ederim Sayın Maviş. 
BARIŞ KARADENİZ
(Sinop) – Sayın Başkanım…
BAŞKAN – Sayın
Karadeniz, buyurun, talebinizi alayım önce.
BARIŞ KARADENİZ
(Sinop) – Kayıtlara geçmesi için söylüyorum Sayın Başkanım. 
BAŞKAN –
Buyurun. 
BARIŞ KARADENİZ
(Sinop) – Sinop halkı o gün içeri alınmamıştır, barikatlar kurulmuştur,
barikatlardan bir kişi dahi geçirilmemiştir. Sinop halkını değerli milletvekillerimizin
sadece 3-5 arkadaşı temsil etmiyor, bir kadın kolları temsil etmiyor. Sabahın
köründe, üç gün öncesinden otelin etrafı barikatlarla çevrilmiş. O gün
geleceklerin sayısı bellidir. Otel 300 kişilik değil 180 kişiliktir. Sinop
halkı 180 kişilik otele gelsin Sayın Vekilimiz Nazım Maviş halkı
bilgilendirsin. Bir toplantı yeri düzenleyelim, anlatsın kendisi. Sinop halkı
yüzde 50’den de ibaret değildir, onu da görürüz orada. (CHP sıralarından
alkışlar) 
BAŞKAN – Peki,
teşekkür ederim Sayın Karadeniz. 
ENGİN ÖZKOÇ
(Sakarya) – Sayın Başkan, sadece kayıtlara geçsin diye izin verirseniz
söylüyorum. 
Bizim,
Cumhuriyet Halk Partisinin duruşu şudur efendim: Biz Türkiye’de çevreyi yok
eden, insanı yok eden Türkiye’nin ve dünyanın geleceğini yok eden nükleer santralleri
istemiyoruz, kesinlikle istemiyoruz. Biz buna karşıyız efendim. (CHP
sıralarından alkışlar) 
BAŞKAN –
Teşekkür ediyorum Sayın Özkoç. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- Kahramanmaraş Milletvekili Mehmet Uğur Dilipak’ın, 12
Şubat Kahramanmaraş’ın düşman işgalinden kurtuluşunun 98’inci yıl dönümüne
ilişkin gündem dışı konuşması
BAŞKAN - Sayın
milletvekilleri, şimdi gündem dışı ikinci söz, Kahramanmaraş’ın düşman
işgalinden kurtuluşunun 98’inci yıl dönümü münasebetiyle söz isteyen
Kahramanmaraş Milletvekili Sayın Mehmet Uğur Dilipak’a aittir. 
Buyurun Sayın
Dilipak. (AK PARTİ sıralarından alkışlar) 
MEHMET UĞUR
DİLİPAK (Kahramanmaraş) – Sayın Başkan, değerli milletvekilleri;
Kahramanmaraş’ımızın düşman işgalinden kurtuluşunun 98’inci yılı hakkında
gündem dışı söz almış bulunuyorum. Bu vesileyle sayın izleyicilerimizi ve yüce
heyetinizi saygıyla selamlıyorum.
Değerli
arkadaşlar, şairin dediği gibi “Bir hamaset destanı nakşedildi
bağrına,/Yurdumun arslanları öldü iman uğruna,/Ruhlarda bayraklaşan Allah için
savaştır,/Bu şehitler diyarı, işte bu yer Maraş’tır.”
Kahramanmaraş
istiklal mücadelesinin kahraman şehri. Yokluk içerisinde bir olup dayanışmanın,
bir destansı mücadelenin şehridir Kahramanmaraş. Kahramanmaraş “Maraş bize
mezar olmadan, düşman gülizar olmaz.” diyenlerin, yiğitlerin diyarıdır.
Kahramanmaraş millî şair ve millî edebiyatımızın başkentidir. Kahramanmaraş,
tarihi kendi halklarıyla yazmış örnek bir şehirdir. Yani Kahramanmaraş acı ile tatlı
arasındaki her şeydir.
Saymakla
bitiremeyeceğimiz özellikleriyle Kahramanmaraş bu topraklarda, Anadolu’da
doksan sekiz yıl önce Millî Mücadele’nin kendi halklarıyla destansı tarihini
yazmıştır. Dünyada bu şekilde tarihi yazılan ender milletlerden bir tanesidir.
Dışarıdan herhangi bir güç almadan Kahramanmaraş kendi kendini, kazmayla,
sopayla, değnekle, orakla, çekiçle kurtaran tek millettir.
Yaklaşık bir
asır önce emperyalistlerin vatan işgaline karşı mücadelesinde tek yürek olup
birlikte mücadele ettiği Yörük Selim, Şehit Evliya, Sütçü İmam, Ali Sezai
Efendi, Senem Ayşe, Abdal Halil Ağa, Rıdvan Hoca, Muallim Hayrullah ve ismini
sayamadığım diğer bütün kahramanları rahmetle ve minnetle yâd ediyorum.
Kahramanmaraş’ın
kurtuluşu, Kahramanmaraş halkı “Söz konusu vatansa gerisi teferruattır.” diyen
bir millî oluşumun simgesidir. Kahramanmaraşlılar her yıl Şubat ayının 12’sinde
Kahramanmaraş’ta çocuğuyla, yediden yetmişe herkesle birlikte bunu bir şenlik
havasında kutlarlar. Bu vesileyle Kahramanmaraş’a tüm milletvekillerimizi, tüm
halkımızı davet ediyorum; bu kutlu kurtuluş mücadelesinin tiyatrolarının
oynandığı Kahramanmaraş’ımızda bu kutlu mücadelenin örneklerini bir daha,
doksan sekiz yıl önceki gibi yaşamalarını istiyorum. 
Şu anda Afrin’de
bu mücadelenin benzeri yaşanmaktadır. Rabb’im Mehmetçiklerimize muzafferiyet
nasip eylesin. Bu uğurda şehit olanlara rahmet, gazilerimize de acil şifalar
diliyorum.
PKK, YPG,
DHKP-C, DEAŞ veya FETÖ benzeri oluşumlarla bu millete karşı herhangi bir
şekilde sınır koridoru oluşturmaya karşı vatanımızı korumak üzere
Mehmetçiklerimiz şu anda Afrin’de mücadele ediyor. Doksan sekiz yıl önce
Kahramanmaraş’ta olduğu gibi -kanının son damlasına kadar- şehadet şerbeti
içmekten onur duyacak vatandaşlarımız, milletimiz var, askerimiz var. Tıpkı
doksan sekiz yıl önce olduğu gibi, Afrin’e giden askerimize uzatılan mikrofona
gazimizin ve askerimizin söylediği laf şu, tek laf: “Beklemesinler.” Bu,
şehadet anlayışının en yüce, en ulvi duygularının doksan sekiz yıl önce olduğu
gibi bugün de yaşanmakta olduğunu göstermektedir. 
Sosyal medyada
ezan sesinden rahatsız olan hainlere sesleniyorum:
“Ruhumun senden
İlahî, şudur ancak emeli:
Değmesin
mabedimin göğsüne namahrem eli.
Bu ezanlar, ki
şehadetleri dinin temeli,
Ebedî,
yurdumun üstünde benim inlemeli.”
Fransızların
doksan sekiz yıl önce ezan, bayrak düsturunu yere indirmek için…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlamak üzere bir dakika ek süre veriyorum Sayın Dilipak.
Buyurun.
MEHMET
UĞUR DİLİPAK (Devamla) – Yaklaşık bir asır önce Kahramanmaraş’ta başlayan ezan
ve bayrak olaylarını, bugün, 12 Şubatta birlikte Kahramanmaraş’ta yaşamaya
davet ediyorum çünkü bu ruhu anlamayan zihniyetlere karşı, Fransızlara karşı
biz yaklaşık bir asır önce mücadele ettik. Bundan sonra da mücadele etmeye
devam edeceğiz. Bu zihniyetlere karşı, bu vatanda, bu millette herhangi bir
şekilde bu millete karşı kastetmek isteyenlere, doksan sekiz yıl önce olduğu
gibi bugün de aynı ruhla, aynı heyecanla cevap vereceğiz. Bu ruhu anlamayan
insanları -tekrar ediyorum- Kahramanmaraş’a davet ediyorum, bayrak sevgisinin,
ezan sevgisinin ne olduğunu hep birlikte yaşamayı diliyorum. 
Sayın
Başkanım, değerli milletvekillerim; bu vesileyle hepinizi saygıyla
selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Dilipak.
Sayın
Kerestecioğlu, bir talebiniz var.
FİLİZ
KERESTECİOĞLU DEMİR (İstanbul) – Evet Sayın Başkan.
Dün
kapanışta bulunmadığım sırada…
BAŞKAN
– Önce bir talebinizi alayım
FİLİZ
KERESTECİOĞLU DEMİR (İstanbul) – Grup Başkan Vekili olarak zaten konuşabilirim
sanıyorum İç Tüzük’e göre. 
BAŞKAN
– Tabii, buyurun.
IV.- AÇIKLAMALAR (Devam)
2.- İstanbul Milletvekili Filiz Kerestecioğlu Demir’in,
Oturum Başkanı TBMM Başkan Vekili Yaşar Tüzün’ün 56’ncı Birleşimde sarf ettiği
bazı ifadelerine ilişkin açıklaması
FİLİZ
KERESTECİOĞLU DEMİR (İstanbul) – Dün kapanış konuşmanızda -tutanaklara şimdi
baktım burada olmadığım için kapanış sırasında- “Dünkü birleşim saat 15.00
itibarıyla başlamıştır. Gündemde Sayın Milletvekilinin -yani Ferhat Encu’nun-
milletvekilliğinin düşmesiyle ilgili önergesi mevcuttu. Saat 17.00’de Genel
Kurulun bilgisine sunuldu. Ne Sayın Yiğitalp ne de Halkların Demokratik Partisi
Grup Başkan Vekili ve yetkililerinin gelip tarafıma ‘Bunun gündemden çıkarılmasını
talep ediyoruz.’ şeklinde bir müracaatı olmamıştır.” ifadelerini
kullanmışsınız. 
Şimdi, Sayın
Başkan, siz oraya gelmeden yaklaşık bir saat önce el gündemi elinizde oluyor ve
gündemin ne olduğunu siz zaten biliyorsunuz. Bizim “Gündemden bunu çıkarın.”
gibi bir ricacı olma usulümüz yok. Bu, Meclis Başkan Vekilinin takdirine bağlı
olan bir şeydir ve geçen hafta aynı şekilde Ferhat vekilimizin vekilliğinin
düşürülmesinin gündeme gelmesi söz konusuydu ama Meclis Başkan Vekilimiz Pervin
Hanım bunu okumayı kabul etmedi ki daha öncesinde de böyle oldu zaten, birçok
kez aynı şeyle karşı karşıya kalındı. 
O nedenle, bu,
özellikle bize yönelik olan, daha doğrusu şu anda Sibel Hanım da burada
olmadığı için bana yönelik olan sözünüzle ilgili olarak söz aldım. Böyle bir
usul yok. Yani ben size “Bunu okumayın.” demem. Bunu takdir etmek size ait olan
bir şeydir. 
Teşekkür ederim.

BAŞKAN –
Teşekkür ederim Sayın Kerestecioğlu. 
Birleşim
içerisinde cevap vereceğim. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Mersin Milletvekili Hüseyin Çamak’ın, Mersin’deki yaşam
alanlarının imara açılmasına ilişkin gündem dışı konuşması 
BAŞKAN - Sayın
milletvekilleri, gündem dışı üçüncü söz, Mersin’deki yaşam alanlarının imara
açılması hakkında söz isteyen Mersin Milletvekilimiz Hüseyin Çamak’a aittir. 
Buyurun Sayın
Çamak. (CHP sıralarından alkışlar)
Süreniz beş
dakika. 
HÜSEYİN ÇAMAK
(Mersin) – Sayın Başkan, değerli milletvekilleri; Mersin’de Mezitli ilçemize
bağlı şirin beldemiz Tece’nin Deniz Mahallesi’nde şehir planında yaşam alanı,
spor ve park alanı olarak işaretlenmiş, denize sıfır 5 adada toplam 76 dönümlük
alan merkezî kamu idareleri eliyle iki farklı şirkete tahsis edilmiştir. Bu
alanları sizlere göstermek istiyorum. Denize sıfır ve insanların tek bir yaşam
alanı. 
Kamuya ait açık
alan ihtiyacını karşılamak üzere imar planlarında ayrılmış bu yerler 3194
sayılı İmar Kanunu’nun “Kamuya ait gayrimenkuller” başlıklı 11’inci maddesi
uyarınca Mezitli Belediyesine tahsis edilmelidir. Mezitli Belediyesi bunun için
söz konusu alanların imar planına uygun olarak halkın yararlanabileceği,
kamunun ortak kullanımına açık yol, park ve spor alanı olarak düzenlenebilmesi
amacıyla defalarca Mersin Defterdarlığı Millî Emlak Müdürlüğünden tahsisi veya
terki talep etmesine rağmen ne yazık ki herhangi bir sonuç alınamamıştır. Oysa
Mezitli Belediye Meclisinde tüm partilerden üyelerin ortak kararıyla yani oy
birliğiyle söz konusu alanın şehir planındaki gibi kalmasına karar verilmiştir.

Ayrıca, yeni çıkan
nazım planında da bu alan yeşil alan olarak kabul edilmektedir. Bu parsellerin
Maliye Bakanlığı, TOKİ, Kültür ve Turizm Bakanlığı tarafından tamamen keyfî
olarak turizm tesisi yani otel yapılmak üzere 2 özel şirkete verilmesi hem kamu
vicdanını yaralamakta hem de yasalara aykırılık teşkil etmektedir. (CHP
sıralarından alkışlar)
Bu bölgenin en
büyük ihtiyacı olarak park ve spor aktivite alanı gibi öncelikle Tece Bölgesi
olmak üzere ilçemiz ve ilimiz için kamu mülkiyeti niteliğindeki alanlar ortak
açık alan ve sosyal donatı alanı olma özellikleriyle büyük önem taşımaktadır.
Kamusal alanların sadece ticari birer kaynak olarak görülmesi, noktasal bir
proje girişimine ve yapılaşmaya konu edilmesi kamu yararının, imar, kıyı ve
doğa yasalarının gözetilmediği anlamına gelmektedir. 
Planın
Bakanlığın öngördüğü biçimde hayata geçmesi kentimiz açısından büyük bir kayıp
olacaktır. Söz konusu alanda geleceğe yönelik doğru hedeflere ve kararlara
ulaşmak, bu değerleri koruyarak gelecek nesillere aktarmak başta ortak alan
niteliğindeki varlıklarımızın sağlıklı değerlendirilmesiyle ve ilgili
idarelerin iş birliğiyle mümkündür.
Sayın
milletvekilleri, bir yıl önce de tüm Mersinliler karşı çıkmasına rağmen 100.
Yıl Plajı’nda caretta carettaların üreme bölgesi olan bir yeri Orman Bakanlığı
özel bir şirkete verdi. Bunun üzerinden çok zaman geçmeden böyle bir projeye
imza atılması Mersin halkı için resmen yaşam alanı katliamı anlamına
gelmektedir. (CHP sıralarından alkışlar) Tece imar planlarında ayrılmış olan
kamusal nitelikli ve alternatifi olmayan açık alan, park ve spor alanlarının
rant projeleriyle yok edilmesi yerine bunlara sahip çıkılarak böyle alanların
artırılması gerekmektedir. Bu ortak değerlerimizin ve açık alanlarımızın
toplumsal müzakere ve uzlaşma süreçlerinden geçmeden, sağlığımız ve
insanlarımızın beklentileri hiçe sayılarak, sadece idari otorite kararları ve
yatırımcı kurum ve kişilerin niyeti üzerinden kısa vadeli mali beklentilerle
belli çevrelere peşkeş çekilmesi asla kabul edilemez. (CHP sıralarından alkışlar)
Değerli
arkadaşlar, Mersin’i bilenler 80 kilometrelik Silifke-Mersin sahilinin âdeta
beton bir yığına döndüğünü üzülerek görmüşlerdir, artık bu bölgede denizi
görmek mümkün değil. Halkımızın nefes alacağı son birkaç yer kalmıştır, ne
yazık ki bunlar da rant uğruna birilerine peşkeş çekiliyor. Parti gözetmeksizin
başta Mersin’in tüm milletvekillerini ve siz değerli Türkiye Büyük Millet
Meclisi üyelerini 82 milyon vatandaşımızın ortak malı olan bu yaşam alanına
sahip çıkmaya çağırıyorum.
Yüce Meclisi
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Çamak.
Sayın
milletvekilleri, şimdi sisteme giren milletvekillerine yerlerinden birer dakika
süreyle söz vereceğim. Bu sözlerin ardından sayın grup başkan vekillerimizin
söz taleplerini karşılayacağım.
Sayın Tamer…
IV.- AÇIKLAMALAR (Devam)
3.- Kayseri Milletvekili İsmail Tamer’in, Türk Tabipleri
Birliğinin gerçek anlamda vatansever tabipleri temsil etmediğine ilişkin
açıklaması
İSMAİL TAMER
(Kayseri) – Teşekkür ediyorum Değerli Başkanım.
Türk Tabipleri
Birliği “Savaş halk sağlığı sorunudur.” ifadesiyle ülkemizdeki vatansever Türk
hekimlerini üzmüştür. Ben de dâhil olmak üzere, Türk Tabipleri Birliğinin
hekimlerimizi temsil etmediğinin altını çiziyorum. Türk Tabipleri Birliği görev
yaptığı sürece yıkıcı ve bölücü faaliyetler içerisinde olan kişileri
desteklemiş ve bu şekilde de beyanlar vermiştir. Türk Tabipleri Birliği 1 Eylül
2015 yılında Diyarbakır’ın Kulp ilçesinde Yapraklı köyündeki Doktor Abdullah
Biroğul’un şehit edilmesiyle ilgili bir açıklama yapmamıştır; bugüne kadar
sağlık çalışanlarıyla ilgili, doktorlarla ilgili faaliyetler içerisinde de
olmamıştır. 
Dolayısıyla,
Türk Tabipleri Birliğinin bu tutumunu kınıyoruz. Gerçek anlamda vatansever
tabipleri temsil etmediğini ifade ediyorum.
Teşekkür
ediyorum.
BAŞKAN –
Teşekkür ediyorum Sayın Tamer.
Sayın Koçer…
4.- Gaziantep Milletvekili Abdullah Nejat Koçer’in, 8 Şubat
Gaziantep’e “gazi” unvanı verilişinin 97’nci yıl dönümüne ilişkin açıklaması
ABDULLAH NEJAT
KOÇER (Gaziantep) – Teşekkür ederim Sayın Başkan.
Sayın Başkan,
değerli milletvekilleri; bugün, Türkiye Büyük Millet Meclisi tarafından 8 Şubat
1921’de Gaziantep’e “gazi” unvanı verilişinin 97’nci yıl dönümü. Şahin Bey’in,
Şehit Kamil’in, Karayılan’ın öncülüğünde işgalcilere direnen, 6.317 evladını
şehit vermiş, Millî Mücadele’nin örnek şehri Gaziantep’in bu onur ve gurur
gününü kutluyorum. Kahramanlık ve cesaret nişanesi olan bu unvanla,
Gaziantepliler olarak bugün daha çok çalışarak, daha çok üreterek, ülkemize
daha fazla sahip çıkarak Millî Mücadele ruhunu devam ettiriyoruz. Bu kutlu
günde, gazi şehrin bir evladı ve ona “gazi” unvanı olan Türkiye Büyük Millet
Meclisinin, Gazi Meclisin bir üyesi olmaktan onur duyuyorum. Millî Mücadele’de
vatan için can vermiş, kan vermiş tüm şehit ve gazilerimizi minnetle, saygıyla,
rahmetle anıyor, yüce heyetinizi saygıyla selamlıyorum. 
BAŞKAN –
Teşekkür ederim Sayın Koçer.
Sayın Atıcı…
5.- Mersin Milletvekili Aytuğ Atıcı’nın, Suriye’deki
sorunların çözümü için meşru Suriye Hükûmetiyle doğrudan görüşülmesi gerektiği
önerilerinin dikkate alınmasını istediğine ilişkin açıklaması
AYTUĞ ATICI
(Mersin) – Teşekkür ederim Sayın Başkan.
Cumhurbaşkanı üç
buçuk milyon Suriyeliyi ülkelerine geri göndereceklerini açıkladı. Geç de olsa
bizim tavsiyemize uyduğu için teşekkür ediyoruz. Asgari ücretin 1.500 lira
olması gerektiği önerimizi de geç idrak etmişlerdi. Taşeron işçilerin kadroya
alınmaları gerektiği önerimiz de geç algılanmıştı. Emekliye iki maaş ikramiye
önerimiz de geç algılanmıştı. Bu geç algılamalar çok önemli değil, maddi
kayıplar oldu ancak Gülen hareketinin bir terör örgütü olduğunu söylediğimizde
geç algılama nedeniyle 250 şehit verdik. Şimdi de Suriye’deki sorunların çözümü
için mutlaka meşru Suriye Hükûmetiyle doğrudan görüşülmesi gerektiğini tekraren
ifade ediyoruz. Bu önerimiz acilen algılanmalı ve şehit sayımız daha da
artmadan hayata geçirilmelidir. Bu konu inatla değil, devlet aklıyla çözülecek
bir konudur eğer varsa. 
Teşekkür ederim.
(CHP sıralarından alkışlar) 
BAŞKAN –
Teşekkür ediyorum Sayın Atıcı. 
Sayın Arslan…
6.- Denizli Milletvekili Kazım Arslan’ın, Akkuyu Nükleer
Enerji Santrali’nin yüzde 49’unun satışıyla ilgili iddiaların doğru olup
olmadığını öğrenmek istediğine ilişkin açıklaması
KAZIM ARSLAN
(Denizli) – Enerji ve Tabii Kaynaklar Bakanına soruyorum: Enerjide yüzde 70
dolayında dışa bağımlılık yaşayan, doğal gaz ithalatı yüzde 98’e varan
ülkemizde yerli, çevre ve insan dostu yenilenebilir enerjiye yatırım yapması
gereken Hükûmet, Mersin Akkuyu’yu daha önce de Rusya’nın devlet kurumu olan
Rosatom’a elleriyle teslim ederek bir kez daha millî enerjiden taraf olmadığını
açıklıkla göstermiştir. Kendi toprağımızda kazancı Rus şirketine, çevreye
zararı ise bölge halkına yazılacak olan Akkuyu Nükleer Enerji Santrali’nin
yüzde 49’unun satışı için basında dolaşan iddialar doğru mudur? Kolin ve Kalyon
ortaklığı 10 milyar doları bulacak Akkuyu Nükleer Santrali’nin yüzde 49’unu
alma pazarlığına çekildiğine göre, Bakanlığın şirketi olan EÜAŞ’ın Jersey
Adası’nda kurdurulan firması Akkuya’ya ortak olacak mıdır? Son torba yasa
tasarısının 75’inci maddesinde, Akkuyu dâhil olmak üzere tüm nükleer santral
projelerine devlet teşviki ve desteği verileceği öngörülmekte, son derece
sorumlu bir nükleer işinde…
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Arslan. 
Sayın Hürriyet…
7.- Kocaeli Milletvekili Fatma Kaplan Hürriyet’in, taşeron
işçilerin kadroya alınmalarındaki eşitsizlik ve haksızlığın nedenini ve taşeron
işçilerin sömürülmesine ne zaman son verileceğini öğrenmek istediğine ilişkin
açıklaması
FATMA KAPLAN
HÜRRİYET (Kocaeli) – Teşekkür ediyorum Sayın Başkan. 
Buradan sizlere
taşeron işçilerinin kadroya geçirilmesinin evrimini anlatmak istiyorum. 
Taşeron işçiler
her seçim dönemi oy için bir güzel sömürülür. Taşeron işçileri artık daha fazla
sömüremeyeceğini anlayan Hükûmetin bakanı çıkar ve taşeron işçilerin kadroya
alınacağını açıklar. Bakan tekrar çıkar televizyonlara ve “Taşeron işçilerimiz
kadroya geçerken şart aranmayacak.” der. Şart aranmayacağı için bir anlık mutluluk
yaşayan taşeron işçileri güvenlik soruşturması ve sınavdan geçirileceğini
öğrenince ne olduğunu anlayamaz, kafası karışır. Çıkan KHK sonucunda aynı iş
yerinde çalışan 12 personelden 6’sı kadroya alınırken diğer 6’sı personel
gideri yüzde 70’in altında olduğu için kadroya alınmaz. Aynı iş yerinde çalışan
arkadaşı kadroya alınan taşeron işçisi düşünmeye başlar “Benim günahım ne?”
diye. 
Biz de o işçi
kardeşimizin aklındakileri buradan soruyoruz: Kadroya alınmayan taşeron işçinin
günahı nedir? Bu eşitsizlik ve haksızlık niyedir? Taşeron işçilerin
sömürülmesine tam anlamıyla ne zaman son verilecektir?
Teşekkür
ediyorum.
BAŞKAN –
Teşekkür ediyorum Sayın Hürriyet.
Sayın Aydın…
8.- Bursa Milletvekili Erkan Aydın’ın, Cumhurbaşkanının
Papa’yla yaptığı görüşme için Vatikan’a ne kadar ve hangi ödenekten bağış
yapıldığını öğrenmek istediğine ilişkin açıklaması
ERKAN AYDIN
(Bursa) – Teşekkür ederim Sayın Başkanım.
Sayın
Cumhurbaşkanı geçtiğimiz günlerde Vatikan’da bir görüşme yaptı, dinler arası
diyalog için önemli sayılabilir ama bu görüşme için örtülü ödenekten bağış
yapıldığı iddiaları var. Söylenene göre bu bağış rutin bir prosedür, Papa’yla
görüşmek isteyen ve talebi kabul edilen her devlet başkanına Vatikan’ın
göstereceği bir adrese alt limiti 5 milyon dolar olmak üzere bir ödemede
bulunulması şartı koşuluyor, bu ödeme yapıldıktan sonra ise görüşme
gerçekleşebiliyor.
Şimdi şu soruyu
sormak gerekiyor: Vatikan’a ne kadar bağış yapıldı, hangi adrese yapıldı? Hangi
ödenekten bu miktar gitti? Hristiyanlığa hizmet eden hangi kuruluş veya vakfa
bu yardım yapıldı? Hem Meclisimizin hem de kamuoyunun bunu öğrenmeye hakkı var
diye düşünüyorum.
Saygılar
sunuyorum. (CHP sıralarından alkışlar)
BAŞKAN –
Teşekkür ediyorum Sayın Aydın.
Sayın Gürer…
9.- Niğde Milletvekili Ömer Fethi Gürer’in, Adalet ve
Kalkınma Partisi hükûmetleri döneminde tarım ve hayvancılıkla uğraşanların
büyük mağduriyetler yaşadıklarına ilişkin açıklaması
ÖMER FETHİ GÜRER
(Niğde) – Teşekkürler Sayın Başkan.
Adalet ve
Kalkınma Partisi hükûmetleri döneminde tarım ve hayvancılıkla uğraşanlar büyük
mağduriyet yaşamaya başladı. Her geçen gün sorunlar katlanıyor. Çiftçiler,
besiciler yaptıkları işin karşılığını alamıyorlar. Üretici ürününü değerinde
satamıyor. İlaç, gübre, tohum, yem, mazot neredeyse her gün zamlanırken ürün
değeri yerinde sayıyor. Tarlada marul, lahana, kavun, domates dahi toplanmadan
kalıyor. Patatesler depoda çürüyor, narenciye dalda çürüyor. Tarımla geçinen
bölgelerde göçler giderek artıyor. Bu göçler o hâle geldi ki köylerde ve
kasabalardaki göçlerden sonra Anadolu’nun tarım ve hayvancılıkla uğraşan
ilçelerinde dahi göçler var. Niğde’nin Altunhisar ilçesinde 2010 yılında 14.769
olan nüfus, son sayımda 12.906’ya düşmüş. Tarım ve hayvancılıkla geçinenlere
gerekli destekler ulaşmıyor. Üreticisi, çiftçisi, besicisi destek görmez ise,
yapılan yanlışlar düzeltilmez ise…
(Mikrofon
otomatik cihaz tarafından kapatıldı)
BAŞKAN –
Teşekkür ediyorum Sayın Gürer. 
Sayın Taşkın…
10.- Mersin Milletvekili Ali Cumhur Taşkın’ın, 4 Şubat Dünya
Kanser Günü’ne ilişkin açıklaması
ALİ CUMHUR
TAŞKIN (Mersin) – Teşekkür ederim Sayın Başkan. 
Uluslararası
Kanser Kontrol Örgütü tarafından 4 Şubat tarihi Dünya Kanser Günü olarak
belirlenmiştir. Halkın kanser ve kanser yapan etmenler konusuna dikkatinin
çekilmesi için önemli bir gündür.
Kanser
vücudumuzun çeşitli bölgelerindeki hücrelerin kontrolsüz çoğalmasıyla oluşan
100’den fazla hastalık grubudur. Çok çeşitli kanser tipleri olmasına rağmen,
hepsi anormal hücrelerin kontrol dışı çoğalmasıyla başlar. Tedavi edilemez ise
ciddi rahatsızlıklara, hatta ölüme dahi neden olabilir.
Kanser dünyada
ve ülkemizde ölüm nedenleri arasında hâlen ilk sıradadır. Sağlıklı yaşam
davranışlarıyla kanserden korunmak mümkün olabilmektedir. Kanserde erken tanı
tedavi şansını artırır, tedaviyi kolaylaştırır, tedavi giderlerini azaltır,
doku ve organ kaybını önler; sakatlık bırakmaz, en önemlisi hayat kurtarır. Tüm
hastalarımıza Allah’tan acil şifalar diliyorum. 
Genel Kurulu
saygıyla selamlıyorum. 
BAŞKAN –
Teşekkür ediyorum Sayın Taşkın. 
Sayın Akyıldız…
11.- Sivas Milletvekili Ali Akyıldız’ın, esnaf ve
sanatkârların neden meslek odalarına kayıt olmak ve aidat ödemek zorunda
bırakıldıklarını öğrenmek istediğine ilişkin açıklaması
ALİ AKYILDIZ
(Sivas) – Teşekkür ediyorum Sayın Başkan. 
Cumhurbaşkanı Sayın
Recep Tayyip Erdoğan, Türk Tabipleri Birliğinden ve Türkiye Barolar Birliğinden
“Türk” kelimesinin kaldırılacağını ve bu meslek mensuplarının istediği şekilde
dernek ya da vakıf kurabileceklerini, kendi içerisinde farklı şekilde
örgütlenme yapabileceklerini buyurmuşlar. 
Sayın Recep
Tayyip Erdoğan’a ben de buradan öneriyorum: Bu ülkede yaşayan milyonlarca esnaf
ve sanatkâr var. Peki, bu esnaf ve sanatkârlar neden zorunlu olarak meslek
odalarına kaydoluyorlar ve oralara her yıl mecburi olarak aidat ödemek zorunda
bırakılıyorlar? Bu esnaf, sanatkâr ve tacir kardeşlerim zaten devlete vergisini
veriyorlar, ruhsatlarıyla belediyeye bağlılar, belediyeye vergilerini
ödüyorlar. Ayrıca, her yıl da bu kardeşlerimiz bağlı oldukları odalara aidat
ödemek zorunda kalıyorlar. Buradan öneriyorum: Madem Türk Tabipleri Birliği ve
Türkiye Barolar Birliğine böyle bir düzenleme getiriliyorsa o zaman bu esnaf,
sanatkâr ve tacir kardeşlerimize de böyle bir düzenleme getirilsin diyorum. 
Yüce heyetinizi
sevgiyle saygıyla selamlıyorum. 
BAŞKAN –
Teşekkür ederim Sayın Akyıldız.
Sayın Özdiş…
12.- Adana Milletvekili İbrahim Özdiş’in, Cumhurbaşkanının
sulama birliklerinin kaldırılacağına yönelik bazı ifadelerine ve buna ilişkin
nasıl bir yol haritası belirlendiğini öğrenmek istediğine ilişkin açıklaması
İBRAHİM ÖZDİŞ
(Adana) – Teşekkür ediyorum Sayın Başkan.
Sorum Sayın
Orman ve Su İşleri Bakanına: Cumhurbaşkanı Erdoğan geçtiğimiz hafta Çorum’da
yaptığı konuşmada sulama birliklerinin kaldırılacağını söylemiştir. Yüz
binlerce lira borçlu birlikleri biliyoruz. Bazı yöneticilerin ve başkanların
sulama birliklerinin gelirlerini istismar ettiğinin de farkındayız ancak
istisnai eylemlerin koca bir sistemin toptan kaldırılmasına neden olmasını
saçma buluyoruz. 
Sulama
birliklerinde çalışan personel tedirgin. Buna ilişkin nasıl bir yol haritası
belirlediniz? Birlikleri kapatmak yerine düzenleyici ve denetleyici yasalar
getirerek sistemi devam ettiremez misiniz? Sulama birliklerini belediyelere
devredecekseniz, belediyeler nasıl ilgilenecek? Çalışanlar ne olacak söyler
misiniz Sayın Bakan?
Teşekkür
ediyorum Sayın Başkan. (CHP sıralarından alkışlar) 
BAŞKAN –
Teşekkür ediyorum Sayın Özdiş.
Sayın Sürekli…
13.- İzmir Milletvekili Kerem Ali Sürekli’nin, 14 yaşında
Süryani bir kız çocuğu olan Çavkari Simon’un Türk Silahlı Kuvvetleri nezdinde
ülkemiz için yazdığı mektuptan bazı bölümleri paylaşmak istediğine ilişkin
açıklaması
KEREM ALİ
SÜREKLİ (İzmir) – Teşekkür ediyorum Sayın Başkan.
Türkiye’de
yaşayıp da Türk ordusunu itibarsızlaştırma amacıyla hareket eden,
gayrimillîlerin gösteremediği dik duruşu gösteren, 14 yaşında, kendisi küçük,
yüreği sınırları aşan Süryani bir kız çocuğu Çavkari Simon’un Türk Silahlı
Kuvvetleri nezdinde ülkemize yazdığı mektuptan bazı bölümleri sizlerle
paylaşacağım. Askerlerimizi zulümle itham eden şaşırmışlar ordusunun
okuduklarımı iyi analiz etmesini tavsiye ederim: “Benim babam Süryani, annem
Kürt. Allah’a bu zulüm bitsin diye çok dua ettim. Türkler geliyor diye bırakıp
kaçtılar bizi. Yüksek tepelerden ışıklarını seyrettiğimiz Türklerin askerleri
gelince iffet ve namusumuz kurtuldu, sonra da karnımız doydu. Biz, teröristlere
bir daha esir olmak istemiyoruz. Bizi kurtaran büyük lider Sayın Erdoğan’ın
ellerinden öpüyorum. Bizi ne olur bir daha teröristlerin esaretine bırakmayın.”

Teşekkür
ediyorum.
BAŞKAN –
Teşekkür ediyorum Sayın Sürekli.
Sayın
Bektaşoğlu…
14.- Giresun Milletvekili Bülent Yener Bektaşoğlu’nun,
Toprak Mahsulleri Ofisinin depolarındaki fındıkların bir an önce satılmasının
doğru olacağına ilişkin açıklaması
BÜLENT YENER
BEKTAŞOĞLU (Giresun) – Çok teşekkür ederim Sayın Başkan.
Toprak
Mahsulleri Ofisi bu sezon da fındık alımıyla görevlendirildi ve üreticiden
Giresun kaliteli fındığı 10,5; levant kalite fındığıysa 10 liradan aldı.
Kurumun depolarında şu anda 140 bin ton fındık olduğu tahmin ediliyor. Bunun
388 tonu kavrulup askerlerimize çerez olarak verilmek üzere Türk Silahlı
Kuvvetlerine teslim edilecek, güzel ve doğru bir uygulama. Hatta bunun
yaygınlaştırılmasını, okullara, sağlık kuruluşlarına, hastanelere, spor
kulüplerine, önceden olduğu gibi uçaklara da verilmesini, iç piyasada fındık
tüketiminin özendirilmesini istiyoruz. Fındık yiyen bir Türkiye sağlıklı, güçlü
ve enerji dolu olur. Ancak geri kalan fındığın akıbeti belli değil. Fındık aynı
zamanda ülkemizin en fazla döviz getiren bir ihraç ürünü. Depolarda
tutulmayacak kadar önemli, altın kadar değerlidir. Dolayısıyla TMO’ya yaklaşık
14 liraya mal olan bu fındıkların bir an önce satılması doğru olacaktır.
Böylece, sezon öncesinde piyasa ülkemiz ve üreticimiz lehine düzenlenmiş
olacaktır. Bunun dışında bir uygulamanın yapılmamasını diliyoruz.
Teşekkür
ederim Sayın Başkan.
BAŞKAN
– Teşekkür ederim Sayın Bektaşoğlu.
Sayın
Kılıç…
15.- Kahramanmaraş Milletvekili İmran Kılıç’ın, 12 Şubat
Kahramanmaraş’ın düşman işgalinden kurtuluşunun 98’inci yıl dönümüne, hayatın
mücadele olduğuna ve engelleri aşmak için güçlüklere göğüs germek gerektiğine
ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan.
Kahramanmaraş’ın
düşman işgalinden kurtuluşunun 98’inci yıl dönümünü kutluyorum. Hayat, mücadele
ve harekettir; hareketsizlikse ölüm. Yürüdüğümüz yolda güçlükler de, engeller
de olur. Zorluklar bazen dostumuzdur, zorluklar bizi hem eğitir hem de bize güç
verir. Çözümde görev almayanlar sorunun bir parçası olurlar. Sorunun üzerine
yürüyemeyenler gizli bir korkunun ve kaçışın içindedirler. Sürekli korku ve
çekingenlik tehlikeyi büyütür. Rüzgâr yoksa kürek çekmeliyiz, engelleri aşmak
için güçlüklere göğüs germeliyiz. Arıyı, ağaç kurdunu, karıncayı hatırlayalım.
Kuş kanat çırparak yükselir. Nerede bir irade varsa orada bir yol vardır. En
muhteşem kişi güçlüklerle savaşan insandır. Cennet zorluğun ucunda, hak edenin
avucunda. Güçlüklerle deviniriz, zafer bulur seviniriz.
BAŞKAN
– Teşekkür ederim Sayın Kılıç.
Sayın
İrgil….
16.- Bursa Milletvekili Ceyhun İrgil’in, ülkenin tepesindeki
yöneticilerden en alt düzeydeki yöneticilere kadar terör eylemlerini ve terörle
mücadeleyi bahane ederek çok ciddi bir düşmanlaştırma ve algı üretme çabası
olduğuna ilişkin açıklaması
CEYHUN
İRGİL (Bursa) – Sayın Başkan, teşekkür ederim.
Değerli
arkadaşlar, son günlerde, ülkenin tepesindeki yöneticilerinden en alt düzeydeki
yöneticilere kadar maalesef bu terör eylemlerini ve terörle mücadeleyi bahane
ederek çok ciddi bir düşmanlaştırma ve ciddi bir algı üretme çabası var.
Maalesef biraz önce de bir değerli meslektaşım, Kayseri Milletvekilimiz Türk
Tabipleri Birliğiyle ilgili bir ithamda bulundu ve dedi ki: “Abdullah
Biroğul’la ilgili -PKK terörüyle kaybettiğimiz meslektaşımızla ilgili- bir
açıklama yaptı mı?” İşte buradan gösteriyorum: Türk Tabipleri Birliğinin
sitesinin ana sayfasında duran 2 Eylül 2015’teki açıklama: “Acımız derin,
öfkemiz büyük, bir terör eylemine kurban verdiğimiz meslektaşımız Doktor
Abdullah Biroğul’a veda ettik.” Hem cenaze törenine katılmışlar hem de aynen şu
açıklamayı yapmışlar: “PKK terör örgütü tarafından yolu kesilerek, aracı
taranarak katledilen meslektaşımız Abdullah Biroğul…” Ve geçen hafta göz altına
alınan Türk Tabipleri Birliği Merkez Konseyi üyesi bizzat cenazesine katılmış. 
Arkadaşlar,
yapmayın, göz göre göre toplumun önünde insanları bu kadar kutuplaştırmayın,
ötekileştirmeyin, şekillendirmeyin…
(Mikrofon
otomatik cihaz tarafından kapatıldı) 
BAŞKAN –
Kayıtlara geçsin sözünüz, devam edin.
CEYHUN İRGİL
(Bursa) – Ben, buradan şunu söylemek istiyorum: Üyesi olmaktan gurur duyduğum
Türk Tabipleri Birliğinin birçok üyesi gibi hepimiz vatansever insanlarız.
Bizleri hastalarımıza sorun, bizleri bugüne kadar tedavi ettiğimiz, ameliyat
ettiğimiz insanlara sorun. Yapmayın bunu. Bu ülkenin insanlarını, hekimlerini,
avukatlarını, hocalarını, meslektaşlarını, meslek sahiplerini birbirinden
ayrıştırmayın arkadaşlar; özü budur. En sonunda, bir fanatik çıkacak bir hekimi
vuracak, edecek, birine zarar verecek, ondan sonra bunun vebalini kim ödeyecek?
Göz göre göre yalan söylüyorsunuz, göz göre göre kutuplaştırıyorsunuz. (CHP
sıralarından alkışlar) 
BAŞKAN –
Teşekkür ediyorum Sayın İrgil. 
Sayın Çamak…
17.- Mersin Milletvekili Hüseyin Çamak’ın, limanı, demir
yolu, otobanı, lojistik avantajı ve konumu itibarıyla yerli hibrit otomotiv
üretimi için en uygun yerin Mersin olduğuna ilişkin açıklaması
HÜSEYİN ÇAMAK
(Mersin) – Teşekkür ederim Sayın Başkan. 
29 Haziran 2016
tarihinde çevre dostu ve ekonomik hibrit otomotivlerin artık ülkemizde de
yaygınlaşması gerektiği konusunda Türkiye Büyük Millet Meclisinde gündem dışı
söz alarak konuşmuştum. 
Hükûmet yerli
otomobil üretimi için bir adım attı. Bildiğimiz kadarıyla, Türkiye’de yerli
otomobil sanayisinin üretimi için hâlen yer arayışları sürmekte. Bu anlamda,
limanı, demir yolu, otobanı, lojistik avantajı ve konumu itibarıyla yerli
hibrit otomotiv üretimi için en uygun yerin Mersin olduğunu belirtmek isterim.
Yetkililer yer seçimi yaparken objektif kriterlerle Mersin’in üretim ve dağıtım
açısından avantajlı konumunu dikkate alarak karar vermelidir. 
Teşekkür ederim.

BAŞKAN –
Teşekkür ederim Sayın Çamak. 
Sayın Akkaya… 
18.- İstanbul Milletvekili Yakup Akkaya’nın, kadını
aşağılayan, toplumu ayrıştıran açıklamalarda bulunan ÇAYKUR Genel Müdürü İmdat
Sütlüoğlu’nu kınadığına ve bu konuda gereğinin yapılmasını talep ettiğine
ilişkin açıklaması
YAKUP AKKAYA
(İstanbul) – Gençlik ve Spor Bakanı Sayın Osman Aşkın Bak’a soruyorum: ÇAYKUR
Genel Müdürü İmdat Sütlüoğlu’nun “Kadın sporculara yardım etmem günahtır,
ayrıca Ardeşen Bayan Hentbol Takımına yaptığım yardımdan dolayı da pişmanım.”
sözüne ne diyorsunuz? Haddini aşarak kadını aşağılayan, onları ikinci sınıf bir
insan yerine koyan, toplumu ayrıştıran açıklamalarını sürdüren ÇAYKUR Genel Müdürü
İmdat Sütlüoğlu’nu buradan kınıyorum ve Sayın Bakandan bu konuyla ilgili
gereğinin yapılmasını talep ediyorum. 
Teşekkür
ediyorum. 
BAŞKAN –
Teşekkür ediyorum Sayın Akkaya.
Sayın Dedeoğlu…
19.- Kayseri Milletvekili Sami Dedeoğlu’nun, sigara bağımlılığına
ve sigarayı bırakabilme sürecinin bir hekim kontrolünde yapılması gerektiğine
ilişkin açıklaması
SAMİ DEDEOĞLU
(Kayseri) – Teşekkür ederim Sayın Başkan.
Değerli
milletvekilleri, çocukluk ve gençlik çağında kazanılan sigara içme alışkanlığı
sosyal, psikolojik ve genetik faktörlere bağlı olarak ortaya çıkıyor. Çocukluk
çağında anne, baba veya diğer büyüklerin sigara içtiğini gören çocuk merak
içgüdüsüyle sigara içmek istiyor. Küçük yaşlarda birkaç adetle başlayan sigara
alışkanlığı sekiz on yıl içinde artış göstererek nikotin bağımlılığı ortaya
çıkıyor.
İnsanların
doğasında sigara içme davranışı yoktur. Bu nedenle sigara içme davranışından
vazgeçilmesi de mümkündür. Sigara içme nikotin bağımlılığı sonucu sürdürülen
bir davranıştır. Sigara içen bireylerin yüzde 70’i hayatlarının bir döneminde
sigarayı bırakmayı türlü yöntemlerle denemekte. Sigara içiminde davranış
alışkanlığı, fiziki ve psikolojik bağımlılık büyük rol oynuyor. Bu sebeple
sigarayı bırakabilme süreci bir hekim kontrolünde yapılmalı, geleceğimizi
etkileyen bu maddi sorunu herkes dikkate almalıdır diyor, sağlıklı günler
dileğiyle Genel Kurulu saygıyla selamlıyorum.
BAŞKAN –
Teşekkür ederim Sayın Dedeoğlu.
Sayın Üstündağ…
20.- Balıkesir Milletvekili Akın Üstündağ’ın, sarayda
yapılan toplantılara katılma zorunluluğunun muhtarlar üzerinde bir baskıya
dönüştüğüne ilişkin açıklaması
AKIN ÜSTÜNDAĞ
(Balıkesir) – Sayın Başkan, İçişleri Bakanına soruyorum: Sarayda muhtarlarla
yapılan toplantılar bir zulüm hâline geldi. Muhtarlar üzerindeki toplantıya katılma
zorunluluğu bir baskıya dönüştü. Kaymakamlıklardan sonra şimdi de valilikler
aracılığıyla muhtarlara “Bu toplantılara katılmak zorundasın.” denerek bu
muhtarların toplantılara katılması sağlanmaya çalışılıyor. 
Cumhuriyet Halk
Partisi delegesi olan muhtarlara dahi bu baskılar ulaşmış durumda ve utana
sıkıla bu Cumhuriyet Halk Partili muhtarlar, saraya, kimselere haber vermeden
gizli gizli gidiyorlar, kendi ailesine bile haber vermeyen muhtarları
biliyorum. En son bugün yapılan muhtarlar toplantısında da Muğla Valiliğinden
aranarak Cumhuriyet Halk Partisi üyesi olan muhtarlar toplantıya katılmak
durumunda bırakılmıştır. Bu toplantılar ajitasyon çekme toplantıları hâline
gelmiştir, muhtarlarla da hiçbir ilgisi ve alakası yoktur.
Teşekkür ederim.
BAŞKAN – Teşekkür
ediyorum Sayın Üstündağ.
Sayın Arık…
21.- Kayseri Milletvekili Çetin Arık’ın, FETÖ kapsamında
kayyum atanan Boydak Holdingin durumuyla ilgili bazı bilgiler almak istediğine
ilişkin açıklaması
ÇETİN ARIK
(Kayseri) – Teşekkür ederim Sayın Başkan.
FETÖ kapsamında
kayyum atanan Boydak Holding, sadece Kayseri’nin değil Türkiye'nin en önemli
sanayi kuruluşlarından biri. Eğer Boydak Holding batarsa, Kayseri sanayisi çok
büyük bir yara alır fakat bu holdinge atanan kayyum heyetinin büyük bir
keyfiyet içinde olduğu, bu holdingin içinin boşaltıldığı yönünde ciddi iddialar
var. 
Buradan Hükûmete
soruyorum: Boydak Holdingin 14 milyon euro zarara uğratıldığı doğru mu?
Holdingin CEO’sunun zimmetine para geçirdiği doğru mu? Bu konuda herhangi bir
çalışma yapıldı mı? Holding bünyesinde, TÜRGEV’in üniversitesi İbn Haldun
Üniversitesine milyonlarca lira aktarıldığı doğru mu? Binlerce çalışanı olan bu
kuruluşun böyle keyfiyetle yönetilmesi vicdanınızı yaralamıyor mu?
Teşekkür ederim.
BAŞKAN –
Teşekkür ediyorum Sayın Arık.
Sayın Sarıhan…
22.- Ankara Milletvekili Şenal Sarıhan’ın, Ankara’da
metronun dün gece 01.00’den 04.00’e kadar yolcu almayarak bir taşıma aracı gibi
kullanılması konusunun araştırılmasını istediğine ilişkin açıklaması
ŞENAL SARIHAN
(Ankara) – Değerli Başkan, teşekkür ederim.
Ankara Batıkent
semtinden arayan yurttaşlarımız, dün gece 01.00’den sonra 04.00’e kadar
metronun bir taşıma aracı gibi kullanıldığını, yolcu almadığını, sönük
elektriklerle bir şeyler taşındığını ifade ediyorlar. Ne taşındığı konusunda
kaygı içindeler. Bu konunun araştırılması için İçişleri Bakanlığına sorumu
yöneltiyorum.
Teşekkür ederim.
BAŞKAN –
Teşekkür ediyorum Sayın Sarıhan.
Sayın
milletvekilleri, şimdi sayın grup başkan vekillerimizin söz taleplerini
karşılayacağım.
Sayın Usta…
23.- Samsun Milletvekili Erhan Usta’nın, 8 Şubat Gaziantep’e
“gazi” unvanı verilmesinin 97’nci yıl dönümüne, Arif Nihat Asya’nın doğumunun
114’üncü yıl dönümüne ve 9 Şubat Milliyetçi Hareket Partisinin kuruluşunun
49’uncu yıl dönümüne ilişkin açıklaması
ERHAN USTA
(Samsun) – Teşekkür ediyorum Sayın Başkan.
8 Şubat 1921,
Türkiye Büyük Millet Meclisi tarafından Gaziantep’e “gazilik” unvanı
verilmesinin 97’nci yıl dönümüdür. Bu vesileyle, Antep’i “Gaziantep” yapan
kahraman şehit ve gazilerimizi minnet ve rahmetle anıyoruz. Ayrıca Bayrak
şairimiz Arif Nihat Asya’yı doğumunun 114’üncü yıl dönümünde rahmetle anıyorum.
Sayın Başkan,
değerli milletvekilleri; 9 Şubat, Milliyetçi Hareket Partisinin kuruluş yıl
dönümüdür. Devletimizin içinden geçtiği şu zor zamanlarda millî duygu ve
ittifak ruhunu, Kızılelma ülküsünü temel alarak yaşayan ve geleceğe umutla
bakan milletimiz, maziden atiye devam eden uzun ve kutlu yolculuğun son kırk
dokuz yılına mühür vurmuş Türk milliyetçilerini ve Milliyetçi Hareket Partisini
dikkatle takip etmektedir. Kırk dokuz yıl önce bugün 9 Şubat 1969 tarihinde
kurulan Milliyetçi Hareket Partisi Türk tarihinin canlı, coşkulu ve cesaret
dolu bir simgesidir. Milliyetçi, ülkücü hareket şehit ocağı, gazi yuvasıdır.
İftiharla anarak kuruluşunu kutladığımız partimizin ardında ecdadımızın hayır
duası, yanında milletimizin alicenap desteği, gönlünde şehitlerimizin mübarek
hatırası, gözünde Türklüğün gür meşalesi, üzerinde Yüce Allah’ın himayesi
vardır, inşallah da ilelebet var olacaktır. Bu hareket dualıdır ve bu büyük
dava, hainlere sur çekmiş, fitnecilere dur demiş ve bizlere de şuur vererek
geleceğin yüksek ülkülerini nurlandırmıştır. Bu kadar haklı olan, bu kadar
haklı çıkan, ülke meselelerinde hiç yanılmayan bir hareketin mensupları olarak
ne kadar gurur duysak azdır. Milletimizin birliğine, bağımsızlığına ve
devamlılığına sarsılmaz bir inançla bağlı olan Türk milliyetçileri var oldukça
milletimizin birliğine ve dirliğine göz dikenler kahrolacaktır.
15 Temmuz gecesi
tarih bir kere daha göstermiştir ki Türk milliyetçileri milletinin yanında,
bayrağının altında…
(Mikrofon
otomatik cihaz tarafından kapatıldı)
BAŞKAN – Buyurun
Sayın Usta.
ERHAN USTA
(Samsun) - …gerekirse canını ortaya koymaktan sakınmamıştır, sakınmayacaktır.
Bizim davamız hak davası, hakikat davası, millet davasıdır. Beş bin yıllık
tarihimizin içinden imbik imbik ruhlara süzülen ve o ruhlara Allah yolu
nakşeden İslam ahlak ve fazileti, Türklük ve tarih şuuruyla bilinçlenen ülkücü
hareket nesilden nesile aktarılacak, bu milletin, bu devletin neferi ve bekçisi
olmaya devam edecektir. Çizgimizde kırıklık, fikrimizde dağınıklık,
yürüyüşümüzde çarpıklık hiç olmamıştır, bilinsin ki hiç de olmayacaktır.
Ülkücüler, liderinin emrinde, Türk milletinin hizmetinde, davasına sadakatle
bağlı olarak bu milletin canına kastetmek isteyenlere karşı yıkılmaz bir kale
olmaya devam edecektir. 
Bu vesileyle,
başta partimizin kurucusu Başbuğ’umuz Alparslan Türkeş olmak üzere milliyetçi
harekete aşkla hizmet eden tüm şehitlerimizi ve ahirete intikal eden dava
arkadaşlarımızı rahmet, minnet ve şükranla anıyorum. Milliyetçi hareketin
yaşayan hafızaları olan liderimiz, Genel Başkanımız Doktor Devlet Bahçeli Bey
ve kıymetli büyüklerimizi de saygıyla selamlıyorum. 
Teşekkür ederim.
(MHP sıralarından alkışlar) 
BAŞKAN – Teşekkür
ederim Sayın Usta. 
Sayın
Kerestecioğlu…
24.- İstanbul Milletvekili Filiz Kerestecioğlu Demir’in,
sosyal medyada Afrin’le ilgili paylaşımlardan ötürü tutuklananların durumuna,
meslek birliklerinin başından “Türk” ve “Türkiye” ibaresinin çıkarılması konusuna
ve ÇAYKUR Genel Müdürü İmdat Sütlüoğlu’nun kadınlara yönelik bazı ifadelerine
ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Ben öncelikle
birkaç mahkûmun, tutuklunun sorununu dile getirerek söze başlamak istiyorum. 
Bu son dönemde,
özellikle sosyal medyada Afrin’le ilgili paylaşımlardan ötürü tutuklamaların
olduğunu ifade etmiştik ama bu tutuklamalar yetmiyor, aynı zamanda -bundan
dolayı tutuklandıkları için sanıyoruz- hakarete ve kötü muameleye maruz kalıyor
insanlar. Örneğin bu paylaşımlardan ötürü tutuklanan Muhammet Barış Ceyhan’a
“vatan haini” gibi sözler sarf ediliyor. Tabağı olmadığı gerekçe gösterilerek
üç gündür kendisine yemek verilmiyor. 
Aynı şekilde
Saim Serin L2’de tutuluyor. Onun da kaldığı odanın kaloriferleri çalışmıyor ve
gözaltına alınmadan on beş gün önce ölüm tehdidi almış. Onun için de L2’ye
gönderildiği için korkuyor. 
Bir de trans
mahkûm var şu anda açlık grevinde olan, daha doğrusu ölüm orucunda olan.
Tekirdağ 2 no.lu Cezaevinde kalan Diren Coşkun isimli trans mahkûm tedavi,
vegan beslenme ve ameliyat hakkı engellendiği için iki haftadır ölüm orucunda
ve bugün de başka bir trans aktivist Kıvılcım Arat ona destek olmak için ölüm
orucuna başladı. 
Değerli
arkadaşlar, siz katılın katılmayın, ne düşünürsünüz bilmiyorum ama bir kişinin
cinsiyet kimliği var oluşuna dair en temel ögelerden biridir ki zaten buna
katılmak katılmamak değil, bu aynı zamanda evrensel bir hukuk ilkesidir, kabul
ettiğimiz sözleşmelere de dayanır. 
(Mikrofon
otomatik cihaz tarafından kapatıldı) 
BAŞKAN –
Buyurun.
FİLİZ
KERESTECİOĞLU DEMİR (İstanbul) – Hele ki ömrü boyunca kimliğini topluma kabul
ettirmeye zorlanan trans bireyler için bu kimliğin toplumca inkârı ağır
travmalara neden olur. Pek çok trans ne yazık ki benzer baskılar nedeniyle
hayatlarına son verecek noktaya geliyor. Birleşmiş Milletler Kişisel ve Siyasal
Haklar Uluslararası Sözleşmesi’nin 10’uncu maddesi açık bir şekilde
“Özgürlüğünden yoksun bırakılmış kişiler, insani muamele ve insanın doğuştan
kazandığı insan onuruna saygılı davranış görme hakkına sahiptir.” diyor. Diren
Coşkun diyor ki: “Burada insan onuruna aykırı birçok muameleye maruz kalıyorum.
Üzerimizdeki ağır tecridin kaldırılması, gasbedilen ameliyat ve tedavi hakkımın
iadesi için bedenimi ölüme yatırıyorum. 25 Ocaktan beri ölüm orucu eylemi
yaptığımı demokratik kamuoyunun bilgisine sunuyorum.” Bu arkadaşımızın sesinin
duyulması gerekiyor.
Sayın Başkan,
sorunlar bitmiyor. Bir de…
(Mikrofon
otomatik cihaz tarafından kapatıldı) 
BAŞKAN – Sadece
süre bitti diyorsunuz, sorunlar bitmiyor.
FİLİZ
KERESTECİOĞLU DEMİR (İstanbul) – Süre bitiyor, evet.
BAŞKAN – Buyurun
Sayın Kerestecioğlu.
FİLİZ
KERESTECİOĞLU DEMİR (İstanbul) – İki konu daha var dile getirmek istediğim. 
Biri, kendimin
de üyesi olduğum Türkiye Barolar Birliği gibi meslek birliklerinin başından
“Türk” ibaresinin, “Türkiye” ibaresinin çıkarılması. Bir de esas olarak zorunlu
üyeliğin kaldırılması, böylece kamudan kaynak aktarımının da ortadan kalkmasına
ilişkin Erdoğan’ın talimatı demek istiyorum aslında. Yani aslında yaratılmak
istenen şu: AKP kendi TMOB’unu, kendi TTB’sini, kendi barolar birliğini
oluşturmak istiyor. Bu şimdi AKP’nin hoşuna gidiyor olabilir ama meslek
odalarını iktidarın siyasetine böylesine alet etmek esasen herkesin zararına olur.
Her iktidar kendi birliğini oluşturacak ve bu odaları kendi yedeğine
çekecektir. Eğer saraydan yana değilseniz anlaşılan bir şey de şu ki: Yeterince
yerli ve millî değilsiniz. 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Tamamlayacağım Sayın Başkan. 
BAŞKAN
– Buyurun Sayın Kerestecioğlu. 
FİLİZ
KERESTECİOĞLU DEMİR (İstanbul) – Teşekkür ederim anlayışınız için. 
“Türk”
ve “Türkiye” ibaresini hak etmiyorsunuz demektir, Türklük de onun tekelinde,
Türkiye de onun tekelinde. Demek ki saray, bir kurumu yeterince Türk veya
Türkiyeli görmüyorsa ya kapatıyor ya kaynaklarını kesiyor. Bu tekçiliği ve
meslek örgütlerinde tekelleştirme anlayışını protesto ediyoruz, asla kabul
etmiyoruz. Onlar da gereğini yapacaklardır. 
Son
olarak, Sayın Başkan, ilginç bir ÇAYKUR Genel Müdürü var “Kadın sporculara
destek vermek günahtır.” diye bir açıklamada bulunmuş. Kaçkar TV ekranlarında
canlı yayınlanan “Tele Kulis” programında Rize Yeşilçay Spor Kulübü Kadın
Futbol Takımı’nın 2’nci Başkanı açıklıyor bu durumu ve şöyle demiş bu kişi:
“Bayan futbol takımı için destek istendi kendisinden. İmdat Sütlüoğlu,
Başkanımıza ‘Bayan sporculara yardım etmem, günahtır.’” ifadesinde bulundu.
Daha önce hentbol takımına yardım yaptınız denince “Evet oraya yardım yaptım,
yaptığım için de pişmanım. Bundan sonra oraya da yardım yapmayacağım.” diyor. 
(Mikrofon
otomatik cihaz tarafından kapatıldı) 
BAŞKAN
– Kayıtlara geçsin. 
FİLİZ
KERESTECİOĞLU DEMİR (İstanbul) – Bunu ama söylemek istiyorum, son cümlem yani
onların çağrısı çünkü. 
BAŞKAN
– Peki, buyurun Sayın Kerestecioğlu. 
FİLİZ
KERESTECİOĞLU DEMİR (İstanbul) – Zaten çok fazla konuşulan bir Meclis değil. 
Kadınlar
ÇAYKUR’u boykot ediyorlar; ben onları selamlıyorum. Böyle birini kalkıp da
ÇAYKUR’un başına getirenler gerçekten düşünsünler ve onunla ilgili gereğini
yapsınlar diyorum. 
Çağımızda
kalkıp da “Kadın spor takımlarını desteklemek günahtır.” diyen birilerinin
Türkiye’de bir yerlerin başında olması gerçekten esef verici bir durum. 
Teşekkür
ederim Sayın Başkan. 
BAŞKAN
– Sayın Akın, buyurun.
25.- Balıkesir Milletvekili Ahmet Akın’ın, 8 Şubat
Gaziantep’e “gazi” unvanı verilmesinin 97’nci yıl dönümüne, yenilenebilir
kaynakların Türkiye'nin her yerinde daha çok kullanılabilir hâle getirilmesi
gerektiğine, “Türk” ve “Türkiye” adını siyasallaştırmanın ülkeye çok büyük
zarar vereceğine ilişkin açıklaması
AHMET
AKIN (Balıkesir) – Sayın Başkanım teşekkürler. 
Sayın
Başkanım, 8 Şubat 1921 tarihinde 93 sayılı Kanun’la Antep “gazilik” unvanı
verilerek taçlandırılmıştır. Ulu Önder Gazi Mustafa Kemal Atatürk de
Gazianteplilerin bu kahramanlıklarını “’Türk’üm.’ diyen her şehir, her kasaba
ve en küçük Türk köyü Gazianteplileri kahramanlık timsali olarak alabilirler.”
sözleriyle ifade etmiştir. Gazi şehrimizin bu onur ve gurur gününü biz de
kutluyor, buradan başta Ulu Önder Mustafa Kemal Atatürk olmak üzere tüm silah
arkadaşlarını ve bugüne kadar verdiğimiz tüm şehitleri rahmetle, minnetle ve
şükranla anıyoruz.
Ayrıca Sayın
Başkanım, Sinop’ta -demin Barış arkadaşımızın da burada anlattığı gibi- halka
rağmen yapılmak istenen bir santral var, nükleer santral. Nükleer santralin şu
anda gerekli olmadığına dair ve güzel Allah’ın bize verdiği kaynaklarımızın çok
daha fazlasıyla yettiğine dair bir sürü belge var. Bunu hem üniversiteler hem
de bütün kaynaklar söylüyor. Rüzgârımız var, güneşimiz var. Güneşimiz var,
güneş enerjisinin yüzde 5’ini dahi kullanamayacak derecedeyiz şu anda. Biz
diyoruz ki gelin böyle işlerle uğraşacağımıza, halkın geleceği için,
çocuklarımızın geleceği için ve temiz doğa için, “önce insan” demek için
bırakın bu nükleeri, gelin yenilenebilir enerjiye yatırım yapalım, gelin
onların önünü açalım diyoruz. Ben buradan sesleniyorum: Bakın, Sinop’ta gayet
iyi anlaşan 2 milletvekili var, demin buradaydı Sayın Maviş Milletvekilimiz,
onun da buna öncülük etmesi lazım çünkü burası -dedikleri gibi- sadece yüzde
50’den ibaret değil; burası Türkiye Cumhuriyeti’nin her kesiminin yaşadığı, her
insanın yaşadığı, AK PARTİ’lisinin de CHP’lisinin de MHP’lisinin de bir olduğu
bir yer. Onun için orada zarar görecek çocuklar sadece AK PARTİ’lilerin veya
CHP’lilerin değil, bütün herkesin çocukları. Onun için buradan sesleniyorum:
Yenilenebilir kaynaklarımızın üstüne gidelim, onları Türkiye'nin her yerinde
daha çok kullanılabilir hâle getirelim ve önünü açalım diyoruz. 
(Mikrofon
otomatik cihaz tarafından kapatıldı) 
BAŞKAN – Buyurun
Sayın Akın.
AHMET AKIN
(Balıkesir) – Ayrıca Sayın Başkanım, “Türk” “yerli” ve “millî” diyerek iktidar
tabelalarından “T.C.” ibarelerini silen bir iktidarla karşı karşıyayız
biliyorsunuz. En sonunda Cumhurbaşkanı, Adalet ve Kalkınma Partisinin Genel
Başkanı dedi ki: “Türk” ve “Türkiye” kavramlarını odalardan ve bazı kurumlardan
çıkaracağız.” Şimdi, benim anlayamadığım şu: Demin milletvekilimiz burada izah
etti, oradaki hekimlerimizin verdiği mücadeleler ortada, barolarımızın verdiği
mücadeleler ortada, Türk ve Türkiye adını siyasi tercihlere bağlayarak
siyasallaştırmak ülkeye çok büyük zarar verir diye düşünüyoruz. Bizler de bu
duruma karşı çıkmaya ve mücadele etmeye de devam edeceğiz. Barolar ve meslek
örgütleri Türkiye’dir diyoruz.
Teşekkürler.
BAŞKAN –
Teşekkür ederim Sayın Akın.
Sayın İnceöz,
buyurun.
26.- Aksaray Milletvekili İlknur İnceöz’ün, Türk Tabipleri
Birliğinin yaptığı açıklamaya, Afrin’de şehit olanları rahmetle andığına, 8
Şubat Gaziantep’e “gazi” unvanı verilmesinin 97’nci yıl dönümüne ve
Cumhurbaşkanının Vatikan’da Papa’yla yaptığı görüşmeye ilişkin açıklaması
İLKNUR İNCEÖZ
(Aksaray) – Sayın Başkan, değerli milletvekilleri; ben de özellikle, Türk
Tabipleri Birliğinin yaptığı açıklamadan başlayarak oradan geriye doğru
ilerleyeceğim. Bir kere, Türk Tabipleri Birliğinin açıklamasını burada tekrar
etmeyeceğim. Açıklamada, savaşa karşı, insan hakları, insan yaşamı hakkından
vesaireden bahsediliyor ve burada bir gerçek görmezden geliniyor. Bu gerçek
görmezden gelinince bunların adı üzerinde Türk isimlerinin yer alması sadece
Sayın Cumhurbaşkanımızı, Genel Başkanımızı değil millî ve yerli olan ve bugün
Afrin’de gerçekten Türkiye'nin beka meselesi olan ve vatan savunması, sınır
güvenliği konusunda mücadele eden askerlerimiz başta olmak üzere herkesi
vicdanen de rahatsız eden bir durum oluşturduğu için kamuoyunda oluşan bu
vicdani rahatsızlığa Sayın Genel Başkanımız, Sayın Cumhurbaşkanımız milletimiz
adına tercüman olmuştur. Bu konuda da bu açıklamaya tepkiler gelmesi gerekirken
ne yazık ki Parlamentodan da destek veren, sanki hekimlik görevini yerine
getirmesinden kaynaklanan bir durum oluşuyormuş gibi bu itirazların yükselmesi
de hele böyle bir dönemde, hele ülkemizin beka meselesi üzerinden mücadele
verdiği bir dönemde, hele ülkemizin, askerimizin PKK’yla, YPG’yle, PYD’yle ve
DEAŞ’la ve bütün terör örgütleri ve terör örgütünün sözcüleriyle beraber
mücadele ettiği bir dönemde, özellikle, son iki yıla baktığımızda bu dönemde
böyle çatlak ifadelerin çıkması da toplumda ve tarihte yerini bulacaktır, bunu
özellikle belirtmek istiyorum. Bugün Afrin’de, Afrin’e girişimizin yirminci
gününde şehitlerimizi vermekteyiz, onları rahmetle anıyorum. Gazilerimize de,
yaralılarımıza da acil şifalar diliyorum. Bizler de dualarımızla ve
desteklerimizle tüm vatan evlatlarının -millî olan herkes gibi- yanındayız,
dualarımızla destek olmaya devam edeceğiz. 
Bu
hassasiyetlerin göz ardı edilmemesi lazım ve herkes, açıklamaları yaparken de
bu süreçte, bu tarihî süreçlerde özellikle hassasiyet üzerinden açıklamalarını
yapmaları da Tabipler Birliğinin de, baroların da, bütün STK’lerin de son
derece kendi üzerlerine milletin yüklemiş olduğu bir görev iken buna aykırı
açıklamalar…
(Mikrofon
otomatik cihaz tarafından kapatıldı)
BAŞKAN – Buyurun
Sayın İnceöz.
İLKNUR İNCEÖZ
(Aksaray) - …terörü ve terörizmi görmeksizin sanki insan hakları üzerinden
açıklamalarında haksız, yersiz, aziz milletimize ve tarihimize yakışmayan
açıklamalar olduğunun bir kez daha altını çiziyorum.
Yirminci
günündeki Zeytin Dalı Harekâtı’mızdaki askerlerimize dualarımızla destek
olduğumuzu, şehitlerimizi bir kez daha andığımızı… Ki toprağımızın her karışı
şehitlerimizin kanıyla sulanmıştır ve bundan sonra da bu mücadele sonuna kadar
devam edecektir. Kimse bu topraklar üzerine göz dikmeye heveslenmesin,
hevesleri kursaklarında kalacaktır, 80 milyon da buna hazırdır.
Yine,
Gaziantep’e “gazi”lik unvanı verilişinin yıl dönümünü ve Gazianteplileri,
kahraman ve gazi milletimizi bir kez daha şükranla anıyorum. 
Bir cümleyle de
özellikle… Sayın Cumhurbaşkanımızın, Genel Başkanımızın Vatikan’a yaptığı
ziyarette bizler de orada bulunmaktaydık hem Papa’yla görüşmeleri çok olumlu
geçmiştir hem İtalya Cumhurbaşkanıyla hem İtalya Başbakanıyla Sayın
Cumhurbaşkanımızın yaptığı görüşmeler üst düzeyde ve gerçekten ülkemizin ve
dünya gerçekliği üzerinde PKK, PYD, YPG, DEAŞ’la mücadelenin önemini anlatan,
yine Kudüs konusunda Papa’nın göstermiş olduğu açıklamalarla, yapmış olduğu
açıklamalarla buradaki hassasiyet vesaire olmak üzere siyasi, kültürel her
türlü ilişkilerin geliştirilmesi noktasında yapılan, üç noktada yapılan
görüşmelerdi. Bu anlamda da hem Papa’yla hem Sayın Cumhurbaşkanıyla hem Sayın
Başbakanla yapılan görüşmeler son derece olumlu ve verimli geçmiştir. Burada
dinler arası diyaloğun değil, dinler arası ilişkilerin geliştirilmesi hususunun
da altını çizmek istiyorum.
Teşekkür
ediyorum.
BAŞKAN –
Teşekkür ederim Sayın İnceöz.
Sayın
milletvekilleri, Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
V.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisinin gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Hatay Milletvekili Mehmet Necmettin Ahrazoğlu ve arkadaşları
tarafından, demir çelik sektörünün yaşadığı sorunların araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/234) esas numaralı Meclis Araştırması
Önergesi’nin ön görüşmelerinin, Genel Kurulun 8 Şubat 2018 Perşembe günkü
birleşiminde yapılmasına ilişkin önerisi
8/1/2018
Türkiye Büyük Millet Meclisi Başkanlığına
Danışma Kurulu 8/2/2018
Perşembe günü (bugün) yaptığı toplantısında siyasi parti grupları arasında oy
birliği sağlanamadığından grubumuzun aşağıdaki önerisini İç Tüzük’ün 19’uncu
maddesi gereğince Genel Kurulun onayına sunulmasını arz ederim.
Saygılarımla.
 Erhan
Usta
 Samsun
 Grup
Başkan Vekili 
Öneri:
Türkiye Büyük
Millet Meclisinin gündeminin “Genel Görüşme ve Meclis Araştırması Yapılmasına
Dair Öngörüşmeler” kısmında yer alan Hatay Milletvekili Mehmet Necmettin
Ahrazoğlu ve arkadaşlarının (10/234) esas numaralı, “demir çelik sektörünün
yaşadığı sorunların araştırılarak alınması gereken önlemlerin belirlenmesi
amacıyla” verdiği Meclis araştırması açılması önergemizin görüşmelerinin
8/2/2018 Perşembe günkü birleşiminde yapılması önerilmiştir.
BAŞKAN – Evet,
önerinin gerekçesini açıklamak üzere öneri sahibi Milliyetçi Hareket Partisi
Grubu adına Hatay Milletvekilimiz Sayın Mehmet Necmettin Ahrazoğlu’dur. (MHP
sıralarından alkışlar)
Sayın Ahrazoğlu,
süreniz beş dakikadır.
Buyurun.
MHP GRUBU ADINA
MEHMET NECMETTİN AHRAZOĞLU (Hatay) – Sayın Başkanım, değerli milletvekilleri;
demir çelik sektörünün yaşadığı sorunların araştırılarak alınması gereken
önlemlerin belirlenmesi amacıyla vermiş olduğumuz Meclis araştırması önergesi
hakkında Milliyetçi Hareket Partisi Grubu adına söz almış bulunuyorum.
Şahsınızı ve Mecliste bulunan milletvekillerini saygıyla selamlıyorum.
Değerli
milletvekilleri, konuşmama başlamadan önce kahraman Türk askerlerinin milletin
huzuru, istikrarı, güvenliği, sükûneti ve selameti için başlattığı Zeytin Dalı
Harekâtı’nın başarılı olmasını ve yörük anamızın dediği gibi Mehmetçik’imizin
ayağına taş değmemesini Rabb’imden niyaz ediyorum. Bu vesileyle tarih yazan
Afrin kahramanlarının Cenab-ı Allah’tan hepsini korumasını, kollamasını niyaz
ederken şehit olan bütün kahramanlarımızı rahmet ve minnetle anıyor, operasyon
sırasında yaralanan askerlerimize Rabb’im şifa versin diyorum.
Değerli
milletvekilleri, ülkemizde demir çelik sektörünün tarihi cumhuriyet tarihiyle
aynı konumdadır. İlk demir çelik tesisi 1930 yıllarında Kırıkkale’de
kurulmuştur. Daha sonra demir çelik talebindeki gelişmeye cevap vermek üzere
1975 yılında bir diğer entegre tesis olan İskenderun Demir Çelik Fabrikası
üretime başlamıştır. Demir çelik sektöründe Türkiye dünyanın önde gelen
üreticileri arasında yer almaktadır. Ülkemiz üretim seviyesiyle dünyada 8’inci,
Avrupa’da ise Almanya’dan sonra 2’nci sırada bulunmaktadır. 
Demir çelik
sektörü ciddi sıkıntılar içerisinde bulunmaktadır. Bunların başında, çok
tehlikeli iş yeri sınıfında yer alan çelik üreten iş yerlerinde nitelikli ve
temel kazanımlara sahip ara eleman, kademe eleman sıkıntısıdır. Meslek lisesi
mezunlarının istenilen nitelikte olmaması, temel kazanımları edinmeden mezun
olması ve sonrasında böylesine tehlikeli iş yerlerinde istihdam edilmesi de
başlı başına iş güvenliği risklerini ve üretkenlik kayıplarını beraberinde
getirmektedir. Çelik üretiminde kullanılan girdilerde yapılan her türlü fon
kesintisi, katkı payı oranları yüksektir ve mutlaka düşürülmesi gerekmektedir.
Bunun yanı sıra, üreticilerimizin rekabet gücünü azaltan dampingli ithalat
mallarının ülkeye girmemesi için önlem alınması gerekmektedir. Çelik
üreticileri Avrupa Kömür ve Çelik Topluluğuyla yapılan serbest ticaret
anlaşması sebebiyle bazı AR-GE destekleri hariç olmak üzere indirimli kurumlar
vergisi uygulaması, yatırımlarda KDV istisnası, yatırımlarda KDV iadesi, gümrük
vergisi istisnası, gelir vergisi stopajı indirimi, sosyal sigortalar prim
desteği, arazi desteği gibi doğrudan veya dolaylı olarak hiçbir devlet
desteğinden faydalanamamaktadır. 
Devletimizin
sektör temsilcileriyle bir araya gelerek yeni hazırlanacak teşvik kapsamında
sektöre yönelik teşvik desteği alabilmenin önünün açılması gerekmektedir.
Türkiye ham madde bakımından ithalata bağımlıdır. Bu çerçevede, tedarik
pazarlarında yaşanan sıkıntılar sektöre doğrudan yansımaktadır. Türk
üreticisinin üretim yapmasının ham madde ithalatına bağımlı olması, paralelinde
uluslararası rakiplerine göre maliyet dezavantajına sahip olması pazar
kayıplarını da beraberinde getirmektedir. 
Ayrıca,
yoğunlaşan küresel rekabet paralelinde ülkeler kendi sektörlerini korumaya
dönük tedbirleri artırmaktadır. Ülkeler bu yönlerde tedbirler alırken biz ne
yapıyoruz? İnşaat demirinde gümrük vergisini sıfırlıyoruz. Tüm dünya haklı ya
da haksız gerekçelerle yerli üreticiyi koruyup gümrük duvarlarını yükseltirken
Türkiye’nin inşaat çeliğindeki gümrük duvarlarını sıfıra indirerek sektörün dış
tehditle baskılara açık hâle getirilmesi sanayimize vurulan önemli bir
darbedir. Bu karardan sadece çelik sanayisi değil Türkiye sanayisi ve istihdamı
da son derece olumsuz etkilenmektedir. 
Ülkemizin
demir çelik üretiminin yüzde 40’ının gerçekleştirildiği ve 18 bin işçinin
çalıştığı Hatay, İskenderun, Payas ve Dörtyol ilçelerindeki tesislerde devletin
şirketler üzerinde büyük bir baskı kurmasının krizi derinleştirdiği ve bunun
sonucu birçok firmanın dünyayla rekabet etme zorluğu yaşadığı, sektörden de
ayrılmayı düşündüğü ifade edilmektedir. 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlamak üzere bir dakika ek süre veriyorum.
Buyurun
Sayın Ahrazoğlu.
MEHMET
NECMETTİN AHRAZOĞLU (Devamla) – Teşekkür ediyorum Başkanım. 
Bölgede
bulunan bir fabrikamızın finansal kriz yüzünden hâlen işçileri mağdur
durumdadır. Bu konunun da işçilerimiz açısından ele alınması gerekmektedir. 
Ayrıca,
demir çelik sektöründe sıfır KDV’yle alınan yarı mamulün yüzde 18 KDV’yle
satılması ve sektörün otuz yıl önceki mevzuatlarla yönetilmesi bir başka
sorundur diyor, yukarıda belirttiğim sorunların tespiti ve çözümü için Meclis
araştırması açılmasını isteyen önergemize desteklerinizi bekliyor, yüce heyeti
saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Ahrazoğlu.
Söz sırası
Halkların Demokratik Partisi Grubu adına Adana Milletvekilimiz Sayın Meral
Danış Beştaş’a aittir. 
Sayın Danış
Beştaş, süreniz üç dakika. 
Buyurun. (HDP
sıralarından alkışlar) 
HDP GRUBU ADINA
MERAL DANIŞ BEŞTAŞ (Adana) - Teşekkür ederim Sayın Başkan. 
Evet, Demir
Çelik İşletmeleri gerçekten yüksek kârlar elde ettiği hâlde demir çelik
işçileri gittikçe daha zor şartlarda çalışmalarını sürdürmek zorunda
kalıyorlar. İşçi Sağlığı ve İşçi Güvenliği Meclisi verilerine göre madencilik
hariç sadece metal iş kolunda geçtiğimiz sene 116 işçi iş cinayetlerinde
hayatını kaybetti. Sadece geçtiğimiz ocak ayında 15 demir çelik işçisi iş
cinayetlerinde aslında öldürüldü diyebiliriz. Oysa geçtiğimiz yıl açıklanan en
kârlı şirketler sıralamasında zirvenin ikinci sırasında bir demir çelik şirketi
bulunmaktaydı. Aynı zamanda, OHAL ile bu işçilerin seslerini duyurmaları ve
haklarını savunmaları da yasaklanmaktadır. 
Metal iş
kolundaki sendikalarca alınan grev ve lokavt kararları Bakanlar Kurulu
tarafından altmış gün süreyle ertelendi. Son olarak Resmî Gazete’nin 26 Ocak
2018 sayısında yer alan Bakanlar Kurulu kararına göre Türk Metal İş Sendikası,
Birleşik Metal İşçileri Sendikası ve Çelik İş Sendikası tarafından belirli iş
yerlerinde alınan grev kararı ile Türk Metal Sanayicileri Sendikası tarafından
aynı iş yerleri için alınmış lokavt kararı millî güvenliği bozucu nitelikte
görüldüğünden altmış gün süreyle yine ertelenmiştir. 
Bununla
birlikte, ne zaman işçiler bir talepte bulunsa üretkenlik şeklinde bir yanıt
alıyorlar işverenlerden. İş gücü verimliliğinin ana metal sanayisinde yüzde 3,2,
motorlu kara taşıtı treyler üretiminde 8,1 artması işçilerin daha yoğun
üretkenliğinden kaynaklandığı hâlde üretkenlik yanıtı verilmekten geri
durulmuyor. Fabrikalarda üretim baskısı işçiler üzerinde âdeta Demokles’in
kılıcı gibi duruyor. Daha fazla sömürü ve cinayete her gün davetiye
çıkarılıyor. AKP’nin Genel Başkanı Erdoğan geçenlerde “Biz göreve geldiğimizde
OHAL vardı. Şimdi grev tehdidi olan yere OHAL’den istifade ederek izin
vermiyoruz, bunun için kullanıyoruz OHAL’i. Asıl fotoğraf oldukça net.” demişti.
Evet, bizce de fotoğraf oldukça net. İşinden atılmış yüz binlerce emekçi,
üniversitelerden uzaklaştırılmış binlerce bilim insanı dururken, Erdoğan
Anayasa’nın 54’üncü maddesindeki grev hakkını da ihlal ederek, anayasal suç
işleyerek sermayedarlara daha çok ezme ve sömürme telkininde bulunmaktadır. 
Değerli
milletvekilleri, Erdoğan’ın ve AKP’nin tavrı, her zaman olduğu gibi, patrondan
yanadır. Erdoğan işçilerin değil, patronların Cumhurbaşkanıdır. İşçiler de
işverenler kadar bu ülkenin vatandaşıdırlar, vergi verirler, oy verirler, hatta
işçi düşmanı politikalar yüzünden can verirler. 
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Devamla) – Sayın Başkan, tamamlayacağım.
BAŞKAN –
Sözlerinizi tamamlamak üzere bir dakika ek süre veriyorum.
Buyurun.
MERAL DANIŞ
BEŞTAŞ (Devamla) – Kenan Evren dönemini hatırlayacak olursak, aslında şu anda
onun bir tekrarını görüyoruz. Kenan Evren de 12 Eylül darbesiyle tarihe “24
Ocak Kararları” olarak geçen kararları hayata geçirmiş ve ülkeyi, emekçileri
yoksulluğa mahkûm etmiştir. Şimdi, 12 Eylül darbesinin üzerinden on yıllar
geçtiği hâlde, OHAL sebebiyle, OHAL’den istifade edilerek, OHAL kullanılarak
işçiler üzerindeki baskı her geçen gün daha fazla artırılmaktadır ve Hükûmet
“Biz patronların Hükûmetiyiz, sermayedarın Hükûmetiyiz; işçilerin Hükûmeti
değiliz.” demekte ısrarını devam ettirmektedir. Demir çelik işçileri de bu
politikalardan en fazla zarar gören nüfustan birini oluşturmaktadır diyorum ve
teşekkür ediyorum. (HDP sıralarından alkışlar) 
BAŞKAN –
Teşekkür ederim Sayın Danış Beştaş.
Şimdi söz sırası
Cumhuriyet Halk Partisi Grubu adına Zonguldak Milletvekilimiz Sayın Ünal
Demirtaş’a aittir. 
Sayın Demirtaş,
süreniz üç dakika.
Buyurun. (CHP
sıralarından alkışlar) 
CHP GRUBU ADINA
ÜNAL DEMİRTAŞ (Zonguldak) – Sayın Başkan, değerli milletvekilleri; Milliyetçi
Hareket Partisi Grubunun vermiş olduğu Meclis araştırma önergesi üzerine söz
almış bulunmaktayım. Genel Kurulu ve ekranları başında bizleri izleyen
vatandaşlarımızı saygıyla selamlıyorum. 
Değerli
milletvekilleri, demir çelik sektörü ekonominin lokomotif sektörlerinin başında
gelmektedir. Demir çelik ürünleri sanayide pek çok ürünün ana girdisidir. Yine,
demir çelik ürünleri, başta inşaat malzemeleri olmak üzere otomotiv, gemi,
uçak, demir yolu gibi taşıt araçlarında ve aklınıza gelen tüm makine, cihaz ve
eşya üretiminde kullanılmaktadır. Bu sebeple demir çelik ürünleri stratejik
ürünlerdir. 
Yine, demir
çelik sektörü emek yoğun bir sektördür. Bu yönüyle, istihdam yaratan, işsizliğe
çare bulan en önemli sektördür. Sanayileşmede ileri gidildikçe gelişmeye ve
büyümeye açık olan bir sektördür. Üstelik ihracat yapabilecek sektörlerin de
başında gelmektedir. Türkiye'de cumhuriyetin kurucu kadroları demir çelik
sektörünün bu önemini kavramışlar ve önce Karabük Demir Çelik Fabrikasını
kurmuşlardır. Daha sonraki yıllarda da Erdemir ve İsdemir fabrikaları
kurulmuştur. 
Günümüzde ise
demir çelik sektörü, maalesef, AK PARTİ iktidarının Hükûmetinin ilgisizliği
sonucu irili ufaklı özel sektör yatırımlarıyla büyümeye çalışmaktadır. 
Değerli
milletvekilleri, sektörün ise çözülmeyi bekleyen birçok önemli sorunu vardır.
Ancak özellikle yassı sac üretiminde AK PARTİ hükûmetleri döneminde gerekli
yatırımlar yapılmamıştır. Sektörün demir çelik cevheri ve koklaşabilme
özelliğine sahip kömür olan ham madde girdileri ithalata bağımlı hâle
gelmiştir. Özellikle yassı sac tüketimi için ülke içinde yaptığımız üretim
yeterli gelmemektedir. Bu sebeple, yassı sacın önemli bir bölümünü dışarıdan
ithal ediyoruz. AK PARTİ Hükûmeti kamunun elindeki demir çelik fabrikalarını
özelleştirmiş, bu fabrikalardan milyarlarca dolar gelir de elde etmiş ancak
yerine yeni fabrikalar kurmamıştır. 
Değerli
milletvekilleri, geçtiğimiz günlerde Ankara Sanayi Odası Başkanı bu konuyla
ilgili bir açıklama yaptı. Başkan dedi ki: “En az 2 demir çelik fabrikasına
ihtiyacımız var. Evet değerli arkadaşlarım, Türkiye’nin şu an yassı sac üreten
en az 2 demir çelik fabrikasına daha ihtiyacı vardır. 5-6 milyar dolar yatırım
gerektiren bu demir çelik fabrikalarını özel sektör maalesef yapamıyor. Daha
önce devletimiz bu fabrikaları kurmuş. Peki, bugün niye AK PARTİ Hükûmeti bu
tür fabrikalar kurmuyor? 
(Mikrofon
otomatik cihaz tarafından kapatıldı)
BAŞKAN –
Sözlerinizi tamamlamak için bir dakika ek süre veriyorum.
Buyurun.
ÜNAL DEMİRTAŞ
(Devamla) – Değerli arkadaşlarım, stratejik ürün olan demir çelik sektöründe
devlet inisiyatif almalı ve en az 2 Erdemir Fabrikası daha kurmalıdır. 
Değerli
arkadaşlarım, demir çelik fabrikası kurulduğunda sadece fabrikada 10 bin kişi
çalışmaktadır, yan sektörleriyle birlikte 50 bin kişi bu işten geçimini
sağlamaktadır. Evet, bu da ülke ekonomisine çok büyük bir katma değer ve katkı
sağlamaktadır. Ben buradan bir Zonguldak Milletvekili olarak şunu öneriyorum
değerli arkadaşlarım: Zonguldak’a bir Erdemir Fabrikası daha kurulması
gerekmektedir. Bunun için arsaysa arsa, gereken ne varsa Zonguldak olarak
vermeye hazırız. 
Ben bu sebeple,
Milliyetçi Hareket Partisinin vermiş olduğu Meclis araştırma önergesinin kabul
edilmesi gerektiğini düşünüyorum, saygılarımı sunuyorum. (CHP sıralarından
alkışlar)
BAŞKAN –
Teşekkür ederim Sayın Demirtaş.
Söz sırası,
Adalet ve Kalkınma Partisi Grubu adına Denizli Milletvekilimiz Sayın Şahin
Tin’e aittir. (AK PARTİ sıralarından alkışlar)
Sayın Tin
süreniz üç dakika, buyurun.
AK PARTİ GRUBU
ADINA ŞAHİN TİN (Denizli) – Sayın Başkan, değerli milletvekilleri ve yüce
milletimiz; sizleri saygıyla selamlıyorum.
Öncelikle,
Suriye’de gerçekleştirdiğimiz Zeytin Dalı Harekâtı’nda şehit olan askerlerimize
Allah’tan rahmet, gazilerimize şifalar diliyorum. Rabb’im ordumuzu muzaffer
kılsın. Kahraman askerlerimizin dualarımızla her zaman yanındayız. 
Demir çelik
sektörünün yaşadığı sorunların araştırılarak, alınması gereken önlemlerin
belirlenmesi amacıyla Meclis araştırmasının açılmasına yönelik MHP Grubunun
vermiş olduğu önerge üzerine AK PARTİ Grubu adına söz almış bulunmaktayım.
Öncelikle, sanayi alanında yaşanan gelişmelere duyarsız kalmayan ve bu hususta
neler yapabiliriz diye fikir geliştiren MHP Grubuna teşekkür ediyorum.
Dünya demir
çelik üretimi son on altı yılda ortalama 2 kat artmıştır ve 2016 yılında toplam
1,6 milyar tonluk bir üretim kapasitesine ulaşmıştır. Türkiye, çelik üretim
sıralamasında dünyada 2000 yılında 17’nci sırada bulunurken üretimini önemli
ölçüde artırmış, 2005 yılında 11’inci ve 2016 yılında 8’inci sıralarda yer
almaktadır. Ülkemiz çelik sektörü Kuzey Afrika ve Orta Doğu Bölgelerinin en
büyüğü, Almanya’nın ardından Avrupa’da 2’nci sıradadır. 2016 yılında yüzde 64
olan kapasite kullanım oranı 2017 yılında yüzde 73 oranına ulaşmıştır. 2017
yılında ham çelik üretimimiz yüzde 13,1’lik oranda artışla 37,5 milyon tona
çıkarak rekor kırmıştır. 
Değerli
milletvekilleri, uluslararası anlaşmalara da uyarak sektörümüzün üzerindeki
ekstra yükleri kaldırma çalışmalarımız devam etmektedir. Özellikle savunma
sanayisinde kullanılan nitelikli çelik üretim araştırma ve geliştirme
çalışmalarını ilgili kurumlarımız, Sanayi Bakanlığımız, Ekonomi Bakanlığımız…
Bu sayede yerli ve millî üretim projelerimizin girdileri de yine çelik
sektörümüzden olacaktır.
Metal sektörü
işletmeleri için modern organize sanayi bölgeleri ve ihtisas endüstri bölgeleri
kurma çalışmalarımız devam ediyor. Bu bağlamda da Denizli makine ihtisas
organize sanayi bölgesi kurma çalışmalarımız da süratle devam etmektedir. 
2017 yılında
ihracatımız yüzde 10,4 artmıştır. Sanayi ürünleri ihracatımız da yüzde 13,4
oranında artış göstermektedir. Otomotiv ihracatı yüzde 19,5, demir çelik dışı
metaller de yüzde 14,6 oranında artmıştır. Çelik ihracatımızın artışı ise yüzde
26,4’tür. Demir çelik sektörü ülkemizin ihracatında 3’üncü sırada yer
almaktadır. 
(Mikrofon
otomatik cihaz tarafından kapatıldı)
ŞAHİN
TİN (Devamla) – Bu düşüncelerle, sektörde yaşanan olumlu gelişmeler ve
ilerlemeler göz önüne alındığında Meclis araştırması komisyonu açılmasına gerek
olmadığını değerlendiriyor, yüce heyetinizi saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ediyorum Sayın Tin.
Sayın
milletvekilleri, Milliyetçi Hareket Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir.
Birleşime
on dakika ara veriyorum.
Kapanma Saati: 15.31
İKİNCİ OTURUM
Açılma Saati: 15.48
BAŞKAN: Başkan
Vekili Yaşar TÜZÜN
KÂTİP ÜYELER: Vecdi GÜNDOĞDU (Kırklareli), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 57’nci Birleşiminin İkinci Oturumunu açıyorum. 
Halkların
Demokratik Partisi Grubunun İç Tüzük'ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım:
2.- HDP Grubunun, Grup Başkan Vekili İstanbul Milletvekili
Filiz Kerestecioğlu Demir tarafından, internet sansürünün araştırılması
amacıyla 8/2/2018 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 8 Şubat
2018 Perşembe günkü birleşiminde yapılmasına ilişkin önerisi
8/2/2018
Türkiye Büyük
Millet Meclisi Başkanlığına
Danışma
Kurulunun 8/2/2018 Perşembe günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük'ün 19’uncu maddesi gereğince Genel Kurulun onayına sunulmasını
saygılarımla arz ederim.
 Filiz
Keresetecioğlu Demir
 İstanbul
 Grup
Başkan Vekili
Öneri: 
8 Şubat 2018
tarihinde İstanbul Milletvekili Grup Başkan Vekili Filiz Kerestecioğlu
tarafından verilen 6665 grup numaralı internet sansürünün araştırılması
amacıyla Meclis araştırması açılması hakkında Türkiye Büyük Millet Meclisine
verilmiş olan Meclis araştırması önergesinin diğer önergelerin önüne alınarak
görüşmelerinin 8/2/2018 Perşembe günkü birleşimde yapılması önerilmiştir.
BAŞKAN –
Önerinin gerekçesini açıklamak üzere, öneri sahibi Halkların Demokratik Partisi
Grubu adına İstanbul Milletvekilimiz Sayın Filiz Kerestecioğlu’na söz veriyorum.
Sayın
Kerestecioğlu, süreniz beş dakikadır. 
Buyurun. (HDP
sıralarından alkışlar)
HDP GRUBU ADINA
FİLİZ KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, ben sizleri değerli sanatçı Cem Karaca’nın “gençler ve daima
genç kalanlar” sözüyle selamlamak istiyorum. Çünkü konuşacağım konu internet
yasaklarıyla, sansürle ilgili ve en fazla da gençleri ilgilendiren bir konu. 
İnternet
insanlar için müthiş bir bilgi kaynağıdır arkadaşlar. Öyle ki bugün hem
Birleşmiş Milletler hem Avrupa İnsan Hakları Sözleşmesi interneti temel bir
insan hakkı olarak tanımlıyor. Fakat internet sivil toplum için de bilgi
yaymayı ve örgütlenmeyi kolaylaştırdığı için, özellikle son yıllarda siyasi
otoritelerini fikrî özgürlükleri bastırmak için kullanan hükûmetler interneti
bir tehdit olarak görmeye başladılar. Ülkemizde artık ana akım medya Hükûmetin
kontrolünde bir manipülasyon aracı olarak kullanılıyor. Bu durumda da
yurttaşların büyük kısmı için internet alternatif, doğru bilgiye ulaşmak için
temel bir ihtiyaç hâline geldi.
Fakat internet,
halktan saklayacakları olanlar için, böyle siyasiler için özellikle gerçekten
çok tehlikeli. Neden? Çünkü siyasetin kirli ve gizli belgelerinin de deşifre
olması demek internet. İnsanların “Merhaba arkadaşım, ben de seninle aynı şeyi
düşünüyorum.” demesidir. Örgütlenmek demektir; örneğin, bir TV kanalında
penguen belgeseli yayınlanırken sokağa çıkıp “Diren Gezi!” diye “tweet”
atabilmektir. 17-25 Aralık yolsuzluk operasyonlarında ortalığa saçılan
yolsuzluk “tape”leri demektir. Bir enerji bakanının IŞİD’le petrol ticaretiyle
birlikte anılan Powertrans şirketiyle bağlantısını ortaya koyan belgelerin
WikiLeaks’te yayınlanması demektir. Cumhurbaşkanının yakınlarının Man
Adası’ndaki şirketlere para gönderdiğini gösteren belgeler demektir. Başbakanın
oğlunun vergi cennetlerindeki hesaplarının ortaya çıkması demektir. Zarrab
davası, dönemin Ekonomi Bakanı Çağlayan’a verilen rüşvet demektir ve TV
kanalları kapatıldığı için tüm bunları inatla internet üzerinden yaptığı yayınlarla
ortaya koyan araştırmacı gazeteciler demektir. Fakat yalnızca muhaliflerin
değil herkesin bilgiye erişim özgürlüğü demektir internet. İşte bu nedenle,
bugün, sansür mekanizması, dinleme, izleme, denetleme ve cezalandırma
mekanizmalarıyla birleşerek büyüyor. 
15
Temmuzun ardından sadece altı ay içerisinde sosyal medya paylaşımları nedeniyle
3.681 kişi gözaltına alınırken 1.734’ü tutuklandı. Cumhuriyet savcılıklarında
hâlihazırda gözaltı talimatı için bekleyen on binlerce dosya bulunuyor.
Yalnızca son dönemde Afrin’e yönelik askerî müdahaleye karşı sosyal medyadan
“barış” diyen 449 kişi gözaltına alındı. Bir siyasetçi olarak eleştiriyi en
fazla dinlemesi gereken ve tahammül etmesi gereken Cumhurbaşkanına ve devlete
hakaret suçlamasıyla binlerce kişi hakkında dava açıldı. Toplumsal muhalefet ne
zaman yükselse arama motoru sonuçlarını sansürlemek gibi, “web” sitelerinde
içerik kısıtlamak gibi, veri hızını kısıtlamak gibi hukuki olmayan yöntemlerle
kullanıcıların internete erişimi engelleniyor. Bir bakıyorsunuz Facebook,
YouTube, Twitter, bunlar çalışmaz hâle geliyor. WhatsApp’tan, Telegram’dan
istediği yazışmaları istediği an elde edemeyen Hükûmet, PTT Messenger gibi bir
uygulamayı ortaya sürüyor şimdi. Amaç, her bir yurttaş kiminle ne konuşuyor,
her şeyi kayıt altına almak. Şimdi, bir “chat” programını, bir sohbet
programının yazılımını bir ekibe yazdırmak üç ay sürer arkadaşlar, bunu bile
yerli ve millî diye sunmaya kalkıyorsunuz. 
Son
olarak Meclise sunulan kanun teklifi RTÜK’ü 21’inci yüzyılın gördüğü en yetkili
denetim aygıtı hâline getiriyor. RTÜK ne yapmış? İşte son dönemde 7 yaşındaki
kız çocukların şortlu dans gösterisi için ceza vermiş. 7 Kocalı Hürmüz
şarkısında geçen “Allah baba” ifadesi nedeniyle “Tevhide aykırıdır, küfür ve
şirktir.” gibi fetvayı andıran bir açıklamayla 1 milyon ceza kesmiş. Yani
İran’daki gibi YouTube, Twitter, Facebook gibi sitelerin bile yasak olduğu bir
internet ve bir Türkiye hayal ediliyor.
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (Devamla) – Mümkünse Sayın Başkan…
BAŞKAN
– Sözlerinizi tamamlamak üzere bir dakika ek süre veriyorum.
Buyurun.

FİLİZ
KERESTECİOĞLU DEMİR (Devamla) – Teşekkür ederim.
Türkiye’de
başta gençler, yurttaşlar bu yönetimden, kadınların, gençlerin hayatını kontrol
eden erkek egemen, ikiyüzlü ahlak anlayışından memnun değil ve televizyonlarda
binlerce para verilerek yayınlanan o Diriliş, Payitaht, İsimsizler, Söz gibi
savaş naraları atılan, erkek egemen kahramanlık yüklü dizileri de izlemek
istemiyorlar. Netflix gibi, blutv gibi onlar için farklı platformlarda dünyaya
erişim mümkün ve buna devam etmek istiyorlar ama siz diyorsunuz ki neredeyse
insanların birbiriyle konuşması için bile VPN yüklenecek, öyle konuşabileceğiz
biz.
Ve gençler şunu
da soruyorlar: Mevzu ahlaksa sizi kim sansürleyecek? “Ermeni dölü” “Ermeni
tohumu” “kahpe” gibi nefret söylemini, cinsiyetçi sözleri kim sansürleyecek?
Instagram’dan canlı yayın yapanları da mı sansürleyeceksiniz? Yerli ve millî
internet tarayıcısı mı çıkaracaksınız? 
Özgürlük
güzeldir arkadaşlar. 
Genç kalın, genç
düşünün. 
Saygılar
sunarım. (HDP ve CHP sıralarından alkışlar)
BAŞKAN –
Teşekkür ederim Sayın Kerestecioğlu.
Söz sırası
Cumhuriyet Halk Partisi Grubu adına İzmir Milletvekilimiz Sayın Mustafa Ali
Balbay’a aittir. 
Sayın Balbay,
süreniz üç dakika.
Buyurun. (CHP
sıralarından alkışlar)
CHP GRUBU ADINA
MUSTAFA ALİ BALBAY (İzmir) – Teşekkür ediyorum Sayın Başkan.
Sayın
milletvekilleri, 2 Şubatta Meclise gelen torba yasanın içinde interneti daha
yayınlanmadan yasaklamaya ilişkin bir madde var. Bu anlamda HDP’nin grup
önerisinin yerinde olduğunu ve şimdiden bu konuda bir değerlendirme yapmak
gerektiğini düşünüyoruz. 
Sayın
milletvekilleri, öncelikle internetin denetimiyle ilgili 5651 sayılı bir Yasa
var ve bu yasayla birlikte, örneğin Vikipedi buna dayalı olarak zaten şu anda
erişime engellenmiş durumda. Peki şimdi ne getiriliyor? Sayın milletvekilleri,
şu anda insanların, örneğin internet üzerinden, YouTube üzerinden çevresine,
tanıdıklarına ya da kendilerini izleyen kişilere aktardıkları bilgileri önceden
denetlemeyi hatta bu bilgiyi aktarıp aktaramayacağına ilişkin olarak ön izin
vermeyi öngörüyor. Bu mümkün değil sayın milletvekilleri. Her şeyden önce
RTÜK’ün altyapısı buna uygun değil. RTÜK şu anda 850-900 kadar televizyonu
denetlemekte, buna bile yetişmekte zorlanmakta, bunun üzerine şimdi binlerce
yayının denetimiyle ilgili bir sorumluluk alacak. Ama, amaç RTÜK’ün buna
yetkili olup olmadığı değil, asıl amaç, daha yayına başlamadan kişilerin, bu
konuda yayın yapanların engellenmesi, önceden izin verilmemesine yönelik. 
Sayın
milletvekilleri, tabii, bundaki amacı anlıyoruz. İnsanların artık bugünkü havuz
medyası ortamında kendi bulabildikleri özel iletişim alanlarının da
kısıtlanmasını öngörüyorsunuz ama bu mümkün değil. Bu bir anlamda yasayla,
örneğin Balkanlardan gelen soğuk havanın yeni bir kanun hükmünde kararnameyle
engellenmek istenmesi anlamına gelir, “Bir KHK çıkardık, bundan sonra soğuk
hava Balkanlardan gelmeyecek.” demenize benziyor. Çağın bu gelişimi karşısında
interneti âdeta bir intertehdit gibi görüp çağın en çağdaş iletişim unsurunu
böylesine engellemeye girişmenizi kınıyorum, bu konu da binlerce, milyonlarca
kişinin iletişiminin engellenmesi anlamına gelir diyorum. Benim 10 yaşındaki
oğlum bile yeri geldiğinde arkadaşlarına yayın yapıyor, bunu nasıl
engelleyebileceksiniz? Bunu engellemeniz zor ama başta siz öncelikle, özellikle
2019’a giderken görünen o ki insanların kendi aralarındaki haberleşmeyi dahi
engellemek üzere plan yapmaktasınız. O zaman madem bu konuda bu kadar ileri
gideceksiniz gelin bu hani “com.tr” diye biten yayınlar var, artık görünen o ki
bundan sonra, herhâlde bütün dünyada da böyle anılacak, “com.tr” yerine
“com.rte” demeyi planlıyorsunuz. (CHP sıralarından alkışlar) Bunu yapmayın
diyorum, bunu ancak diktatörlükler yapar diyorum. 
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Balbay. 
Söz sırası
Adalet ve Kalkınma Partisi Grubu adına Kırşehir Milletvekilimiz Sayın Salih
Çetinkaya’ya aittir. 
Buyurun Sayın
Çetinkaya. (AK PARTİ sıralarından alkışlar)
Süreniz üç
dakika. 
AK PARTİ GRUBU
ADINA SALİH ÇETİNKAYA (Kırşehir) – Sayın Başkan, değerli milletvekilleri; HDP
grup önerisi hakkında söz almış bulunmaktayım, bu vesileyle heyetinizi saygıyla
selamlıyorum.
Öncelikle,
hudutlarımızda ve bölgede güvenlik ve istikrarı sağlamak maksadıyla Suriye’nin
kuzey batısında Afrin bölgesinde PKK, KCK, PYD, YPG ve DEAŞ’a mensup
teröristleri etkisiz hâle getirmek, meşru müdafaa hakkını kullanmak, dost ve
kardeş bölge halkını bunların baskı ve zulmünden kurtarmak üzere 20 Ocakta
başlatılan Zeytin Dalı Harekâtı’nı başarıyla icra eden Mehmetçik’imize Cenab-ı
Hakk’tan muvaffakiyetler niyaz ediyorum. Bu vatan için canını ortaya koyan,
bedenini siper eden tüm şehitlerimize Allah’tan rahmet, yaralılarımıza acil
şifalar diliyorum.
Değerli
milletvekilleri, dünyanın birçok ülkesinde herhangi bir özel kanuni düzenleme
olmaksızın ve kamuoyuna hiçbir adli veya idari bilgilendirmede bulunmadan
internet sitelerine erişim engellenebilirken, Türkiye’de yasal olarak sınırları
açık bir şekilde çizilmiş, ölçülülük ve orantılılık ilkesini gözeten, internet
aktörleri tanımlanmış, sorumlulukları netleştirilmiş ve gerek Anayasa’mızda
gerekse de taraf olduğumuz uluslararası sözleşmelerde belirtilen meşru amaçlar
doğrultusunda internetin yasa dışı içeriğiyle mücadele yürütülmektedir. 
Ülkemizde
internet içerik ve düzenlemelerin usul ve esaslarını oluşturan 5651 sayılı özel
kanun ve ikincil düzenlemelerinde çocukların cinsel istismarı, müstehcenlik ve
fuhuş başta olmak üzere Anayasa’nın “Ailenin korunması ve çocuk hakları”
başlıklı 41’inci maddesi ve “Gençliğin korunması” başlıklı 58’inci maddesindeki
düzenlemelerin gereğine uygun olarak belirli suçlarla erişimin engellenmesi
düzenlemesine yer verilmiştir.
5651
sayılı Kanun, Anayasa’mızın özel olarak korunmasını öngördüğü başta aile,
çocuklar ve gençler olmak üzere belirli sosyal kesimlere yönelik suçların
kolayca işlenmesini önleyici özel bir kanun mahiyetindedir. Bilgi Teknolojileri
ve İletişim Kurumu tarafından gerçekleştirilen uygulamaların yüzde 99,75’i
çocukların cinsel istismarı, fuhuş, müstehcenlik ve kumar oynanması için yer ve
imkân sağlama suçlarına yöneliktir. Uygulanan erişim engellemeleri de birçok AB
ülkesinde olmamasına karşın her bir internet sitesinde ayrı ayrı hukuki ve
idari bilgilendirmeler yer almakta, ayrıca sosyal ve akademik çalışmalarda
kullanılmak üzere oransal istatistikler internet “btk.gov.tr” web sayfasında
belirli aralıklarla yayınlanmaktadır. 
(Mikrofon
otomatik cihaz tarafından kapatıldı) 
SALİH ÇETİNKAYA
(Devamla) – Sayın Başkanım… 
BAŞKAN –
Sözlerinizi tamamlamak üzere bir dakika ek süre veriyorum.
Sayın Çetinkaya,
buyurun. 
SALİH ÇETİNKAYA
(Devamla) – Teşekkür ediyorum Sayın Başkan. 
Hülasa, sonuç
itibarıyla burada terörle mücadele ve yasal şartları çizilmiş, çerçevesi
çizilmiş hususlarda internet ortamının güvenli kullanımı noktasında
devletimizin yürütmüş olduğu yasal düzenlemeler söz konusudur ve dünyanın tüm
ülkelerinde, yasal ülkelerinde ve demokratik ülkelerinde bu hususlar düzenlenmiştir
ve neticesinde aileler şu anda Türkiye’de çocuklarının güvenli internet
uygulamalarına erişimi noktasında âdeta çaba sarf etmektedirler. Halkımızın
talebi bu yöndedir ve bu yönde olmayan araştırma önergesi de toplum
gerçekliğiyle bağlaşmamaktadır. 
Önergenin
aleyhinde olduğumuzu belirtiyor, yüce Meclisi saygıyla selamlıyorum. (AK PARTİ
sıralarından alkışlar) 
BAŞKAN –
Teşekkür ederim Sayın Çetinkaya. 
Sayın
milletvekilleri, Halkların Demokratik Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir. 
Sayın
milletvekilleri, Cumhuriyet Halk Partisi Grubunun İç Tüzük’ün 19’uncu maddesine
göre verilmiş bir önerisi vardır, okutup işleme alacağım ve oylarınıza
sunacağım. 
Buyurun. 
3.- CHP Grubunun, Türkiye Büyük Millet Meclisi Gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, kanser tedavisinin tüm ülke genelinde aynı standart ve nitelikte
yapılması, tedavi süreçlerinin sağlıklı planlanabilmesi amacıyla Türkiye Büyük
Millet Meclisi Başkanlığına verilmiş olan (10/957) esas numaralı Meclis
Araştırması Önergesi’nin ön görüşmelerinin, Genel Kurulun 8 Şubat 2018 Perşembe
günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulunun
8/2/2018 Perşembe günü (Bugün) yaptığı toplantısında siyasi parti grupları
arasında oy birliği sağlanamadığından, grubumuzun aşağıdaki önerisinin İç
Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Engin
Özkoç
 Sakarya
 Grup
Başkan Vekili
Öneri: 
Türkiye Büyük
Millet Meclisi Gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan kanser tedavisinin tüm ülke genelinde aynı
standart ve nitelikte yapılması, tedavi süreçlerinin sağlıklı planlanabilmesi
amacıyla 10/957 Esas Numaralı Meclis Araştırma Önergesi’nin görüşmesinin Genel
Kurulun 8.2.2018 Perşembe günlü (Bugün) birleşiminde yapılması önerilmiştir.
BAŞKAN –
Önerinin gerekçesini açıklamak üzere Cumhuriyet Halk Partisi Grubu adına Bursa
Milletvekilimiz Sayın Ceyhun İrgil. 
Sayın İrgil,
süreniz beş dakika.
Buyurun. (CHP
sıralarından alkışlar)
CHP GRUBU ADINA
CEYHUN İRGİL (Bursa) – Sayın Başkanım, değerli milletvekilleri; çok teşekkür
ederim.
Arkadaşlar,
biliyorsunuz Dünya Kanser Günü 4 Şubattaydı. Aslında o vesileyle konunun biraz
daha farkındalığını artırabilmek ve gündeme getirebilmek adına bu konuda bir
önerge vermiştik. 
Size “Dünyanın
en güzel cümlesi nedir?” diye sorsam hepiniz farklı yanıtlar verirsiniz. Ama muhtemelen
birçoğunuz “Seni seviyorum.” cümlesini söylersiniz. Ama dünyanın en güzel
cümlesi “Tümörünüz iyi huylu çıktı.” cümlesidir. Bu konuya hepimiz vurgu
yapıyoruz fakat gereken önlemlerin alınması, standardizasyonunun sağlanması ve
en önemlisi hastalığın teşhis ve tedavisinde ülkede belli bir kalitenin
yükseltilmesi için çabamız yok. Maalesef bu kanser tedavisi ve teşhisi
olanaklarına sadece maddi imkânı olan insanlar daha kolay ve daha iyi
ulaşıyorlar. Bizim burada söylemek istediğimiz şey, en önemli konu,
istatistiklerimize göre şu anda kanser erken tanı ve teşhis merkezlerine
başvuru sayısının 5 kat arttığıdır. TÜİK verilerine göre de Türkiye
Cumhuriyeti’nde her 5 ölümden 1’i kanser nedeniyle olmaktadır. Bu kanser sayısı
ve oranının artışındaki asıl önemli noktalardan bir tanesi tedavi merkezlerinin
ve teşhis süreçlerinin önemini ortaya koymaktadır. 
Arkadaşlar,
burada bu korkunun büyümesi, bu süreçlerin giderek zorlaşması, sağlık
sistemindeki aksamalar maalesef başvuru sayılarını… Ve korkuyla sistem bozukluğu
bir araya geldiğinde ortaya çok enteresan rakamlar çıkıyor. Arkadaşlar, geçen
yıl bu ülkede hastanelere, hekime muayene için başvuru sayısı ne kadar biliyor
musunuz? 700 milyon. Yani nüfusumuzun neredeyse 7 katından fazla. 
Peki,
bunun temel ekonomik sonuçları nedir? Sadece geçen yıl kanser teşhisi ve
tedavisi için harcadığımız para aşağı yukarı 3 milyar euroya yakın oldu.
Arkadaşlar, bu, aynı zamanda 700 milyon tetkik, 700 milyon tahlil, 700 milyon
muayene demek ve 700 milyon çaba, uğraşı demek. 
Bütün
bunların belli bir standarda kavuşturulması ve bütün ülkede aynı nitelikte ve
aynı standartta tedavi ve teşhis yapılabilmesi için bu Meclis araştırma
önergesini verdik. Bunun amacı belli; bu, siyaset üstü bir mesele. Diyoruz ki
ülkede gereksiz yere tahliller yapılmasın, gereksiz tedavi yapılmasın,
geçenlerde Antalya’da ortaya çıktığı gibi, gördüğünüz gibi yanlış tedavi
olmasın; sadece imkânı olan, zengin olanlar, tanıdığı olanlar değil ülkenin
bütün insanları, herkes eşit bir şekilde kanser tedavisinden faydalansın. Çünkü
neden? Kanser herkese eşit muamele yapar, hiçbir insanı ayırmaz ve şu salonda
bulunanlar dâhil hepinizin başına gelecek; bundan kaçışınız yok. Her 4 kişiden
1’i kanser olacak, mutlaka. Bunun istatiksel sonucu bu. O yüzden ülkeyi bu konuda
hazırlamak lazım ama ülke açısından asıl sorun, çok ciddi ekonomik kayıplara
yol açıyor. Bilgisizlik, gereksiz tetkikler, gereksiz tahliller… Düşünün, 700
milyon muayenede her hekim 1 tane kanser “marker”ını gereksiz yere işaretlese
700 milyon yapıyor. Siz diyorsunuz ki millî ve yerli; işte 700 milyon tetkikin
parası İsviçre’ye, Amerika’ya, işte sizin “Millî ve yerli değil.” dediğiniz her
yere gidiyor paralar. Siz vatanseverliği sadece silah atmak, çarpışmak,
dövüşmek mi zannediyorsunuz? Vatanın imkânlarını, kaynaklarını, ülkenin
ekonomisini korumak da vatanseverliktir. O yüzden bu gereksiz filmler,
kaynaklar, tahliller, tetkikler, bunların azaltılması için, bunların belli bir
standarda bağlanması için bu araştırma siyaset üstü bir araştırmadır, o yüzden
buna destek vermenizi bekliyorum. 
Bütün hekim
arkadaşlar bilirler, hepimiz aynı sonuçlara katlanmak ve yaşamak zorunda
kalacağız, hepimizin başına bu sorunlar gelecek ama o zaman benim bu konuşmamı
hatırlayın ve deyin ki: “Bir zamanlar Mecliste bir adam vardı, ya, bize
hatırlatmıştı. Bak, bizim başımıza, evladımızın başına, eşimizin, çocuğumuzun,
annemizin başına neler geldi.” Lütfen, bu duyarlılıkla yaklaşmanızı bekliyorum
ve size son kez, bir kez daha hatırlatıyorum: Dünyanın en güzel cümlesi “Seni seviyorum.”
değildir, “Tümörünüz iyi huylu çıktı.”dır. O yüzden, bu konuda duyarlılık
bekliyorum.
Teşekkür ederim.
(CHP sıralarından alkışlar)
BAŞKAN – Biz
teşekkür ederiz Sayın İrgil, bu duyarlı konuşmanızdan dolayı. 
Söz sırası,
Milliyetçi Hareket Partisi Grubu adına Antalya Milletvekilimiz Sayın Ahmet
Selim Yurdakul’a aittir.
Sayın Yurdakul,
süreniz üç dakika. 
Buyurun. (MHP
sıralarından alkışlar)
MHP GRUBU ADINA
AHMET SELİM YURDAKUL (Antalya) – Teşekkürler.
Sayın Başkan,
değerli milletvekilleri; Cumhuriyet Halk Partisinin kanser vakaları önergesi
üzerine Milliyetçi Hareket Partisi adına söz aldım. 
Muhterem
vatandaşlar, ülkemizde 2010 yılında 1,5 milyon olan kanser teşhis sayısı 2016
yılında 2 milyon 172 bin 316’ya ulaştı. Yayınlanan son resmî istatistiklere
göre 2014 yılında kadınlarda en çok görülen kanser vakası yüz binde 43’le meme
kanseridir. Erkeklerde ise en çok rastlanan kanser yüz binde 52,5’la akciğer ve
solunum sistemi kanseridir. 
Ülkemiz kanser
alanında tedavi kapasitesine sahip olmakla birlikte artık hastalıkların
tedavisinden ziyade bu hastalıkların oluşmasını engelleyecek ve
vatandaşlarımızı koruyacak bir sağlık seferberliği başlatılmalıdır.
2009’dan 2015
yılına onkoloji ilaçlarının genel ilaç tüketimi içindeki kompozisyonu yüzde
8,4’ten yüzde 11,1’e yükselirken, kanserin ülkemize bir yıllık faturası da 3
milyar dolar olmuştur. Bunun en büyük nedenlerinden birkaçı, tütün kullanımı,
gıda güvenliğine ve çevre sağlığına yönelik tehditler ve ekonomik kaygı
gerekçesiyle bu tehditlerin bertaraf edilmesi yönünde yeterince mücadele
edilmemesidir.
Milliyetçi
Hareket Partisinin sağlığa bakışı gıda ve çevre güvenliğini de içeren bütüncül
bir yapı içerisindedir. Biz, gerçekten, millî bir politika çerçevesinde
vatandaşlarımızı hastalıklar meydana gelmeden korumak üzere bir sağlık yol
haritası programı meydana getirdik. Aktif bir şekilde tütün tüketiminin
kontrolü, çevre kirliliğinin azaltılması, temiz su kaynaklarının korunması,
günlük fiziksel aktivitelerin artırılması ve obeziteyle mücadele ve alkol tüketiminin
azaltılması yoluyla kansere sebep olan etkenleri ortadan kaldırabiliriz. Bu
nedenle, aile hekimliği başta olmak üzere birinci basamak sağlık hizmetlerini
çağımıza ve tıp alanında meydana gelen gelişmelere uygun bir hâle getirerek
koruyucu sağlık hizmetlerini tüm ülkeye yayacak ve bunu ücretsiz olarak
sağlayacağız. 
Konuşmama son
vermeden önce, sayın CHP milletvekilinin birkaç sözüne de açıklama getirmek
isterim bir doktor olarak. Şu anda ülkemizde hemen hemen tüm kanserlerin
tedavisi hastanelerimizde rahatlıkla yapılabilmektedir. Hem tanı yöntemleri hem
de tedavi için gerekli tüm ilaçlar ülkemizde mevcuttur. Ancak burada önemli
olan nokta, kanser hastalığı oluşmadan önce bunu engellersek işte o zaman hem
vatandaşlarımızın sağlığını aktif olarak korumuş oluruz hem de ülkemize
maliyetini son derece az bir seviyeye ulaştırmış oluruz.
Genel Kurula
saygılarımı sunarım. (MHP ve CHP sıralarından alkışlar)
BAŞKAN –
Teşekkür ediyorum Sayın Yurdakul.
Söz sırası,
Halkların Demokratik Partisi Grubu adına Van Milletvekilimiz Sayın Bedia
Özgökçe Ertan’a aittir.
Sayın Özgökçe
Ertan, süreniz üç dakika.
Buyurun. (HDP
sıralarından alkışlar)
HDP GRUBU ADINA
BEDİA ÖZGÖKÇE ERTAN (Van) – Teşekkür ediyorum Sayın Başkan.
Biz de bu konuyu
oldukça önemsediğimizi ve bir Meclis araştırması açılması gereğini belirterek
başlamak istiyoruz. Maalesef, çağın hastalığı olarak adlandırılan kanser
hastalıkları hem ülkemizin hem de dünyanın en önemli sağlık sorunu olarak
duruyor. 
Araştırmalara
göre dünyada her yıl 15 milyon kişiye kanser tanısı konulmakta, yaklaşık 8
milyon insan kanserden ölmekte ve 32 milyonun üzerinde kişi de kanserle
yaşamını sürdürmektedir. Ülkemizde de her yıl yaklaşık 150 bin kanser tanısı
konulmakta ve 100 binden fazla yurttaş bu nedenden ötürü yaşamını yitirmektedir.
Üstelik kanser hemen her ülkede yıllık yüzde 1, yüzde 2 oranında artış
göstermektedir. Etkili önlem alınmazsa dünya genelinde kanser yükünün artarak
2030 yılında 26 milyon yeni tanı kanser vakasına ve 17 milyon ölüme ulaşacağı
ve bu artıştan da ülkemizin de içinde bulunduğu gelişmekte olan ülkelerin
etkileneceği tahmin edilmektedir. 
Hâl böyle iken,
yakın gelecekte kanserin kronik bir vaka olarak muamele göreceğini düşünüyoruz
çünkü nasıl ki yeryüzünde devam eden savaşların, çatışmaların en önemli itici
gücü silah endüstrisi ise kanser hastalıklarının da tüm teknolojik ve bilimsel
ilerlemelere karşın hâlâ çaresiz kalmasında da ilaç endüstrisinin önemli bir
etkisi vardır. Dünyada her yıl 100 milyarlarca dolar kanser hastalıklarının
tedavisine harcanırken Türkiye’de de bu rakamın 3 milyar dolara yakın olduğu
düşünülüyor. Evet, durum bu iken sosyal devlet olmanın bir gereği olarak çok
yüksek maliyeti olan kanser hastalıklarının tedavisinde hastalara maddi destek
sağlanması gerekirken, Sağlık Bakanlığı her dönem kanserli hücre yayılımını
önleyici ilaçların kullanımına yönelik ödemeleri sınırlandırmaktadır ne yazık
ki. Öyle ki kimi hastalar bir ilacın peşinden aylarca koşmak zorunda kalırken
kimi hastaların ömrü ise ilaç aramaya dahi yetmemektedir. Hükûmet artık sağlık
politikasını yurttaş odaklı değil, kâr amaçlı oluşturmaktadır ne yazık ki. Bu
ülkenin vatandaşları, bulamadıkları ya da ulaşamadıkları ilaçlar için başka
ülkelere gitmektedirler. Bunu sadece kanser ilaçlarında değil bir bütün olarak
sağlık politikasında görüyoruz, devletin hasta garantisi verdiği şehir
hastanelerinde görüyoruz. 
Hükûmetin
toplumsal bir sorun olan kanser hastalığına bakış açısının en somut yansıması
2013 yılında Tekirdağ’da olmuştu, hatırlayacaksınız. Geçtiğimiz günlerde
yaşamını yitiren kanser hastası Dilek Özçelik ilaçlarının temini için dönemin
Çevre ve Şehircilik Bakanı Erdoğan Bayraktar’dan yardım istemiş ancak o Bakan
ilaçların teminini sağlamak yerine en iyi bildiği şeyi yapıp sadaka vermeye
kalkışmıştı. Son açıklamalara göre Türkiye'de toplamda 267 kalem onkoloji
ilacının temininde sorunlar yaşanmaktadır.
(Mikrofon
otomatik cihaz tarafından kapatıldı) 
BEDİA ÖZGÖKÇE
ERTAN (Devamla) – Sayın Başkan, cümlemi tamamlamak isterim.
BAŞKAN –
Sözlerinizi tamamlamak üzere bir dakika ek süre veriyorum.
Buyurun.
BEDİA ÖZGÖKÇE
ERTAN (Devamla) - Devlet her sene 25 milyara yakın ilaç yardımını azaltmak için
ilk olarak ne yazık ki kanser hastalarının ilaçlarını temin etmelerini
güçleştiriyor. Bir an önce bu politikadan vazgeçmeli ve günübirlik önlemler
almaktan vazgeçmelidir. Biz çağrımızı yapıyoruz, bu konuda bir Meclis
araştırmasının açılması elzemdir. Bu konuda CHP’nin verdiği grup önerisini
desteklediğimizi belirtmek istiyorum.
Hepinize
saygılar sunuyorum. (HDP ve CHP sıralarından alkışlar) 
BAŞKAN –
Teşekkür ederim Sayın Özgökçe Ertan.
Söz sırası
Adalet ve Kalkınma Partisi Grubu adına Kahramanmaraş Milletvekilimiz Sayın
Mehmet İlker Çitil’e aittir.
Süreniz üç
dakika.
Buyurun. (AK
PARTİ sıralarından alkışlar) 
AK PARTİ GRUBU
ADINA MEHMET İLKER ÇİTİL (Kahramanmaraş) – Sayın Başkan, değerli
milletvekilleri; CHP grup önerisi hakkında AK PARTİ Grubumuz adına aleyhte söz
almış bulunmaktayım. Bu vesileyle Genel Kurulu saygılarımla selamlıyorum. 
Sözlerime
başlamadan önce, sınırımızda devam etmekte olan Zeytin Dalı Harekâtı’nda şehit
düşen kahraman evlatlarımıza Allah’tan rahmet, aziz milletimize sabır, metanet
ve başsağlığı diliyorum.
Değerli
milletvekilleri, kanser beraberinde getirdiği sağlık sorunlarının yanı sıra
maddi ve manevi yönden uzun süreli mücadele gerektiren bir hastalıktır.
Ülkemizdeki en son resmî rakamlar değerlendirildiğinde bir yıl içerisinde
yaklaşık 96.200 erkek ve 67.200 kadının kanser teşhisi aldığı gözükmektedir.
Sayın
milletvekilleri, son beş yılı değerlendirecek olursak da erkeklerde en sık
görülen kanserler akciğer ve prostat kanseriyken, tütüne bağlı kanserler de
önemini korumaya devam etmektedir. Kadınlarda en sık görülen dört kanserden en
başta geleni meme kanseri olmaktadır. Hem erkeklerde hem kadınlarda bağırsak
kanseri üçüncü sırada en sık görülen kanser türüdür. Çocukluk çağlarında ise
lösemi en sık görülen kanser türü olmaktadır. Sağlık Bakanlığımızın Sağlıkta
Dönüşüm Programı’yla toplum tabanlı kanser taramalarına yönelik ülke genelinde
kanser erken teşhis tarama ve eğitim merkezleri olarak adlandırılan KETEM
kurulmuş olup hâlihazırda ülkemizde 33'ü mobil olmak üzere, 198 adet KETEM
ünitemiz mevcuttur. KETEM merkezlerimize yenilerinin eklenmesi için de gerekli
çalışmalar devam etmektedir.
Kanser
kontrolünde ise Bakanlığımızın yapmış olduğu çalışmaları özetlemek gerekirse
2002 yılında sadece 2 ilde olan kanser kayıt merkezimiz bugün 81 ilimizde
vatandaşlarımıza hizmet vermektedir. 33 mobil KETEM’le kanser tarama hizmetini
vatandaşımızın ayağına kadar götürmekteyiz. Yılda yaklaşık 7 milyon
vatandaşımıza ücretsiz tarama imkânı sunmaktayız. İzmir Kanser Kayıt Merkezimiz
Kuzey Afrika ve Batı Asya’nın eğitim merkezi olurken 8 adet kayıt merkezimiz de
akredite edilmiştir. Birinci basamakta kanser tarama rakamlarımız kısa sürede 4-5
misline çıkmıştır.
Değerli
milletvekilleri, ülkemizde ve dünyada en sık ve en ölümcül olarak görülen
kanser türlerinden olan meme kanseri taramaları 40 yaşından itibaren kadın
nüfusumuza gelişmiş teknolojiye sahip mamografi cihazlarıyla yapılmaktadır. Yine,
kalın bağırsak kanseri taramaları, dışkıda gizli kan saptama ve kolonoskopi
yoluyla yapılmaktadır.
Rahim ağzı
kanserleri açısından ise tarama testleri KETEM ve aile sağlığı merkezlerimizde
yapılmaktadır. Bakanlığımızın bu hususta ücretsiz taramalar yaparak koruyucu
sağlık hizmetleri alanında her zaman olduğu gibi, reform niteliğinde önemli
adımlar attığı da görülmektedir. Halk sağlığını tehdit eden konularda Hükûmet
olarak gerekli tedbirleri alarak reform niteliğindeki politikaları uygulamaya
geçirmiş bulunmaktayız. Bu vesileyle hâlihazırda ülke genelinde aynı standart
ve nitelikte devam etmekte olan hizmetlerimiz için ise Meclis araştırması
açılmasını...
(Mikrofon
otomatik cihaz tarafından kapatıldı) 
MEHMET İLKER
ÇİTİL (Devamla) – ...uygun bulmadığımızı buradan ifade etmek istiyorum.
Ben de bir
dakika süre alırsam...
BAŞKAN –
Sözlerinizi tamamlamak üzere bir dakika ek süre veriyorum.
Buyurun.
MEHMET İLKER
ÇİTİL (Devamla) – Benden önceki konuşmacılar özellikle hem sağlıkta hem
kanserle mücadelede çok büyük paralar harcandığı ifade etmektedirler. Oysa
yapılan araştırmalar sonucunda Türk vatandaşlarımızın sağlık hizmetlerinden
memnuniyet oranı en yüksek noktadadır ve diğer ülkelere göre dünya genelinde en
çok sağlık memnuniyetini en az personelle ve en az finansmanla yapan bir
ülkeyiz. Ben bundan dolayı emek veren tüm sağlıkçılarımızı, Cumhurbaşkanımız
başta olmak üzere, Başbakanımızı ve sağlık bakanlarımızı tebrik ediyorum. 
Buradan da şunu
ifade etmek istiyorum: Söz sağlık ve benden önceki yerinden konuşan
milletvekillerimiz Tabipler Birliğiyle alakalı söz aldılar. Ben Tabipler
Birliğini kınadığımı buradan ifade ediyorum. Hekim olmam hasebiyle, geçmişten
bu yana hekim hakları dışında her türlü şeye giren, burnunu sokan, terör
konusunda altyapıyı oluşturan, hatta kaosa götürme şeklinde maşa olan bu
hekimleri, başında da “Türk” ibaresini kullandıklarından dolayı kınıyorum.
Oysaki hekim haklarını savunmak, Hükûmetimizde ve Sağlık Bakanlığımızda sağlığa
yönelik hizmetler açısından istişare etmenin çok daha uygun olacağını
düşünüyor, bu vesileyle de ekran başında bizleri izleyen aziz milletimizi ve
Genel Kurulu saygılarımla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Çitil. 
Sayın
milletvekilleri, gruplar adına konuşmalar tamamlanmıştır.
Şimdi Cumhuriyet
Halk Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Sayın
milletvekilleri, gündemin “Oylaması Yapılacak İşler” kısmına geçiyoruz. 
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- 670 Sayılı Olağanüstü Hal Kapsamında Alınması Gereken
Tedbirler Hakkında Kanun Hükmünde Kararname (1/755) ve İçtüzük’ün 128’inci
Maddesine Göre Doğrudan Gündeme Alınmasına İlişkin Türkiye Büyük Millet Meclisi
Başkanlığı Tezkeresi (S. Sayısı: 420) (x)
BAŞKAN - Bu
kısmın 1’inci sırasında yer alan, 670 Sayılı Olağanüstü Hâl Kapsamında Alınması
Gereken Tedbirler Hakkında Kanun Hükmünde Kararname (1/755) ve İç Tüzük’ün
128’inci Maddesine Göre Doğrudan Gündeme Alınmasına İlişkin Türkiye Büyük
Millet Meclisi Başkanlığı Tezkeresi’nin açık oylamasını yapacağız. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir. 
Oylama için beş
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığa
ulaştırmalarını rica ediyorum. Ayrıca, vekâleten oy kullanacak sayın bakanlar
var ise hangi bakana vekâleten oy kullandığını, oyun rengini ve kendisinin ad
ve soyadı ile imzasını da taşıyan oy pusulasını yine oylama için verilen süre
içerisinde Başkanlığa ulaştırmalarını rica ediyorum. 
Oylama işlemini
başlatıyorum. 
(Elektronik
cihazla oylama yapıldı)
BAŞKAN – Sayın
milletvekilleri, 670 Sayılı Olağanüstü Hal Kapsamında Alınması Gereken
Tedbirler Hakkında Kanun Hükmünde Kararname ve İçtüzük’ün 128’inci Maddesine
Göre Doğrudan Gündeme Alınmasına İlişkin Türkiye Büyük Millet Meclisi
Başkanlığı Tezkeresi’nin açık oylama sonucu:
“Kullanılan oy sayısı : 201
Kabul  : 184
Ret  : 17 (x)
 Kâtip Üye Kâtip
Üye
 Vecdi Gündoğdu Bayram
Özçelik
 Kırklareli Burdur”
Bu sonuca göre
kanun hükmünde kararname kabul edilmiş ve kanunlaşmıştır.
Sayın
milletvekilleri, gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz.
2’nci sırada yer
alan, 695 Sayılı Olağanüstü Hal Kapsamında Bazı Tedbirler Alınması Hakkında
Kanun Hükmünde Kararname ile İçtüzük’ün 128’inci Maddesine Göre Doğrudan
Gündeme Alınmasına İlişkin Türkiye Büyük Millet Meclisi Başkanlığı
Tezkeresi’nin görüşmelerine başlayacağız. 
2.- 695 Sayılı Olağanüstü Hal Kapsamında Bazı Tedbirler
Alınması Hakkında Kanun Hükmünde Kararname (1/906) ile İçtüzük’ün 128’inci
Maddesine Göre Doğrudan Gündeme Alınmasına İlişkin Türkiye Büyük Millet Meclisi
Başkanlığı Tezkeresi (S. Sayısı: 511) (x)
BAŞKAN –
Komisyon? Yerinde.
Hükûmet?
Yerinde.
Başkanlık
Tezkeresi 511 sıra sayısıyla bastırılıp dağıtılmıştır.
Kanun hükmünde
kararnamenin tümü üzerinde söz isteyenler: Gruplar adına, Cumhuriyet Halk
Partisi Grubu adına Çorum Milletvekilimiz Sayın Tufan Köse; Milliyetçi Hareket
Partisi Grubu adına Kahramanmaraş Milletvekilimiz Sayın Fahrettin Oğuz Tor;
Halkların Demokratik Partisi Grubu adına Adana Milletvekilimiz Sayın Meral
Danış Beştaş… (Uğultular)
Sayın milletvekilleri,
lütfen… 
Grup adına ilk
söz, Cumhuriyet Halk Partisi Grubu adına Çorum Milletvekilimiz Sayın Tufan
Köse’ye aittir.
Sayın Köse,
süreniz on dakika.
Buyurun. (CHP
sıralarından alkışlar) 
CHP GRUBU ADINA
TUFAN KÖSE (Çorum) – Sayın Başkan, değerli milletvekilleri; kanun hükmünde
kararname hakkında söz aldım, yüce Meclisi saygıyla selamlıyorum. Ama o konuya
geçmeden hemen önce şeker üreticilerinin bulunduğu bir kentin milletvekili
olarak, şeker fabrikasının da bulunduğu bir kentin milletvekili olarak şeker
fabrikalarında çalışan geçici işçilerin sorununa kısaca da olsa değinmek
istiyorum.
Şeker
fabrikasında on yıldan yirmi beş yıla, yirmi altı yıla kadar… (AK PARTİ
sıralarından uğultular) 
BAŞKAN – Sayın
Köse, lütfen…
Sayın
milletvekilleri, Adalet ve Kalkınma Partisi Grubunun saygıdeğer
milletvekilleri, lütfen, arkadaşlar, yerlerimize oturur muyuz… Hatip
arkadaşımız kürsüye çıktı. 
TUFAN KÖSE
(Devamla) – Değerli arkadaşlar, şeker fabrikalarında geçici işçilerin sorunları
var. Adalet ve Kalkınma Partili milletvekillerine de bu sorunlar yansıyordur,
tahmin ediyorum bizim Çorum milletvekillerine de yansıyordur. Geçici işçilerle
ilgili uzun yıllardır var olan talebe rağmen Hükûmetiniz tarafından herhangi
bir düzenleme yapılmadı. Bu taşeron işçilerle ilgili yapılan, kanun hükmündeki
kararnameyle yapılan değişikliklerde de bunların sorunlarına ilişkin herhangi
bir çözüm üretilmedi. Yaklaşık otuz yıla yakındır şeker fabrikalarında geçici
işçi statüsünde çalışan insanlar var. Bunlar üç ay, altı ay -dokuz ay oldu en son
düzenlemeyle birlikte- çalışıyorlar ama kalıcı bir işleri yok, gelecek
güvenceleri yok. Bu konuda acilen bir düzenleme yapılması insan hakları
bakımından da çok önemli, emekçiler bakımından da çok önemli, benim yaşadığım
memlekette yaşayan 100’e yakın geçici işçi bakımından da çok önemli. Bunu
buradan Hükûmetle ve iktidar partisinin milletvekilleriyle paylaşmak istiyorum.

Değerli
arkadaşlar, yaklaşık bir buçuk yıldır bir olağanüstü hâl rejimiyle birlikte
yaşıyoruz. Şimdi, 15 Temmuzda bir hain darbe girişimi oldu. Türk milleti
sağcısıyla solcusuyla, genciyle yaşlısıyla ve Parlamentoda grubu bulunan bütün
partilerin milletvekillerinin ortak mücadelesiyle bu hain darbe girişimini biz
püskürttük hep beraber. Başarılı olamadılar, başarılı olma ihtimalleri de yoktu
ama hain darbe girişimi bahane edilerek bundan beş gün sonra, 20 Temmuz günü bu
memlekette bir darbe yaşandı ve bir buçuk yılı aşkındır süren bir olağanüstü
hâl rejimiyle yönetiliyoruz. Tabii, bir buçuk yıldır Türkiye’nin yaşadığı
sıkıntıdaki en büyük pay sahibi, iktidar kadar, bu iktidarın olağanüstü hâl
kararnameleriyle yaptığı düzenlemelere yasal olarak bir engel getirmeyen
Anayasa Mahkemesidir. En büyük vebal iktidarla beraber Anayasa Mahkemesine de
aittir. Şimdi, OHAL kararnameleriyle Meclis, fiilen, hepimizin gördüğü gibi,
ortadan kaldırılmıştır. Yani Meclisin yasama yetkisi, olağanüstü hâl
kararnameleriyle, başında Cumhurbaşkanının bulunduğu Hükûmete tevdi edilmiştir.
Demokratik düzende var mı böyle bir anlayış? Bir buçuk yıldır… 
Şimdi, neler yapılıyor
bu olağanüstü hâl kararnameleriyle? Mesela PTT’ye alınacak memurlarda 657
sayılı Devlet Memurları Kanunu’na ilişkin hükümler uygulanmasın diyor; hepimiz
görüyoruz, biliyoruz. Kış lastiğiyle ilgili düzenlemeler yapılıyor. Taşeron
işçilerle ilgili düzenlemeler yapılıyor. Hâlbuki taşeron işçilerle ilgili
yapılacak düzenlemeler burada komisyona gelse, sivil toplum örgütlerinin
gözlemine ve bilgilerine arz edilse idi bugün taşeron işçilerle ilgili
yaşadığımız sorunların birçoğunu yaşamayacaktık. 
Neler yaşıyoruz?
Mesela, örnek olsun. Bu geçici işçilerden, taşeron şirketlerde çalışan
işçilerden yemekhanede çalışan işçiler yemek bedeli işçilikten fazla olduğu
için bu kanun hükmünde kararnamenin kapsamına girmiyor. Örnek olsun,
hastanelerin tıbbi görüntüleme merkezlerinde çalışan işçiler; röntgende, MR’da,
ultrasonda, tomografide çalışan işçiler, geçici işçiler, taşeron şirketinin
işçileri bu kanun hükmünde kararnamenin kapsamına girmiyor. 
İşin esasında bu
projeyi bizden çaldınız. Bizim 2015’teki seçim beyannamemizde taşeron işçilerin
kadrolara alınacağına dair taahhüdümüz vardı. Ama bizim taahhüdümüz, bunu
Meclise getireceğiz, sivil toplum örgütleriyle, taşeron firmalarda çalışan
işçilerin temsilcileriyle, sendikalarla beraber tartışacağız, geniş bir demokratik
platformun vereceği karara göre bir kanun hazırlanacaktı. Ama bizden çaldınız,
neyse dedik ama bir de aldınız, bunu bozdunuz. 
Şimdi, yine, bu
taşeronla ilgili yaptığınız düzenlemede güvenlik soruşturması getiriyorsunuz,
haklarından feragat şartı getiriyorsunuz, sınav şartı getiriyorsunuz. Yani
nedir? Siz MİT Müsteşarı mı alıyorsunuz? Ki Mit Müsteşarının bile güvenlik
soruşturmasının olmadığını hepimiz biliyoruz. Emniyet İstihbarat Daire Başkanı
mı alıyorsunuz yahut polis mi alıyorsunuz da bunlardan güvenlik soruşturmasını
istiyorsunuz? Herhâlde bunun da altında yatan bir şey var. Size göre
düşünmeyen, sizin gibi bakmayan insanları bu haktan bile yararlandırmamak
niyetinde olmalısınız ki böyle bir şey getiriyorsunuz. 
On yıldır, on
iki yıldır, on beş yıldır kamuda hizmet alımı yoluyla çalışan işçilerin niye on
yıllık, on iki yıllık kıdem, ihbar tazminatlarından vazgeçmesi şartını
getiriyorsunuz? Yani hangi insan hakkına sığıyor bu? Hani emeğin yanındaydık
biz, hani yoksulların yanındaydık, hani yoksullukla mücadele için gelmiştiniz
gelirken 2002’de iktidara? Nerede yoksullukla mücadele bu yasal düzenlemenin,
kanun hükmünde kararnameyle yapılan düzenlemenin içinde?
Şimdi,
arkadaşlarım, kanun hükmünde kararname düzeniyle demokratik bir toplum
yönetilemez. Diliyorum iktidara geldiğimizde yapacağımız tek şey şu: Bu kanun
hükmünde kararnameleri iptal etmeyeceğiz, bu kanun hükmünde kararnamelerin
tamamını, amacıyla ilgisi olmayan kanun hükmünde kararnamelerin tamamını,
olağanüstü hâlin süresiyle ilgisi olmayan kanun hükmünde kararnamelerin
tamamını yok hükmünde sayacağız. (CHP sıralarından alkışlar) İptal etmeyeceğiz,
yok hükmünde sayacağız çünkü olağanüstü hâlin ilan ediliş sebebi belli; terörle
mücadele, darbe girişimiyle mücadele edecektik biz. Darbe girişimini biz
bertaraf ettik, üstelik de ulus olarak bertaraf ettik, 80 milyon olarak
bertaraf ettik. Yani sadece Cumhurbaşkanının çalışmasıyla ya da nerede olduğu
belli olmayan Başbakanın çabasıyla değil; o gün burada, Mecliste bulunan
milletvekillerinin de gayretiyle bu darbe girişimini engelledik ama yirmi gün
sonra Hükûmet geldi, bir darbe yaptı. O yüzden, biz yok hükmünde sayacağız
çünkü amaçla ve süreyle sınırlı olmayan, amacını aşan, süresini aşan kanun
hükmünde kararnameler yok hükmündedir.
Şimdi, ne yapmışlar
yine kanun hükmünde kararnameyle? Yüz binin üzerinde kamu personelini işten
çıkarmışlar; yüzlerce, binlerce sivil toplum örgütünü kapatmışlar. Ya, bunların
hiç mi birisinin haklı olduğu taraflar yok? Az evvel bir arkadaşımız söyledi,
bankayı açan burada, iktidarda; bankaya hesap açtıran, cezaevinde, işinden
atılmış, aşından olmuş. Böyle bir kanun hükmünde kararname düzeni olabilir mi?
Ha, olabilir, böyle bir düzen ancak zaten yapılan bir darbeyle hayata
geçirilebilir, gerçekleştirilebilir.
Yani Türkiye
Büyük Millet Meclisi, arkadaşlar, yasama yetkisi parçalanmış, bir oyun
bahçesine döndürülmüş, zevahiri kurtarmak için bizler de burada, oyun
bahçesinde oyun oynayan çocuklara dönmüşüz, hiçbirimizin yaptığı bir şey yok.
Bakın, Mecliste en ufak bir heyecan var mı? AKP sıralarının tamamı kendi
aralarında sohbet ediyorlar, sadece sayın grup başkan vekili -o da hemşehri
kıyağı yapıyor herhâlde- dinliyor bizi, hiç dinleyen yok bizi. Demek ki
Meclisin heyecanı kalmamış. Bizler milletvekiliyiz arkadaşlar, oyun oynamıyoruz
burada, ülkemizin 21’inci yüzyıldaki geleceğini konuşuyoruz. Bu düzen böyle
devam edemez.
Bakın, kanun
hükmünde kararname düzeninde Sayın Cumhurbaşkanı geçen hafta gene bir şeyler
söylemiş, çıkmış -muhtarlara mı söylüyor, başka birilerine mi söylüyor
bilmiyorum- diyor ki: “Artık Türkiye ne Osmanlı’nın hasta adamı ne ilk kuruluş
yıllarındaki çömez Türk devleti -yani Atatürk dönemini kastediyor- ne de
1970’lerin, 1990’ların güçsüz devletidir.” Şimdi, Sayın Cumhurbaşkanı, size
buradan seslenmek istiyorum, 80 milyon halkımıza da seslenmek istiyorum,
dinliyorlarsa Adalet ve Kalkınma Partili milletvekillerine de seslenmek
istiyorum: Bakın, sizin “çömez devlet” dediğiniz dönemde yedi düvele karşı
dünyanın ilk Ulusal Kurtuluş Savaşı’nı verdi bu memleket “çömez devlet”
dediğiniz zamanda. Uluslararası camianın eşit ve onurlu bir üyesiydi. Ağır
sanayiyi o dönemde gerçekleştirdi. Birçok devrimi, sağdan sola doğru yazılan
yazıyı soldan sağa doğru getirip binde 1’lerde, yüzde 4’lerde olan kadın-erkek
okuma oranlarını yüzde 99’lara çıkardı o dönemde. Yine sizin… “Osmanlı hasta
devlet.” diyorsunuz, tarihe de saygınız yok. Elbette Osmanlı’nın zayıf, güçsüz
olduğu dönemler vardı, yok demiyorum. Bizim de eleştirdiğimiz dönemler vardı ki
siz onları biz eleştiriyoruz diye de savunursunuz, Osmanlı’yı her koşulda,
hatasıyla da savunursunuz. İşin esasında o işi tarihçilere bırakmak gerekir.
Osmanlı hasta devletti ama bir cumhurbaşkanı tarihinden utanamaz. 
Yine
“70’li, 90’lı yılların güçsüz Türkiye Cumhuriyeti.” diyor. Bakın, 70’li
yıllarda bu memlekette Amerikan üsleri kapatılmıştı, hatırlıyor musunuz? (CHP
sıralarından alkışlar) Haşhaş ekimi serbest bırakılmıştı. Beşparmak Dağlarına
yazılmıştı “Tam bağımsız Türkiye.” şiarı, Mustafa Kemal Atatürk’ün şiarı. Yine,
şimdi “Afrin Operasyonu” “Afrin Operasyonu” “Afrin Operasyonu” diyorsunuz;
tamam, ne güzel, terörü temizlemek üzere gitmişsiniz, nerede duracağınızı da
bilmiyorsunuz işin esasında ama 90’lı yıllarda, o “güçsüz devlet” dediğiniz
90’lı yıllarda Kuzey Irak’ta, tam 35 kilometre derinliğe kadar girilerek sınır
ötesi operasyonlar yapılıyordu. Yani tarihinden utanan bir cumhurbaşkanı benim
kanıma dokunuyor arkadaşlar, vicdanımı sızlatıyor. “Yazıklar olsun.” diyorum
buradan Sayın Cumhurbaşkanına. Yani konuşurken biraz dilin terazisi olmalı.
70’li yıllarda, 90’lı yıllarda, 20’li yıllarda da iyi yapılan işler vardır,
kötü yapılan işler vardır. Bugün de iyi yapılan işler vardır, kötü yapılan
işler vardır. 
(Mikrofon
otomatik cihaz tarafından kapatıldı) 
TUFAN
KÖSE (Devamla) – Tamamlıyorum Sayın Başkan. 
BAŞKAN
– Sözlerinizi tamamlamak üzere ek bir dakika süre veriyorum Sayın Köse.
Buyurun.
TUFAN
KÖSE (Devamla) – Bu anlamda, bu 21’inci yüzyılda, 2017 yılında Türkiye
Cumhuriyeti’nin demokraside geldiği noktaya yakışmayan olağanüstü hâl rejiminde
çıkarılan kanun hükmünde kararnamelerin amacına aykırı olanlarını, süresiyle
sınırlı olmayanlarını yok hükmünde sayacağız, 80 milyona bunun taahhüdünü
veriyoruz. Tarihimizden de onur duyuyoruz.
Hepinizi
saygıyla selamlıyorum. (CHP sıralarından alkışlar) 
MEHMET
NACİ BOSTANCI (Amasya) – Sayın Başkan…
BAŞKAN
– Buyurun Sayın Bostancı.
MEHMET
NACİ BOSTANCI (Amasya) – Sayın konuşmacı “tarihinden utanan Cumhurbaşkanı”
“Yazıklar olsun.” diyerek bir sataşmada bulundu. Bu çerçevede…
BAŞKAN
– Buyurun Sayın Bostancı.
VII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Çorum
Milletvekili Tufan Köse’nin görüşülmekte olan 695 sayılı Kanun Hükmünde
Kararname’nin tümü üzerinde CHP Grubu adına yaptığı konuşması sırasında AK PARTİ
Genel Başkanına sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; tarihten hiçbir
şekilde utanmıyoruz. Sayın Cumhurbaşkanımızın da hiç öyle bir ifadesi yok Tufan
Bey. 
Yakın zamanlara
ilişkin eleştiriler olabilir. Sizler de çeşitli eleştiriler yapıyorsunuz.
Muhtemelen AK PARTİ’nin şu on altı yıllık iktidar dönemine –hâlihazırdaki-
eleştirileriniz var. Siz de tarihi eleştiriyorsunuz çünkü on altı yıl da
tarihin bir parçası oluyor. Tarihe yönelik eleştiri ile tarihten utanmak
şüphesiz, siz de takdir edersiniz ki birbirinden farklı. 
Biz
cumhuriyetten onur duyuyoruz, bütün tarihimizden, Osmanlı’dan da onur
duyuyoruz. Bunları birbirinin rakibi olarak değil, birbirini tamamlayan bir
tarihsel süreklilik olarak görüyoruz. 
AK PARTİ,
cumhuriyet hükûmetleri kuran bir parti ve bizim iddiamız, Türkiye
Cumhuriyeti’nin geçmiş tarihte onur ve gurur duyduğumuz Osmanlı
İmparatorluğu’ndan daha ihtişamlı bir geleceği kurma iddiasıdır. Eminim sizler
de bunun ortağısınız. Eleştirileri böylesine ihtişamlı bir geleceğin kurucu
unsuru olarak görmek gerekir diyorum. 
Teşekkür
ediyorum. (AK PARTİ sıralarından alkışlar) 
BAŞKAN –
Teşekkür ederim Sayın Bostancı. 
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
2.- 695 Sayılı Olağanüstü Hal Kapsamında Bazı Tedbirler
Alınması Hakkında Kanun Hükmünde Kararname (1/906) ile İçtüzük’ün 128’inci
Maddesine Göre Doğrudan Gündeme Alınmasına İlişkin Türkiye Büyük Millet Meclisi
Başkanlığı Tezkeresi (S. Sayısı: 511) (Devam)
BAŞKAN – Sayın
milletvekilleri, şimdi söz sırası Milliyetçi Hareket Partisi Grubu adına
Kahramanmaraş Milletvekilimiz Sayın Fahrettin Oğuz Tor’a aittir. 
Buyurun Sayın
Tor. (MHP sıralarından alkışlar) 
MHP GRUBU ADINA
FAHRETTİN OĞUZ TOR (Kahramanmaraş) – Sayın Başkan, değerli milletvekilleri; 511
sıra sayılı 695 Sayılı Olağanüstü Hal Kapsamında Bazı Tedbirler Alınması
Hakkında Kanun Hükmünde Kararname’nin tümü üzerinde Milliyetçi Hareket Partisi
adına söz almış bulunuyorum. Bu vesileyle sizleri ve ekranları başında bizleri
izleyen aziz milletimizi sevgi ve saygılarımla selamlıyorum. 
Değerli
milletvekilleri, öncelikle, ülkemizin birliği, vatanımızın bölünmez bütünlüğü
için, Suriye’de terör örgütü PYD ve PKK’nın zulmü altında yıllardır inleyen
halkın huzur ve güvene kavuşması için yürütülen Afrin Operasyonu’nun hayırlarla
neticelenmesini diliyorum. 
Yöre halkının
Türk askerlerine gösterdiği sıcak ilgi, askerlerimizi candan ve samimi şekilde
bayraklarımızla karşılamaları huzura ve güvene ne kadar susadıklarını
göstermesi bakımından dikkat çekmiştir. Dara düştüğünde kapılarını, evlerini
açan Türk milleti ile yöre halkının gelecekte çok daha güzel günlere kavuşması
en büyük dileğimizdir. Yüz yıllarca birlikte yaşamış, kuvvetli akrabalık
ilişkileri kurulmuş, hemen hemen töresi bir, kıblesi bir bu insanların Türk
milletine olan bağlılıklarının daha da kuvvetlenmesi emperyalist güçlerin
yörede hâkimiyet iddialarını inşallah sona erdirecektir. Teröristlerle ne kadar
tokalaşırlarsa tokalaşsınlar, ne kadar teröristlere sarılırlarsa sarılsınlar,
tırlar dolusu silahlar verseler de Suriye halkı emperyalistlerin emellerini
anlayacak, fırsat vermeyecektir. Bunu hep birlikte göreceğiz inşallah. 
Bu vesileyle,
Afrin Operasyonu’nda kara toprağın bağrına düşen, şehit olan ana kuzularının
Allah şehadetini kabul eylesin, mekânları cennet olsun, ailelerinin şefaatçisi
olsunlar. Yaralılarımıza şifa diliyorum, güç ve kuvvet niyaz ediyorum. Dünya
dua üzerine kuruludur, Allah askerlerimizin ve milletimizin yardımcısı olsun
diyorum.
Değerli
milletvekilleri, rahmetle andığım, bizlerce on yıllar öncesinden beri bilinen
ve cuşuhuruşa gelerek okuduğumuz meşhur “Asker Duası” şiirini takdim etmek
istiyorum. Rahmetli Gökalp “Asker Duası” şiirinde…
“Elimde tüfek,
gönlümde iman,
Dileğim iki: Din
ile vatan.
Ocağım ordu,
büyüğüm Sultan,
Sultan’a imdat
eyle Yarabbi! 
Ömrünü müzdat
eyle Yarabbi!

Yolumuz gaza,
sonu şehadet,
Dinimiz ister
sıdk ile hizmet,
Anamız vatan,
babamız millet,
Vatanı mamur
eyle Yarabbi! 
Milleti mesrur
eyle Yarabbi!

Sancağım tevhit,
bayrağım hilal,
Birisi yeşil,
ötekisi al,
İslam’a acı,
düşmandan öç al,
İslam'ı abat
eyle Yarabbi! 
Düşmanı berbat
eyle Yarabbi!

Kumandan, zabit
babalarımız.
Çavuş, onbaşı
ağalarımız.
Sıra ve saygı
yasalarımız.
Orduyu düzgün
eyle Yarabbi! 
Sancağı üstün
eyle Yarabbi!

Cenk meydanında
nice koç yiğit,
Din ve yurt için
oldular şehit,
Ocağı tütsün,
sönmesin ümit,
Şehidi mahzun
etme Yarabbi! 
Soyunu zebun
etme Yarabbi!”
Bu vesileyle,
bazı çevreler, yıllarca, Ziya Gökalp’ten dolayı, hiç de hak etmediğimiz,
bizlere asla bulaşamayacak iddia ve ithamlarla suçladılar, iftira attılar.
Bunlar bize borçlandılar, onlara hakkımız geçmiştir; nedamet getirenler hariç,
diğerlerinden hakkımızı yüce mahkemede alacağız. Ne garip tecellidir ki bu
güzel şiiri bu çevrelerin yıllar yılı ırkçılıkla suçladıkları merhum Ziya
Gökalp yazmıştır. Yine, ne garip tecellidir ki Gökalp’i bu şekilde suçlayanlar
bu güzel şiiri son yıllarda dillerinden düşürmüyorlar. Artık güya kendi
yiğitliklerinin nişanesi olarak okuyorlar, paylaşıyorlar, hatta bundan dolayı
başı derde girenler bile oldu; okusunlar, ne için okurlarsa okusunlar, bu da
bir kârdır diyoruz. 
Değerli
milletvekilleri, Türk ordusu bölgenin en güçlü, NATO’nun da en büyük ve güçlü
ordularından birisidir. Uluslararası camiada her zaman üzerine düşen görevi de
layıkıyla yerine getirmiştir ancak ülkemizin yıllarca sınırları ihlal edilerek
terörist unsurların saldırılarına maruz kaldığı, kundaktaki bebeklere kadar
şehit edildiği, nihayetinde beka sorunuyla karşı karşıya kaldığı hâlde bugüne
kadar sessiz kalması Türk milletinin dikkatinden kaçmamıştır. PKK da PYD de YPG
de DEAŞ da terör örgütleridir, terör bir insanlık suçudur. NATO, ABD, Almanya,
Hollanda veya diğer ülkelerin yetkililerine söylemek isteriz ki men dakka dukka
diyoruz, hep birlikte göreceğiz. 
Değerli
milletvekilleri, bugün birlik ve bütünlüğe her şeyden çok ihtiyacımız olduğu
günlerden geçiyoruz. Bu sebeple birlik ve bütünlüğü bozacak her türlü
davranıştan kaçınmamız gerektiği açıktır. Bakınız, Millî Eğitim Bakanlığı şubat
ayında 20 bin öğretmen alacağını açıklamıştı. Bu defa Sayın Bakan 5 bin
öğretmen daha alınacağını, sayının 25 bine çıkacağını… “Beş yıl ücretli öğretmenlik
yaparak öğretmenlik tecrübesini kazanmış kimselere 3 katı kontenjana girme
şartı olmadan mülakat hakkı verilecek, bununla ilgili bir yasal düzenleme
gerekiyor. Bu düzenlemeyi tamamladıktan sonra ikisini bir arada, şubat ayında
duyurusuna geçeceğiz.” diye açıklamalarda bulunmuştu. Hâlbuki, daha önce
konuyla ilgili olarak kamuoyundan gelen tepkiler üzerine Millî Eğitim Bakanlığı
Müsteşarı “Şu anda böyle bir çalışmamız yok, böyle bir şey yok, bunlar yanlış.”
diyerek konuyu yalanlamıştı. Sayın Bakan ile Sayın Müsteşarın farklı ve çelişen
açıklamalarda bulunmalarının ne anlama geldiği kendilerinin takdir edip
bileceği bir konudur. Daha sonra konu Türkiye Büyük Millet Meclisine sunulan
torba yasa tasarısında yer aldı. Tasarıda, beyanların dışında yeni bir
düzenlemeyle karşılaşıldı. Ek ders ücreti karşılığında Millî Eğitim
Bakanlığında görev yapmış olanların 540 gün sigorta primi ödemiş ve 2017 yılı
KPSS’ye girmiş olmaları şartıyla 5 bin kişilik ek kontenjana kavuşabilecekleri
öngörüldü. 
Değerli arkadaşlar,
ücretli öğretmenler için getirilen bu ayrıcalık, maddi olarak çok ihtiyacı
olduğu hâlde ücretli öğretmenlik yapamayanlar açısından hakkının yenilmesine
sebep olacaktır. Bu, yüz binlerce atama bekleyen öğretmenlere haksızlık da
olacaktır. Bu konuda hak, vicdan, merhamet düşünülmeden, “Nasıl olsa geçmiş
yıllarda ücretli öğretmen olarak görevlendirilenlerin çoğu bizden.” diye
düşünülüyorsa bu anlayışın ülkeye bir faydası olmamıştır, olmayacaktır. Konunun
kamuoyunu, öğretmen adaylarını ve ailelerini ilgilendiren kısmı, biraz ilgisi
bulunan hemen herkes bilir ki ücretli öğretmen kesinlikle subjektif yöntemlerle
görevlendirilirler. Son yıllarda, ücretli öğretmenlerin –istisnaları geçiyorum-
iktidar partisi milletvekilleri, parti il ve ilçe yöneticileri, Hükûmetin
desteklediği sendika, orta ve üst düzey bürokratlar ve hatırlı kişilerin
tavassutlarıyla görevlendirildiği yönünde kamuoyunda çok yaygın bir kanaat
vardır. Eğer yasal düzenleme gerçekleşirse KPSS puanları düşük bile olsa beş
yıldan beri ve/veya daha fazla tavassut ve torpille ücretli öğretmen olarak
görevlendirilenlerin öğretmenliğe atanmalarının önü açılmış olacaktır. Eğitim
fakültelerinden mezun olanların sayısı yüz binleri bulmuştur. Bu yüz binlerin
ve bunlardan KPSS’de yüksek puan almalarına rağmen son iki yıldan beri
uygulanan mülakatlarda başarısız sayıldığı için atanamayanların ızdırabı devam
edecektir, hatta adaletsiz bu uygulama vicdanları yaralayacaktır, tabii
milyonları bulan ailelerini de. Bu, önceden yapılan torpillerin
meşrulaştırılması anlamındadır. 
Değerli
milletvekilleri, hafta sonu Kahramanmaraş Göksun ilçemizdeydim. Büyükkızılcık
Mahallesi’nde Mehmet Demir isimli kardeşimiz, öğretmenlik sözlü sınavında
kızının 80’den fazla puanı olduğu ve hiçbir eksiği olmadığı, sözlüde de
başarılı olduğu hâlde sırf torpili olmadığı için kızının kazandırılmadığını,
torpilli 70 civarında puanı olanların kazandırıldığını belirterek sözlü sınava
isyan ettiğini, kaldırılması gerektiğini herkesin huzurunda haykırmıştır. 
Değerli
milletvekilleri, bunları yapmayalım diyorum; adaletten, hak hukuktan
ayrılmayalım, vicdanları yaralamayalım diyorum; zira bugün birlik ve bütünlüğe
her şeyden fazla ihtiyacımız var diyorum. 
Yüce heyetinizi
saygılarımla selamlıyorum. (MHP sıralarından alkışlar) 
BAŞKAN –
Teşekkür ediyorum Sayın Tor. 
Söz sırası
Halkların Demokratik Partisi Grubu adına Adana Milletvekilimiz Sayın Meral
Danış Beştaş’a aittir. 
Buyurun efendim.
(HDP sıralarından alkışlar) 
HDP GRUBU ADINA
MERAL DANIŞ BEŞTAŞ (Adana) – Teşekkür ederim Sayın Başkan. 
Değerli
milletvekilleri, şu anda içinde bulunduğumuz koşullarda kanun hükmünde
kararnameleri değerlendiriyor olsak da daha önce yapmış olduğum konuşmada da
ifade ettiğim gibi, bu sadece usuli bir görüşme, iktidarın kanun hükmünde
kararnamelerle ilgili ajandasında ne varsa burada harfiyen yerine getiriliyor.
Bizim itirazlarımız, içeriğe dair eleştirilerimiz ve kanun hükmünde
kararnamelerin Parlamentoyu etkisiz ve işlevsiz bıraktığı, âdeta kapattığı
eleştirilerimize atıfta bulunarak sözlerime devam etmek istiyorum. 
Değerli
milletvekilleri, son iki haftanın en temel gündemi tabii ki Afrin ve oranın
etrafında dönen tartışmalar. Hükûmet bu konuda, Afrin’e yönelik saldırı
savaşının haksızlığını ve gerekçesini açıklamakta zorlandığı için şimdi
mültecilere ilişkin farklı beyanlarla yine kamuoyuna açıklamalar yapmaktadır. 
En son 45’inci
Muhtarlar Toplantısı’nda AKP’nin Genel Başkanı Afrin’deki operasyona değinerek
âdeta bir şirin gösterme gayretiyle Suriyeli göçmenlere ilişkin “3,5 milyonu
herhâlde burada ilanihaye saklayacak hâlimiz yok.” şeklinde bir beyanda
bulunmuştur. Evet, 3,5 milyon insan iktidarın ve tabii ki Genel Başkanının
seçim malzemesi, siyaset malzemesi olmaya devam ediyor. 
Kendileri de bu
konudaki haklılığı ispatta zorlanıyor olacaklar ki son argümanlarının
Türkiye’de bulunan Suriyeli göçmenleri ülkelerine geri göndermek olduğunu ve
bunun için bu saldırı savaşının başlatıldığını sürekli ifade etmeye ve
dillendirmeye devam ediyorlar.
Daha önce,
hatırlarsınız, Erdoğan, Suriyeli göçmenleri vatandaşlığa alacağını açıklamıştı.
Şimdi de “İlanihaye saklayacak bir hâlimiz yok.” şeklinde bunu değiştirmiştir. 
Daha beş gün
önce, bir hafta önce yaptığı açıklamada “Güvenli alanlar oluştuğunda çadır
kentleri artık kurmayacağız, hem kendi bölgemizde hem de sınırın diğer tarafında
kalıcı konutlar kuracağız. Burada yaşayan Suriyeli vatandaşları da yeni
oluşturacağımız kalıcı konutlara yerleştireceğiz, artık evlerde yaşayacaklar.”
diyen Cumhurbaşkanının hangi sözüyle neyi ispatlamaya çalıştığını anlaşılır
bulmak gerçekten mümkün değildir. Tabii ki bu konuda Afrin’e yönelik müdahaleye
yönelik tepkiler hem iç kamuoyunda hem uluslararası kamuoyunda artmaya devam
ettikçe cevaplar ve amaçlar da değişkenlik gösteriyor. 
Türkiye’de
yaşayan Suriyeli göçmenlerin yaşam şartları, yaşadıkları sıkıntılar, içinde
bulundukları şartlar, çalışma şartları, kadınlara yönelik cinsel saldırı
suçları sık sık bu Mecliste ifade edilen hususların başında geliyor. Onları
ayrıntılı bir şekilde değerlendirecek zamanımız yok ancak şunu söylemek
isterim: Dünya zaten mülteciler dünyası. Gerçekten, Birleşmiş Milletlerin
açıkladığı rakamlara göre şu anda dünyada yerinden edilen toplam kişi sayısı
65,3 milyon, bu çok ciddi bir rakam ve Türkiye de tabii ki diğer ülkeler gibi
yerinden edilenlerin gittiği ülkelerden bir tanesini oluşturuyor. Türkiye,
Pakistan, Lübnan, Avrupa ülkeleri de bu mültecileri misafir etmek durumunda
kalıyor çünkü dünyada çok ciddi bir yerinden edilme ve yer değiştirme ihtiyacı
var. Liderler de mülteciler konusunu tıpkı Türkiye’deki gibi bir siyaset
malzemesi olarak kullanmaya devam ediyor.
Gerçekten şöyle
bir gerekçeyi tartışmamız lazım: Türkiye’ye Suriyeli mülteciler, göçmenler
geldiği için Suriye topraklarına giriliyorsa o zaman bir ülkeden başka bir
ülkeye mülteciler ya da göçmenler gittiğinde demek ki bu, uluslararası savaş
sebebi sayılmalı. Şu anda Avrupa’da milyonlarca insan Afganistan’dan Somali’ye
kadar, Myanmar’dan Suriye’ye kadar birçok ülkeden mülteci ağırlamakta, iltica
başvurularını kabul etmekte ya da farklı şekillerde reddetmektedir. Eğer savaş
açılacak olursa herhâlde Almanya’nın çoktan Türkiye’ye savaş ilan etmesi
gerekirdi çünkü Almanya’ya yüz binlerce Türkiyeli iltica etmiştir. Buradaki
güvenlik koşullarından, hak ve özgürlük sınırlamasından diğer Avrupa ülkelerine
olduğu gibi Almanya’ya da Fransa’ya da İsviçre’ye de İsveç’e de çok sayıda göç
olduğunu biliyoruz ve gerçekten rakamlar, 2016 rakamları dünyadaki mülteci
sayısının en yüksek oranına maalesef ulaşmıştır. 
Şimdi, buradan
şu meseleye gelmek istiyorum: Gerçekten Afrin’e yönelik müdahalenin sebebi
Türkiye’ye Suriye’den gelen mülteciler mi? Tabii ki değil, tabii ki bu sadece
göstermelik bir gerekçe çünkü diğer gerekçenin meşru, uluslararası hukuka uygun
ve savunulabilir bir yanı asla söz konusu değildir.
Bir kere, Suriye
savaşının başına gitmek isterim. 2012 yılında Türkiye’nin temel amacı Esad’ı
devirmek idi; hepimiz hatırlıyoruz, Esad’ın devrilmesiydi. Bu nedenle
muhalifler desteklendi, rejime muhalefet edenler desteklendi, askerî ve
diplomatik alanda Türkiye tüm gücünü seferber etti. Suriye’deki…
Sayın Başkan, o
kadar yüksek sesle sohbet ediliyor ki gerçekten dikkatimi toplamakta…
BAŞKAN – Sevgili
arkadaşlar, sayın milletvekillerimiz; gerçekten, kürsüye çıkan hatip arkadaşa
büyük haksızlık yapıyorsunuz. 
Buyurun efendim.

MERAL DANIŞ
BEŞTAŞ (Devamla) – Herhâlde süreme eklersiniz Başkan. 
BAŞKAN – Tabii
ki. 
Buyurun. 
MERAL DANIŞ
BEŞTAŞ (Devamla) – O zaman tüm askerî ve diplomatik gücünü Türkiye Esad’ı
devirmek üzerine kurmuş ve muhalifleri desteklemişti. Şimdiyse asıl amacın
Esad’ın otoritesini tahkim etmek olduğunu söylersek herhâlde yanılgılı bir şey
söylememiş oluruz. Şimdi tehdit sıralaması değişti. İlk başta Esad tehditti,
şimdi başka bir tehdit var. Nedir? Bir güvenlik endişesinden söz ediliyor. Bunu
taraflı tarafsız, tutuklanmayı göze alan birçok yazar, akademisyen söylüyor,
diyorlar ki: “Türkiye’nin Afrin’e saldırı için bir güvenlik tehlikesi yok
aslında. Bu güvenlik tehlikesi güncel değil, tarihî bir okumadan ve arka
plandan kaynaklanmaktadır ve bunun dayatılmasıdır.” Örneğin “savaş” dememize
karşı çıkılıyor ama “başkomutan” sözleri her yerde yankılanıyor. 72 uçak,
binlerce askerî güç savaş değilse nereye gidiyor, bunun da açıklanmasını
isteriz. 
Şimdi, Fırat
Kalkanı Operasyonu’nu hatırlarsınız. “IŞİD’e karşı yapıyoruz.” deniyordu fakat
bu doğru değildi. Asıl sebep şudur: PYD kantonları arasında ilişkiyi, bağı
koparmaktır. Bu konuda, hepiniz biliyorsunuz, televizyonlarda her gece her
konudan anlayan yorumcular var ya; spordan Orta Doğu politikasına, Orta
Doğu’dan iktidar politikasına, iktidardan muhalefet politikasına, bu isimler bu
yorumları da artık yapıyorlar zaten. Yani asıl amacın kantonlar arasındaki bağı
koparmak olduğu ve orada oluşan Kürtler ile diğer halkların yönetimini devirmek
olduğu söylenmese de bunu herkes çok iyi biliyor ama söylenmiyor. 
Afrin, Suriye’de
en çok göç alan yerleşim yeri. Hatırlarsınız, 2012’de Suriye ordusu kuzeyden
çekildi ve orada 3 kanton oluştu özerk bir yapıda, şimdi federal bir yapıda ve
oraya “Kürt Dağı” deniyor. Kürt tarihinde, Suriye tarihinde oranın “Kürt Dağı”
olarak bilindiğini de ifade etmek isterim. 360 Kürt köyü var Afrin’de ve
öldürülen siviller var. Şimdi biz “Öldürülen siviller var.” dediğimizde
“Efendim, örgütlerin, teröristlerin propagandasıdır.” şeklinde bize yanıt veriliyor.
Birleşmiş Milletler ve UNICEF’in açıklamaları var. Herhâlde 3 yaşında, 5
yaşında, 6 yaşında çocuklara terörist denilemez. Ama ha şu deniyorsa: “Oradaki
Kürtler ve Afrin’de yaşayan tüm farklılıklar terörist.” deniliyorsa buna
söyleyecek bir şeyimiz yok. Yüz binlerce insan günlerdir orada, Afrin
merkezinde bir tepki ortaya koyuyorlar, bir yürüyüş yapıyorlar. Bu harekâta, bu
saldırıya, bu savaşa karşı tepki ortaya konuyor, buna da farklı bir yanıt
veriliyor. 
Şimdi, burada,
gerçekten, şunu önemle söylemek istiyoruz: Afrin’den Türkiye’ye son saldırı
savaşından önce hiçbir saldırı yoktu ama şimdi nedense her gün Kilis’e,
Reyhanlı’ya roketler düşüyor. Bunu bir soru olarak Meclisin önüne koymak
istiyorum.
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Devamla) – Başkanım, toparlıyorum.
Afrin’de ya da
Kobani’de ya da Cezire’de, orada, Kürtler Araplarla, Türkmenlerle, farklı
halklarla birlikte bir yönetim kurmuşlar ve orası Suriye’nin sınırları içinde.
Şimdi, Türkiye’nin Suriye’nin sınırları içine müdahalesini millî birlik olarak
nitelendirmek kabul edilemezdir. Tabii, burada bir dayatma da var, bir mecburi
kılma hâli de var. Kim bu Afrin’e ilişkin olumsuz bir şey söylerse anında vatan
haini ilan ediliyor; anında terörist ilan edildiği için insanlar konuşmakta da
kendini özgür hissetmiyor.
Halkların
Demokratik Partisi olarak biz, ilk günden itibaren, barış çağrılarına
yanıt verilmesi gerektiğini, hem içeride hem dışarıda Türkiye’nin savaş
yanlısı, savaş politikalarının bir fayda getiremeyeceğini ifade ettik
gerçekten. Ve Kürtlere karşı olmadığını ifade etmek açısından da iktidar
partisi ısrarla “Oradakiler bizim Kürt kardeşlerimiz, buradakiler de Kürt
kardeşlerimiz.” diyor. Peki, Kürtler kardeşse neden başka bir ülkede kurdukları
yönetim hedef alınıyor? Orada yüz binlerce… Şu anda Afrin’in nüfusu 1 milyon
250 bin kişi dışarıdan gelen göçmenlerle birlikte. Burada, uluslararası hukuka,
ilkelere, Türkiye’nin taraf olduğu sözleşmelere tümüyle aykırı bir müdahale
olduğunu önemle ifade etmek istiyoruz. Ve şu anda öldürülen siviller,
bombalarla canların yitimi gerçekten savaş suçudur ve bunun yargılama yeri
Türkiye olmaz, Lahey olur ve bu nedenle biz uyarımızı erkenden yapmak istiyoruz
diyorum.
Teşekkür
ediyorum. (HDP sıralarından alkışlar)
BAŞKAN
– Teşekkür ediyorum Sayın Danış Beştaş.
Sayın
milletvekilleri, kanun hükmünde kararnamenin tümü üzerindeki görüşmeler
tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Maddelerine
geçilmesi kabul edilmiştir.
1’inci
maddeyi okutuyorum:
OLAĞANÜSTÜ HAL
KAPSAMINDA BAZI TEDBİRLER ALINMASI HAKKINDA KANUN HÜKMÜNDE KARARNAME (x)
Olağanüstü hal kapsamında bazı tedbirler alınması;
Anayasanın 121 inci maddesi ile 25/10/1983 tarihli ve 2935 sayılı Olağanüstü
Hal Kanununun 4 üncü maddesine göre. Cumhurbaşkanının başkanlığında toplanan
Bakanlar Kurulu’nca 20/11/2017 tarihinde kararlaştırılmıştır.
Kamu personeline ilişkin tedbirler
MADDE 1- (1) Terör örgütlerine veya Milli Güvenlik Kurulunca
Devletin milli güvenliğine karşı faaliyette bulunduğuna karar verilen yapı,
oluşum veya gruplara üyeliği, mensubiyeti veya iltisakı yahut bunlarla irtibatı
olan ve ekli (1) sayılı listede yer alan kişiler kamu görevinden başka hiçbir
işleme gerek kalmaksızın çıkarılmıştır. Bu kişilere ayrıca herhangi bir
tebligat yapılmaz. Haklarında ayrıca özel kanun hükümlerine göre işlem tesis
edilir.
(2) Birinci fıkra gereğince kamu görevinden çıkarılan
kişilerin, mahkûmiyet kararı aranmaksızın rütbe ve/veya memuriyetleri alınır ve
bu kişiler görev yaptıkları teşkilata yeniden kabul edilmezler; bir daha kamu
hizmetinde istihdam edilemezler, doğrudan veya dolaylı olarak
görevlendirilemezler; bunların uhdelerinde bulunan her türlü mütevelli heyet,
kurul, komisyon, yönetim kurulu, denetim kurulu, tasfiye kurulu üyeliği ve sair
görevleri de sona ermiş sayılır. Bunların silah ruhsatları, gemi adamlığına
ilişkin belgeleri ve pilot lisansları iptal edilir ve bu kişiler oturdukları
kamu konutlarından veya vakıf lojmanlarından onbeş gün içinde tahliye edilir.
Bu kişiler özel güvenlik şirketlerinin kurucusu, ortağı ve çalışanı olamazlar.
Bu kişiler hakkında bakanlıkları ve kurumlarınca ilgili pasaport birimine
derhal bildirimde bulunulur. Bu bildirim üzerine pasaport birimlerince
pasaportlar iptal edilir.
(3) Birinci fıkra kapsamında kamu görevinden çıkarılanlar,
varsa uhdelerinde taşımış oldukları büyükelçi, vali gibi unvanları ve müsteşar,
kaymakam ve benzeri meslek adlarını ve sıfatlarını kullanamazlar ve bu unvan,
sıfat ve meslek adlarına bağlı olarak sağlanan haklardan yararlanamazlar.
BAŞKAN – 1’inci
madde üzerinde söz isteyen? Yok. 
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir. 
2’nci maddeyi
okutuyorum: 
İade hükümleri
MADDE 2- (1) Ekli (2) sayılı listede yer alan kamu görevlileri,
ilgili kanun hükmünde kararnamenin eki listelerin ilgili sıralarından
çıkarılmıştır.
(2) İlgili kanun hükmünde kararname hükümleri, birinci
fıkrada belirtilen kişiler bakımından tüm hüküm ve sonuçlarıyla birlikte ilgili
kanun hükmünde kararnamenin yayımı tarihinden geçerli olmak üzere ortadan
kalkmış sayılır. Söz konusu personelden bu maddenin yürürlük tarihinden
itibaren on gün içerisinde göreve başlamayanlar çekilmiş sayılır. Bu kapsamda
göreve başlayanlara, kamu görevinden çıkarıldıkları tarihten göreve
başladıkları tarihe kadar geçen süreye tekabül eden mali ve sosyal hakları
ödenir. Bu kişiler, kamu görevinden çıkarılmalarından dolayı herhangi bir
tazminat talebinde bulunamaz. Bu personelin görevlerine iadesi, kamu görevinden
çıkarıldıkları tarihte bulundukları yöneticilik görevi dışında öğrenim durumları
ve kazanılmış hak aylık derecelerine uygun kadro ve pozisyonlara atanmak
suretiyle de yerine getirilebilir. Bu maddeye ilişkin işlemler ilgili bakanlık
ve kurumlar tarafından yürütülür.
BAŞKAN – 2’nci
madde üzerinde söz isteyen? Yok.
2’nci maddeyi
oylarınıza sunuyorum: Kabul edenler... Kabul etmeyenler... 2’nci madde kabul
edilmiştir.
3’üncü maddeyi
okutuyorum:
Rütbesi alınan emekli Türk Silahlı
Kuvvetleri personeli
MADDE 3- (1) Türk Silahlı Kuvvetlerinden emekliye sevk edilen, kendi
isteğiyle emekli olan, istifa eden veya başka bir sebeple ayrılan subaylardan,
terör örgütlerine veya Milli Güvenlik Kurulunca Devletin milli güvenliğine
karşı faaliyette bulunduğuna karar verilen yapı, oluşum veya gruplara üyeliği,
mensubiyeti veya iltisakı yahut bunlarla irtibatı olduğu değerlendirilen ve
ekli (3) sayılı listede yer alanların rütbeleri alınır ve emekli kimlikleri
iptal edilir. Bu kişiler kamu görevine yeniden kabul edilmezler, doğrudan veya
dolaylı görevlendirilemezler. Ayrıca bunlar uhdelerinde taşımış oldukları
mesleki unvanları ve sıfatlarını kullanamazlar ve bu unvan ve sıfatlarına bağlı
olarak sağlanan haklardan yararlanamazlar. Bu kişilerin uhdelerinde bulunan her
türlü mütevelli heyet, kurul, komisyon, yönetim kurulu, denetim kurulu, tasfiye
kurulu üyeliği ve sair görevleri de sona ermiş sayılır. Bunların silah
ruhsatları, pilot lisansları ve ilgili pasaport birimlerince pasaportları iptal
edilir. Bu kişiler özel güvenlik şirketlerinin kurucusu, ortağı ve çalışanı
olamazlar.
BAŞKAN – 3’üncü
madde üzerinde söz isteyen? Yok.
3’üncü maddeyi
oylarınıza sunuyorum: Kabul edenler... Kabul etmeyenler... 3’üncü madde kabul
edilmiştir.
4’üncü maddeyi
okutuyorum:
Kurum ve kuruluşlara ilişkin tedbirler
MADDE 4- (1) Terör örgütlerine veya Milli Güvenlik Kurulunca
Devletin milli güvenliğine karşı faaliyette bulunduğuna karar verilen yapı,
oluşum veya gruplara aidiyeti, iltisakı veya bunlarla irtibatı olan ve ekli (4)
sayılı listede yer alan kurum ve kuruluşlar kapatılmıştır.
(2) Birinci fıkra kapsamında kapatılan kurum ve kuruluşlara
ait olan taşınırlar ile her türlü malvarlığı, alacak ve haklar, belge ve evrak
ilgisine göre Hazineye veya Vakıflar Genel Müdürlüğüne bedelsiz olarak
devredilmiş sayılır, bunlara ait taşınmazlar tapuda resen Hazine veya Vakıflar
Genel Müdürlüğü adına, her türlü kısıtlama ve taşınmaz yükünden ari olarak
tescil edilir. Bunların her türlü borçlarından dolayı hiçbir şekilde Hâzineden
veya Vakıflar Genel Müdürlüğünden bir hak ve talepte bulunulamaz. Devre ilişkin
işlemler ilgili tüm kuramlardan gerekli yardımı almak suretiyle Maliye
Bakanlığı tarafından yerine getirilir.
(3) Ekli (5) sayılı listede yer alan vakıf, ilgili kanun
hükmünde kararnamenin eki listenin ilgili sırasından çıkarılmıştır. İlgili
kanun hükmünde kararname hükümleri, söz konusu vakıf bakımından tüm hüküm ve
sonuçlarıyla birlikte ilgili kanun hükmünde kararnamenin yürürlük tarihinden
geçerli olmak üzere ortadan kalkmış sayılır. Buna ilişkin işlemler ilgisine
göre Vakıflar Genel Müdürlüğü tarafından yerine getirilir.
BAŞKAN
– 4’üncü madde üzerinde söz isteyen? Yok.
4’üncü
maddeyi oylarınıza sunuyorum: Kabul edenler... Kabul etmeyenler... 4’üncü madde
kabul edilmiştir.
5’inci
maddeyi okutuyorum: 
Yurtdışında öğrenim görenler
MADDE 5- (1) 8/4/1929 tarihli ve 1416 sayılı Ecnebi Memleketlere
Gönderilecek Talebe Hakkında Kanuna tabi öğrencilerden, terör örgütlerine veya
Milli Güvenlik Kurulunca Devletin milli güvenliğine karşı faaliyette
bulunduğuna karar verilen yapı, oluşum veya gruplara aidiyeti, iltisakı veya
irtibatı olan ve ekli (6) sayılı listede yer alanların öğrencilikle ilişikleri
kesilmiştir. Bunlar hakkında 22/7/2016 tarihli ve 667 sayılı Olağanüstü Hal
Kapsamında Alınan Tedbirlere İlişkin Kanun Hükmünde Kararnamenin 4 üncü
maddesinin ikinci ve üçüncü fıkraları hükümleri uygulanır. Bunların bu kapsamda
gördükleri eğitimlere ilişkin olarak denklik işlemleri yapılmaz ve bunlar söz
konusu eğitimleri kapsamındaki akademik unvan ve derecelerine bağlı haklardan
yararlanamazlar.
BAŞKAN
– 5’inci madde üzerinde söz isteyen? Yok.
5’inci
maddeyi oylarınıza sunuyorum: Kabul edenler... Kabul etmeyenler... 5’inci madde
kabul edilmiştir.
6’ncı
maddeyi okutuyorum: 
Yürürlük
MADDE 6- (1) Bu Kanun Hükmünde Kararname yayımı tarihinde yürürlüğe
girer.
BAŞKAN
– 6’ncı madde üzerinde söz isteyen? Yok.
6’ncı maddeyi
oylarınıza sunuyorum: Kabul edenler… Kabul etmeyenler… 6’ncı madde kabul
edilmiştir.
7’nci maddeyi
okutuyorum:
Yürütme
MADDE 7- (1) Bu Kanun Hükmünde Kararname hükümlerini Bakanlar Kurulu
yürütür.
BAŞKAN – 7’nci
madde üzerinde söz isteyen? Yok. 
7’nci maddeyi
oylarınıza sunuyorum: Kabul edenler… Kabul etmeyenler… 7’nci madde kabul
edilmiştir.
Komisyonun bir
redaksiyon talebi var. 
Buyurun. 
İÇİŞLERİ
KOMİSYONU SÖZCÜSÜ MUSTAFA BALOĞLU (Konya) – Sayın Başkanım, görüşülmekte olan
kanun hükmünde kararnamenin adının “Olağanüstü Hal Kapsamında Bazı Tedbirler
Alınması Hakkında Kanun Hükmünde Kararnamenin Kabul Edilmesine Dair Kanun”
şeklinde değiştirilmesine, ayrıca metinde geçen ve görüştüğümüz kanun hükmünde
kararnameye atıfta bulunan “kanun hükmünde kararname” ibarelerinin, “kanun”
olarak değiştirilmesine yönelik redaksiyon talebimiz vardır.
Takdirlerinize
sunuyorum.
BAŞKAN –
Talebiniz kayıtlara geçmiştir.
Redaksiyon
işlemi kanunun yazımı sırasında Başkanlığımızca gerçekleştirilecektir.
Sayın milletvekilleri,
kanun hükmünde kararnamenin tümünü oylarınıza sunuyorum: Kabul edenler… Kabul
etmeyenler… Kanun hükmünde kararname kabul edilmiş ve kanunlaşmıştır.
Birleşime on
dakika ara veriyorum.
Kapanma Saati: 17.19
ÜÇÜNCÜ OTURUM
Açılma Saati: 17.37
BAŞKAN: Başkan
Vekili Yaşar TÜZÜN
KÂTİP ÜYELER: Vecdi GÜNDOĞDU (Kırklareli), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 57’nci Birleşiminin Üçüncü Oturumunu açıyorum. 
3’üncü sırada
yer alan 697 Sayılı Olağanüstü Hal Kapsamında Bazı Tedbirler Alınması Hakkında
Kanun Hükmünde Kararname ve İçişleri Komisyonu Raporu’nun görüşmelerine
başlayacağız.
3.- 697 Sayılı Olağanüstü Hal Kapsamında Bazı Tedbirler
Alınması Hakkında Kanun Hükmünde Kararname (1/908) ve İçişleri Komisyonu Raporu
(S. Sayısı: 513) (´)
BAŞKAN –
Komisyon? Yerinde.
Hükûmet?
Yerinde.
Komisyon Raporu
513 sıra sayısıyla bastırılıp dağıtılmıştır.
Kanun hükmünde
kararnamenin tümü üzerinde gruplar adına söz isteyen milletvekillerini arz
ediyorum: Milliyetçi Hareket Partisi Grubu adına Antalya Milletvekilimiz Sayın
Ahmet Selim Yurdakul, Halkların Demokratik Partisi Grubu adına Mardin
Milletvekilimiz Sayın Mithat Sancar, Cumhuriyet Halk Partisi Grubu adına Niğde
Milletvekilimiz Sayın Ömer Fethi Gürer; şahısları adına Trabzon Milletvekilimiz
Sayın Haluk Pekşen.
İlk söz,
Milliyetçi Hareket Partisi Grubu adına Antalya Milletvekilimiz Sayın Ahmet
Selim Yurdakul’a aittir. 
Buyurun Sayın
Yurdakul. (MHP sıralarından alkışlar)
MHP GRUBU ADINA
AHMET SELİM YURDAKUL (Antalya) – Sayın Başkan, değerli milletvekilleri; 513
sıra sayılı Kanun Hükmünde Kararname üzerinde Milliyetçi Hareket Partisi adına
söz aldım.
Devletimizin,
milletimizin bekası için Afrin’de devam eden Zeytin Dalı Harekâtı sırasında
şehit olan ve her biri birbirinden kıymetli, canımız, kanımız Türk evlatlarına
Allah’tan rahmet diliyorum. Kahpe saldırılarda yaralandığı için
hastanelerimizde tedavi altında olan yiğit vatan evlatlarımıza ve vatandaşlarımıza
acil şifalar diliyorum.
Biz Türkler
savaşçı bir milletiz. Allah, vatan, namus, bayrak aşkıyla savaşırız. Yalnız
kendimiz için değil, mazlum milletler için de elimizi taşın altına koyarız.
Muhterem vatandaşlar, Zeytin Dalı Harekâtı millî bekanın varoluş, yok oluş
mücadelesidir. Sınır boylarında azim ve kararlılıkla terörle mücadeleye devam
eden bir ülkenin milletvekili olarak, güvenliğimizi tehdit eden terör
unsurlarının millet-devlet olarak kenetlenip tek yürek olarak mücadele
ettiğimiz sürece yok edileceğinden zerre şüphem yoktur. Kahraman Türk askeri,
teröristleri millî iradenin destek ve duasıyla ve iman gücüyle ezecektir. 
Milletimiz,
Kıbrıs Barış Harekâtı’mız döneminde olduğu gibi, Zeytin Dalı Harekâtı başlar
başlamaz soluğu askerlik şubelerinde alarak Türk milletine düşmanlık edenlere
karşı topyekûn mücadelenin bir parçası olmakta bir saniye dahi tereddüt
etmemiştir. Ne mutlu ki böyle bir milletin mensubuyuz. 
İşte, bizi ve
tarihî gerçekleri unutarak karşımızda yer alanlara bunları son kez hatırlatıyoruz.
Ülkemize yönelen terör tehdidinde uluslararası camiaya 2 seçenek sunuyoruz:
Terörle mücadelede bizimle misiniz yoksa düşmanlarımızla mısınız? Çanakkale’yi
unutmayın. Türk savaş makinesi bir kez çalışmaya başladığında, karşısında kaç
düşman olduğuyla ilgilenmez. Bize kurşun sıkan tüm namluların üzerinden
silindir gibi geçerken etkisiz hâle getirdiğimiz teröristlerin nerede doğduğu
veya kolunda hangi ülkenin bayrağını taşıdığıyla zerre ilgilenmeyiz. Taşeronlar
üzerinden akıtılan kan ve gözyaşından bıktık. Dünyanın mazlum milletleri,
taşeron veya günümüz tabiriyle vekâlet savaşlarından çok çekti. 
Saygıdeğer
milletvekilleri, hani denir ya, Allah düşmanın bile onurlusunu, şereflisini ve
delikanlısını karşımıza çıkarsın. Keşke kan ve gözyaşı tüccarlığı yapan
korkakların biraz onuru olsa da Türk milletine vekâletler yoluyla yaptıkları
düşmanlıkları delikanlıca ifade edebilseler. 
Muhterem
vatandaşlar, Avrupa’nın göbeğinde PKK teröristlerinin bağış toplaması, çadır
açıp Avrupalıları etkileyerek terör faaliyetlerini bir halkla ilişkiler
kampanyasına dönüştürmesi ve Kuzey Irak, Suriye ve Güney Kıbrıs’ta PKK’lı
teröristleri eğitmesi, Türk milletine karşı terör eyleminde bulunanların
iplerinin kimlerin elinde olduğunu kolaylıkla göstermektedir. Bugün etkisiz
hâle getirdiğimiz teröristlerin üzerlerinden çıkan silah ve teçhizatların
menşelerini gayet iyi biliyoruz. Güney sınırlarımızda adım adım oluşturulmaya
çalışılan terör yapılanmasını bir oldubittiye getirmek veya türlü pazarlıklarla
bir kısmının zorla ülkemize kabul ettirilmesi mümkün olmayacaktır. 
Eğer önümüzdeki
günlerde ülkemize gelmesi beklenen Amerika Birleşik Devletleri Dışişleri Bakanı
Tillerson ile Ulusal Güvenlik Danışmanı McMaster, Türkiye’ye PYD/PKK varlığını
kabul ettirmek üzere geliyorlarsa buradan ellerinin boş döneceklerine emin
olsunlar. Şu saatten sonra tüm dünya bilsin ki PYD/PKK terör örgütünün hiçbir
unsuruna Türkiye’ye komşu olma fırsatını tanımayacağız. ABD “Menbic’e de
girebilirsiniz fakat Fırat Nehri’nin doğusunda kurulacak PYD/PKK varlığını
kabul edin.” önerisinde bulunursa bu hayallerine Türk milletinin asla izin
vermeyeceğini bilmeliler. Bittiği söylenen DEAŞ’a rağmen, sınırımıza ABD’li ve
diğer iş birlikçi unsurların gözetiminde Kuzey Irak’tan, Kandil’den, Fırat’ın
doğusundan ve Menbic’ten yola çıkan teröristlerin ve silahların Afrin’e
ulaştırılması, uluslararası barışın altına konulmuş bir dinamittir. Amacınız,
1991 yılında Birinci Körfez Harekâtı’ndan sonra Irak’ın kuzeyinde yarattığınız
gibi, kendi kontrolünüzde terörist bir yapı mı inşa etmektir?
Bu arada, ana
muhalefet partisinin açıklamalarındaki tutarsızlıklara bakar mısınız? CHP
Milletvekili Selin Sayek Böke, önüne istihbarat raporu konulmadan YPG’nin terör
örgütü olduğuna inanmazmış. Kılıçdaroğlu, önce “YPG, terör örgütü değil vatanını
kurtarmak için örgütlenmiş bir oluşum.” diyor, sonra “Evet, terör örgütüdür.”
diyor. Sezgin Tanrıkulu’na göre ise PYD bir terör örgütü değilmiş. Yine,
Kılıçdaroğlu kalkmış, başında destek açıkladığı harekât ilerledikçe bugünlerde
“Afrin’in içine, merkezine girilmesin.” açıklamaları yapıyor. 
Tüm
çevrelere ilan ediyoruz ki PYD-YPG yani PKK, açık ve net bir şekilde
teröristlerin oluşturduğu bir terör unsurudur. Bebek katili Öcalan’ın
resimlerinin Afrin’de oraya buraya asılmasını nasıl izah ediyorsunuz? Liderimizin
de ifade ettiği gibi, son silahlı hain ele geçirilinceye kadar bu mücadele
durmayacaktır, şehitlerimizin kanı yerde kalmayacaktır. 
Bir diğer önemli
konu ise şu anda ABD’li asker ve danışmanlarının Türk ordusunun Afrin’deki
harekâtını ve taktiklerimizi analiz ederek Menbic’te daha etkili bir savunma
hattı kurmaya çalıştıklarını biliyoruz. Hendekler ve kulelerle Türk askerini
karşılayacaklarmış. Elinizden geleni ardınıza koymayın. Necip Fazıl’ın dediği
gibi: 
“Tohum saç,
bitmezse toprak utansın! 
Hedefe varmayan
mızrak utansın!
Hey gidi
Küheylan, koşmana bak sen! 
Çatlarsan,
doğuran kısrak utansın!” 
Terör
örgütlerine kendi içimizden çıkan destekçileri de ayrıca lanetliyorum. 
Liderimiz Sayın
Devlet Bahçeli’nin ifade ettiği gibi, Tabipler Birliği “Savaş bir halk sağlığı
sorunudur.” derken vatana ihanet suçu işlemiştir. Bunun düşünce ve ifade
hürriyetiyle bir alaka ve ilgisi yoktur.
Sevgili
vatandaşlar, Türk hekimlerini temsil ettiğini zanneden bu grubun yöneticileri
“Türk” isminin ağırlığını taşımaktan ziyadesiyle uzaktır. Bunların Türklükle
alakası var mıdır? Bunlar ne yapmışlardır? Ne demek savaş bir halk sağlığı
sorunudur? Peki, Irak ve Suriye’deki Türkmenler için bir hassasiyet gösterdiniz
mi? Doğu Türkistan Türklerinin uğradığı eziyetlere, Karabağ’da soykırıma
uğrayan Türk kardeşlerimize yönelik bir ifadenizi duyduk mu? Bugün Reyhanlı’da,
Kilis’te sivil vatandaşlarımız şehit ediliyor, sen Tabipler Birliği olarak
kılını bile kıpırdatmıyorsun ama ne zaman ki Türk askeri, PKK ya da Marksist-Leninistbir sol terör unsurunu yok etmeye başladı, bu
“Tabipler Birliği” denen örgüt, tabir yerindeyse saçma sapan açıklamalarla algı
operasyonu yaptı. Yazıktır, günahtır; yıllardır PKK’nın kahpe kurşunlarıyla
hayatlarının bağrında vatan, millet, bayrak için can veren evlatlarımız için ve
geride kalan öksüz, yetim ana babaları için ayağa kalkmadınız, dünyayı ayağa
kaldırmadınız, bildiriler yayınlamadınız, o zamanlar neredeydiniz? Özellikle de
Türk askerinin moral ve motivasyonu bu kadar üst düzeydeyken teröre karşı
mücadelemizi zayıflatacak hiçbir gruba göz açtırılmamalıdır. 
Konuşmama
son verirken gün, kucaklaşma, safları sıklaştırma günüdür ve liderimiz Sayın
Devlet Bahçeli’nin de ifade ettiği gibi, kucaklaşmanın adresi de büyük Türk
milletidir diyor, Genel Kurulu sevgi ve saygılarımla selamlıyorum. (MHP
sıralarından alkışlar) 
İSMAİL
TAMER (Kayseri) – Ayakta alkışlıyorum Ahmet. 
BAŞKAN
– Teşekkür ediyorum Sayın Yurdakul. 
ENGİN
ÖZKOÇ (Sakarya) – Sayın Başkan... 
BAŞKAN
– Sayın Özkoç...
ENGİN
ÖZKOÇ (Sakarya) – Sayın Başkan, hatip direkt Genel Başkanımız Kılıçdaroğlu’nu
da hedef alarak sataşmada bulunmuştur. Sataşmadan söz istiyorum. 
BAŞKAN
– Buyurun Sayın Özkoç. 
VII.- SATAŞMALARA İLİŞKİN KONUŞMALAR (Devam)
2.- Sakarya Milletvekili Engin Özkoç’un, Antalya Milletvekili
Ahmet Selim Yurdakul’un görüşülmekte olan 697 sayılı Kanun Hükmünde
Kararname’nin tümü üzerinde MHP Grubu adına yaptığı konuşması sırasında CHP
Grup Başkanına sataşması nedeniyle konuşması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; az önce
Milliyetçi Hareket Partisinden bir hatip arkadaşımız burada Sayın
Kılıçdaroğlu’nu da hedef alarak bir konuşma yapmıştır. Biz muhalefetin
muhalefeti eleştirmesine hiç alışık değiliz, muhalefetin iktidarı eleştirmesi
gerekir.
Sayın Devlet Bahçeli,
yaptığı grup konuşmasında “Yetimin malını yiyen, yetimin malıyla bir yerlerde
duran insandan Cumhurbaşkanı olmaz.” demiştir. Sayın Devlet Bahçeli, yaptığı
grup konuşmasında “Milliyetçiliği ayaklar altına alandan Cumhurbaşkanı olmaz.”
demiştir. Sayın Devlet Bahçeli, grup toplantısında “PKK’yla sırt sırta
verenlerden, onlarla anlaşma yapanlardan Cumhurbaşkanı olmaz.” demiştir.
Cumhuriyet Halk Partisi dün ne dediyse bugün de aynısını söylüyor. Milliyetçi
Hareket Partisi dün söylediği ile bugün söylediği arasında bir kıyaslama yapmak
zorunda. 
Biz “PYD terör
örgütüdür.” dedik, hemen arkasından da söylüyoruz: “Türkiye Cumhuriyeti
Hükûmeti, siz, PYD’yi neden terör örgütü olarak açıklamıyorsunuz?” diyoruz.
Bunu açıklarsınız açıklamazsınız ama buradaki ikiyüzlülüğü ortaya koyuyoruz ve
açık olarak, net olarak ifade ediyoruz: Biz Afrin’deki harekâta destek verdik
ama Mehmetçik’imizin kanının değerli olduğunu biliyoruz -böyle hamasetler
yaparak, naralar atarak- evlatlarımızın kanının yarın orada tekrar terör örgütlerine
teslim edilmemesi için mücadele ediyoruz. 
Cumhuriyet Halk
Partisi dün ne söylediyse bugün de söylüyor. Milliyetçi Hareket Partisini de
aynı şekilde konuşmaya davet ediyoruz. 
BAŞKAN –
Teşekkür ederim Sayın Özkoç.
MEHMET NACİ
BOSTANCI (Amasya) – Sayın Başkan…
BAŞKAN – Sayın
Bostancı, buyurun. 
MEHMET NACİ
BOSTANCI (Amasya) – Sayın Başkan, kısa bir açıklamam olacak yerimden. 
BAŞKAN –
Buyurun. 
IV.- AÇIKLAMALAR (Devam)
27.- Amasya Milletvekili Mehmet Naci Bostancı’nın, Sakarya
Milletvekili Engin Özkoç’un sataşma nedeniyle yaptığı konuşmasındaki bazı
ifadelerine ilişkin açıklaması
MEHMET NACİ
BOSTANCI (Amasya) – Sayın Başkanım, teşekkür ediyorum. 
Doğrudur, yetim
malı yiyen, Cumhurbaşkanı olamaz. Irkçılığa karşı çıkmayan ama milliyetçiliği
destekleyen kişi Cumhurbaşkanı olur, tersine davranan Cumhurbaşkanı olamaz.
Teröre karşı mesafeli durmayan, bu milletin birliğini ve geleceğini tehdit eden
terörle mücadele etmeyen, burada sağlam bir duruş sergilemeyen kişi
Cumhurbaşkanı olamaz. Bütün bunlara katılırız. Halkımız böyle bir insana
Cumhurbaşkanlığı için kesinlikle rıza göstermez. Recep Tayyip Erdoğan, bütün
bunlardan beri olduğu için halk tarafından Cumhurbaşkanı olarak seçilmiştir.
Teşekkür ederim.
(AK PARTİ sıralarından alkışlar)
BAŞKAN –
Teşekkür ederim Sayın Bostancı. 
ERHAN USTA
(Samsun) – Sayın Başkan…
BAŞKAN – Sayın
Usta, buyurun. 
ERHAN USTA
(Samsun) – Engin Bey konuşmasında grubumuza sataşarak geçmişteki sözlerimizi
bugün söylemediğimizi ve çelişkili duruma düştüğümüzü ifade etmiştir.
Sataşmadan söz almak istiyorum. 
BAŞKAN – Parti
ismi vermedi Sayın Usta ama isterseniz yerinizden kısa bir açıklama yapın. 
ERHAN USTA
(Samsun) – “Devlet Bahçeli” dedi. 
AHMET SELİM
YURDAKUL (Antalya) – Direkt söyledi Bahçeli’yi.
BAŞKAN – Buyurun
Sayın Usta. 
VII.- SATAŞMALARA İLİŞKİN KONUŞMALAR (Devam)
3.- Samsun Milletvekili Erhan Usta’nın, Sakarya Milletvekili
Engin Özkoç’un sataşma nedeniyle yaptığı konuşması sırasında MHP Grup Başkanına
sataşması nedeniyle konuşması
ERHAN USTA
(Samsun) – Teşekkür ederim Sayın Başkan. 
Sayın Başkan,
değerli milletvekilleri; bir defa öncelikle şunu söyleyelim: Milliyetçi Hareket
Partisi ülke meselelerine ilişkin konularda dün ne dediyse bugün de aynısını
söylüyor. Bizim çizgimizde hiçbir kırılma yok, bunu ifade etmek lazım. 
İkincisi,
Türkiye şu anda ciddi bir şekilde sıkıntı içerisinde, vatan toprağı elimizin
altından kayıp gidiyor. 
HALUK PEKŞEN
(Trabzon) – Balyoz kumpasını kurarlarken neredeydiniz?
ERHAN USTA
(Devamla) – Yani burada, şimdi, bütün bu şeyler varken, 15 Temmuz gibi belki de
gördüğümüz en büyük ihaneti, tarihimizin en büyük ihanetini yaşamışken bu ülke,
eski hesaplar şöyleydi, böyleydi… 
HALUK PEKŞEN
(Trabzon) – Balyoz daha az bir ihanet miydi? Ona niye sesinizi çıkarmadınız?
ERHAN USTA
(Devamla) – Hani, ne derler? Müflis tüccar eski defterleri karıştırırmış. Buna
gerek yok, bunları konuşmanın bu ülkeye faydası da yok. Şu anda birlik
beraberlik içerisinde olma vaktidir, bu birlik beraberliği korumak lazım. 
Evet, hırsızdan
olmaz Cumhurbaşkanı ama vatandaş bunu kabul etmedi, bununla ilgili herhangi bir
yargılama yapılmadı. Bununla ilgili ne söyleyebiliriz daha? Bunun üzerinden,
nihayetinde iki tane seçim atlatıldı.
HALUK PEKŞEN
(Trabzon) – Demek ki bir sataşma yokmuş.
ERHAN USTA
(Devamla) – Bununla ilgili, herhangi bir şekilde yarın, bir gün bu işin bir
yargılanması olur olmaz, bir şey ortaya çıkar, biz onu bilemeyiz ancak bugün
Türkiye, birlik beraberlik içerisinde hareket etmek durumundadır. 15 Temmuzu
hiçbir şekilde unutmamamız lazım, yoksa bizim politikalarımızda, sözlerimizde
bir karmaşa, bir çelişki, bir kırılma olmadığını herhâlde takdir
ediyorsunuzdur. 
Ayrıca, ülke
meselelerine bakarken hakikaten sürekli sürekli “Geçmişte şu konuşuldu, bugün
bu konuşuldu.” Demek ki o bir kısım sözlerden, düşüncelerden vazgeçilmiş olması
lazım. Bu ülke meselelerinde bizim temel, en önemli önceliğimiz terörle
mücadeledir. Bugün Türkiye Cumhuriyeti devleti, Türk askeri, Türk Emniyeti,
Türk polisi, hepsi terörle aslan gibi mücadele ediyor; bu bizim birinci
önceliğimizdir. Bizim bu sözleri konuştuğumuz zamanlarda terörle mücadele
edilmiyordu, müzakere ediliyordu, masalar kurulmuştu; karşı olduğumuz oydu, onu
görmek lazım.
Türkiye
meselelerinde bugünkü politikalar Milliyetçi Hareket Partisinin politikalarına
gelmiştir ve biz bu politikaları desteklemek durumundayız. Siz bizim
politikalarımıza geldiniz fakat biz…
(Mikrofon
otomatik cihaz tarafından kapatıldı) 
ERHAN USTA
(Devamla) – Sayın Başkan, hemen bitiriyorum.
BAŞKAN –
Sözlerinizi toparlayın Sayın Usta.
Buyurun. 
ERHAN USTA
(Devamla) – Bugün uygulanan politikalar, bizim politikalarımızla uyumlu
politikalardır, Milliyetçi Hareket Partisinin öncelikleriyle, politikalarıyla
uyumludur. Burada şunu yapma hakkımız olabilir mi: Tamam, o zaman, Hükûmet bu
politikalara geldi, biz bu politikadan vazgeçiyoruz, öbür tarafa kayıyoruz
diyemeyiz, burada tutarlı olmak lazım. Milliyetçi Hareket Partisinin çizgisinde
bir kırılma yoktur.
Teşekkür ederim.
(MHP sıralarından alkışlar)
BAŞKAN –
Teşekkür ederim Sayın Usta.
ENGİN ÖZKOÇ
(Sakarya) – Sayın Başkan…
BAŞKAN – Sayın
Özkoç, buyurun. 
ENGİN ÖZKOÇ
(Sakarya) – Sayın Başkan, her iki grup başkan vekilinin yaptığı açıklamalardan
sonra Cumhuriyet Halk Partisi olarak 60’a göre söz almak istiyorum. 
BAŞKAN – Buyurun
Sayın Özkoç.
IV.- AÇIKLAMALAR (Devam)
28.- Sakarya Milletvekili Engin Özkoç’un, Amasya
Milletvekili Mehmet Naci Bostancı’nın yaptığı açıklaması ile Samsun
Milletvekili Erhan Usta’nın sataşma nedeniyle yaptığı konuşmasındaki bazı
ifadelerine ilişkin açıklaması
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; biz, Türkiye Büyük
Millet Meclisinin, Türkiye’nin milletvekilleriyiz. Söz konusu milletimiz, söz
konusu Türkiye olduğu zaman birlikte hareket ederiz. Biz, burada Meclis başkan
vekillerimiz tarafından kürsüye davet edilirken Türkiye milletvekilleri olarak
davet ediliyoruz, bu birlik ve beraberliği bozmayacak, dikkatli konuşmalar
yapmaya çalışıyoruz. Eğer bir milletvekili çıkar, bizim milletvekillerimizin
adını vererek bizi terörle ilişkilendirmeye çalışırsa bunun cevabını veririz.
Cumhuriyet Halk Partisi terörle ilişkisi olmayan ve teröre destek vermeyen
nadir, tek siyasi partidir. Cumhuriyet Halk Partisi, Hükûmeti DEAŞ’la ilgili
uyarmıştır, Cumhuriyet Halk Partisi… 
(Mikrofon
otomatik cihaz tarafından kapatıldı) 
BAŞKAN – Sözlerinizi
tamamlayın lütfen.
Buyurun.
ENGİN ÖZKOÇ
(Sakarya) - …Hükûmeti FETÖ terör örgütüyle ilgili uyarmıştır; Cumhuriyet Halk
Partisi, Hükûmeti PKK terör örgütüyle ilgili uyarmıştır. PKK’yla da birlikte
hareket eden, FETÖ’yle de birlikte hareket eden, daha sonra PYD’nin liderine
kırmızı halı serip de Türkiye’de protokolle karşılayan bir iktidar vardır ve
bugün o iktidarı destekleyen bir başka siyasi parti vardır. Bizim söylediğimiz
budur. Biz nerede duruyorsak orada duruyoruz.
BAŞKAN –
Teşekkür ederim Sayın Özkoç.
ERHAN USTA
(Samsun) – Sayın Başkan, 60’a göre bir söz alabilir miyim?
MEHMET NACİ
BOSTANCI (Amasya) – Sayın Başkan, tabii, Sayın Özkoç iyi niyetle bir konuşma
yaparken sanıyorum sehven bir hususu atladı, Cumhuriyet Halk Partisinin terörle
ilişkili olmadığını, karşı olduğunu ifade etti, güzel, ortaklıktan bahsetti,
“Tek partiyiz.” demesi abartı oldu.
ENGİN ÖZKOÇ
(Sakarya) – FETÖ…
MEHMET NACİ
BOSTANCI (Amasya) – Hayır, bugün FETÖ’yle bir terör örgütü olarak en iyi
mücadeleyi veren iktidardır.
ENGİN ÖZKOÇ
(Sakarya) – Onu oraya getiren sizsiniz.
MEHMET NACİ
BOSTANCI (Amasya) – Hayır, şimdi tekrar FETÖ tartışması açmayalım ama…
ENGİN ÖZKOÇ
(Sakarya) – Tabii ki açmayalım.
MEHMET NACİ
BOSTANCI (Amasya) - …FETÖ’nün bir terör örgütü olarak ortaya çıkması farklı bir
tarihselliktir, o ayrı bir tartışma konusu. 
Biz, teröre
karşıyız, meşru zeminlerde millet iradesinden güç alarak bu Meclise gelen
siyasi partilerin ahlaki ve vicdanı ödevi de budur.
Teşekkür
ediyorum.
BAŞKAN –
Teşekkür ederim Sayın Bostancı.
Sayın Usta…
ERHAN USTA
(Samsun) – Gerek kalmadı.
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
3.- 697 Sayılı Olağanüstü Hal Kapsamında Bazı Tedbirler
Alınması Hakkında Kanun Hükmünde Kararname (1/908) ve İçişleri Komisyonu Raporu
(S. Sayısı: 513) (Devam)
BAŞKAN – Sayın
milletvekilleri, Halkların Demokratik Partisi Grubu adına söz sırası, Mardin
Milletvekilimiz Sayın Mithat Sancar’a aittir. (HDP sıralarından alkışlar)
HDP GRUBU ADINA
MİTHAT SANCAR (Mardin) – Sayın Başkan, değerli milletvekilleri; bu Genel
Kurulda tartışmalarda sık sık karşılaştığımız bir ifade var “Onu şimdi
konuşmayalım, bunu başka zamana bırakalım, onu hiç deşmeyelim.” gibi. Oysa
konuşmadığımız her konu, daha sonra karşımıza büyük bir problem olarak
çıkabiliyor, tartışmadığımız her mesele, daha sonra büyük faturalar olarak bu
ülkeye, bu ülkenin halklarına dönebiliyor. Mesela biraz önceki tartışmada
AKP’nin sayın grup başkan vekili “Şimdi FETÖ’nün nasıl devlete yerleştiği
meselesini konuşmayalım.” dedi. Oysa onu konuşmadığımız, daha doğrusu o zamanki
uyarılar dikkate alınmadığı için 15 Temmuza gelindi. Eğer o zaman yapılan
uyarılar, o zaman yazılanlar, çizilenler, söylenenler bir nebze dikkate
alınsaydı belki 15 Temmuz olmayacaktı ya da belki değil, kesin olarak hatta
iddia edebiliriz ki 15 Temmuz olmayacaktı. O zaman devlet içinde yasa dışı,
informel örgütlenmelerin demokrasiyi, hukuk devletini bitireceğini söyleyenlere
karşı da aynı sözler sarf ediliyordu “Vatan hainliği yapıyorsunuz, din
düşmanlığı yapıyorsunuz.” deniyordu. Niye? Çünkü AKP’nin cemaatle bir
devrisaadet ilişkisi vardı ve bu ilişki Hükûmete büyük avantaj sağlıyordu.
“Yapmayın, etmeyin, bu iyi bir gidişat değil, faturası ağır ödenir.” diyenler
de bugünkü hamasete benzeyen sözlerle susturulmak isteniyordu. Örnekleri
saymayacağım, Genel Kurulda da çokça dile getirildi bu örnekler. O dönemin
Hükûmet ve parti sözcülerinin açıklamalarına bakarsanız, yazılara, sosyal medya
paylaşımlarına bakarsanız çokça örneğini görürsünüz. 
Aynı
şekilde bugün Afrin’le ilgili tartışmalar susturulmak isteniyor. Uyarılarımızı
dikkate almamak, daha doğrusu çizdikleri yolda en ufak bir itirazla
karşılaşmamak için sürekli “vatan, millet, hainlik, düşmanlık” içeren
ifadelerle muhalefet susturulmak isteniyor. Yarın öbür gün buradan çıkacak ağır
faturanın bedelini bütün toplum ödeyecek. Türkiye’nin bütün halkları, en çok da
yoksulları ödeyecek. Bu ülkenin yoksulları savaş politikalarının da, içeride
şiddet ve güvenlikçi politikaların da en çok kurbanı olan kesimlerdir. Hem
canlarını veriyorlar hem de bu savaş politikalarının finanse edilmesi için
kendilerine yük bindiriliyor, mali yük de kendilerine bindiriliyor. Hem
canlarından oluyorlar hem daha da fazla yoksullaşıyorlar. 
Evet,
olağanüstü hâl, 15 Temmuz darbe girişimi vesilesiyle ilan edildi ve kısa bir
süre içinde kaldırılacağı söylendi. Oysa olağanüstü hâlle yaratılan şey iktidar
için, patronlar için, yandaşlar için bir devrisaadet oldu. Özellikle iktidarın
keyfî hareket etme imkânı bolca ortaya çıktığı için istediğini yapabiliyor,
sonra da “Yanlış varsa düzeltirim.” diyor. Peki, o arada yanan canlar, o arada
çekilen acılar, yüz binlerin, belki de milyonların ödediği bedeller ne olacak? 
Bir
şeyi burada altını çizerek bir kez daha vurgulamak gerekiyor, belirtmek
gerekiyor: AKP 7 Hazirandan sonra barış ortamında, barış politikalarıyla ve
demokratik bir atmosferde istediği çoğunluğu elde edemeyeceğini tecrübe etti.
Ardından 1 Kasıma giderken yine bugüne benzer, bugünü hatırlatan propagandayla,
siyasetle seçimlere gitti. Yine hamaset vardı, meydanlarda Kur’anlar
sallanıyordu, yine “millet, vatan, güvenlik” sloganları havada savruluyordu ve
o politikaların bir getirisi olduğunu gördüler ancak bir kere iktidarı
sağlamlaştırmak ya da iktidara tutunmak için bu tür politikalara
başvurduğunuzda bir zehri yavaş yavaş içmeye başlıyorsunuz. Toplumun güvenlik
duygusunu rehin alarak ya da toplumu güvenlik duygusu üzerinden rehin alarak
iktidarda kalmanın daha kolay olacağını gördükçe bu politikaları yükseltiyor
iktidar çevreleri, zehri biraz daha artırıyor. Mesela olağanüstü hâl ilanı da
zehri bir doz daha artırarak içmeye benziyor. Zehir alışkanlık yapıyor ve başka
bir şey, başka bir seçenek görmeyi engelliyor. İktidar bu politikalar dışında
bir seçenekle kendini koruyabileceğini artık düşünmüyor, bu duygusu yok oldu,
uyuştu. İktidar zehri, keyfî iktidar zehri bünyeyi kuşattı. 
Buradan
muhalefet partisini de, CHP’yi de tekrar uyarmakta çok büyük fayda var. Daha
önce söyledik, bu bir stratejidir, bu bir operasyondur, adım adım hayata
geçiriliyor 7 Hazirandan sonra. 1 Kasımda bunun devamını gördük,
dokunulmazlıkların kaldırılmasında aynı operasyonu gördük. Bu operasyon, bir
diktatörlük inşa etme operasyonudur, diğer bütün aşamalar birer virajdı.
Olağanüstü hâl de bunun için bir viraj olarak kullanıldı, milletvekillerinin
tutuklanması, 4 Kasım darbesi de bir başka virajdı. Şimdi Afrin Operasyonu
sonuca doğru hızla ilerleme hesabıyla girişilmiş bir iç politika operasyonudur.
Bunu görmeniz lazım. Eğer bu operasyona açık ve net bir şekilde diktatörlükle
bağlantısını kurarak karşı çıkmazsanız yarın çok geç olur sizin için de. Ama
öncelikle halklarımızı uyarıyoruz. 
Burada, Afrin’de
bir millî mesele ve bir millî mücadele verildiği söyleniyor “Özgür Suriye
Ordusu” diye bir millî ordu bulunduğu iddia ediliyor. Oysa Özgür Suriye
Ordusunu oluşturan örgütleri saymaya kalksak burada süre yetmez değerli
arkadaşlar. İlk akla gelen, not aldığım beş altı tanesini sayayım: Cephet
el-Şamiyye, Feylak el-Şam, Ahrar el-Şam, Ceyş el-Nasır, Nureddin Zengi
Tugayları…
ENGİN ÖZKOÇ
(Sakarya) – El Nusra…
MİTHAT SANCAR
(Devamla) – El Nusra artıkları, uzantıları bunlar. Resmen El Nusra’nın kendisi
olmayabilir ama bunlar El Nusra’ya, El Kaide’ye ve IŞİD’e zamanında katkı
sağlamış, onlarla birlikte hareket etmiş gruplardır. Bunların birçoğunun sicili
o kadar bozuktur ki görmek isteyen sadece çok tarafsız belgelere bakabilir
değerli arkadaşlar. Mesela Türkistan İslam –neyiydi- Partisi -evet, partisi- El
Kaide ve El Nusra’nın uzantısı, Taliban uzantısı örgütler. Bunlar nasıl millî
oluyor? Bunlar Suriye halkını temsil ediyor diyorlar da bir seçim mi yapıldı?
Bunların Suriye halkını temsil ettiğini gösteren tarafsız bir oylama, bir anket
mi yapıldı? Peki, Afrin’de yaşayanlar kimler? Afrin’de on binlerce kişi sokağa
çıktığında bunların hepsini terörist sayacaksanız o zaman “Oraları bombalayın.”
diyenlere hak vermeniz gerekecek. Yapabilecek misiniz bunu? Şüphesiz bazıları
bunu isteyebilir ama buna ne oradaki halklar ne Türkiye’deki demokratlar,
barışseverler izin verir. 
Bu Afrin
Operasyonu, baştan itibaren yanlış kurulan Suriye politikalarının geldiği büyük
bir tuzaktır. Bu tuzağa bu ülkeyi sürükleyenlerin bu topluma, bu ülkenin
halklarına büyük bir fatura çıkarmak gibi gözü karalık içinde olduklarını da
görmeniz gerekiyor. “Suriye politikası yanlıştır.” dendiğinde buna kulak
asmayanlar “Susun, hainliktir bu. Oradaki millî çıkarlarımızı zedeliyorsunuz.”
diye cevap verenler, o politika adım adım her aşamada iflas ettikten sonra
bugün ülkeyi uçurumun kenarına getiriyorlar. Oysa izlenecek yol bellidir, biz
bunu baştan beri söylüyoruz. İzlenecek yol, böyle hamasetle, savaş
politikalarıyla, iç siyaseti dizayn etme hesaplarıyla halklarla savaşmak değildir.

(Mikrofon
otomatik cihaz tarafından kapatıldı) 
MİTHAT SANCAR
(Devamla) – Bir dakika rica edebilir miyim Sayın Başkan?
BAŞKAN –
Sözlerinizi tamamlamak üzere bir dakika ek süre veriyorum. 
Buyurun. 
MİTHAT SANCAR
(Devamla) – Yapılacak şey bellidir, bunu bir kere denedik. Bir kere denedik ve
başaramadık diye de vazgeçmek büyük bir kolaycılık, büyük bir aymazlıktır.
2013-2015 arası yürüyen süreç Türkiye tarihinin en önemli, en değerli
dönemlerinden biriydi. Eğer orada hatalar yapıldıysa -her iki taraftan da
gelmiş olabilir- süreç yürütülürken eksiklikler yaşanmışsa bize düşen bunların
ne olduğunu tekrar tekrar açık yüreklilikle konuşmak, muhalefetin katılımı
eksik kalmışsa bunu telafi edecek yöntemler bulmak, toplumda katılımı artırmak
gerekiyorsa bunu sağlayacak yollar üretmektir; savaşı dizginsizce kullanmak
değildir. 
Buradan herkese
tekrar hatırlatmayı bir görev sayıyorum: Savaş politikaları diktatörlük inşa
stratejisinin en önemli aracıdır, barış ise demokrasinin vazgeçilmez bir
şartıdır. Savaşa karşı çıkmak diktatörlüğe karşı çıkmaktır, barışı savunmak
demokrasiyi savunmaktır.
Saygılarımla
efendim. (HDP sıralarından alkışlar) 
BAŞKAN – Mardin
Milletvekilimiz Sayın Mithat Sancar’a teşekkür ederiz.
ENGİN ÖZKOÇ
(Sakarya) – Sayın Başkan…
BAŞKAN - Sayın
Özkoç, buyurun.
ENGİN ÖZKOÇ
(Sakarya) – “Cumhuriyet Halk Partisini de uyarmak gerekir bu konuda. Bu,
diktatörlüğe giden bir yoldur. Bu yoldaki taşları görmezseniz siz de hataya
düşersiniz.” diyerek bizim politikamıza, bir sataşmaya mahal vermiştir. Söz
istiyoruz.
BAŞKAN – Buyurun
Sayın Özkoç.
VII.- SATAŞMALARA İLİŞKİN KONUŞMALAR (Devam)
4.- Sakarya Milletvekili Engin Özkoç’un, Mardin Milletvekili
Mithat Sancar’ın görüşülmekte olan 697 sayılı Kanun Hükmünde Kararname’nin tümü
üzerinde HDP Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; Suriye
politikasıyla ilgili 2011 yılında Cumhuriyet Halk Partisi, o zamanki dış
işlerinden sorumlu Genel Başkan Yardımcımız Sayın Faruk Loğoğlu’nun
başkanlığında bir deklarasyon yayınlamıştır ve o zaman “Suriye meselesi barış
içerisinde çözülmeli. Biz, taraf olmamalıyız. Biz, Suriye’nin iç işlerine
karışmadan Suriye’deki tarafları İstanbul’daki bir konferansa davet etmeliyiz
ve orada bu tarafların arasında ara bulucu olmalıyız.” demiştir ve bununla
ilgili kaygılarını o deklarasyonda anlatmıştır.
Değerli
milletvekili arkadaşlarım, siyasiler ile ordunun arasındaki fark şudur:
Siyasiler o ülkede barışın tesis edilmesi için diplomasiyi kullanırlar, ordular
siyasetin engelleyemediği ve barış sürecinin bittiği anda savaşa girerler. Biz
diyoruz ki Suriye’yle ilgili: Siyaset, Hükûmet olarak orada görevini
yapmamıştır ve barışla ilgili gerekli diplomasiyi yok etmiştir, diplomasiyi
itibarsız hâle getirmiştir, bugünkü sonuç doğmuştur. Bugün çocuklarımızın akan
kanı, o gün alınmayan tedbirler yüzündendir, bunu en net söyleyense Cumhuriyet
Halk Partisidir. (CHP sıralarından alkışlar) 
BAŞKAN –
Teşekkür ediyorum Sayın Özkoç.
Sayın
milletvekilleri…
AHMET SELİM
YURDAKUL (Antalya) – Sayın Başkan, tutanaklara geçmesi için bir şey
söyleyebilir miyim?
BAŞKAN – Buyurun
Sayın Yurdakul.
AHMET SELİM
YURDAKUL (Antalya) – Şimdi, sayın grup başkan vekilimizin söylediklerinin bir
kısmı doğru, ancak şunu düşünmek gerekir: Amerika Birleşik Devletleri kaç bin
kilometreden geliyor, buraya müdahale ediyor; Fransa’sı, İngiltere’si, Avrupa
ülkeleri buraya geliyor, müdahale ediyor. Sizin Suriye’yle 911 kilometre
sınırınız var. Dolayısıyla, Amerika veya bu Avrupa ülkelerine bir şey
demiyorsunuz, burada Türkiye’nin yaptıklarını söylüyorsunuz. Bakın, diplomasi
bu harekât sırasında aktif olarak kullanılmıştır.
BAŞKAN – Tamam
Sayın Yurdakul, teşekkür ederiz, maksat hasıl oldu. 
AHMET SELİM
YURDAKUL (Antalya) – Teşekkür ederim.
BAŞKAN – Sayın
Bostancı…
MEHMET NACİ
BOSTANCI (Amasya) – Sayın Başkanım, Sayın Engin Özkoç siyaset ile ordunun
görevlerine ilişkin bir ayrım yaparken farklı bir mantık kullanmıştır, o
mantığa itiraz ediyorum, o ayrı fakat aynı zamanda “Siyasetin başarısızlığının
bir neticesi olarak bugün evlatlarımızı kurban veriyoruz.” şeklinde bir
yaklaşımla ağır bir sataşmada bulunmuştur. O çerçevede cevap hakkı talep
ediyorum.
BAŞKAN – Buyurun
Sayın Bostancı. 
5.- Amasya Milletvekili Mehmet Naci Bostancı’nın, Sakarya
Milletvekili Engin Özkoç’un sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
MEHMET NACİ
BOSTANCI (Amasya) – Sayın Başkanım, değerli arkadaşlar; Suriye iç savaşının
müsebbibi bizler değiliz. Orta Doğu coğrafyasında bir Arap Baharı yaşandı, peş
peşe ülkeler karıştı. Bunun sosyal, kültürel dinamikleri olduğu gibi, dışarıdan
emperyal rüzgârlar olduğunu da siz de en az benim kadar biliyorsunuz. Türkiye o
coğrafyanın bir parçası. Bakın, bugün Orta Doğu’da hangi ülkeler şöyle veya
böyle kritik süreçlerle karşı karşıya? Sadece Türkiye'ye bakarsanız Türkiye'yi
görürsünüz ama etrafınıza bakarsanız İran işin içindedir, Irak işin içindedir,
doğrudan veya vekâlet marifetiyle Mısır, Suudi Arabistan işin içindedir, Rusya
işin içindedir, Amerika işin içindedir. Böylesine hercümerç olan bir coğrafyada
Türkiye Cumhuriyeti devletinin siyasal iktidarları, bu ülkenin geleceğini
korumak, bekasını sağlamak, çıkarlarını temin etmek ama aynı zamanda bunları bölgedeki
halkların esenliğiyle uyumlu bir şekilde gerçekleştirmek için politikalar
uygularlar. Bunu yaparken siyasetin imkânlarını kullanırlar, siyasetin
imkânlarının bittiği yerde de askeriye devreye girer. Askeriye bunun zıddı
değildir, bunun tamamlayıcısıdır. Prusyalı General Clausewitz’in sözünü
unutmayalım: “Savaş, politikanın başka araçlarla devamıdır.”
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Bostancı.
ENGİN
ÖZKOÇ (Sakarya) – Sayın Başkanım…
BAŞKAN
– Sayın Özkoç, buyurun. 
ENGİN
ÖZKOÇ (Sakarya) – Sayın milletvekilinin, MHP’li milletvekili arkadaşımızın
direkt “Engin Özkoç” diyerek, beni kastederek söylediği sözleri bir sataşma
olarak görüyorum. Sataşmadan söz istiyorum. 
BAŞKAN
– Buyurun Sayın Özkoç.
Yeni
bir sataşmaya mahal vermeyelim. 
6.- Sakarya Milletvekili Engin Özkoç’un, Antalya
Milletvekili Ahmet Selim Yurdakul’un yerinden sarf ettiği bazı ifadeleri
sırasında şahsına sataşması nedeniyle konuşması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım, benim
Sevgili, Değerli Milletvekilim; ben şunu söylüyorum: Biz Cumhuriyet Halk
Partisi olarak, Amerikan emperyalizminin ne kadar kalleş ne kadar hain ne kadar
ülkeleri ateşe veren ve bununla zenginleşmeye çalışan bir ülke olduğunu defalarca
söyledik. Onlara karşı duruşumuz nettir. Biz “Ortadoğu Projesi” adı altında 3
milyon 750 bin Müslüman’ı öldüren Büyük Ortadoğu Projesi’ne karşı çıktığımızı
her fırsatta söyledik. O dönemlerde Türkiye'de bir ses yükseldi, işte “Ben bu
Amerika’nın Büyük Ortadoğu Projesi’nin Eş Başkanıyım.” diyen bir ses yükseldi.
Bizim itirazımız, bu sesi yükselten kişiye karşı ittifak içerisinde değil, ona
karşı durulmasıdır çünkü o günkü Orta Doğu’nun harap edilmesi için, kan
dökülmesi için, Müslüman kanı akıtılması için kim beraber olduysa, kim onunla
beraber yandaşlık kurduysa bu savaşın müsebbipleri, bugünün suçluları onlardır.
Bizim söylediğimiz budur Değerli Arkadaşım. 
Saygılar
sunuyorum. (CHP sıralarından alkışlar) 
BAŞKAN –
Teşekkür ederim Sayın Özkoç. 
ERHAN USTA
(Samsun) – Sayın Başkan…
BAŞKAN – Sayın
Usta, buyurun. 
ERHAN USTA
(Samsun) – Sayın Başkanım, sadece tutanaklara geçmesi açısından… O gün o ses
yükseldiğinde o sese en fazla karşı çıkanlardan birisiyiz biz bir siyasi parti
olarak. Bugün öyle bir ses yok. Bugün Cumhurbaşkanı “Türk milleti” diyor, bugün
Cumhurbaşkanı “Kızılelma” diyor, bugün Cumhurbaşkanı “Turan” diyor ve
“Türkiye'nin birliği, bütünlüğü için ne gerekirse bütün tedbirler alınmalıdır.”
diyor. Bu da Milliyetçi Hareket Partisinin politikalarıyla tamamen
örtüşmektedir. Bu anlamda, biz böyle bir siyasi görüşle ittifak yapıyoruz. 
Teşekkür ederim.

HAYDAR AKAR
(Kocaeli) – MHP’li mi oldu Cumhurbaşkanı? Yakında partinize kaydolur. 
BAŞKAN –
Teşekkür ederim. 
Maksat hasıl
olmuştur. 
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
3.- 697 Sayılı Olağanüstü Hal Kapsamında Bazı Tedbirler
Alınması Hakkında Kanun Hükmünde Kararname (1/908) ve İçişleri Komisyonu Raporu
(S. Sayısı: 513) (Devam)
BAŞKAN – Gruplar
adına konuşmalar devam ediyor. 
Şimdi söz sırası
Cumhuriyet Halk Partisi Grubu adına Niğde Milletvekilimiz Sayın Ömer Fethi
Gürer’e aittir. 
Buyurun Sayın
Gürer. (CHP sıralarından alkışlar)
CHP GRUBU ADINA
ÖMER FETHİ GÜRER (Niğde) – Sayın Başkan, değerli milletvekilleri; 21 Temmuz
2016 tarihinde Bakanlar Kurulu tarafından üç ay süreyle ilan edilen OHAL
günümüze değin uzatmalarla geldi. Ne zaman sona erecek, bilen de yok. Bu
kapsamda kanun hükmünde kararnamelerle düzenlemeler yapıldı. İhraçlar,
gözaltılar, tutuklamalar gerçekleşti. Haklarında adli işlem yapılan binlerce
kişi tutuklandı. Bunun yanında, görevlerinden ihraç edilen ve neden ihraç
edildiğini bilmeyenler de var. 
Kanun hükmünde
kararnameler giderek Hükûmetin muhalefet eden herkese karşı bir baskı olarak
uyguladığı yönteme dönüştü. OHAL kapsamında, grev hakkı yok edildi, emekçilerin
hak mücadelesinin önünde duruldu. Haklarında ihraçlarını gerektirecek kesin bir
hüküm yokken ihraç edilen binlerce kamu görevlisi açlığa terk edildi. İhraç
işlemi açığa alma işlemine dönüştürülenlerin bazıları neden ihraç edildiklerini
dahi bilmiyorlar. OHAL süresince 50’ye ulaşan intihar gerçekleşti. Haksızlıklar
karşısında başvuru ve hak arama âdeta kilitlendi. OHAL Komisyonu kuruldu, 7
kişilik kurul binlerce başvurudan bir yılda daha 3.110 dosyayı inceleyebildi.
104.398 kişinin başvurusu daha bekliyor. Bunlardan 40’ı hakkında iade kararı
verildi. Mağduriyetler bitmiyor. Geciken adalet, adalet olarak gerçekleşiyor
mu? O, soru olarak askıda kalıyor. 
Kanun hükmünde
kararnameyle Parlamento işlevsiz kılındı. Kanun hükmünde kararnameyle her
konuda kararlar alınmaya başlandı. Bu anlamda, OHAL kapsamında Anayasa dahi
askıya alındı. Anayasa Mahkemesi kararları bile uygulanmıyor. 
2.173 kişiyle
görüşen bir platformun hazırladığı araştırmaya göre OHAL mağdurları arasında
mevcut işsizlik oranı yüzde 65. Kimse iş vermiyor. OHAL mağdurlarının çektiği
sıkıntıların en büyüğü yüzde 92’yle ekonomik sıkıntı; yüzde 87’si psikolojik
sıkıntı, yüzde 86’sı da sosyal dışlanma yaşıyor. Yine, OHAL’le ilgili,
işlerinden atılanların yüzde 99’u 15 Temmuz öncesi herhangi bir cezai
soruşturmaya dahi uğramamış yani yüzde 99’u mahkemeyle, savcıyla hiçbir işi
olmamış kişiler. OHAL mağdurlarının yüzde 50’si 15 Temmuz sonrası bulundukları
mahallelerden ve şehirlerden ayrılmak zorunda kalmışlar. 
Değerli
milletvekilleri, teröre bulaşmamış ve haklarında yapılan incelemede herhangi
bir sonuca erişilmemiş, ihraç edilmiş olanların derhâl işlerine iade edilmesi
gerekir. 
Bu arada, bana
ulaşan bir mektup var, bu mektubu sizlerle paylaşmak istiyorum. Niğde ilinde 2
sağlık görevlimiz bu kapsamda ihraç edildi. Bunlardan birisi Melike Özcan,
röntgen teknisyeni, 1 çocuk annesi; neden ihraç edildiğini bilmiyor. Diğeri
Hatice Kayacan. Hatice Kayacan “1976 Bilecik Yenipazar doğumlu, evli, 2 çocuk
annesiyim. 11/7/1994 tarihinden hiçbir gerekçe gösterilmeden ihraç edildiğim
14/7/2017 tarih ve 692 sayılı Kanun Hükmünde Kararname’ye kadar önce Niğde
Sosyal Sigortalar Kurumu Hastanesi, daha sonra Niğde Devlet Hastanesinde yirmi
üç yıldır hemşire olarak görev yapmaktayım. Son dokuz yılı çalışma koşulları en
zor olan üçüncü basamak yoğun bakım servisinde yirmi dört saat nöbet tutarak,
yirmi üç yıl boyunca idarenin takdir ettiği her serviste itiraz etmeden, daha
kolay, nöbeti olmayan servislere torpil yaptırmaya teşebbüs etmeden, dilekçe
dahi vermeden çalıştım. Görevimi severek yapan biriyken byLock kaydım olmadığı,
Asya Katılım Bankası AŞ’de hesabım bulunmadığı, terör örgütleriyle ilgili
gazete veya dergilere, sitelere aboneliğim olmadığı, çocuklarımı terör
örgütüyle irtibatlı dershane, kurs, etüt okullarına göndermediğim, terör
örgütüyle iltisaklı sivil toplum kuruluşlarına üyeliğim görülmediği, sohbet ve
benzeri ad altında hiçbir toplantıya gitmediğim, katılmadığım, kimseyi
göndermediğim, yurt dışına çıkış yasağım olmadığı, yeşil pasaport hakkım varken
pasaport bile almadığım ve yurt dışı çıkış kaydım bulunmadığı, bu yapılar ile
dernek ve vakıf üyeliğim olmadığı, iş yerim başta olmak üzere hiçbir yerde
hiçbir örgütün övgüsünü yapmadığım, himmet ve benzeriyle hiçbir terör örgütüne
yardım etmediğim, para vesaire vermediğim, bırakın silahlı terör örgütü
üyeliğini çantamda tırnak makası bile taşımadığım hâlde 692 sayılı Kanun
Hükmünde Kararname’yle bir anda işsiz, sosyal güvenceden yoksun kalmış
bulunuyorum. Bu idari işlemin gerekçesi olarak da silahlı terör örgütü
üyeliğinin gerekçe gösterilmesi bir anne, bir eş olarak kanıma dokunuyor. Neye
itiraz edeceğimi, neyi savunacağımı bilmemekteyim. Önce kendime bir suç
yakıştırıp daha sonra onu savunmak zorunda kalıyorum. Örneğin ‘Sağlık Sosyal
Hizmet Sendikası üyesi ve eski il yöneticisi olduğum için ihraç edilmiş
olabilirim.’ deyip bunun mümkün olmayacağını kanunen sayma gibi bir saçmalığa
sürükleniyorum. Ekte sunduğum hizmet belgemden anlaşılacağı üzere görevimi
başarıyla yaptığım ve 2009 yılından 2015 yılına kadar son altı yıllık sicilim
90 ve üzeri olduğu için 1 kademeyle ödüllendirilirken, cumhuriyet başsavcılığından
aldığım adli sicil kaydım temizken, kurumumdan aldığım personel ceza bilgileri
belgesinde hiçbir adli ve idari cezanın bulunmamasına rağmen ihraç edilmem
Hükûmet yetkililerinin ‘Bir kişi bile mağdur edilmesin, bir hain dahi cezasız
kalmasın.’ beyanının inandırıcılığını çürütmektedir. Sağlıkçıdan terörist
olmaz, terörist can kurtarmaz. Şahsıma yapılan bu uygulamanın savunulamaz
olduğu inancımla çalışmalarınızda başarılar diliyorum.” diyerek mektup
gönderiyor; hizmet belgesi, adli sicil kaydı, Sağlık Bakanlığı personel ceza
bilgilerini de buna eklemiş. 
Değerli
arkadaşlar, bunun gibi mağduriyet yaşayanların yaşadıkları sorunlara Hükûmet
duyarlı olmalı ve araştırma yapmalı. “Suçum ne?” diyor; Adalet Bakanlığına
soruyor, ilgililere soruyor, yetkililere soruyor “Benim suçum ne? Çoluğum
çocuğum mağdur.” diyor. 
HAYDAR AKAR
(Kocaeli) – Sor, Orman ve Su İşleri Bakanı var orada.
ÖMER FETHİ GÜRER
(Devamla) - Onun için de ekmeğini geri istiyor.
Bunun gibi
askerî öğrenciler var, askerî öğrenciler ihraç ediliyorlar ama bunlarla ilgili
hiçbir işlem yok. Bu çocuklar için, askerî öğrenciler için Sosyal Güvenlik
Kurumuna şerh konmuş “İhraç edildi.” diye, hiçbir yerde işe giremiyorlar.
Şimdi, taşeronla ilgili kanun hükmünde kararnamede hüküm geldi. Bu hüküm de burada
yasayla düzenlense Türkiye’de taşeron sorunu ortadan kalkacaktı, ne yazık ki
bunu kalktılar kanun hükmünde kararnameyle düzenlediler. Bunun gibi, yaratılan
haksızlıklar ve olumsuzluklar var.
Ben neden cam
filminin kanun hükmünde kararnameyle düzeltilmediğini merak ettim. Çünkü,
bakanın biri “Cam filmi terör için kaldırıldı.” dedi, öbürü “Yok.” dedi,
İçişleri Bakanı bununla ilgili başvurularda işlem yapmadı, ne yazık ki Bilim,
Sanayi ve Teknoloji Bakanlığı yaptı. Bu gibi durumlarda kanun hükmünde kararnameyi
cam filminde de uygulasalar daha iyi olurdu diyor, yüce Meclisi saygıyla
selamlıyorum. (CHP sıralarından alkışlar)
BAŞKAN –
Teşekkür ederim Sayın Gürer. 
HAYDAR AKAR
(Kocaeli) – Sayın Bakana niye sormuyorsun? Sayın Bakan orada oturuyor. 
BAŞKAN – Sayın milletvekilleri,
gruplar adına konuşmalar tamamlanmıştır. 
Şimdi şahıslar
adına ilk söz Trabzon Milletvekilimiz Sayın Haluk Pekşen’e aittir. 
Sayın Pekşen,
buyurun. (CHP sıralarından alkışlar) 
HALUK PEKŞEN
(Trabzon) – Sayın Başkan, saygıdeğer milletvekilleri; evet, benden bir önceki
sayın hatibin altını çizdiği Türkiye’deki yargının gerçekten dehşetengiz bir
uygulaması toplumun her kesiminde çok ağır tahribatlar yapmaya devam ediyor.
Yargıya ilişkin bu 15 Temmuz süreci başladığında bir hukukçu olarak AK PARTİ
Grubunu ve Hükûmeti dikkatli bir şekilde uyarmaya çalıştım, dedim ki: Önünüze
gelecek olan yargı süreci içerisinde eğer amaç yargılaması yaparsanız bu,
bumerang olacak ve sizi vurmaya başlayacaktır ama eylemi yargılarsanız, yasanın
suç saydığı eylemi yargılarsanız o zaman suç işleyenleri yakalar ve onları
mahkûm edersiniz. Bugün görüyorum ki yargı öyle bir hâle gelmiş ki buna yargı
demek, bu yargı kurumlarına yargı demek gerçekten yalnızca nezaketten
ibarettir, başka bir anlamla yargı deme olanağınız yoktur. 
Bakın, bu sabah
Parlamentoya geldiğimde masamın üzerinde Sayın Mustafa Şentop Beyefendi’nin,
sayın milletvekilinin bana göndermiş olduğu bir fezlekeyle karşılaştım. 
HAYDAR AKAR
(Kocaeli) – Benim de var. 
HALUK PEKŞEN
(Devamla) – Hiç önemli değil, fezlekelerden korkmam, onlardan korkacak bir
hukukçu değilim. Hukukun önünde gider, hukuku düzeltmek için de, adaleti
sağlamak için de gerekeni yaparız. 
HAYDAR AKAR
(Kocaeli) – Cumhurbaşkanına “FETÖ’cü” dediğim için bana fezleke yollamış. 
HALUK PEKŞEN (Devamla)
– Fezlekeyi açtım, baktım ki şöyle yazıyor: “Cumhuriyet Halk Partisi Parti
Meclisi üyesi.” A, güzel ya, dün olduk Parti Meclisi üyesi, bugün fezleke
önümde dedim yani peşin fezleke dönemi başlamış. 
HAYDAR AKAR
(Kocaeli) – Daha mazbata almadın. 
HALUK PEKŞEN
(Devamla) – Ama baktım ki 2016 yılında Cumhuriyet Halk Partisi Parti Meclisinin
açıklaması dolayısıyla beni de dâhil etmişler. Lütfetmişler, o zaman Parti
Meclisi üyesi değildim ama beni de yazma gereği hissetmişler. 
ENGİN ÖZKOÇ
(Sakarya) – Anlamışlardır!
HALUK PEKŞEN
(Devamla) – Nasıl susturacaklar, bunun için yöntem arıyorlar. E, bulabilirler,
bunu susturmayı başarabilirler mi, onu bilmiyorum, bugüne kadar başaramadılar,
başaramayacaklar da. Dedim ki: Ya, bu, muhtemelen bir maddi hata olabilir.
Olur, insan yani yapar böyle şeyleri. Bir baktım ki Yargıtay Cumhuriyet
Başsavcılığına sormuşlar “Evet, Haluk Pekşen’i yazın.” demişler. Olmamış, devam
etmişler, bir de Adalet Bakanlığı Ceza İşlerine sormuşlar.
HAYDAR
AKAR (Kocaeli) – Onlar da “Yazın.” demiş.
HALUK
PEKŞEN (Devamla) – Onlar da “Haluk Pekşen’i yazın.” demişler.
HAYDAR AKAR
(Kocaeli) –Ne diyorsun ya!
HALUK PEKŞEN
(Devamla) – Oraya da yazmışlar. Ankara Başsavcı Vekili demiş ki: “Haluk Pekşen
gel, 15 Temmuz sonrasında yapılan bu açıklamayla ilgili sen de sanık
statüsündesin.” 
HAYDAR AKAR
(Kocaeli) – AKP yöneticilerini yaparlarsa savcı, hâkim; böyle olur işte.
HALUK PEKŞEN
(Devamla) – Kıymetli milletvekilleri, cezaevlerindeki insanlarla ilgili…
BAŞKAN – Sayın
Akar… 
HAYDAR AKAR
(Kocaeli) – Buyurun Sayın Başkan. 
BAŞKAN – Lütfen
efendim…
HALUK PEKŞEN
(Devamla) – …kafamda oluşan görüş şudur ki insanlar suç işledikleri için değil,
gösterildikleri için de hâlâ orada, cezaevlerinde tutuklular, ceza hükmünü
çekiyorlar. 
Bu sizin
vicdanınızı sızlatıyor mu? Sızlatıyor. Size bu insanlar ulaşıyor mu? Ulaşıyor.
Sorunlarına sahip çıkabiliyor musunuz? Çıkamıyorsunuz. Niye? Korkuyorsunuz, bir
tek kişiden korkuyorsunuz. Adalet, işte o vicdanınızdaki sızı, başınızı yastığa
koyduğunuz zaman sizi uyutmayan kafanızdaki o düşünceler, vicdanınızla örtüşen
değerdir. Adaleti hissetmeye başladığınızda bakın suskunlaşıyorsunuz, yazık. 
Size bir başka
şey daha söyleyeyim. Kıymetli milletvekilleri, dün, önceki gün burada kanla
ilgili bir konu gündeme geldi. Ben bir düzeltme daha yapayım. Şimdi, Türk
Kızılayı -“Türk” kelimesini kaldırdınız, zamanım olursa bir gün size
anlatacağım “Türk” kelimesini niye kaldırdığınızı, nasıl bir hata yaptığınızı
ileride siz de fark edeceksiniz, yerine koyacaksınız- Kan Hizmetleri Genel
Müdürlüğünün raporunu aldım, 2016. 2017 yılında Türk Kızılayı Kan Hizmetleri
büyük bir başarıya imza atmış -benim de emeğim olan, temelini attığım bir
hizmettir bu- 2 milyon 400 bin ünite kan toplamış. 
Emperyalizmi
öyle bir doğrulamışsınız ki hani biz solcular deriz ya “Emperyalizm ülke
insanlarının kanını emer.” diye… Hani siz verdiniz ya, işte, akaryakıt
sektörünü verdiniz, bankacılığı verdiniz, verdiniz, verdiniz. Ama 2 milyon 400
bin ünite kan topluyor Kızılay. Kızılayın kanser ilacı üretmek için girişimlerini
2006 yılında Sağlık Bakanlığı engelledi. Ben o komisyondaydım, el koydu “Biz
yapacağız.” dedi. 2006 yılından beri kanser ilacı üretilmesine ilişkin bütün
çalışmaları Sağlık Bakanlığı bloke etti. Sonuç? Yalnızca kandan üretilen hem
kanser ilaçları hem diyaliz ilaçları için ödenen para, önceki gün sayın AK
PARTİ grup başkan vekilinin söylediğine göre 3 milyar dolar. Evet, 100 milyon
dolarlık bir yatırımı engellediniz. 2006 yılından bugüne kadar Türkiye kanser
ilacı üretemiyor, bunu engelliyorsunuz ama uluslararası emperyallere 3 milyar
dolar ödüyorsunuz. Bu yoksul halkın kanını da yok pahasına yabancı şirketlere
satıyorsunuz, onlar bunu ilaç hâline getiriyor, Türkiye’ye satıyorlar. Yazık,
yazıklar olsun! (CHP sıralarından alkışlar)
(Mikrofon
otomatik cihaz tarafından kapatıldı)
HALUK PEKŞEN
(Devamla) – Toparlayayım Sayın Başkan.
BAŞKAN –
Sözlerinizi tamamlamak üzere bir dakika ek süre veriyorum.
Buyurun Sayın
Pekşen.
HALUK PEKŞEN
(Devamla) – Sayın Başkan, teşekkür ediyorum.
Saygıdeğer
milletvekilleri, kan konusu, kandan üretilen ilaçların konusu öyle sıradan,
rastgele değerlendirilecek bir şey değildir. 
Bakın, çok açık
bir şey anlatayım size: Önceki gün bu konuyu gündeme getirdiğimde bir hasta
beni aradı, bir ilaç adı verdi, ilacın adını da unutmayayım diye yazdım. Dedi
ki: “Haluk Bey, ben her ay bu ilaçtan 1 kutu alıyorum, bu ilacın değeri 4.576
lira 50 kuruş.” 4.576 lira 50 kuruş 1 kutusu. Baktım, araştırdım, eczacı
milletvekillerimize sordum, Eczacılar Birliğine sordum ve dediler ki: “Evet
Haluk Bey, bu -ne yazık ki yine az önce söylediğimiz gibi- kan ürünlerinden
üretilen bir ilaçtır.” Buyurun, emperyalizm ülkenin kanını emiyor ve bunu sizin
sayenizde yapıyor.
Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum Sayın Pekşen.
Sayın Bostancı,
buyurun.
MEHMET NACİ
BOSTANCI (Amasya) – Yerimden kısa bir açıklama yapabilir miyim?
BAŞKAN – Buyurun
Sayın Bostancı.
IV.- AÇIKLAMALAR (Devam)
29.- Amasya Milletvekili Mehmet Naci Bostancı’nın, Trabzon
Milletvekili Haluk Pekşen’in görüşülmekte olan 697 sayılı Kanun Hükmünde
Kararname’nin tümü üzerinde şahsı adına yaptığı konuşmasındaki bazı ifadelerine
ilişkin açıklaması
MEHMET NACİ
BOSTANCI (Amasya) – Sayın Başkan, teşekkür ediyorum.
Haluk Bey her
zamanki gibi çok heyecan verici bir konuşma yaptı: “Adalet deyince
suskunlaşıyorsunuz. Ahlak, vicdan… Tek adamdan korkuyorsunuz.” Herhâlde Tayyip
Bey’i kastetti. Tayyip Bey’e ilişkin, gidin halka bakın, gördüğünüz,
milyonlarca insanın sevgisi olur. Tayyip Bey’i eleştirenler vardır, onlar da korkmazlar.
Ben Haluk Bey’in de korktuğunu düşünmüyorum, korkan kimse olmaz ama sevenler
vardır milyonlarca, o yüzden Cumhurbaşkanıdır. 
“Adalet deyince
suskunlaşmak…” Öyle bir şey de söz konusu değil. Her konuda AK PARTİ
milletvekillerine insanlar gelirler müracaat ederler. Bahsettiği soruşturma
konularına ilişkin de gelip milletvekillerine şikâyet edenler, itiraz edenler,
haklarını aramak için müracaat edenler…
(Mikrofon
otomatik cihaz tarafından kapatıldı)
MEHMET NACİ
BOSTANCI (Amasya) – Toparlıyorum. 
BAŞKAN – Buyurun
Sayın Bostancı. 
MEHMET NACİ
BOSTANCI (Amasya) – …milletvekillerimize müracaat edenler olmuştur, biz de
gerekli yerlere bunları ilettik. Bizim partinin de adı “Adalet”, ruhu da
adalet, varlığı da adalet, iktidarı da adalet. 
Teşekkür ediyorum.

BAŞKAN –
Teşekkür ederim Sayın Bostancı. 
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
3.- 697 Sayılı Olağanüstü Hal Kapsamında Bazı Tedbirler
Alınması Hakkında Kanun Hükmünde Kararname (1/908) ve İçişleri Komisyonu Raporu
(S. Sayısı: 513) (Devam)
BAŞKAN – Sayın
milletvekilleri, kanun hükmünde kararnamenin tümü üzerindeki görüşmeler
tamamlanmıştır.
Maddelerine geçilmesini
oylarınıza sunuyorum: Kabul edenler… Kabul etmeyenler… Maddelere geçilmesi
kabul edilmiştir. 
Birleşime beş
dakika ara veriyorum. 
Kapanma Saati: 18.36
DÖRDÜNCÜ OTURUM
Açılma Saati: 18.46
BAŞKAN: Başkan Vekili Yaşar TÜZÜN
KÂTİP ÜYELER: Vecdi GÜNDOĞDU (Kırklareli), Bayram ÖZÇELİK (Burdur)
-----0-----
BAŞKAN – Türkiye
Büyük Millet Meclisinin 57’nci Birleşiminin Dördüncü Oturumunu açıyorum.
513 sıra sayılı
Kanun Hükmünde Kararname’nin görüşmelerine devam ediyoruz. 
Komisyon? Yok.
Ertelenmiştir.
Sayın milletvekilleri,
4’üncü sırada yer alan, Türkiye Cumhuriyeti Hükümeti ile Çin Halk Cumhuriyeti
Hükümeti Arasında Karşılıklı Kültür Merkezlerinin Kurulması Hakkında Anlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.
4.- Türkiye Cumhuriyeti Hükümeti ile Çin Halk Cumhuriyeti
Hükümeti Arasında Karşılıklı Kültür Merkezlerinin Kurulması Hakkında Anlaşmanın
Onaylanmasının Uygun Bulunduğuna Dair Kanun Tasarısı (1/865) ve Dışişleri
Komisyonu Raporu (S. Sayısı: 510) (x)
BAŞKAN –
Komisyon? Yerinde.
Hükûmet?
Yerinde. 
Komisyon
Raporu 510 sıra sayısıyla bastırılıp dağıtılmıştır.
Tasarının
tümü üzerinde söz isteyenler: Grupları adına; Halkların Demokratik Partisi
Grubu adına Van Milletvekilimiz Sayın Bedia Özgökçe Ertan, Cumhuriyet Halk
Partisi Grubu adına Denizli Milletvekilimiz Sayın Kazım Arslan, Milliyetçi
Hareket Partisi Grubu adına İstanbul Milletvekilimiz Sayın Arzu Erdem
konuşacaklardır.
İlk
söz, Halkların Demokratik Partisi Grubu adına Van Milletvekilimiz Sayın Bedia
Özgökçe Ertan’a aittir. (HDP sıralarından alkışlar)
Buyurun
Sayın Özgökçe Ertan. 
HDP
GRUBU ADINA BEDİA ÖZGÖKÇE ERTAN (Van) – Teşekkür ediyorum Sayın Başkan.
Az
önce, OHAL ilanından beri çıkarılan KHK’lerin çoğunluğu Mecliste oylanarak
yasalaştı ama şunu söyleyerek başlamak isterim: OHAL devam ettiği sürece ve
KHK’ler çıkmaya devam ettikçe daha kaç bin hayata dokunacağı, daha kimlerin
hayatına mal olacağı belirsizliğini koruyor. Bu belirsiz süreç devam ettikçe
inanın, hayat genel olarak Türkiye toplumuna ciddi bir cehennem yaşatıyor çünkü
kimsenin gelecek garantisi yok. Şu ana kadar KHK’lerle Hükûmet, 100 binden
fazla kamu emekçisini ve aileleriyle beraber yüz binlerce yurttaşı sosyal ölü
hâline getirmiştir. Ve bu noktada, ihraçlar konusunda aceleci davranan ve
sabaha karşı KHK’leriyle insanları ekmeksiz bırakan Hükûmet, itiraz
mercisiniyse olabildiğince geciktirmiştir. Bildiğiniz gibi, OHAL Komisyonu,
kurulduktan neredeyse bir yıl sonra kararını verdi ama bu Komisyonun esasında mağduriyetleri
çözebilme iradesi yok. Bu süreçte OHAL Komisyonuna 105 bin insan başvurdu ve
sadece 3 bini hakkında karar çıkabildi. Saraydan bağımsız hareket edemeyeceğini
bu kararlarla gösteren OHAL Komisyonu, yüz binlerce mağdurun hak arama
yollarını kapatmaktan başka bir işlev üretememiştir.
Sayın
milletvekilleri, bir yandan HDP Grubu olarak Genel Kurul faaliyetlerine
katılmaya çalışırken bir yandan da tüm engellemelere rağmen, hafta sonu
yapacağımız genel kongremize hazırlanıyoruz. 11 Şubat günü gerçekleştireceğimiz
3. Büyük Kongremizin, otoriterleşen siyasal yaşama yeni bir nefes olacağına
inancım tamdır. Ancak son haftalarda iyice yoğunlaşan gözaltı ve tutuklama
operasyonları kongremizi yaptırmamaya hedeflenmiş görünüyor. Hemen her gün,
çeşitli illerden hem partimize hem de bileşenlerimize, delegelerimize dönük
gözaltılar yaşanıyor. Anayasal güvence altında olan örgütlenme özgürlüğümüz
açıkça engelleniyor. 
Kongre
çalışmalarımızın başladığı günden bu yana geçen süreç boyunca ve özellikle
Afrin’e yönelik başlatılan saldırıdan beri, partimize yönelik zaten var olan
baskı koşulları daha da şiddetlenmiştir. Milyonlarca insanın oy verdiği
Halkların Demokratik Partisi bu yolla kriminalize edilmeye çalışılmaktadır
ancak 11 Şubat günü gerçekleştireceğimiz kongremizle bu adımların tamamını boşa
çıkaracağız. Son bir haftada, büyük çoğunluğu HDP üyesi ve yöneticisi 500’den
fazla kişi gözaltına alınmış, önemli bir kısmı da tutuklanmıştır. Bu
arkadaşlarımızın tek suçu sosyal medyadan “Savaşa hayır” demek, barışa sahip çıkmak
olmuştur. Bu dönemde, Demokratik Toplum Kongresi Eş Başkanımız Sayın Leyla
Güven tutuklanmıştır, Demokratik Bölgeler Partisi Eş Genel Başkanı Sayın Mehmet
Arslan gözaltına alınmış ve tutuklamaya sevk edilmiştir, ESP Genel Başkan
Vekili, MYK üyeleri tutuklanmıştır. Kongre Komisyonumuzun üyelerinden bir
arkadaşımız, daha bugün, Genel Merkezimizin kapısında yine gözaltına
alınmıştır. 
Tüm bu
gelişmeler, bizlere iktidarın savaş karşıtı en küçük bir sese dahi tahammülünün
olmadığını, yeni bir umut olacak olan kongremizi zayıflatmak istediğini
gösteriyor. 
Sayın
milletvekilleri, 7 Haziran seçimlerinden bu yana HDP’ye yönelen baskı ve
engellemeler sonucu binlerce üyemiz, eş genel başkanlarımız, belediye
başkanlarımız tutuklandı, onlarca parti binamız ırkçı linç gruplarınca
kundaklandı ve saldırıya uğradı. Eskiden, siyasi partilerimiz kapatılarak
sesimiz kesilmeye çalışılırdı, iki buçuk yıldır süregiden bu pratikle AKP
Hükûmeti “Biz parti kapatan bir iktidar değiliz, bir hükûmet değiliz.” diyor
ama üyelerimizi, yöneticilerimizi tutuklayarak HDP’yi yok etmek istiyor.
Doğrusu, binlerce tutuklama, seçim sonuçlarını yok sayma, kayyum atama,
vekillik düşürme; işte, bütün bu tabloyu yan yana koyduğumuzda seçmenler
açısından, Kürtler açısından şu soruyu sormak elzem hâle gelmiştir ve
kaçınılmazdır: Kürtlerin seçme ve seçilme hakkı var mıdır? Bir iddiadan
bahsetmiyorum, gerçek tam da budur, hissiyat budur, algı budur.
Diğerlerinden
bahsetmeden sadece şu örnekleri vereyim: Halkın seçtiği 3 büyükşehir belediye
başkanı yani Van, Diyarbakır, Mardin belediyelerimiz gasbedilmiştir. 6 milyon
oyun temsilcisi HDP'nin eş genel başkanları hapishanededir. Tam 7 arkadaşımızın
milletvekillikleri düşürülmüştür. Bu tabloya bakınca yine örgütlenme
özgürlüğümüzün olduğunu kim iddia edebilir? Siyasi tüm çalışmalarımız, mahalle
çalışmaları dâhil, bildiri dağıtımı, basın açıklamaları; yaptığımız bütün bu
faaliyetlere istisnasız derecede soruşturma açılıyor. Ama sadece bize açılıyor.
Açıklamayı okuyan kişi mutlaka tutuklanıyor ve sadece açıklamada bulunan
kişilere soruşturmalar açılıyor ve bu soruşturmaların tamamı Terörle Mücadele
Yasası kapsamında gerçekleşiyor.
Bir de mesela
Van’da zaten çok büyük bir abluka altındaydı parti binalarımız. Son günlerde
polisler, Demokratik Bölgeler Partisinin, en büyük bileşenimiz olan partimizin
il binasının önüne karakol kurmuşlar, giren çıkan her kim varsa GBT incelemesi
yapıyor, taciz ediyor, tehdit ediyor. Her gün çaycının dahi GBT’sini sormak
neyin nesidir? Yetkililer bu görüntüyü hangi özgürlük ve hangi güvenlik
bağlamında açıklayabilmektedirler? Ben burada bulunan Sayın Bakana sormak
istiyorum ve Hükûmet adına bir açıklama yapılmasını bekliyoruz. Tekrar
soruyoruz: 2018 yılında Türkiye Cumhuriyeti sınırları dâhilinde Kürtlerin
örgütlenme özgürlüğü var mıdır? Kürtlerin seçme ve seçilme hakkı var mıdır?
Sayın Başkan,
değerli milletvekilleri; dün İnsan Haklarını İnceleme Komisyonunda Ceza ve
Tevkifevleri Genel Müdürü bir sunum yaptı, verdiği bilgiler çok çarpıcıydı ve
aslında, büyük Türkiye cezaevinin prototipini bize gösterdi. Genel Müdürün
verdiği bilgilere göre, bugün cezaevlerinde tam 235 bin insan vardır ve bu sayı
toplam kapasitenin 27 bin üstündedir yani tam 27 bin insan akşam olduğunda
yatacak yer bulamaz hâldedir ve tam 140 yeni cezaevi yapılacağını söylüyor,
inşaatı yıl sonuna kadar tamamlanacak olan cezaevi sayısı 40’mış. Vaat, yeni
cezaevi yapmak. Bizler 140 cezaevinin kimler için yapıldığını gayet iyi
biliyoruz çünkü 7 Hazirandan beri bu iktidar, bütün toplumsal muhalefete,
HDP’ye oy vermiş tek tek herkese cezaevini deneyimlettirmek için âdeta yemin
etmiştir. Ayrıca, cezaevlerinde salt doluluktan kaynaklı ihlaller yetmezmiş
gibi, yine bir OHAL KHK’siyle tutuklu ve hükümlü hakları yok sayılarak 12 Eylül
darbe dönemine öykünerek tutsaklara tek tip kıyafet dayatması getirilmiştir.
Bilinmelidir ki bu otoriter ve tekçi uygulamaların amacı anayasal düzeni
ortadan kaldırmaktır. Parlamento devre dışı bırakılmakta, 80 milyonluk Türkiye
Cumhuriyeti istisnai bir rejim olması gereken OHAL altında çıkan KHK’lerle yönetilmektedir.
Sayın
milletvekilleri, tabii, Türkiye’yi koca bir hapishaneye çevirince HDP’li
milletvekillerinin de bundan etkilenmemesi söz konusu olamazdı. Geçtiğimiz
hafta Meclise yeni fezlekeler geldi. Adalet Bakanlığı tarafından Meclis
Başkanlığına milletvekillerinin dokunulmazlığının kaldırılması için gönderilen
113 fezlekenin 91 tanesi HDP Grubuna aittir. KHK’yle Meclisten sorumlu kılınan
özel yetkili savcının hazırladığı fezlekelerin içeriği, normal şartlar altında
tabii ki ve aslında olağanüstü koşullarda da normal koşullarda da tamamen
yasama sorumsuzluğu kapsamında ve AİHM içtihatları doğrultusunda ifade
özgürlüğü bağlamındadır. Kaldı ki en önemli görevimiz bizim konuşmaktır, dile
getirmek, gerçekleri, olanı biteni açık etmektir. Biz dürüst davranıyoruz ve
gerçekleri dillendiriyoruz ama özel yetkili, bağımlı savcılığınız her sözümüze,
her etkinliğimize bir suç atfediyor. Bundan anlaşılan tek bir sonuç var, o da
gerçeklere tahammülsüzlüğünüzün ne kadar vahim bir aşamaya gelmiş olduğudur. Şu
koşullarda, Anayasa’nın amir hükmü olan yasama sorumsuzluğu hükmü her gün
savcılık eliyle ihlal edilmeye devam ediyor.
Sayın Başkan,
değerli milletvekilleri; bunu tekrar edeceğim, 11 Şubat Pazar günü genel
kurulumuz var. Ülkeyi KHK’lerle yönetme arzusunda olanlara, ülkeyi, artık
geçtik OHAL’i, savaş ortamında seçime götürmek isteyenlere en büyük yanıt
olacak bu kongre. 11 Şubat Pazar günü, barış isteyenlerin hep birlikte
haykırdığı bir gün olacaktır. HDP, tüm baskı ve engellemelere rağmen, demokrasi
ve barış mücadelesini yürütenlerin en gür sesi olduğunu bu pazar günü
yineleyecektir. Bu uğurda hapsedilen tüm yoldaşlarımızı ve eş genel
başkanlarımızı buradan tekrar saygıyla, hürmetle selamlıyorum.
Teşekkür ederim.
(HDP sıralarından alkışlar)
BAŞKAN –
Teşekkür ederim Sayın Özgökçe Ertan. 
Şimdi söz
sırası, Cumhuriyet Halk Partisi Grubu adına Denizli Milletvekilimiz Sayın Kazım
Arslan’a aittir.
Buyurun Sayın
Arslan. (CHP sıralarından alkışlar)
CHP GRUBU ADINA
KAZIM ARSLAN (Denizli) – Sayın Başkan, değerli milletvekilleri; bugün, 510 sıra
sayılı Çin Halk Cumhuriyeti Hükümeti ile Türkiye Cumhuriyeti Hükümeti Arasında
Karşılıklı Kültür Merkezlerinin Kurulması Hakkında Anlaşmanın
Onaylanmasının Uygun Bulunduğuna Dair Kanun Tasarısı’yla ilgili
Cumhuriyet Halk Partisi Grubunun görüşlerini aktarmak üzere söz almış
bulunmaktayım. Öncelikle, hepinizi sevgiyle, saygıyla selamlıyorum.
Değerli
arkadaşlarım, bugün Afrin’de ordumuz savaş yapıyor. Afrin’de mücadele veren ve
o vatan savunmasında şehit olan askerlerimize öncelikle Allah’tan rahmet
diliyorum, yaralanan gazilerimize de acil şifalar diliyorum.
Tabii, özellikle
görüşmesini yaptığımız bu anlaşma, Çin Halk Cumhuriyeti Hükûmeti ile Türkiye
Cumhuriyeti Hükûmeti arasında iyi niyet çerçevesinde yapılmış bir anlaşma.
Ancak anlaşmanın içeriğine baktığımızda, özüne baktığımızda aslında tarafın
Türkiye Cumhuriyeti devleti olması gerekirken bir vakfa verilmiş olması çok
üzücü değerli arkadaşlar. Vakfın ismi Yunus Emre Türk Kültür Merkezi. Bu vakfın
himayesinde yürütülecek bir anlaşma olarak yürürlüğe konuluyor. 
Değerli
arkadaşlarım, şimdi, neden bu vakfa verildiğini sizlere sormak istiyorum.
Şimdi, burada tamamen bir siyasi amaç güdülmektedir. Bu vakfın 8 tane
yöneticisi bu iktidarın bakanlarından oluşmaktadır. Dolayısıyla devletin orada
bizatihi, sürekli olarak, temsili olarak yürütülmesi ve bu merkezlerin iyi bir
şekilde ideolojik boyutta değil, tamamen ülkemizin kültürü boyutunda
yürütülmesi gerekirken tamamen iktidarın ideolojisi boyutunda yürütülecek bir
anlaşma olduğu ortaya çıkmaktadır. Bu nedenle biz Yunus Emre kültürüne
kesinlikle karşı değiliz ama bu işin içeriğine baktığımız zaman, bu işin
işleyişine baktığımız zaman burada tamamen iktidarın kendi ideolojisini
oralarda yaymak için yaptığı bir anlaşma olduğunu belirtmek istiyorum. 
Şimdi,
değerli arkadaşlarım, böyle büyük bir anlaşmayla Türk kültürünü orada yayma,
Türk devletinin kültürünü, geçmişini, geleneğini orada yayma durumunu
kesinlikle bir vakfa vererek basite indirgeyemeyiz. Bunun devletin nezdinde en
iyi şekilde yürütülebilecek ve Kültür Bakanlığı nezdinde devamını sağlayacak
bir anlaşma olarak oluşturulması gerekir ve anlaşmanın da bu çerçevede
yürütülmesi gerekir. 
Bu
nedenle biz Cumhuriyet Halk Partisi olarak bu anlaşmanın gerçekten doğru
olmaması sebebiyle karşı olduk ve dolayısıyla karşı oyumuzu da “hayır” oyumuzu
da Mecliste vereceğiz. 
Değerli
arkadaşlarım, şimdi, biliyorsunuz, Türkiye’de Atatürk kültürünün ve Atatürk
cumhuriyetinin bıraktığı izlerin ve Atatürk’ün kurduğu cumhuriyetin
kazanımlarının olduğu bir ülke olarak biz sistemimizi, rejimimizi yürütmeye
çalışıyoruz. Ama bu anlaşmanın içinde hiç Atatürk’ten falan bahsedilmiyor.
Hâlbuki Çin Halk Cumhuriyeti devletiyle, özellikle Atatürk’ün devrim ve
ilkelerinin kendi okullarında ders kitabı olarak okutulduğu bir ülkeyle bu
anlaşmayı yapıyoruz. O nedenle bu anlaşmanın içinde böyle bir ibarenin olması,
mutlaka Türkiye Cumhuriyeti devletinin lehine, milletinin lehine olurdu diye
belirtmek istiyorum.
Değerli
arkadaşlarım, bir başka muhalefet yaptığımız konu da anlaşmada “meşru sosyal
örgütler” denilmek suretiyle, tabii, orada gerçekten kendi ırkını, kendi
düşüncesini, kendi fikrini yürütmeye çalışan azınlıkların üzerinde bir baskı
oluşturmak istenilen bir ibarenin de burada oluşturulduğunu düşünüyoruz.
Özellikle Çin Halk Cumhuriyeti’nde yaşayan Uygur Türklerinin üzerinde bu
anlaşmayla birlikte bir baskının da yaratılacağını belirtmek istiyorum.
Değerli
arkadaşlarım, değerli milletvekilleri; Çin Halk Cumhuriyeti ile Türk
vatandaşları arasında bir de vize sorunu vardır. Özellikle iş dünyası bize
sürekli şikâyet etmektedir, demektedir ki… Bu anlaşma yapılırken tabii başka
türlü yapılabilir, elbette ki bu anlaşmanın içine konulacak bir husus değildir
ama ben bakanların ve Bakanlar Kurulunun dikkatini çekmek istiyorum, Dışişleri
Bakanının dikkatini çekmek istiyorum. Vizenin çok uzun sürede verildiği ve her
vize alınışında 900 dolarlık bir ücretin alındığını söylüyorlar. Bu nedenle,
böyle bir ücretin çok yüksek olması sebebiyle iktidarınızın bu konuyu gözden
geçirmesi ve Dışişleri nezdinde bu hususun da düzeltilmesinin uygun olacağını
belirtmek istiyorum.
Değerli
milletvekilleri, tabii, anlaşmanın geneliyle ilgili bilgileri size arz ettim
ama Çin Halk Cumhuriyeti ile Türkiye Cumhuriyeti devleti arasındaki
ticaretimize baktığımızda, dış ticaret ilişkilerimize baktığımızda, Çin Halk
Cumhuriyeti’nin gerçekten bize 17 milyar doların üstünde ihracat yaptığı, bizim
ise 2 milyar dolarlık bir ihracat yaptığımız görülüyor. Ne kadar küçük bir
ihracat miktarı değil mi değerli arkadaşlarım? Hâlbuki biz Çin Halk
Cumhuriyeti’nden birçok malı alırken gümrük duvarlarını yükselteceğimiz yerde,
gümrük duvarlarını daha aşağılarda tutmak suretiyle Türkiye’de üretilen, Türk
sanayicisinin ürettiği malların korunmasını sağlayamıyoruz. Kesinlikle bunun sağlanmasına
ihtiyaç vardır. Yani nereye gitseniz, hangi markaya baksanız, hangi dükkâna
baksanız mutlaka önünüze bir Çin malının konulduğunu görürsünüz ki bu
kesinlikle Türkiye Cumhuriyeti’nin aleyhine işleyen bir durumdur. 
Kaldı ki
“İhracatta rekor kırdık, 150 milyar dolarlık bir ihracat var.” diyorsunuz ama
değerli arkadaşlarım, ithalatın rekor kırdığını hiç söylemiyorsunuz. 234 milyar
dolarlık ithalat yapıyorsunuz. Cumhuriyet tarihinde bu kadar yüksek bir
miktarda ithalat hiçbir şekilde yapılmamıştır. Bunu dikkatle takip etmeniz
gerekir ve ithalatı düşürmenin… Mutlaka üreteceğimiz malların ara mallarını,
ihtiyaç mallarını kendimiz üretmek suretiyle bunu aşağıya çekmemiz gerekiyor. 
Ayrıca, bir şey
daha söyleyeceğim size. “Rekor kırdık.” diyorsunuz ama Almanya’da üretim yapan
Volkswagen şirketinin 2017’deki bir yıllık ihracatının 276 milyar dolar
olduğunu size söylemek isterim. Lütfen açın, internete bakın değerli
arkadaşlarım. Yani bir şirket kadar ihracat yapamamışsınız ama “Biz rekor
kırdık.” diye övünerek vatandaşımızı kandırmaya çalışıyorsunuz. Lütfen bu tür
gerçekçi olmayan beyanlardan kaçınmanızı istirham ediyorum. 
Değerli
arkadaşlarım, değerli milletvekilleri; bugün Çin devasa bir ülke, üreten bir
ülke. Onlar üretirken biz seyrediyoruz, biliyor musunuz? Biz ise kavgalarla,
çekişmelerle, gerginliklerle günümüzü geçirmeye çalışıyoruz. Şu Mecliste
ekonomiye dayalı, yatırıma dayalı, üretime dayalı, rekabete dayalı, istihdama
dayalı çok önemli konuların görüşülmesi, ülkedeki vatandaşların ihtiyaçlarının giderilmesi,
işsizliğin önlenmesi yönünde düzenlemelerin yapılması gerekirken maalesef
bunlar geçiştiriliyor ve Hükûmet tarafından hafife alınıyor değerli
arkadaşlarım.
Değerli
arkadaşlarım, Çin malının istilasını önlemek zorundayız. Yani bunu önleyemezsek
Türkiye ekonomisinin de yakında Çin ekonomisine bağımlı hâle geleceğini
belirtmek isterim, tüketicinin de bağımlı hâle geleceğini belirtmek isterim. O
nedenle, bu devasa ekonominin karşısında bizim de üretimimizi artırmak
suretiyle, yatırımımızı artırmak suretiyle, rekabet odaklı bir ticareti, bir
çalışmayı, sanayileşmeyi gerçekleştirmek suretiyle, mutlaka ülkemizde gerçekçi
bir kalkınmayı, gelişmeyi sağlamak zorunda olduğumuzu belirtmek istiyorum. Aksi
takdirde gerçekten Çin ekonomisi giderek büyüyor, hatta gelecekte dünyanın en
büyük ekonomisi olacağı konusu da söyleniyor.
Beni
dinlediğiniz için hepinize çok teşekkür ediyor, saygılar sunuyorum. (CHP
sıralarından alkışlar)
BAŞKAN –
Teşekkür ediyorum Sayın Arslan.
Söz sırası
Milliyetçi Hareket Partisi Grubu adına İstanbul Milletvekilimiz Sayın Arzu
Erdem’e aittir. 
Buyurunuz Sayın
Erdem. (MHP sıralarından alkışlar)
MHP GRUBU ADINA
ARZU ERDEM (İstanbul) – Teşekkür ederim Sayın Başkan.
Değerli
milletvekilleri, Türkiye Cumhuriyeti Hükümeti ile Çin Halk Cumhuriyeti Hükümeti
Arasında Karşılıklı Kültür Merkezlerinin Kurulması Hakkında Anlaşmanın
Onaylanmasının Uygun Bulunduğuna Dair Kanun Tasarısı üzerinde Milliyetçi
Hareket Partisi Grubum adına söz almış bulunmaktayım. Gazi Meclisi, bizleri
ekranları başında izleyen aziz Türk milletini saygılarımla selamlıyorum.
Öncelikle
üzerinde durmamız gereken konulardan bir tanesi şudur: Ekonominin önünü açacak
olan projeler hangileri, acaba uluslararası anlaşmalar mı sadece, yoksa üreten
ekonomi modeli doğrultusunda millî projelerin geliştirilmesi mi? Bu anlamda,
Milliyetçi Hareket Partisi olarak her yaptığımız konuşmada millî projelerin
üzerinde durmaktayız ve durmaya da devam edeceğiz. 
Üç
tarafı denizlerle çevrili nadide, güzel bir ülkenin birer bireyiyiz, birer
vatandaşıyız, tarım ülkesiyiz. Aslında hayvancılığın yoğun olarak yapılması
gereken bir ülkeyken bu anlamda özellikle millî projelerle ilgili eksiklerimizi
tekrar bir gözden geçirmemiz gerekiyor. Bu alanda eğitim görmüş olan
kardeşlerimiz var, gıda mühendisleri var, ziraat mühendisleri var,
hayvancılıkla ilgili çalışmalar yapacak olan kıymetli kardeşlerimiz var;
bunların ortaya koymuş olduğu millî projelerle ilgili önemli, değerli fikirler
var. Bu fikirlerin mutlaka Türkiye Büyük Millet Meclisi tarafından değerlendirilip
her bir milletvekili tarafından, üreten ekonomi modeline sağlayabileceği
katkılar noktasında değerlendirilmesi şart. Millî projelerin başında özellikle
hayvancılıkla ilgili projelerin geliştirilmesi gelmektedir ve bu açıdan,
özellikle… Gıda, Tarım ve Hayvancılık Bakanı biraz önce buradaydı. Sayın
Bakanımız, kardeşlerimizin burada bir talebi var, diyorlar ki: “Bağımsız,
ithalsiz yarınlar, gelecek nesiller için ocak ayında mutlaka 5 bin atama sözünü
yerine getirin lütfen.” Çünkü bu söz, özellikle Gıda, Tarım ve Hayvancılık
Bakanlığı tarafından aslında telaffuz edildi ancak bugüne kadar atama yapılıp
yapılmayacağı konusunda da bir bilgi verilmediği için ortada bir muamma var.
Ziraat mühendislerimiz yine atamalarını beklemekte ve bu anlamda da bir açıklık
getirilmesi gerekmektedir. 
Uluslararası
ilişkilere baktığımızda, uluslararası anlaşmalara baktığımızda, tabii ki tüm
ülkelerle ticari ilişkileri geliştirmemizde fayda var. Özellikle yapılması
gereken… Gümrük birliği kapsamında da Avrupa Birliği ülkeleriyle de bu
ilişkilerin geliştirilmesi gerekmektedir. Ama, yine üreten ekonomi modelinde de
burada getirilmesi gereken düzenlemelerin ülkemiz lehine olması gerektiği
üzerinde de durmamızda fayda var. Bunu yaparken özellikle Avrupa Birliğiyle son
bir buçuk yılı değerlendirmek istiyorum çok sıcağı sıcağına gelişmeler olduğu
için, bundan sonra mart ayında yapılacak olan bir zirvenin de önümüzde
bulunması açısından. Hain darbe girişimi akşamından sonra bir buçuk iki ay
boyunca Avrupa Birliği üye ülkelerinin önemli bir bölümü hiçbir şekilde ses
vermediler, ülkemizin yanında durmadılar ve bu anlamda ülkemizi destekleyici
açıklamalarda da bulunmadılar. Ondan sonraki sessizliklerini... Darbe
püskürtülüp özellikle Türk milletinin o darbe girişimi akşamından sonra demokrasi
zaferiyle demokrasisine sahip çıkmasından sonra, Avrupa Birliği ülkeleri birer
birer tekrar Türk milletinin yanında olduklarını vurgulamışlardır. Ama yeterli
mi? Değil, hasmane tutumlarını sürdürmeye devam etmektedirler.
Avrupa
Parlamentosunda dün itibarıyla YPG’nin temsilcisi ağırlanmıştır, bunu buradan
kınadığımızı da belirtmek istiyorum. Özellikle terör örgütlerinin o ülkeler
tarafından tanınmaması, hâlâ PKK’lılara orada gösteri hakkının verilmesi kabul
edilebilir davranışlar değil. Ama Avrupa Birliği ülkeleriyle ilişkilerimizin
bugüne kadar sıcak ilişkiler şeklinde devam ettiğini, orada birçok
yurttaşımızın, kendi vatandaşlarımızın, Türk’ümüzün ikamet ettiğini, iş
yaptığını, ticaret yaptığını hem ülkemizde hem buradan ticari ilişkilerimizin
olduğunu da göz önünde bulundurmamız şart. 
Avrupa
Birliği süreci biraz hızlandı, önümüzdeki mart ayında bir zirve gerçekleşecek.
Burada tavır ve tutum noktasında özellikle Milliyetçi Hareket Partisi olarak
biz Avrupa Birliğine girilmesi yönünde gerekli gayretlerin gösterilmesinden
yanayız tabii ki ama Avrupa Birliğinin ülkemize ayar verebilmesi ya da vermeye
çalışması kabul edilebilir bir davranış ve tutum değil. Burada istikrarlı ve
iradeli bir şekilde bizlerin tavrını ortaya koyması gerektiğini de vurgulamam
gerekiyor. 
Bunların
yanı sıra, özellikle yine çözümü geciktirilmiş sosyal sorunlar kapsamında kendi
seçim bölgem olan İstanbul’la ilgili bir okuldan bahsetmek istiyorum. Burası
özel eğitim uygulama merkezi, İsmail Çile Özel Eğitim Uygulama Merkezi. Burada
dezavantajlı gruplar diyebileceğimiz, otizmli çocuklar, engelli çocuklarımız
eğitim görmekte. Oradaki öğretmenlerimiz büyük gayret içerisinde o çocukların
eğitimini üstlenmiş durumda, gerçekten ulviyeti de yüksek bir iş yapmaktalar.
Okulun fiziksel koşulları o kadar kötü ki alt kata yemekhaneye inerken ve
yemekhaneden çıkarken bazı çocuklarımız yürüyemediği için, rampa da olmadığı
için, asansör de olmadığı için o merdivenlerden öğretmenler kocaman çocukları
taşıyarak çıkarmak zorunda kalıyorlar. Büyükçekmece’de bir yer tahsis edilmiş.
Bununla ilgili yer tahsisi yapılmış olmasına rağmen, hâlâ okulun lokasyonunun
değiştirilmesi ve orada tekrar yapılanması noktasında bir girişim olmadığından
dolayı nadide bir meslek olan özel çocuklarla ilgilenen öğretmenlerimiz için
yapılacak olan her şey az. Yapılması gereken her şeyi bizim görmemiz gerekiyor.

2018 yılı özel
eğitim öğretim ihtiyacı 19.532 öğretmendi, İstanbul için bu rakam 5.317 yani
İstanbul ili en çok özel çocukları barındıran, engelli çocuklarımızın olduğu,
otizm ve farklı rahatsızlıkları olan çocukların barındığı bir il olmasına
rağmen 5.317 öğretmen eksiğimiz var. Alımlara baktığımız zaman 2016 Ekim
itibarıyla atama yapılmamıştır, 2015 Eylül ayında ise sadece 91 atama
yapılmıştır, 91 öğretmenimiz atanabilmiştir, 2016 Şubat ayında ise 22
öğretmenimiz atanmıştır. Burada özellikle bu hesabı yaparken bizim şuna dikkat
etmemiz gerekiyor: Bilhassa özel öğretim veren okullarda öğretmen sayısının
mutlaka aciliyetle tamamlanması gerekiyor ki o çocuklarımız topluma kazandırılabilsin.
Meşakkatli bir eğitim süreçleri var, meşakkatli eğitim süreçlerinde mutlaka
öğretmenlerimizin desteklenmesi gerekmektedir. Şu an özellikle
Büyükçekmece’deki bu okulla alakalı sorunu buradan gündeme taşımayı ben onlar
adına bir borç bildim. Buradaki her milletvekili arkadaşımızın da bu konuyu
incelemesi, bu incelemeden sonra ihtiyaç olması hasebiyle orada bir yetki
kullanması ve elini taşın altına koyması şart. 
Yine,
hayvancılık noktasında yapılan çalışmalarla ilgili bir de balıkçılarımızın bir
talebi var, buradan dile getirmek istiyorum. Özellikle balıkçılık sezonunun çok
iyi geçmediğini buradan belirtmek istiyoruz. Balıkçılarımız kredilerine
erteleme istiyor. Kredilerini ödeyemedikleri için bilhassa bir dönem
ertelemeyle ilgili, gelecek olan torba kanunda ertelemenin yapılıp
yapılmayacağı noktasında bir talepleri, bir soruları var. Buna da mutlaka bir
cevap verilmesi şart. 
20 bin kişinin
üzerinde olan iktisadi, idari bilimler fakültesi formasyonlu öğretmenlerimiz
yine atamalarda eşitlik talep etmekteler. Özellikle ben hakikaten bu konuları
çok inceliyorum, uzun zamandan beri yoğun da bir mesai harcıyorum buna.
Milliyetçi Hareket Partisi Grubu olarak, bu genç kardeşlerimizin istihdam
görememesi, atanmamış olması, özellikle mutsuz nesillerin meydana gelmesine
sebebiyet verdiği için şunu kendimize soruyoruz: Bu okullar bu mezunları
verirken acaba neden bölümlerinde istihdam göremezler veya bir planlama, bir
hesaplama yapılmaz? Ziraat mühendisine ihtiyaç yoksa ziraat mühendisliği
fakültelerindeki bölümlerin kontenjanlarının aciliyetle düşürülmesi gerekiyor. 
Bakın, bugün 450
bin öğretmenimiz işsiz ve atama bekliyor, 100 bin öğretmen açığımız var. Bu
şekilde öğretmenlik bölümleri mezun vermeye devam ederse dört sene sonra 1
milyon işsiz öğretmenle karşı karşıya kalacağımız gerçeğiyle mutlaka
yüzleşeceğiz. Peki, bu kadar işsiz sayısına eklenen işsiz sayısı olduğu vakit,
biz 3,5 milyon genç işsiz nüfustan bahsederken -hepimiz belki işsizlikten
bahsediyor olabiliriz ama- bana göre kendi mesleğini yapamayan insan da
işsizdir, kendi mesleğini gerçekleştiremeyen insan da mutsuzdur. Bu anlamda da
özellikle doğru tahlil edilmesi gerektiğini düşünüyorum. 
Anestezi
teknisyen ve teknikerliği bölümlerinden mezun gençlerimiz işsiz. Büro yönetimi
ve çağrı merkezleri hizmetleri alımları yeteri kadar yapılmıyor. Bu konularda
soru önergelerimizi veriyoruz, cevap bekliyoruz bununla ilgili. Evde hasta
bakımı teknikerliği bölümlerinin yine “evde sağlık ve bakım teknikerliği”
olarak değiştirilmesini talep etmektedirler. 
Yine, aynı
şekilde, ücretli öğretmenlerle ilgili bir açıklama yapıldı ve denildi ki:
“Belli bir süre öğretmenlik yapanlarla ilgili -ama son sene de öğretmenlik
yapmış olması şartıyla- istihdam sağlanacak.” Ama burada da düzenlemede bir
yanlışlık var, bunun da mutlaka incelenmesi gerekiyor. 
Hepinizi
saygıyla selamlıyorum. 
Teşekkür
ediyorum. (MHP sıralarından alkışlar)
BAŞKAN –
Teşekkür ediyorum Sayın Erdem. 
Gruplar adına
konuşmalar tamamlanmıştır. 
Şimdi şahıslar
adına ilk söz, Balıkesir Milletvekilimiz Sayın Mehmet Tüm’e aittir. 
Buyurun Sayın
Tüm. (CHP sıralarından alkışlar)
MEHMET TÜM
(Balıkesir) – Sayın Başkan, değerli milletvekilleri; uluslararası anlaşmalar
üzerine söz almış bulunuyorum. Hepinizi saygıyla selamlıyorum.
Uluslararası
anlaşmalardan bahsetmeden önce ülkemizin uluslararası itibarını yakından
ilgilendiren bir konuyla sözlerime başlamak istiyorum. Genel Kurulda günlerdir
olağanüstü hâl kapsamında çıkarılan kanun hükmünde kararnameleri konuşuyoruz.
Her zaman yaptığınız gibi şimdi de sadece ellerinizi kaldırıp indirerek
milyonlarca insanı doğrudan etkileyen maddeleri oldubittiye getiriyorsunuz. Bu
kadar insanın mağdur olmasının asıl sorumlusu sizlersiniz. Ne yaparsanız yapın
milyonlarca insana yaşattığınız bu acıyı, ızdırabı ve mağduriyetleri böyle
oldubittiye getiremezsiniz.
Değerli
milletvekilleri, uluslararası arenada tüm devletlerin kabul ettiği bir sözleşme
var. Birleşmiş Milletler Genel Kurulunda 1948 yılında İnsan Hakları Bildirgesi
kabul edildi. İnsan Hakları Bildirgesi’nde, yaşama, özgürlük, düşünce, toplanma
ve örgütlenme özgürlükleri yer almaktadır. Türkiye bu bildirgede yazan
maddelere çekince koyarak rafa kaldırmıştır. 20 Temmuzdaki OHAL ilanından sonra
insan haklarını tümüyle askıya aldınız. Bugün geldiğimiz yerde ne yazık ki
adaletsizliğin ve yolsuzluğun arttığı, “barış” diyenlerin cezaevine atıldığı,
yargının saraya bağlandığı, robotların bile susturulduğu bir ülke hâline
geldik. 
Değerli
milletvekilleri, şimdi sizlerle OHAL Türkiyesinin en acı manzaralarından birini
paylaşmak istiyorum. Geçtiğimiz yıl 23 Mayıs 2017’de Ankara’nın göbeğinde,
Kızılay’da sadece işlerini geri istedikleri için Nuriye ile Semih gözaltına
alınmıştı. Gözaltı gerekçesi olarak Nuriye ve Semih’in yeni bir Gezi direnişi
yaratabilme tehlikesi olduğunu söylediniz. Aynı gün polis, elinde İnsan Hakları
Bildirgesi bulunan İnsan Hakları Anıtı’nı gözaltına aldı ve etrafını bariyerle
çevirdi. İşte o gün çekilmiş bir fotoğraf. 
Değerli
arkadaşlar, gördüğünüz gibi, polisler anıtı bariyerle kapatmış, anıtı gözaltına
almışlar. İşte bu fotoğrafla ülkemizi dünyaya rezil ettiniz değerli arkadaşlar.
İnsan Hakları Anıtı’nın gözaltına alınması aynı zamanda insanın ve insanlığın
ayaklar altına alınması demektir. Anıtın gözaltına alınmasının basit bir
güvenlik önlemi olduğunu söylediniz ama aradan geçen sekiz aylık zaman durumun
hiç de öyle olmadığını bizlere gösterdi. O günden sonra milletvekillerine,
belediye başkanlarına, kamu emekçilerine, gazetecilere, akademisyenlere,
kısacası toplumun hemen her kesimine baskıyı daha da artırdınız.
Değerli
milletvekilleri, beni en çok rahatsız eden şey İnsan Hakları Anıtı’nda dün
gördüğüm acı manzaraydı. İnsan Hakları Anıtı’nı gözaltına alanlar bir işkence
uygular gibi anıtın her tarafını pislik içinde bırakmışlardı. 
Değerli
arkadaşlar, görüyorsunuz, değil mi? Bu, İnsan Hakları Anıtı. Bu fotoğrafa iyi
bakın değerli arkadaşlar, bu manzara bana 12 Eylülde gözaltındakilere yapılan
işkenceyi hatırlattı. Bu manzara, 12 Eylül cuntacılarının gözaltına aldığı
insanları pislik içine bırakarak onların onuruyla oynadığını hatırlattı. 
Değerli
arkadaşlar, dün 12 Eylülde cezaevinde yaşananlar bugün OHAL Türkiyesinde sokağa
taşınmış durumdadır. Yüksel’de direnişçilerin gözü gibi baktığı, çamaşır
suyuyla her gün temizledikleri bu değerli anıt Valiliğin emriyle pislik içinde
bırakılmıştır. İşte fotoğrafı burada değerli arkadaşlar. Bakın, bu pislikleri
görüyorsunuz değil mi arkadaşlar, herkes görüyor. Direnişin yüz seksen altıncı
gününde çekilmiş bir fotoğraf. Direniştekiler çamaşır suyuyla her gün anıtı
temizliyorlar. Bu da önceki gün çekilmiş fotoğraf değerli arkadaşlar. Evet,
görüyorsunuz değil mi arkadaşlar? Gördüğünüz gibi her taraf pislik içinde
bırakılmış, çöplerle dolu bir heykel.
Dün, Çankaya
Belediyesi ve Temizlik İşleriyle görüştüm. Valilik ve Kaymakamlığın temizliği
kesin olarak yasakladığını, izin vermediğini söylediler. Bu utanç verici bir
tablodur. Bu bir insanlık ayıbıdır. Bu, sarayın OHAL Türkiyesinde insana
verilen değerin en açık göstergesidir. İnsan Hakları Anıtı’nı gözaltına
aldığınız yetmedi, bugün de bir de anıta işkence yapıyorsunuz. Sizlerin eliyle
dünyada ilk kez herkesin gözü önünde bir İnsan Hakları Anıtı’na işkence
yapılmaktadır. Bu işkence sadece anıta değil, insana, insanlığa, insanlık
mücadelesine yapılmaktadır. 
Değerli
milletvekilleri, İnsan Hakları Anıtı sizleri neden bu kadar korkutuyor? Elinde
İnsan Hakları Bildirgesi olduğu için mi korkutuyor? Nuriye ve Semih’in en haklı
ve en insani taleplerinin, mağduriyetin sembolü olduğu için mi korkutuyor?
İnsan Hakları Anıtı size bir gün hesap vereceğinizi hatırlattığı için mi
korkuyorsunuz? Aslında korkmakta çok haklısınız. Bugün Yüksel’de işimizi geri
istiyoruz eyleminin dört yüz elli yedinci günü olacaktır. İnsanlar orada basın
açıklaması yapmak isterken günde iki kez gözaltına alınıyor. Her gözaltında 259
lira para cezası kesiliyor. İnsanlar sizin her türlü baskınıza rağmen boyun
eğmiyorlar ve direniyorlar. Dün 12 Eylülde insanlar nasıl boyun eğmediyse bugün
de insanlar haksızlığa, hukuksuzluğa aynı şekilde boyun eğmiyorlar. Tarih
insanlık onurunu ayaklar altına alanları değil, zulme karşı direnenleri
yazacaktır.
Değerli
milletvekilleri, sizin yüzünüzden milyonlarca insan işinden, aşından,
ekmeğinden oldu. OHAL Komisyonu dediniz, Komisyon yargı kararlarını asla
tanımıyor. On binlerce emekçi haklarında olumlu yargı kararları olmasına rağmen
hâlâ işlerine iade edilmiyor. “Hükûmet olarak OHAL’i kendimize ilan ettik,
vatandaşın hayatında herhangi bir şey değişmeyecek.” dediniz. Bir yılda zar zor
OHAL Komisyonunu oluşturdunuz. Şu ana kadar Komisyona 105 bin kişi başvurdu ama
sadece 1.560 kişi hakkında karar verildi. OHAL Komisyonu bu hızla giderse
başvuruları elli yılda ancak tamamlayacaktır. Bu durumda ülkede herkesi mağdur
ettiniz. Bu kadar mağduriyet sizleri gerçekten rahatsız etmiyor mu?
Değerli
arkadaşlar, halk artık adalete inanmıyor, 16 Nisandan sonra halk seçimlere
inanmıyor. İnsanlar kendilerini yakıyor. Halk ekonomik büyüme yalanlarınıza
inanmıyor. Burada sadece ellerinizi kaldırıp indirmeyi demokrasi diye insanlara
asla yutturamazsınız. Halk, sizin sahte demokrasinize asla inanmıyor. Halk,
artık size gerçekten inanmıyor ama siz şuna inanın ki adaletsizliğin,
yolsuzluğun, yoksulluğun arttığı bir ülkede iktidarınızın da sonu gelmiş
demektir. Biz Cumhuriyet Halk Partisi olarak, her ne olursa olsun, size
adaleti, barışı ve insanlığı hatırlatmaya devam edeceğiz çünkü gün gelecek o
pisliğe buladığınız insanlık en çok sizlere lazım olacaktır. 
Değerli
milletvekilleri, buradan sizlere tekrar hatırlatmak istiyorum: İşçiler,
işsizler, emekliler çaresizlikten kendilerini yakıyor. İnsanlar OHAL’de
bunalımdan intihar ediyor. İnsanların bu feryatlarına kulak veriniz. 
Değerli
milletvekillerim, insanlık dışı bir yaşama mahkûm ettiğiniz o insanların öfkesi
bu saray iktidarını yıkacaktır ve bu saray iktidarı yıkıldığında dünyanın en
büyük insanlık anıtını halkımızla birlikte saraya dikeceğiz. Bunu asla
unutmayınız. Şairin dediği gibi “Saraylar, saltanatlar çöker/kan susar bir gün/
zulüm biter/ bugünlerden geriye/ bir yarına gidenler kalır/ bir de yarınlar için
direnenler...” 
Teşekkür
ediyorum, saygılar sunuyorum. (CHP sıralarından alkışlar) 
BAŞKAN –
Teşekkür ederim Sayın Tüm. 
Şahıs…
MEHMET METİNER
(İstanbul) – Sayın Başkan, demin İstanbul Milletvekilimiz Arzu Hanım, benim de
seçim bölgemde yapılacak olan bir okulla ilgili bir şey söyledi. Kayıtlara
geçsin diye birkaç cümle…
BAŞKAN – Kısa
bir açıklama talebiniz mi var?
MEHMET METİNER
(İstanbul) – Evet. Yani haklı olarak bahsettiler. O okulu ben de ziyaret ettim
seçim bölgem olduğu için. 
BAŞKAN – Buyurun
Sayın Metiner. 
IV.- AÇIKLAMALAR (Devam)
30.- İstanbul Milletvekili Mehmet Metiner’in, İstanbul
Milletvekili Arzu Erdem’in görüşülmekte olan 510 sıra sayılı Kanun Tasarısı’nın
tümü üzerinde MHP Grubu adına yaptığı konuşmasındaki bazı ifadelerine ilişkin
açıklaması
MEHMET METİNER
(İstanbul) – Sayın vekilimizin de belirttiği gibi bu okulumuzun arsa tahsisi
yapıldı. Bizzat ilgilendiğim için biliyorum. Kendisine de gerekli açıklamaları
yaptım. Şu an proje hazırlanıyor. İnşallah yapım aşamasına geldiğinde de
bölgemize yakışan çok görkemli, o evlatlarımızın, engelli evlatlarımızın da
gönül huzuruyla okuyabileceği bir okula kavuşacağız. Hassasiyeti için teşekkür
ediyorum. 
Kayıtlara geçsin
diye söz istedim.
Teşekkürler. 
BAŞKAN –
Teşekkür ederim Sayın Metiner.
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
4.- Türkiye Cumhuriyeti Hükümeti ile Çin Halk Cumhuriyeti
Hükümeti Arasında Karşılıklı Kültür Merkezlerinin Kurulması Hakkında Anlaşmanın
Onaylanmasının Uygun Bulunduğuna Dair Kanun Tasarısı (1/865) ve Dışişleri
Komisyonu Raporu (S. Sayısı: 510) (Devam)
BAŞKAN –
Şahısları adına ikinci konuşma, İzmir Milletvekilimiz Sayın Mustafa Ali
Balbay’a aittir.
Buyurun Sayın
Balbay. (CHP sıralarından alkışlar) 
MUSTAFA ALİ
BALBAY (İzmir) – Teşekkür ediyorum Sayın Başkan.
Sayın Başkan,
Türkiye Büyük Millet Meclisinin bugünkü gündeminde Birleşmiş Milletlerle
anlaşma, Karabağ devletiyle anlaşma, Çin Halk Cumhuriyeti’yle karşılıklı kültür
anlaşması… İşte özlediğimiz Türkiye, özlediğimiz uluslararası ilişkiler bu. Biz
bu tür anlaşma metinlerinin Suriye için de gelebilmesini, İsrail’le de
gelebilmesini, Amerika’yla da gelebilmesini, İran’la da gelebilmesini
istiyoruz. Bizim özlediğimiz Türkiye Cumhuriyeti devleti böyle bir devlet. 
Biz, bugün, şu
anda güney komşumuz Suriye’de terörle mücadele ederken bunun bir an önce
başarıyla sonuçlanmasını, Mehmetçik’imizin görevini başarıyla tamamlayıp
dönmesini arzu ediyoruz. Ama bir adım sonrasında da buraya gelen bu anlaşmalar
gibi, tıpkı Suriye’yle daha önce yaptığımız 50 anlaşma gibi bir anlaşma
istiyoruz. Türkiye'nin dünyayla barışık olmasını istiyoruz. 
Bugünkü Türkiye
Büyük Millet Meclisi gündeminde, gerçekten, önümüzdeki dönemde sadece Çin’in,
Gabon’un –ki burada var- Bosna-Hersek’in değil yakın komşularımızın da olmasını
diliyoruz sayın milletvekilleri. Ancak şu anda Türkiye'nin karşı karşıya
kaldığı tablo nedir? Bırakın çevre ülkelerle anlaşmaları, neredeyse iktidar
partisi çevre ülkelerde değil, Türkiye'nin kendi içinde, Türkiye’de yeni terör
örgütleri, yeni terör kurumları üretmeye aday bir tablo içinde. 
Sayın
milletvekilleri, burada Sayın Volkan Bozkır var. Sayın Volkan Bozkır’ın bütün
siyasal kimliklerinden sıyrılıp 1980’lerde, 1990’larda Avrupa ülkelerine,
dünyaya PKK’nın terör örgütü olduğunu anlatmak için hangi çabaları harcadığını
aktarmasını isterim. Öyle mi Sayın Bozkır? O ülkelerin biri der ki: “Bu dosya
yetersiz. Terör örgütü ilan edeceğim ama devlete karşı suç işlemiş mi
bilinmez.” Haydi, dosya yeniden hazırlanır. Dışişlerimiz tırnaklarıyla kaza
kaza dünyaya PKK’nın bir terör örgütü olduğunu kabul ettirmiştir. Ancak o
aşamadan sonra PKK’yla psikolojik üstünlük sağlanmıştır. Bir dönem, öyle
dönemler oldu ki Avrupa katında bile PKK’nın anlatma başarısı Türkiye’ye karşı yüzde
60’lara çıkmıştır, öyle mi Sayın Bozkır? Sonra, devamında Türkiye, bunun ülke
için felaket olacağını, eğer biz Avrupa’ya, dünyaya PKK’nın terör örgütü
olduğunu anlatamazsak oralardan alacağı destekle birlikte Türkiye’nin işine çok
daha kötü geleceğini öngörmüş ve bunun için çok özel çaba harcamış, hatta
sadece bu konudan Dışişlerinde bölümler oluşmuştur, öyle mi Sayın Bozkır? 
Ancak, bugün
geldiğimiz nokta ise sayın milletvekilleri, şu anda dünyada geçmişte adım adım
PKK’yı terör örgütü olarak ilan ettiğimiz ülkelerin çoğu, Türkiye’nin bu meydan
okuyan -tabii ki yeri geldiğinde meydan okunur ama- terörle mücadeleye bir
bütün olarak bakmayan, sadece askerî mücadelenin üzerinden bir kahramanlık
yaratmaya çalışan politikası nedeniyle terör örgütlerine tekrar destek vermeye
başlamışlardır. Bu kısmını Sayın Bozkır’a sormayacağım, siyasal bir
değerlendirme olarak görebilir ancak, kendisi her gün belki de 2, 3, bazen 4
büyükelçiyle konuşup durumu anlatmak için çaba harcamakta, çırpınmakta;
görüyoruz. 
Sayın milletvekilleri,
dünyada hâl böyleyken Türkiye’deki kurumların başından “Türk” ve “Türkiye”
kavramlarını attırmak ancak ve ancak Türkiye’yi işgal eden bir gücün işi
olabilir, başka kimsenin işi olamaz. Ancak böyle bir güç gelir bu ülkeye “Bu
ülkedeki ‘Türk’ kavramını nasıl unutturayım, ‘Türkiye’ kavramını nasıl erozyona
uğratayım?” diye düşünür ve ancak o, belki de o koşullarda bile ancak cesaret
etmeye kalkarsa böyle bir şey düşünebilir. Bir işgal gücü bile bir durur “Ya,
bu ülkeyi bu kadar karşımıza alırsak yönetmemiz zor olur.” der. Ancak şu anda,
biz, Türkiye’deki, bu ülkenin üzerine oturduğu temel kavramların erozyona
uğraması için, hatta az önce vurguladığım gibi âdeta dışarıdaki terör örgütleri
yetmiyormuş gibi, dışarıdan Türkiye’ye gelen terör örgütleri, terör grupları
yetmiyormuş gibi mevcut grupları bile, mevcut demokratik kurumları bile terör
örgütüyle eş değer ilan etmeye kalkıyoruz. 
Bu, akıl işi
değil sayın milletvekilleri, bu yoldan dönün. Bu, Türkiye'nin, her şey bir
yana, AKP gelir gider, geçmişte hangi hükûmetler geldi gitti, her biri sonsuza
kadar kalacağını düşündü, Özal’dan -yine Sayın Bozkır’ın devlet görevinde
bulunduğu gibi- sonraki hükûmetlere kadar. Ancak bugün bakıyoruz o dönemin
artılarına, eksilerine baktığımızda pek çok yerde “keşke” diyoruz. Bugün de
terörle mücadele ederken özellikle hem çevre ülkelerimizin hem de Türkiye'nin
içinde böyle bir acı tabloyla karşı karşıyayız. 
Sayın
milletvekilleri, size Atatürk döneminin dış politikasından bir örneği kısaca
paylaşmak istiyorum: Amerika’nın Ankara Büyükelçiliğine Sherrill atanıyor
1930-32 arasında. Türkiye-Amerika ilişkileri giderek iyi ama Türkiye'nin çevre
ülkelerle ilişkilerine bakıyor, gelirken Türkiye'nin Yunanistan’la ilişkisini
ayrıca merak ediyor. Anılarında –Türkçeye de çevrildi anıları- diyor ki
Sherrill: “Yani Yunanistan’la kesin kötüdürler.” Çok fazla fikri de yok.
Geliyor, bakıyor, ilişkiler gayet iyi. Bu durumu Atatürk’ün çevresine iletiyor,
diyor ki: “Siz Yunanistan’dan savaş tazminatı isteyebilirdiniz çünkü çekilirken
kentlerinizi yakmış, büyük bir düşmanlık oluşmuş, nüfus mübadelesi olmuş, nüfus
ayrışmış. Neden böyle bir yola gitmediniz?” Atatürk şu cevabı veriyor: “Biz
ülkemize bir saldırı olduğunda elbette yine cevabını veririz ancak
Yunanistan’la kuracağımız barışın getireceği ticaretin tazminat istemekten daha
kârlı olacağını düşünerek bundan vazgeçtik.” Ve Sherrill anılarında “Ben böyle
ileri görüşlü bir devlet adamı görmedim.” diye de kayda geçiriyor. Ki
büyükelçiler genellikle anılarını yazmazlar ama o dönem gelen büyükelçilerin
-Sovyet Büyükelçisi Aralov’dan Amerikan Büyükelçisi Sherrill’e kadar- hepsi
anılarını yazıyorlar ve en çok, Atatürk’ün bu barış isteyen tutumunu ortaya
koyuyorlar. 
Sayın
milletvekilleri, sizin, AKP’nin iktidarda olduğu zaman dilimi içinde… Türkiye
ile Yunanistan çok büyük bir savaşla karşı karşıya kaldılar ama on dört yıl
sonra, düşünün on dört yıl sonra, bir nesil bile geçmeden Yunanistan’ın
Cumhurbaşkanı Venizelos Nobel Barış Ödülü’nün Atatürk’e verilmesini istedi.
Neden? Çünkü Balkan Paktı’nı başardığı için, böyle bir anlaşma başardığı için.
Şunu söyleyebilirsiniz: “Ya, bizim dış politikada gözümüz sadece… İşte,
Batı’yla bu ilişkileri kurduk.” Hayır…
Sayın
milletvekilleri, aynı dönemde, bugünün Irak, İran ve Afganistan’ını da içine
alan Sadabat Anlaşması’nın en önemli maddelerinden birinde “Türkiye ile bu
ülkeler -İran, Irak ve Afganistan- içinde, karşı ülkeye karşı, düşman hiçbir
grubu barındırmama sözü vermiştir.” der. İşte biz bu oluşturduğumuz politika
sayesinde İkinci Dünya Savaşı’ndan savaşa girmeden çıktık, altında o yatar.
Çünkü etrafımızda bir barış halkası örülmüştü ama şimdi, sayın milletvekilleri,
siz etrafımızda bir savaş halkası ördünüz. Lütfen, bunu kabul edin, görün ki
bundan sonrası daha büyük bir felakete gitmesin.
Bakın, bugün
-kara mizahtır- Arap ülkeleriyle, İslam ülkeleriyle en kötü ilişkilerimizin
olduğu dönem, bu dönem. Hâlbuki AKP iktidara geldiğinde tam tersi düşünülmüştü.
Bugün, 900 kilometre sınırımızın olduğu Suriye’de büyükelçimiz yok, iyi mi?
Akdeniz komşumuz -Kıbrıs’tan 400 mil- Mısır’da büyükelçimiz yok, iyi mi? İnelim
aşağıya, Yemen’de büyükelçimiz yok; uğruna Osmanlı döneminde 7. Orduyu
kurduğumuz Yemen’de büyükelçimiz yok, iyi mi? Devam edelim: İlişkilerimizde
400’üncü yılı geçtiğimiz Hollanda’yla uzun zamandır ilk kez büyükelçimiz yok.
Hollanda’yla bizim ilişkilerimiz dört yüz yıl öncesine dayanıyor. Elbette
Hollanda’nın da tutulacak yanı yok, Endonezya’da 50’lerde Suharto döneminde bir
gecede 500 bin kişinin kesilmesinden de sorumludurlar. Biz emperyalizmle
mücadelemizi Kurtuluş Savaşı döneminde verdik ancak hemen sonrasında “Yurtta
barış, dünyada barış.” dedik. O aşamadan sonra ancak, Türkiye'yi işte bugünlere
taşıyabildik sayın milletvekillerim. 
Bir
nokta daha bu büyükelçiliklerle ilişkiler bağlamında sayın milletvekilleri:
Bugünlere nasıl geldik? Dünyayla bu ilişkilerimizi adım adım nasıl ördük?
Türkiye'nin hâlâ o geçmişten gelen saygınlığı, şu anda, bugünkü iktidar da o
saygınlığı tüketmeye çalışmaktadır; bugün onun üzerinden, o günler üzerinden
siyasetini yürütmektedir.
(Mikrofon
otomatik cihaz tarafından kapatıldı) 
MUSTAFA
ALİ BALBAY (Devamla) – Sayın Başkanım, ben genellikle hiç söz istemiyorum ama
bir dakika eğer eklerseniz…
BAŞKAN
– Sözlerinizi tamamlamak üzere bir dakika ek süre veriyorum Sayın Balbay.
Buyurun.
MUSTAFA
ALİ BALBAY (Devamla) – Teşekkür ediyorum Sayın Başkanım.
Bir
örneği daha büyükelçilik anlamında sizlerle paylaşmak istiyorum sayın
milletvekilleri. Gerçekten acıdır, yedi büyük devlette büyükelçiniz yoksa siz
Gabon’da yeni büyükelçilikler açın, Fildişi’nde açın… Tabii ki önemli, o
ülkeleri de küçümsemiyorum ama bütün dünyada ilişkilerin yarısı komşularladır,
ekonomiden kültüre yarısı. 
Sayın
milletvekilleri, 29 Ekim 1923’te cumhuriyeti kurduğumuzda, cumhuriyet ilan
edildiğinde Ankara’da sadece 2 büyükelçilik vardı, Sovyetler Birliği ve
Afganistan. Şöyle düşündüler: “Mustafa Kemal uluslararası ilişkileri başaramaz,
bu devlet çöker, biz İstanbul’u ayrı bir küçük uluslararası devlet yapar, yine
İstanbul’la ilişkilerimizi sürdürürüz.” dediler. Ama Mustafa Kemal uluslararası
ilişkileri başardığı için ancak 1929’da İngilteresi, Amerikası gelip
büyükelçilik kurdu ama Atatürk onlara “Gelin, Köşk’ün hemen altında sizlere
bedava yer veriyorum.” dedi ama siz maalesef büyükelçilikler açmak değil, kapatmak
üzerine mahirsiniz. Etrafınızda da barış değil, savaş ekonomisi kurdunuz
diyorum.
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Balbay.
MEHMET
MUŞ (İstanbul) – Sayın Başkan…
BAŞKAN – Sayın
Muş, dinliyorum sizi. Talebinizi alayım. 
MEHMET MUŞ
(İstanbul) – 60’a göre yerimden pek kısa bir söz talebim var.
BAŞKAN – Sayın
Balbay’ın konuşmasına mı atfen?
MEHMET MUŞ
(İstanbul) – Sayın Başkan, bir konuya açıklık getirmek istiyorum. Bu açıdan söz
talep ediyorum. 
BAŞKAN – Buyurun
Sayın Muş. 
IV.- AÇIKLAMALAR (Devam)
31.- İstanbul Milletvekili Mehmet Muş’un, İzmir Milletvekili
Mustafa Ali Balbay’ın görüşülmekte olan 510 sıra sayılı Kanun Tasarısı’nın tümü
üzerinde şahsı adına yaptığı konuşmasındaki bazı ifadelerine ilişkin açıklaması
MEHMET MUŞ
(İstanbul) – Sayın Başkan, değerli milletvekilleri; Türkiye Cumhuriyeti’nin, AK
PARTİ iktidarları döneminde terörle kararlı bir mücadele yaptığının altını
özellikle çizmek isterim. AK PARTİ hem yurt içindeki terör örgütleriyle amansız
bir mücadele içerisinde olmuştur hem de çevremizde meydana gelen gelişmelerde
ve ortaya çıkan terör unsurlarına karşı da gözünü kırpmadan bunların üzerine
kararlılıkla gitmiştir. 
Şu an Orta
Doğu’da yaşanan gelişmeler, geçmişte benzerini görmediğimiz bir süreçten, bir
dönemden geçmektedir. Dolayısıyla, şu anda yaşanan süreci kendi doğası
içerisinde yaşanan gelişmelerle birlikte değerlendirmek çok daha uygun olur
diye düşünüyoruz. 
Bizler AK PARTİ
olarak Türkiye Cumhuriyeti’nin itibarını her geçen gün çok daha yukarılara
çıkarmak için büyük bir çaba içerisindeyiz. Bunun da zaten takdirini
vatandaşımız yapmaktadır. 
Teşekkür ederim.

BAŞKAN –
Teşekkür ederim Sayın Muş. 
MUSTAFA ALİ
BALBAY (İzmir) – Sayın Başkan…
BAŞKAN – Sayın
Balbay, dinliyorum. 
MUSTAFA ALİ
BALBAY (İzmir) – Yerimden bir dakika…
MEHMET MUŞ
(İstanbul) – Böyle bir usul yok ya. 
BAŞKAN –
Talebinizi alayım önce Sayın Balbay, gerekçenizi söyleyin. 
MUSTAFA ALİ
BALBAY (İzmir) – Şöyle: Tabii ki terörle mücadeleyi biz destekledik ama sanki
böyle, biz anlamıyormuşuz gibi bir havaya soktu sayın grup başkan vekili. Ben
60’a göre söz istiyorum. 
BAŞKAN – Buyurun
Sayın Balbay. 
32.- İzmir Milletvekili Mustafa Ali Balbay’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
MUSTAFA ALİ
BALBAY (İzmir) – Sayın Başkan, şimdi, Sayın Muş gerçekten en çok cevap veren
milletvekillerinden. Yani “Burası Muş’tur.” desem hemen bir açıklama yapma
gereği duyuyor. 
Türkiye’nin
terörle mücadelesini biz de sonuna kadar destekliyoruz ancak şu soruyu ben
soruyorum: Terörle mücadele ede ede terör örgütleri büyüyorsa burada bir sorun
var demektir. Terörle mücadele yapılsın. 1990’lı yıllarda -ara ara gönderme
yaptım Sayın Bozkır’ın o dönemdeki mücadelesine- Türkiye sınırları ve dışındaki
terörist sayısı 10 bini geçmedi hiçbir zaman. Ama şu anda sadece Suriye’de 30
bin terörist var ise bu nasıl artmış, bu nasıl azaltılır, bunu sorgulamak
gerekir. Bizim vurguladığımız bu. Bunu sorgulamazsak sepete su doldurmuş
oluruz, bunu sorgulamazsak çekiçle sinek ezmiş oluruz.
BAŞKAN –
Teşekkür ederim Sayın Balbay.
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
4.- Türkiye Cumhuriyeti Hükümeti ile Çin Halk Cumhuriyeti
Hükümeti Arasında Karşılıklı Kültür Merkezlerinin Kurulması Hakkında Anlaşmanın
Onaylanmasının Uygun Bulunduğuna Dair Kanun Tasarısı (1/865) ve Dışişleri
Komisyonu Raporu (S. Sayısı: 510) (Devam)
BAŞKAN – Sayın
milletvekilleri, tasarının tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Maddelere
geçilmesi kabul edilmiştir.
1’inci maddeyi
okutuyorum:
TÜRKİYE CUMHURİYETİ HÜKÜMETİ İLE ÇİN HALK
CUMHURİYETİ HÜKÜMETİ ARASINDA KARŞILIKLI KÜLTÜR MERKEZLERİNİN KURULMASI
HAKKINDA ANLAŞMANIN ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 13 Mayıs 2017 tarihinde Pekin’de imzalanan “Türkiye
Cumhuriyeti Hükümeti ile Çin Halk Cumhuriyeti Hükümeti Arasında Karşılıklı
Kültür Merkezlerinin Kurulması Hakkında Anlaşma”nın onaylanması uygun
bulunmuştur.
BAŞKAN – 1’inci
madde üzerinde gruplar adına söz isteyen, Milliyetçi Hareket Partisi Grubu
adına Samsun Milletvekilimiz Sayın Erhan Usta.
Buyurunuz Sayın
Usta. (MHP sıralarından alkışlar) 
MHP GRUBU ADINA
ERHAN USTA (Samsun) – Teşekkür ederim Sayın Başkan.
Sayın Başkan,
değerli milletvekilleri; 510 sıra sayılı Kanun Tasarısı’nın 1’inci maddesi
üzerine söz aldım.
Bu, Çin’le
ilgili bir anlaşma, biz bu anlaşmayı destekliyoruz. Dolayısıyla bu konuyu çok
fazla -benim açımdan- uzatmaya gerek yok. Ben bu vesileyle seçim bölgem
Samsun’la ilgili bir konuyu gündeme getirmek istiyorum, ciddi bir sıkıntı bizim
orada. 
Bizde şimdi
ecdat yadigârı tarihî bir çarşı var, Saathane Meydanı; Samsun’a gidenler bilir,
Karadenizlilerin aslında hemen hemen hepsi bilir. Orada Karadenizli olup da
belli bir yaşın üzerinde olan herkesin bir hatırası vardır, Samsun’un bütün
ilçelerinden insanların bir hatırası vardır. Yaklaşık sekiz yüz yıllık, sekiz
yüz yılın üzerinde, 1194 yılında Selçuklular döneminde kurulmuş bir çarşı,
sekiz yüz küsur yıllık hayatında hep ticaretin merkezi olmuş bölgede ve şu anda
Samsun’da da yani yaşayan tek tarihî arasta. Şimdi, bu çarşı, burası yıkılıyor,
Samsun’da böyle bir problem var. Yaklaşık yedi yıldır gündemde, bir sürü
mahkeme kararı var fakat böyle bir eseri, böyle bir tarihi maalesef büyükşehir
belediyesi yok ediyor. 
Şimdi, dediğim
gibi bölgedeki herkesin hafızasında yeri olan bir yer, hatta Evliya Çelebi’nin
Seyahatname’sinde temel olarak da orasının ticari kimliği öne çıkartılmış o
bölgeden bahsedilirken -oradaki ticaret- yani dehşet bir ticaret var. İpek Yolu
geçiş güzergâhında bulunan bir yer, hatta Cenevizliler döneminde bölgeye
verilen isim de “Müslüman Samsun Mahallesi” şeklinde. Şehrimizin tarihsel
kültürünü temsil eden bu nadide noktayı yaşatmak yerine bu bölgeyi kimliksiz
bir meydan hâline getirmek istiyor belediye. Tabii, buna karşı oradaki
esnafların ciddi bir direnci oluşmaya başladı. 216 tane dava kazanılıyor.
Davaları kaybettikçe büyükşehir belediyesi, yaptığı iş, orayı kazıyor, etrafı
bir abluka altına alıyor ve orayı yaklaşık yedi yıldır ticaretten koparıyor
neredeyse, tabiri caizse. Ticaret var tabii ama esnaf kapatıyor, esnaf sıkıntı
çekiyor, bana verilen bilgiye göre her esnaf ortalama 40-50 bin liralık
avukatlık ücreti ödüyor çünkü münakaşa, hukuk mücadelesi devam ediyor. 
Şimdi, Saathane
Meydanı’na 11 sokak açılıyor. Bu, Türkiye’de hemen hemen pek olan bir şey değil
ve bunların hepsinin ismi, işte, Balıkçılar Sokağı, Manavlar Sokağı, Kasaplar
Sokağı, Baharatçılar Sokağı, Perakendeciler Sokağı diye, hepsi ticaretle
alakalı yani nasıl bir merkez olduğunu ifade etmek için bunu söylüyorum. Şimdi,
etrafında da tabii, yine, bir tarih var; tarihî taş han var, kervansaray var,
tarihî medrese var, cami, Şifa Hamamı var. Meydana ismini veren bir saat kulesi
var, burası da II. Abdülhamit Han döneminde yapılıyor. 
Şimdi, öyle bir
şey ki az önce de ifade ettiğim gibi, tarihi boyunca, sekiz yüz küsur yıldır
ticaretten hiç kopmamış bir meydan. Belediye hiçbir istişareye dayalı olmadan,
efendim, oradaki esnafın ve halkın, aslında hemen hemen tamamının karşı olduğu
bir şekilde burayı yıkıp kimliksiz, ruhsuz, sadece bir meydan hâline getirmeye
çalışıyor. Hâlbuki burası zaten bir meydan ancak ticaretin de merkezi. Şimdi,
böyle bir şeyi niye yaparız? Bunun nasıl bir anlamı var? Bir defa, bakın yani
biraz önce de ifade ettim, mesela çocuklukta Samsun’a gittiğimizde Saathane
Meydanı’na giderdik, herkesin bir hatırası var. İnsanları şehre bağlıyor yani
bunu yok etmenin kime ne faydası var? Şimdi, birazdan Samsun’un zaten size
ekonomik ve ticari, sanayi göstergelerini söyleyeceğim. Samsun zaten baş aşağı
giderken bu bölgeyi ticaretten biraz daha koparmanın nasıl bir faydası var? Bu
nasıl bir akılla izah ediliyor, bunu anlamak mümkün değil. Kaldı ki dediğim
gibi 216 tane de dava var, esnaf kazanmış ama tabii hukuk çalışmıyor. “Sen
misin dava kazanan, ben o zaman burayı kazıyorum.” diyor, etraf kazılıyor.
Oralar çevrildiği zaman, ister istemez orası bir mezbelelik hâline geliyor.
Şimdi, bu sefer
“Mezbelelik oldu.” deniliyor, adamlar diyor ki: “Ya, yerimizi tamir edelim.”
Binalar var çünkü tarihî bina, dört kuşak esnaf var son, Cumhuriyet Dönemi’nden
itibaren. Şimdi, ondan sonra da restorasyona izin verilmiyor, “Buraya çivi
çakamazsınız.” deniliyor. Bunu anlayamadım ben. “Önce tahrip et, sonra yık.”
felsefesiyle böyle bir şey yapılıyor. Hâlbuki burada yapılması gereken şey,
burada tarihi de koruyalım, ticareti de koruyalım; o ruhu, kimliği de
koruyalım, meydanımızı da yapalım; zaten meydan var, diğer tarihî eserler de
var, onları da ortaya çıkartalım. Yeni bir planlamayla bunların hepsini yapma
imkânı varken bu yapılmıyor.
Bu anlamda, ben
buradan büyükşehir belediyesine sesleniyorum: Bu çabadan vazgeçilsin. Zaten
yapma imkânı da yok fakat bu hâlde kaldıkça Samsun ticareti önemli ölçüde,
olumsuz bir şekilde etkileniyor.
Şimdi, bakın,
sayın milletvekilleri, sizinle birkaç ekonomik göstergeyi paylaşmak istiyorum
Samsun’la ilgili olarak. Samsun deyince, büyük ihtimal, birçok insanın
kafasında ekonomik anlamda Türkiye ortalamasına yakın, hatta Türkiye
ortalamasının belki biraz da üzerinde şehir canlanıyordur diye tahmin ediyorum.
Yani Türkiye ortalamasının altında olduğunu herhâlde kimse düşünmüyordur.
Şimdi, bunları yıllar itibarıyla mukayese edebilirim ama o kadar vaktim yok,
son yıl verilerini vereceğim. Kişi başına kurumlar vergisinde Samsun Türkiye
ortalamasının sadece yüzde 27’si kadar yani Türkiye’de kişi başı kurumlar
vergisi ortalamada 100’se Samsun’da 27, yüzde 73 altında. Kişi başı gelir
vergisinde yüzde 54’ü kadar, bakın, Samsun. Kişi başına ihracatta Türkiye
ortalamasının yine sadece yüzde 18’i yani hepimizin kafasında canlandırdığı
işte Karadeniz’in incisi, büyük ticaret merkezi dediğimiz Samsun. Bunları şey
yapabiliriz, sigortalılık oranlarında olsun, diğer kişi başı gelirde olsun…
HASAN BASRİ KURT
(Samsun) – İşsizlik oranı…
ERHAN USTA
(Devamla) – İşsizlik oranında Türkiye ortalamasının… 
HASAN BASRİ KURT
(Samsun) – Onun da yarısı. 
ERHAN USTA
(Devamla) – Çünkü niye? Samsun’da nüfus durmuyor, Samsun’da nüfus göç ettiği
için tabii orada işsiz…
HASAN BASRİ KURT
(Samsun) – Hayır, arttı nüfusumuz. 
ERHAN USTA
(Devamla) – Hayır Sayın Vekilim, net göç veren bir il Samsun. Samsun’un net göç
veren bir il olduğunu tahayyül edebiliyor musunuz? Net göç veriyor; insanlar iş
bulamıyor, Samsun’un bütün ilçeleri İstanbul’da, Ankara’da, Bursa’da, İzmir’de.
Ayvacık’ından, Asarcık’ından, Vezirköprü’sünden, Havza, Kavak, Lâdik yani
Samsun böyle bir kent. Şehir merkezinden dahi… O yüzden işsizlik göstergeleri
şeydi. Kim geliyor? Emekli geliyor, sadece emeklilerin yaşadığı bir kent hâline
gelmeye başladı. 
Şimdi, mesela
rekabet açısından… Bir rekabet çalışması var, bunu da vererek sözlerimi
tamamlamaya çalışacağım. İller arası rekabet sıralaması var. Bu, bir tane
firmanın yaptığı bir çalışma, Samsun Ticaret Odasına da sunumları var,
Türkiye’nin genelinde yapılmış bir çalışma. Yani, belli ölçüde metodolojik
sorunları olabilir ama yıllar itibarıyla aynı yer yaptığı için çalışmayı,
birbiriyle mukayese edilebilir diye düşünüyorum. 
Şimdi, şöyle:
Burada 2009 yılında yapılmış ilki, sonu da 2013-14 dönemi için yapılmış yani
yaklaşık bir dört beş yıllık mukayeseyi size yapmak istiyorum. Genel Endeks’te
iller arası rekabette Samsun 18’inci sırada 2009 yılında, 2011 yılında 16’ncı
sıraya yükseliyor yani durumunu 2 basamak iyileştiriyor ve 16’ncı sıraya
geliyor, 2013-14 döneminde tekrar 20’nci sıraya geliyor. Başından itibaren
bakarsak iki basamak kötüleşmiş genel endekste. 
Beşerî Sermaye Endeksi’nde
2009 yılında -bakın, burası çok enteresan- 11’inci sıradayken bu çalışmanın en
son yılı olan 2013-14 döneminde 25’inci sıraya geriliyor; dört yılda 14 basamak
kötüleşiyor Beşerî Sermaye Endeksi’nde. 
Üretim
ve ticarette, işte, hatırlarsanız daha önce Gülsan’ın yani bir sanayi
sitesinin, yaklaşık 6 bin kişiye istihdam sağlanan, 2 bin tane iş yerinin
olduğu bir sitenin nasıl anlamsız bir şekilde, hiçbir yer gösterilmeden tahrip
edildiğini, yıkılmak istendiğini buradan size ifade etmiştim. Bizim o konuşmamızdan
sonra nihayet şu anda büyükşehir belediyesi oradaki yıkım faaliyetlerini biraz
durdurdu. Mahkeme kararları var tabii, sadece bizim şeyimiz değil, orada
mahkeme falan tanınmıyordu. 
Şimdi,
tabii bu tür şeyleri yaparsanız siz, üretimde, ticarette Samsun dört yılda 10
basamak kötüleşmiş Türkiye’de İller Arası Rekabet Endeksi’nde, Yenilikçilik
Endeksi’nde de 5 basamak kötüleşmiş. Şimdi, bütün bu çerçeveyi düşündüğümüzde
amacımız tabii ki memleketimizin her yeri iyi olsun, güzel olsun ancak seçim bölgemiz
olması hasebiyle de Samsun’la ilgili olarak böyle bir kaygımız var. 
Netice
itibarıyla, tekrar başa dönecek olursak, tabii ticaret açısından önemli.
Etrafındaki bütün illerin bir merkezi hâline gelmiş burayı öldürmenin,
kimliksizleştirmenin, ruhsuz bir hâle getirmenin, Samsun ticaretini bu anlamda
sıkıntıya sokmanın bir faydası yok. Zaten, yani, tabii şehircilikle burası… Bu
yapılan şehircilik değil de… 
Şimdi
ikinci söyleyeceğim şey, ticaret ile sanayi arasında bir denge kurmak
gerekiyor. Yani, tabii hep sadece sanayi, ticaret olsun, şehirciliği ihmal
edelim falan demiyorum. 
Şimdi,
Samsun şehir merkezine çevre ilçelerden ve illerden dolmuş, minibüs, hiçbir şey
giremiyor, bu da Samsun ticaretini ciddi bir şekilde engelliyor. Yani, burada
çok uzakta duruyor, Samsun’un bir ilçesinden Samsun’daki Eğitim ve Araştırma
Hastanesine gitmek için 3 vesait değiştirmeniz gerekiyor, böyle bir şey
olabilir mi? 
Şimdi,
bunları yaparsanız tabii Samsun ticareti geriler, Samsun ticareti kötüleşir.
Samsun’un zaten sanayisi yok, turizm potansiyeli sınırlı. Dolayısıyla, ticaret
Samsun açısından önemlidir. Ticareti kötüleştirici bu tür hususlardan da
kaçınılması gerekir diye düşünüyorum. 
Genel
Kurulu saygıyla selamlarım. (MHP sıralarından alkışlar) 
BAŞKAN
– Teşekkür ederim Sayın Usta. 
Sayın
milletvekilleri, birleşime yirmi dakika ara veriyorum. 
Kapanma Saati: 19.57
BEŞİNCİ OTURUM
Açılma Saati: 20.18
BAŞKAN: Başkan Vekili Yaşar TÜZÜN
KÂTİP ÜYELER: Vecdi GÜNDOĞDU (Kırklareli), Bayram ÖZÇELİK (Burdur)
-----0-----
BAŞKAN – Türkiye
Büyük Millet Meclisinin 57’nci Birleşiminin Beşinci Oturumunu açıyorum.
510 sıra sayılı
Kanun Tasarısı’nın görüşmelerine devam ediyoruz.
Komisyon?
Yerinde.
Hükûmet?
Yerinde.
1’inci madde
üzerinde gruplar adına sıradaki konuşma Halkların Demokratik Partisi Grubu
adına İzmir Milletvekilimiz Sayın Ertuğrul Kürkcü’ye aittir.
Buyurun Sayın
Kürkcü. (HDP sıralarından alkışlar)
HDP GRUBU ADINA
ERTUĞRUL KÜRKCÜ (İzmir) – Sayın Başkan, sevgili arkadaşlar; bu uluslararası
anlaşmalar bağlamında ben özellikle Türkiye Cumhuriyeti Hükümeti ile Birleşmiş
Milletler Mülteciler Yüksek Komiserliği Arasında Ev Sahibi Ülke Anlaşması ile
Anlaşmada Değişiklik Yapılmasına İlişkin Notaların Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu üzerine
partimizin görüşlerini ifade etmek istiyorum. 
Her şeyden önce
şunu söylemeliyim: Birleşmiş Milletler Mülteciler Yüksek Komiserliğinin
Türkiye’deki faaliyet alanını, etkinlik miktarını ve ilgilendiği meselelerin
sayısını ve hacmini genişleten böyle bir anlaşmanın olması iyidir, bunu
onaylıyoruz çünkü hakikaten başa çıkılması gereken mesele miktarı her yıl daha
fazla artıyor ve daha da karmaşıklaşıyor. Ancak bu açıdan Birleşmiş Milletler
Mülteciler Yüksek Komiserliğinin kendi başına yapacağı işlerin bir sınırı var.
Çünkü özellikle Suriye iç savaşı sonrasında Türkiye’nin de müdahaleleri, sürece
aktif olarak taraf olması, göçü kimi zaman özendirmesi, kimi zaman mülteci
topluluklarının manipülasyonu yoluyla kimi etkiler elde edebileceği zannıyla
geliştirdiği bu göç karşısında şu an Hükûmet ve devlet ne yapacağını tam olarak
bilemez durumda yani kendi dış politikasının açmazlarıyla bir iç mesele olarak
yüz yüze. 
Türkiye’de 3
milyonu aşkın mülteci olduğunu biliyoruz fakat bunlara biz “mülteci” diyoruz,
Türkiye Cumhuriyeti yasaları bunlara “mülteci” demeye elvermiyor. Bizim
elimizde iki yasa var; birincisi, 1930’larda çıkarılmış olan İskân Yasası. Bu
İskân Yasası esasen Türkiye’ye yalnızca Türk soyluların gelişine kapıyı açıyor,
onlara eşit yurttaşlık hakkı tanıyor. İkincisi de 1951’de imzalanan Cenevre
Sözleşmesi dolayısıyla Avrupa’dan gelen göçler ve bunlara tanınan eşit
yurttaşlık statüsü. Şu an Türkiye’deki yeni dalgayla gelen 3-3,5 milyon insan
geçici koruma statüsü altında ve misafirler. Aslında mevzuat gereğince bir
üçüncü ülkeye de gitmeleri gerekiyor, burada ebediyen kalamazlar. Ya yasalar
değişecek ya onlar gidecekler. O yüzden zaten şimdi Afrin’e hücum sırasında sık
sık bu hücumun bir özendiricisi olarak “Suriyelileri memleketine götüreceğiz.”
deniyor ama o Suriyeliler Afrin’den gelmediler; onlar Rakka’dan, İdlib’den,
başka yerlerden geldiler ve Afrin onların yeri değil. Onlar zeytinci değiller;
onlar tarımcılar, tüccarlar, öğrenciler, orada bir işleri yok, oraya
yerleşemezler. Bu bile ne bu harekâtı mazur gösterebilir ne de bu göçe bir çare
olabilir.
Şu an
Türkiye’nin özellikle beş şehrinde -Gaziantep, Kilis, Hatay, Urfa, Mardin-
demografi neredeyse çok büyük ölçüde, bazı yerlerde tamamen, bazı ilçelerde çok
büyük ölçüde, bazı illerde de önemli ölçüde değişti. Türkiye’de yeni bir durum
var. Bu yeni durumla başa çıkabilmek bakımından yapılacak işler listesi,
Birleşmiş Milletler Mülteciler Yüksek Komiserliğiyle ortak çalışmayla
halledilemeyecek kadar karmaşık. 
Milyonlarca
çocuk var, milyonlarca kadın var. Kadınlar ve çocuklar bu göç sürecinden en
kötü biçimde etkilenenler. Türkiye, dışarıya söz söyleme sırası geldiğinde,
kısmen de haklı olarak “Biz bu insanlara bakıyoruz, ceremesini çekiyoruz,
dolayısıyla bizim daha çok söylemeye hakkımız, serzenişte bulunmaya hakkımız
var.” diyor ama sonuç olarak Türkiye’de bu insanlar asude bir hayat
yaşamıyorlar. Şu an 1 milyona yakın çocuktan 600 bini okul yüzü görmemiş
durumda. Yükseköğrenim çağına gelmiş olanlar üniversiteye giremezler çünkü dil
bilmezler. Kadınlar son derece mağduriyet altındalar, çalışamazlar; kendilerine
tanınan en önemli imkân, gizli kapaklı bir ikinci eş olma imkânı. Bunun
dışında, eve gelmeyen ekmeği pişirmekle yükümlü binlerce, yüz binlerce kadın
var. Büyük şehirlerin sokaklarında mendil satan çocukları hepiniz görüyorsunuz,
yaşıyorsunuz bunları. Bunlar asude hayat değil. Yüzde 10’u kamplardadır bu
insanların. “Kamplardaki hayat mı, büyük şehrin sokaklarındaki hayat mı?” diye
sorsanız, hangisinin iyi olacağına ne bunu yaşayanlar ne onlara dışarıdan
bakanlar bir şey diyebilir. Ne orada bir kuru ekmeğe bir çadırda talim etmek ne
de hayatını aramak için dilini bilmediği, kendisine dost olmayan bir büyük
şehir cangılında ekmek parası peşinde çocuk yaşında koşturmak. 
Bütün bu
trajediyle başa çıkabilmek bakımından belki de bize şunu düşünme fırsatı
vermelidir: Birincisi, mülteci statüsünü tanımak, böylelikle onlara eşit
yurttaşlık hakkı dolayısıyla eşit yükümlülükler veren adil bir yönetim
sağlamak. Bu olabilir mi? Bence bunu düşünmemiz lazım. Samimiyetle bir öz
eleştiri borcumuz da olabilir: “Evet, biz böyle söylüyoruz ama biz de genel
ilkeleri tekrar etmenin dışında bunun için yerel yönetimlerimizde, kendi etkin
olduğumuz çevrelerde etkin bir model ortaya koymayı başaramadık. Ama biz bir
partiyiz, biz bir yoksullar hareketiyiz, bizim imkânlarımız sınırlı ancak
gönlümüzü yeterince zengin kılıp kılmadığımızdan söz edebiliriz ama devlet
zengin, devletin elinde sonsuz sayıda imkân var ve bu imkânlar içerisinden bu
insanlara bakacağız.” Çağırmak kolaydı, geri göndermek kolay değil. Beş yıl
içerisinde 5 yaşındaki çocuklar 10 yaşında oldular, 10 yaşındaki çocuklar 15
yaşında oldular, 15 yaşındaki çocuklar 20 yaşında oldular. Şimdi, bu insanlar
artık hayatlarının en önemli beş yılını geçirdikleri ülkeden kendi doğdukları
yere bile gidemezler. Nasıl Türkiye’den Almanya’ya gidenler her yıl dönecekler,
hiçbir yıl dönemezler, işte onlar da dönemeyecekler. O zaman, onlara hem
mültecilik hakkını tanımak hem de bunun peşi sıra eşit yurttaşlık hakkını
tanımak hem de eşit ve adil bir biçimde bu yurttaşlara davranmak lazım.
Ben
İzmir’de siyasi çalışma yapıyorum. İzmir’in bütün sanayi sitelerine gittiğimde
üç kategoriden insan görüyorum. Birinci kategoride ustalar var, ikinci
kategoride yerli çıraklar var Türk ya da Kürt, üçüncü kategoride hiç kimsenin
görmediği yerlerde, merdiven altlarında çalışan 13-15 yaş arasında kapkara
çocuklar var. Bütün işi onlar yapıyor. Şimdi, Türkiye’nin en alt sınıfını bu
göçmen işçiler oluşturuyor. Bunların hakkını teslim edebilmek, önce hukuklarını
teslim etmekle ilgili. O nedenle, ben övünmek yerine bu kadar çok… “Biz onları
aldık.” Ama siz onları almayı istemiştiniz Suriye’de nüfuz sahibi olmak için;
sonuçta, nüfus sahibi oldunuz. Şimdi, bu nüfusa bakmak, bu nüfusu geçindirmek
zorundayız, zorundasınız. Bu, işte, var olanların ekmeğini elinden alıyor
vesaire. Ha doğarak nüfus artmış ha göç yoluyla artmış; önemli olan, burada
yaşayan herkesin bizimle eşit haklara sahip olarak yaşaması. 
Şuna da değinip
bitireyim: Avrupa Birliğiyle yapılan bu göç anlaşmasının bence ahlaki ve insani
olarak son derece yüz kızartıcı bir yanı var. Biz, Almanya’ya okumuş Suriyeli
göçmeni veriyoruz ve onların çöp addettiği okumamış olanı geri alıyoruz. Bunun
karşılığında da 3 milyar dolar pazarlığı yapıyoruz. Şimdi, bu okumuş ve
okumamış Suriyelileri mademki kendi dış siyasetiniz dolayısıyla Türkiye’ye
çağırdınız, davet ettiniz, o zaman bu ceremeyi çekeceğiz, ekmeği paylaşacağız.
Almanlar ekmeğini paylaşıyor paylaşmıyor tartışması bahsi diğer, uymasaydınız
Almanlara, almasaydınız başınıza nüfusu; aldınız, çaresini bulacaksınız. 
Teşekkür ederim.
(HDP sıralarından alkışlar) 
BAŞKAN –
Teşekkür ediyorum Sayın Kürkcü. 
Sayın
milletvekilleri, 1’inci madde üzerinde konuşmalar tamamlanmıştır. 
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir. 
2’nci maddeyi
okutuyorum: 
MADDE 2- (1) Bu Kanun yayımı tarihinde yürürlüğe girer.
BAŞKAN – 2’nci
madde üzerinde, Halkların Demokratik Partisi Grubu adına Garo Paylan, İstanbul
Milletvekilimiz. 
Sayın Paylan,
buyurun. (HDP sıralarından alkışlar) 
HDP GRUBU ADINA
GARO PAYLAN (İstanbul) – Sayın Başkan, değerli milletvekilleri; hepinizi
saygıyla selamlıyorum.
Bütün
devletlerin muktedirleri tarihlerinin belli dönemlerinde vatandaşlarına
yalanlar söylerler. Bütün devletlerin muktedirleri tarihlerinin belli
dönemlerinde suçlar, günahlar, cinayetler işlemiştir. Bütün devletlerin
muktedirleri yine tarihlerinin belli dönemlerinde hırsızlıklar yapmışlardır.
Eğer ki bu muktedirleri denetleyen kurumlar, kuruluşlar varsa bu suçlar,
günahlar, hırsızlıklar, yalanlar ortaya çıkarılır. Yoksa o muktedirler suç
işlemeye devam ederler.
Arkadaşlar, bu
muktedirlerin suçunu, günahını ortaya çıkaracak birinci kurum parlamentolardır.
Eğer ki parlamentolar muktedirin dediğini yalnızca dinliyorsa ve ona karşı
herhangi bir şüphe duymuyorsa o muktedir sorgulanmaz, denetlenemez. Bizim
görevimiz onu denetlemek.
İkinci güç
medyadır, basındır denetleyecek. Eğer bugünlerde olduğu gibi yalnızca medya,
basın savaş tamtamları çalıyorsa o muktedir denetlenemez. Ve tabii ki, sivil
toplumdur, vatandaşlardır denetleyecek.
Bakın, hakikati
hepimiz aramamız lazım arkadaşlar, devam etmemiz lazım. Afrin’le ilgili bir
operasyon kararı alındı. Afrin, Suriye'deki iç savaşın yangınından kendini vareste
tutan ender bölgelerden birisi ve iç savaş günleri başlarken 300 bin olan
nüfusu sonra, çoğulcu bir yapı da korunduğu için pek çok göç alarak 700-800
bine kadar çıkmış bir bölge. Ve Afrin’den Türkiye'ye, bakın, tek bir çakıl taşı
dahi atılmadı. Daha iki buçuk yıl önceye kadar da bölgeden PYD eş başkanları
Salih Müslim ve Asya Abdullah, Türkiye'ye gelip birlikte pek çok noktada
istişareler yapıp operasyonlar yaptılar, Süleyman Şah Türbesi operasyonları
yapıldı.
Değerli
arkadaşlar, bakın, yakın zamana kadar şöyle bir şey oluşturuldu, muktedir bunu
söyledi, saray bunu söyledi, dedi ki: “Afrin, bizim için büyük bir tehdit ve
oradan bazı provokasyonlar söz konusu.” Ve dedikten sonra bir anda bir baktık
füzeler gelmeye başladı tam operasyon hazırlıkları yapılırken. 
Değerli
arkadaşlar, o füzelerle ilgili, o provokasyonlarla ilgili dedik ki: “Gelin
bunları araştıralım, kim atmış, ne yapmış.” PYD oradan açıklama yapıyor “Benim,
yerleşim yerlerine karşı herhangi bir saldırım olmadı.” diye ve bugünlerde
bakın, bazı videolar çıkıyor -hani hakikati bulalım diye söylüyorum-
Türkiye’nin sınırlarının içinden atıldığına dair videolar çıkıyor, Türkiye
vatandaşları çekmiş bunu, diyor ki: “Arkadaş, bak bu köyden atılıyor, bu köy
Türkiye’nin içinde, bak Reyhanlı’yı vuruyor o füzeler.” PYD diyor ki: “Benim
elimdeki füzelerin menzili 10 kilometre.” Bakın, Kilis, Afrin sınırına 50
kilometre mesafede ve ne hikmetse tam da Kilis’teki camiyi vuruyor o füzeler ve
Türkiye toplumu, Afrin Operasyonu’na yol veriyor. Değerli arkadaşlar, bütün
bunları sorgulamamız gerektiği için söylüyorum, hakikati bulmamız gerektiği
için söylüyorum. 
Bakın, hani
dedim ya pek çok devlet, tarihinde yalanlar söylemiştir, bizim devletimiz de
tarihinde yalanlar söyledi bazı operasyonları meşru göstermek için. Devlet
içinde pek çok güç vardır, bakın, yakın dönemdeki darbe dinamiğinde mesela. O
Ceylânpınar’da iki polisimiz öldürüldü ya o gün istihbarat, eski Başbakana “PKK
yaptı.” diye söyledi ya ve barış süreci berhava edildi ya; o operasyonun, iki
polisimizi öldürmenin bütün faillerinin darbeci olduğu ortaya çıktı. Sur ve
diğer yerleşim yerlerindeki bütün operasyonları yapan komutanların darbeci
olduğu ortaya çıktı. Ankara Gar ve Suruçların bütün yolunu verenlerin darbeci
olduğu ortaya çıktı ama biz tarihimizden ders çıkaramadık, bütün bu
hatalarımızla yüzleşemedik, bir darbe dinamiği tetiklendi, darbeyle
karşılaştığımız hâlde bununla yüzleşemedik.
Bakın, yalnızca
yakın tarihimizden değil, geçmişten de örnekler verebilirim. Birkaç örnek
vereyim size: 6-7 Eylül 1955’te bir pogrom oldu biliyorsunuz, Ermenilerin,
Rumların iş yerleri yağmalandı ve bunu tetiklemek için de… Bakın, o dönemin
Özel Harp Dairesi Başkanı Sabri Yirmibeşoğlu ne diyor? Dikkatle dinleyin
lütfen, aynen şöyle diyor Sabri Yirmibeşoğlu: “6-7 Eylül de bir Özel Harp
işiydi, amacına da ulaştı. Muhteşem bir örgütlenme değil miydi?” Bakın,
“Atatürk’ün evini bombaladık ve sonra bindirilmiş kıtalarla gereken operasyonu
yaptık.” diyor, 6-7 Eylül 1955’i tetiklemek için.
O günlerde çıkan
manşetler neydi? İşte, “Atatürk’ün evi bombalandı ve Rumlar, Ermeniler bunu hak
etmişti.” Devletimiz, maalesef, Özel Harp Dairesi bunu yaptı, bir operasyonu
meşru göstermek için yaptı. 
Bakın, emekli
Orgeneral Sabri Yirmibeşoğlu devam ediyor röportajında, 1964’te Kıbrıs’ta Bayraktar
Camisi’ni aynı ekibin yaktırdığını söylüyor, Özel Harp Dairesi Başkanı.
Kıbrıs’ta operasyonu meşru göstermek için, Kıbrıs’ta halkları birbirine
düşürmek için bir camiyi yaktırdığını söylüyor Özel Harp Dairesi Başkanı. Ve
bakın, aynen şöyle söylüyor: “Eğer bir yerde halkın galeyana gelmesini
istiyorsanız, bir mukavemet hareketi göstermesini arzu ederseniz, siz, sizin
saygın değerlerinize düşmanın saldırdığını gösterirsiniz.” 
Hatırlıyor
musunuz Kilis’teki camiyi? “Özel Harpte kuraldır, halkın desteğini almak için
düşman yapmış gibi kutsallarınıza sabotajlar yapılır. Bir cami yakılır.” diyor.
“Kıbrıs’ta camiyi yaktık biz.” diyor. “Cami yakılır mesela.” diyebiliyor Özel
Harp Dairesi Başkanı, bakın. 
Değerli
arkadaşlar, Mart 2014’te bir güvenlik toplantısı yapıldı, müstafi Başbakan
Ahmet Davutoğlu’nun da katıldığı ve oradaki tutanaklar basına yansıdı ve
yalanlanmadı. 
Bakın, aynen
şöyledir Mart 2014’teki güvenlik toplantısı: MİT Müsteşarı Hakan Fidan söz
alıyor. Yani bir operasyon yapılması lazım. Aynen şunu söylüyor: “Gerekirse
Suriye’ye 4 adam gönderirim, Türkiye'ye 8 tane füze attırırım, savaş gerekçesi
üretirim, hatta gerekirse Süleyman Şah Türbesi’ne saldırtırım.” Bakın, Hakan
Fidan. Bu ifade yalanlanmadı arkadaşlar.
Şimdi, biz,
Parlamento olarak, ülkenin gazetecileri olarak, sivil toplumu, vatandaşları
olarak bütün bunları sorgulamayacak mıyız? Bir müktesebatımız var, böyle
suçlarla, günahlarla bezenmiş bir müktesebatımız var. Ve biz, bakın, defalarca
birbirimize düşürüldük ama bundan kimler nemalandı? Birinci Dünya Savaşı
günlerine dönelim. Alman, Fransız ve İngiliz emperyalizmi nemalandı arkadaşlar
Birinci Dünya Savaşı yıllarında. O günlerde 2 adam vardı: Talat Paşa ve Enver
Paşa. Kendi ulvi hedefleri doğrultusunda her yolu mübah gördüler, hukuk dışına
çıktılar, Alman emperyalizmiyle birlikte yürüdüler ve yürürken de pek çok suça,
günaha bulaştılar ve ülkemizi, Osmanlı’yı paramparça ettiler. Başta Ermeni
halkı olmak üzere bütün halkların felaketini hazırladılar, arkadaşlar ve
Sykes-Picot gerçekleşti, İngiliz ve Fransız emperyalizmi hedeflerine ulaştı ve
bizler felaketi yaşadık. 
Değerli
arkadaşlar, bugün Türkiye, Afrin’e operasyon yapıyor. Kim var orada? Ruslar
var, Amerikalılar var ve o iki emperyal gücün büyük hesapları dâhilinde
Türkler, Kürtler, Araplar birbirleriyle boğazlaşıyorlar arkadaşlar ve bizler
demokratik bir ülkenin Parlamentosu olarak bunları sorgulamıyoruz; Afrin’deki
gerçekliği sorgulamıyoruz, devletimizin geçmişte yaptığı, onlarca kez yaptığı
provokasyonları sorgulamıyoruz. Ama şunu unutmayın: Cezasız kalan bütün suçlar
tekrarlar arkadaşlar ve eğer ki biz de yaptığımız hatalarla yüzleşemezsek aynı
hataları yapmaya devam ederiz. 
Bu
açıdan ben hepimizi Afrin Operasyonu’nu sorgulamaya, başımıza emperyal güçlerin
örmeye çalıştığı çoraplara karşı uyanık olmaya çağırıyorum arkadaşlar. Hepimiz
sorumluyuz, tarihe karşı sorumluyuz, insanlarımıza karşı sorumluyuz. Bir daha
yıkım yaşamamak içi hepimiz sorumluluk almalıyız. Aksi takdirde, hiç unutmayın,
İran, Rusya ve Esad sistemiyle hemhâl olan bir düzen mutlaka duvara çarpar.
Bizler halklar olarak birbirimize sarılmalıyız ve bu girdaptan çıkmalıyız. 
Hepinizi
saygıyla selamlıyorum. (HDP ve CHP sıralarından alkışlar) 
BAŞKAN
– Teşekkür ediyorum Sayın Paylan. 
MEHMET
NACİ BOSTANCI (Amasya) – Sayın Başkan…
BAŞKAN
– Başkanım, buyurun. 
MEHMET
NACİ BOSTANCI (Amasya) – İzniniz olursa kısa bir açıklama için söz talep
ediyorum. 
BAŞKAN
– Buyurun Sayın Bostancı. 
IV.- AÇIKLAMALAR (Devam)
33.- Amasya Milletvekili Mehmet Naci Bostancı’nın, İstanbul
Milletvekili Garo Paylan’ın görüşülmekte olan 510 sıra sayılı Kanun
Tasarısı’nın 2’nci maddesi üzerinde HDP Grubu adına yaptığı konuşmasındaki bazı
ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum. 
Sayın Paylan’ın
“Emperyal oyunlara alet olmayalım, hakikatleri arayalım…” Bunlar güzel sözler
muhakkak ancak bu güzel sözleri ifade ederken bir gözü alabildiğine açarken
diğerini kapamak çok doğru bir tavır olmasa gerek.
FİLİZ
KERESTECİOĞLU DEMİR (İstanbul) – Naci Bey, bir kere de onu demeyin Allah aşkına
ya.
GARO PAYLAN
(İstanbul) – Ya Naci Bey, yapmayın.
MEHMET NACİ
BOSTANCI (Amasya) – Önce tarihten bahsedeyim. Daha Enver’ler, Cemal’ler yokken
Hınçak ve Taşnak komitaları 1890’da kuruldu.
GARO PAYLAN
(İstanbul) – Komita değil, siyasi parti onlar.
MEHMET NACİ
BOSTANCI (Amasya) – Yani Sayın Paylan bunları bilir tabii, bu komitalar
kurulduğunda neler yaptıklarını, hangi yöntemleri kullandıklarını. Kastım bir
tartışma açmak değil ama hakikati arıyoruz ya hep beraber, o bakımdan bir
hakikate atıf yapmak için ifade ediyorum.
Diğer taraftan,
o füzelerin Türkiye’den atıldığı iddiası… Kirli bir sosyal medya var ve
Türkiye, Afrin’e operasyon yaptığında…
GARO PAYLAN
(İstanbul) – Araştıralım Naci Bey.
MEHMET NACİ
BOSTANCI (Amasya) – …bu sosyal medya üzerinden kirli birtakım haberler,
resimler, fotoğraflar, bunlar marifetiyle dünya kamuoyuna farklı bir mesaj
veriliyor. Esasen…
(Mikrofon
otomatik cihaz tarafından kapatıldı)
BAŞKAN – Buyurun
Sayın Bostancı.
ERTUĞRUL KÜRKCÜ
(İzmir) – Bütün medyayı ele geçirdiniz, sosyal medya da bize kalsın Naci Bey.
MEHMET NACİ
BOSTANCI (Amasya) – Hayır, sosyal medya size kalsın Ertuğrul Bey de…
GARO PAYLAN
(İstanbul) – Size de kalsın.
MEHMET NACİ
BOSTANCI (Amasya) – Yalnız, sosyal medyayı siz acaba hakikati aramak için
kullanabileceğiniz bir medya olarak kullanabilir misiniz, öyle bir mecra
yapabilir misiniz? Bu mümkün mü? Öyle bir şey söz konusu değil.
GARO PAYLAN
(İstanbul) – Hakikati biz bulalım.
ERTUĞRUL KÜRKCÜ
(İzmir) – Benim hesaplarımı izleyin Naci Bey, hakikatlerle yüzleşin.
FİLİZ
KERESTECİOĞLU DEMİR (İstanbul) – “Hep beraber bulalım, bunu reddetmeyin.” diyor
yani işte.
MEHMET NACİ
BOSTANCI (Amasya) – Afrin’den bu taraflara füze atmak için kendilerince çok
haklı gerekçeleri var. Halkın rahatsız olup iktidar üzerinde baskı yaparak
operasyona mani olunması yani bir mantığı da var.
Teşekkür
ediyorum.
BAŞKAN –
Teşekkür ederim Sayın Bostancı.
VI.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
4.- Türkiye Cumhuriyeti Hükümeti ile Çin Halk Cumhuriyeti
Hükümeti Arasında Karşılıklı Kültür Merkezlerinin Kurulması Hakkında Anlaşmanın
Onaylanmasının Uygun Bulunduğuna Dair Kanun Tasarısı (1/865) ve Dışişleri
Komisyonu Raporu (S. Sayısı: 510) (Devam)
BAŞKAN – Sayın
milletvekilleri, Cumhuriyet Halk Partisi Grubu adına Eskişehir Milletvekilimiz
Sayın Cemal Okan Yüksel’e aittir söz sırası.
Buyurun Sayın
Yüksel. (CHP sıralarından alkışlar)
Süreniz on
dakika. 
CHP GRUBU ADINA
CEMAL OKAN YÜKSEL (Eskişehir) – Teşekkür ederim Sayın Başkan.
Değerli
milletvekilleri, herhâlde bu uzun çalışma gününün son konuşmacısıyım.
Uluslararası bir sözleşme üzerine söz aldım ama samimi duygularımı
paylaşacağım. O yüzden sabrınızı ve anlayışınızı talep ediyorum. 
Herkesin bildiği
ve her fırsatta dile getirdiği gibi, çatısı altında olduğumuz Gazi Meclis,
vatan topraklarının büyük bölümü düşman çizmeleriyle çiğneniyorken bile açık ve
faaldi. Ne dedelerimiz varmış. Onlarla ne kadar övünsek az; övünüyoruz.
Görünüşe göre, dedelerimizin dedeleriyle de övünüyoruz, onların dedeleriyle de
çünkü bize övünülecek miraslar bırakmışlar. Hepsine müteşekkiriz, her fırsatta
bunu dile getiriyoruz. Bize çok anlamlı ve çok değerli miraslar bıraktılar her
biri ama biz tez zamanda onca mirası yere savurduk. Torunlarımız bize “Onca
mirası ne yaptınız?” diye sorduğunda verecek cevabımız olmayacak. “Millî
Mücadele zamanında dahi açık ve faal olan bir Meclisi, bir darbe teşebbüsünü
bahane edip askıya almışlar, mâni olamamışsınız.” diye bize sorduklarında onlara
verecek cevabımız olmayacak. 
Bunu CHP’li bir
vekil olarak söylüyorum ama sadece CHP’li vekiller için hayıflanıyor değilim.
Burada çok sayıda AKP’li vekil arkadaş da bulunuyor. Onlara kızıyordum,
içerliyordum önceleri ama artık kızamıyorum bile, sadece acıyorum. Muhalefeti
hiçe sayan, Meclisi çalıştırmayan mevcut iktidar, kendi vekillerini bile
dikkate almıyor, onlara bile güvenmiyor. Onlar kendi seçim bölgelerine,
memleketlerine gittiklerinde sanki iktidar sahibiymişler gibi itibar görüyorlar
ama burada, bu çatı altında hiçbirimizin bir diğerinden farkı yok. Bizim bir
mazeretimiz var, muhalefetiz malum ama AKP’li vekillerin bir mazereti de yok,
acıklı durumdalar. 
KEMALETTİN
YILMAZTEKİN (Şanlıurfa) – Bu kafayla iktidar olamazsınız. 
CEMAL OKAN
YÜKSEL (Devamla) – Elbette, sadece AKP’li vekiller değil acıklı durumda
olanlar, kırmızı plakalı araçlarıyla sanki bir iş yapıyormuş gibi, bir işe
yarıyormuş gibi, Ankara trafiğini altüst eden bakanlar, Sayın Başbakan, onlar
daha da acıklı bir hâlde. Kâğıtlar geliyor, imzalanıyor, gidiyor ama kimin,
neyi imzalayacağı başka bir yerde belirleniyor. Kâğıtlar bakanlık dışında
hazırlanıp uygun yerlere servis ediliyor. Yani sadece Meclis değil
çalıştırılmayan, Hükûmet de çalıştırılmıyor, Hükûmet de acıklı hâlde. 
Eh, sonuç olarak,
memleket topyekûn olarak acıklı hâlde, yolunda giden bir şey yok ama vekiller
sanki vekilmiş, Başbakan sanki Başbakanmış, bakanlar da sanki bakanmış gibi
yapıyorlar. Hep birlikte de memlekette sanki işler yolundaymış gibi. Madem
işler yolunda, neden olağanüstü hâl var? Neden memleketi KHK’lerle
yönetiyorsunuz? Memleket ancak olağanüstü hâlle, kanun hükmünde kararnamelerle
yönetilebilecek hâldeyse bu kostaklanma hâli neden? 
Gençlerin
memleket için sıklıkla kullandığı bir cümle var, diyorlar ki: “Aslında
vatandaşı olmasan eğlenceli bir ülke.” Kimsenin kendilerine bir şey sormadığı,
yukarıdan “Şurada parmak kaldıracaksınız, şurada reddedeceksiniz.” diye
direktifle çalışan arkadaşlar, seçim bölgelerinde, memleketlerinde sanki o
memleketin en akıllısıymış gibi, sanki iktidar sahibiymiş gibi muamele
görüyorlar. Her birimizin şuradaki hâlini biliyoruz. Oradaki tavırlarınıza
bakıp şu çatı altındaki hâlinizi görünce gülmemek, eğlenmemek elde değil.
Kontrastın böylesini değme komedi yazarı bile yazamaz. Ama işte kahkahayla
gülünecek bu hâl, memlekette iktidar partisinin bir Meclis grubunun olmadığını
gösteriyor. İnsanın gülme isteği anında ortadan kalkıyor. Koskoca bakanlık
binalarının, koskoca ve şatafatlı makam odalarında oturan bakanlarımızın,
kırmızı plakalı araçlarına binerken sergiledikleri heybet, eminim, dosta güven,
düşmana dehşet veriyordur. Ama, herhangi birinin kendi fikri olamayacağını, bir
yerde hazırlanıp gelmiş KHK’lere riayet etmekten başka hiçbir seçim şansının
olmadığını bilince o heybet birden çok gülünç oluyor. 
Erdoğan
grup toplantısında konuşurken en görünür yerde olmak için birbirlerini yerken
zaten o heybetten hiç de eser göremiyoruz. Gülmeye hasret kaldığımız Türkiye’de
malum görüntülere bakınca insanın içinden şöyle doyasıya bir kahkaha atmak
geliyor. Ama, işte memleketin gülünç olan bakanları… Memleketin bakanları bu
kadar gülünç olunca memleketin bu kadar acıklı hâlde olmasında şaşılacak bir
şey yok. Gençler haklı, eğer başka bir ülkede olsa bütün bu olanlar, bu kadar
çok sayıda bu kadar etkisiz eleman bu kadar önemli insanlarmış gibi salınsa
dinlenip dinlenip gülersin. Ama kendi başına en son ne zaman bir karar
verdiğini unutmuş olan bu kadar insan, kendini pohpohlayan dostlarının yanında
“Her şey benden sorulur.” edasıyla çalım satarken gülmeyecek de ne
yapacaksınız? 
Yukarıdan
korku pompalanıyor, herkes korkutuluyor, en çok da siz korkuyorsunuz, size de
yazık. Aşağıda, biz fanilerin dünyasında her yerde sadece nefret ve öfke var,
sadece nefret ve öfke. Ne çok nefretiniz, ne çok öfkeniz varmış. Sizin yerinize
sizin bütün işlerinizi bilabedel, gönüllü olarak üstlenen sevgili patronunuzun
ne dinmez öfkesi ne dindirilemez nefreti varmış, insan ona da acıyor. 
Polonyalı
yazar Kosinski’yi bilirsiniz. Annesi ve babası, o daha bebekken Naziler
tarafından alınıp götürülmüş, bir daha da anasını babasını görmemiş. Yıllar
sonra ünlü bir yazar olduğunda gazetecinin biri sormuş: “Naziler hakkında ne
düşünüyorsun?” “Mutsuz insan olmalılardı.” demiş Kosinski, “Mutlu olsalardı bu
kadar zulmü niye reva görsünler?”
Sizlere
Kosinski’nin Nazilere baktığı gözlerle
bakmak lazım. Eğer içinizde zerre kadar merhamet, zerre kadar sevgi, zerre
kadar insanlık olsaydı bütün bunları yapamaz, bu olup bitene göz yummazdınız.
Eh, içinde zerre kadar merhamet, adalet, sevgi olmamak da zor iş herhâlde. 
Aslında
söyleyecek çok şey, hazırladığım çok laf vardı ama görüyorum ki sevgili
vekillerin sabrı tükendi, ciddi bir uğultu var, dinlemiyorlar, o yüzden ben ne
kendimi yorayım ne de sizi yorayım. Herkese iyi akşamlar diliyorum. (CHP
sıralarından alkışlar) 
BAŞKAN
– Teşekkür ediyorum Sayın Yüksel. 
Sayın
milletvekilleri, 2’nci madde üzerinde konuşmalar tamamlanmıştır. 
Şimdi
2’nci maddeyi oylarınıza sunuyorum: Kabul edenler... Kabul etmeyenler... 2’nci
madde kabul edilmiştir. 
3’üncü
maddeyi okutuyorum: 
MADDE 3- (1) Bu Kanun hükümlerini Bakanlar Kurulu yürütür.
BAŞKAN
– 3’üncü madde üzerinde söz isteyen? Yok. 
3’üncü
maddeyi oylarınıza sunuyorum: Kabul edenler... Kabul etmeyenler... 3’üncü madde
kabul edilmiştir. 
Sayın
milletvekilleri, tasarının tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen sisteme giremeyen üyelerin
oy pusulalarını oylama için verilen süre içinde Başkanlığa ulaştırmalarını rica
ediyorum. 
Ayrıca,
vekâleten oy kullanacak sayın bakanlar varsa hangi bakana vekâleten oy kullandığını,
oyunun rengini ve kendisinin ad ve soyadı ile imzasını da taşıyan oy pusulasını
yine oylama için verilen süre içerisinde Başkanlığa ulaştırmalarını rica
ediyorum. 
Oylama
işlemini başlatıyorum. 
(Elektronik
cihazla oylama yapıldı)
BAŞKAN – Sayın
milletvekilleri, Türkiye Cumhuriyeti Hükümeti ile Çin Halk Cumhuriyeti Hükümeti
Arasında Karşılıklı Kültür Merkezlerinin Kurulması Hakkında Anlaşmanın
Onaylanmasının Uygun Bulunduğuna Dair Kanun Tasarısı açık oylama sonucu:
“Kullanılan oy sayısı : 208
Kabul : 193
Ret : 15 (x)
 Kâtip Üye  Kâtip
Üye
 Vecdi Gündoğdu Bayram
Özçelik
 Kırklareli Burdur”
Tasarı
kabul edilmiş ve kanunlaşmıştır.
Sayın
milletvekilleri, 5’inci sırada yer alan Türkiye Cumhuriyeti Hükümeti ile
Birleşmiş Milletler Mülteciler Yüksek Komiserliği Arasında Ev Sahibi Ülke
Anlaşması ile Anlaşmada Değişiklik Yapılmasına İlişkin Notaların Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız. 
5.- Türkiye Cumhuriyeti Hükümeti ile Birleşmiş Milletler
Mülteciler Yüksek Komiserliği Arasında Ev Sahibi Ülke Anlaşması ile Anlaşmada
Değişiklik Yapılmasına İlişkin Notaların Onaylanmasının Uygun Bulunduğuna Dair
Kanun Tasarısı (1/787) ve Dışişleri Komisyonu Raporu (S. Sayısı: 461) (xx)
BAŞKAN –
Komisyon? Yerinde.
Hükûmet?
Yerinde. 
Komisyon Raporu
461 sıra sayısıyla bastırılıp dağıtılmıştır.
Tasarının tümü
üzerinde söz isteyen? Yok.
Tasarının tümü
üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Maddelerine
geçilmesi kabul edilmiştir.
1’inci maddeyi
okutuyorum: 

TÜRKİYE CUMHURİYETİ HÜKÜMETİ İLE BİRLEŞMİŞ
MİLLETLER MÜLTECİLER YÜKSEK KOMİSERLİĞİ ARASINDA EV SAHİBİ ÜLKE ANLAŞMASI İLE
ANLAŞMADA DEĞİŞİKLİK YAPILMASINA İLİŞKİN NOTALARIN ONAYLANMASININ UYGUN
BULUNDUĞUNA DAİR KANUN TASARISI
MADDE 1- (1) 1 Eylül 2016 tarihinde Ankara’da imzalanan “Türkiye
Cumhuriyeti Hükümeti ile Birleşmiş Milletler Mülteciler Yüksek Komiserliği
Arasında Ev Sahibi Ülke Anlaşması” ile Anlaşmada değişiklik yapılmasına ilişkin
Notaların onaylanması uygun bulunmuştur.
BAŞKAN – 1’inci
madde üzerinde söz isteyen? Yok.
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir.
2’nci maddeyi
okutuyorum: 
MADDE 2- (1) Bu Kanun yayımı tarihinde yürürlüğe girer. 
BAŞKAN – 2’nci
madde üzerinde söz isteyen? Yok.
2’nci maddeyi
oylarınıza sunuyorum: Kabul edenler… Kabul etmeyenler… 2’nci madde kabul
edilmiştir.
MADDE 3- (1) Bu Kanun hükümlerini Bakanlar Kurulu yürütür. 
BAŞKAN – 3’üncü
madde üzerinde söz isteyen? Yok.
3’üncü maddeyi
oylarınıza sunuyorum: Kabul edenler… Kabul etmeyenler… 3’üncü madde kabul
edilmiştir.
Sayın
milletvekilleri, tasarının tümü açık oylamaya tabidir.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için bir
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığa
ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin adı ve soyadı ile imzasını da
taşıyan oy pusulasını yine oylama için verilen süre içerisinde Başkanlığa
ulaştırmalarını rica ediyorum.
Oylama işlemini
başlatıyorum.
(Elektronik
cihazla oylama yapıldı) 
BAŞKAN
– Sayın milletvekilleri, Türkiye Cumhuriyeti Hükümeti ile Birleşmiş Milletler
Mülteciler Yüksek Komiserliği Arasında Ev Sahibi Ülke Anlaşması ile Anlaşmada
Değişiklik Yapılmasına İlişkin Notaların Onaylanmasının Uygun Bulunduğuna Dair
Kanun Tasarısı açık oylama sonucu:
“Kullanılan oy sayısı : 209
Kabul : 194
Ret : 15 (x)
 Kâtip Üye  Kâtip
Üye
 Vecdi Gündoğdu Bayram
Özçelik
 Kırklareli Burdur”
Tasarı
kabul edilmiş ve kanunlaşmıştır. Hayırlı olmasını temenni ederim.
Sayın
milletvekilleri, 6’ncı sırada yer alan, Türkiye Cumhuriyeti Hükümeti ile
Birleşmiş Milletler Arasında Afet ve Acil Durum Halinde Yardım Sevkiyatının ve
Yardım Personeline Ait Eşyanın İthalat, İhracat ve Transitini Hızlandırmaya
Yönelik Önlemlerin Alınmasına İlişkin Anlaşmanın Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
6.- Türkiye Cumhuriyeti Hükümeti ile Birleşmiş Milletler
Arasında Afet ve Acil Durum Halinde Yardım Sevkiyatının ve Yardım Personeline
Ait Eşyanın İthalat, İhracat ve Transitini Hızlandırmaya Yönelik Önlemlerin
Alınmasına İlişkin Anlaşmanın Onaylanmasının Uygun Bulunduğuna Dair Kanun
Tasarısı (1/764) ve Dışişleri Komisyonu Raporu (S. Sayısı: 460) (x)
BAŞKAN –
Komisyon? Yerinde.
Hükûmet?
Yerinde.
Komisyon Raporu
460 sıra sayısıyla bastırılıp dağıtılmıştır. 
Tasarının tümü
üzerinde söz isteyen? Yok.
Tasarının tümü
üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
1’inci maddeyi
okutuyorum: 
TÜRKİYE CUMHURİYETİ HÜKÜMETİ İLE BİRLEŞMİŞ
MİLLETLER ARASINDA AFET VE ACİL DURUM HALİNDE YARDIM SEVKİYATININ VE YARDIM
PERSONELİNE AİT EŞYANIN İTHALAT, İHRACAT VE TRANSİTİNİ HIZLANDIRMAYA YÖNELİK
ÖNLEMLERİN ALINMASINA İLİŞKİN ANLAŞMANIN ONAYLANMASININ UYGUN BULUNDUĞUNA DAİR
KANUN TASARISI
MADDE 1- (1) 7 Haziran 2016 tarihinde Ankara’da imzalanan ‘‘Türkiye
Cumhuriyeti Hükümeti ile Birleşmiş Milletler Arasında Afet ve Acil Durum
Halinde Yardım Sevkiyatının ve Yardım Personeline Ait Eşyanın İthalat, İhracat
ve Transitini Hızlandırmaya Yönelik Önlemlerin Alınmasına İlişkin Anlaşma”nın
onaylanması uygun bulunmuştur.
BAŞKAN
– 1’inci madde üzerinde söz isteyen? Yok.
1’inci
maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir.
2’nci
maddeyi okutuyorum:
MADDE 2- (1) Bu Kanun yayımı tarihinde yürürlüğe girer. 
BAŞKAN
– 2’nci madde üzerinde söz isteyen? Yok.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
maddeyi okutuyorum:
MADDE 3- (1) Bu Kanun hükümlerini Bakanlar Kurulu yürütür.
BAŞKAN
– 3’üncü madde üzerinde söz isteyen? Yok.
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir.
Sayın
milletvekilleri, tasarının tümü açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için bir
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığa
ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını yine oylama için verilen süre içerisinde Başkanlığa
ulaştırmalarını rica ediyorum.
Oylama işlemini
başlatıyorum.
(Elektronik
cihazla oylama yapıldı)
BAŞKAN – Sayın
milletvekilleri, Türkiye Cumhuriyeti Hükümeti ile Birleşmiş Milletler Arasında
Afet ve Acil Durum Halinde Yardım Sevkiyatının ve Yardım Personeline Ait
Eşyanın İthalat, İhracat ve Transitini Hızlandırmaya Yönelik Önlemlerin Alınmasına
İlişkin Anlaşmanın Onaylanmasının Uygun Bulunduğuna Dair Kanun Tasarısı açık
oylama sonucu:
“Kullanılan oy sayısı : 212
Kabul : 208
Ret : 2 
Çekimser : 2 (x)
 Kâtip Üye  Kâtip
Üye
 Vecdi Gündoğdu Bayram
Özçelik
 Kırklareli Burdur”
Bu sonuca göre
tasarı kabul edilmiş ve kanunlaşmıştır. Hayırlı olmasını temenni ederim.
Sayın
milletvekilleri, 7’nci sırada yer alan, Türkiye Cumhuriyeti Hükümeti ile
Karadağ Hükümeti Arasında Gümrük Konularında Karşılıklı Yardım Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.
7.- Türkiye Cumhuriyeti Hükümeti ile Karadağ Hükümeti
Arasında Gümrük Konularında Karşılıklı Yardım Anlaşmasının Onaylanmasının Uygun
Bulunduğuna Dair Kanun Tasarısı (1/763) ve Dışişleri Komisyonu Raporu
(S.Sayısı:465) (x)
BAŞKAN –
Komisyon? Yerinde. 
Hükûmet?
Yerinde.
Komisyon Raporu
465 sıra sayısıyla bastırılıp dağıtılmıştır.
Tasarının tümü
üzerinde söz isteyen? Yok.
Tasarının tümü
üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
1’inci maddeyi
okutuyorum:
TÜRKİYE CUMHURİYETİ HÜKÜMETİ İLE KARADAĞ
HÜKÜMETİ ARASINDA GÜMRÜK KONULARINDA KARŞILIKLI YARDIM ANLAŞMASININ
ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 19 Eylül 2013 tarihinde Podgoritsa’da imzalanan
“Türkiye Cumhuriyeti Hükümeti ile Karadağ Hükümeti Arasında Gümrük Konularında
Karşılıklı Yardım Anlaşması”nın onaylanması uygun bulunmuştur. 
BAŞKAN – 1’inci
madde üzerinde söz isteyen? Yok.
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir.
2’nci maddeyi
okutuyorum: 
MADDE 2- (1) Bu Kanun yayımı tarihinde yürürlüğe girer. 
BAŞKAN – 2’nci
madde üzerinde söz isteyen? Yok.
2’nci maddeyi
oylarınıza sunuyorum: Kabul edenler… Kabul etmeyenler… 2’nci madde kabul
edilmiştir.
3’üncü maddeyi
okutuyorum: 
MADDE 3- (1) Bu Kanun hükümlerini Bakanlar Kurulu yürütür. 
BAŞKAN – 3’üncü
madde üzerinde söz isteyen? Yok.
3’üncü maddeyi
oylarınıza sunuyorum: Kabul edenler… Kabul etmeyenler… 3’üncü madde kabul
edilmiştir.
Tasarının tümü
açık oylamaya tabidir.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için bir
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığa
ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını yine oylama için verilen süre içerisinde Başkanlığa
ulaştırmalarını rica ediyorum.
Oylama işlemini
başlatıyorum.
(Elektronik
cihazla oylama yapıldı) 
BAŞKAN – Sayın
milletvekilleri, Türkiye Cumhuriyeti Hükümeti ile Karadağ Hükümeti Arasında
Gümrük Konularında Karşılıklı Yardım Anlaşmasının Onaylanmasının Uygun
Bulunduğuna Dair Kanun Tasarısı açık oylama sonucu:
“Kullanılan oy sayısı : 208
Kabul : 205
Ret : 1 
Çekimser : 1 (x)
 Kâtip Üye  Kâtip
Üye
 Vecdi Gündoğdu Bayram
Özçelik
 Kırklareli Burdur”
Tasarı
kabul edilmiş ve kanunlaşmıştır. Hayırlı olmasını temenni ediyorum.
Sayın
milletvekilleri, 8’inci sırada yer alan, Türkiye Cumhuriyeti Hükümeti ile Çin
Halk Cumhuriyeti Hükümeti Arasında Yatırımların Karşılıklı Teşviki ve
Korunmasına İlişkin Anlaşma ve Eki Protokolün Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
8.- Türkiye Cumhuriyeti Hükümeti ile Çin Halk Cumhuriyeti
Hükümeti Arasında Yatırımların Karşılıklı Teşviki ve Korunmasına İlişkin
Anlaşma ve Eki Protokolün Onaylanmasının Uygun Bulunduğuna Dair Kanun Tasarısı
(1/691) ve Dışişleri Komisyonu Raporu (S. Sayısı: 361)
BAŞKAN –
Komisyon? Yok.
Ertelenmiştir. 
Sayın
milletvekilleri, 9’uncu sırada yer alan, Türkiye Cumhuriyeti Hükümeti ile Katar
Devleti Hükümeti Arasında Deniz Taşımacılığı Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
9.- Türkiye Cumhuriyeti Hükümeti ile Katar Devleti Hükümeti
Arasında Deniz Taşımacılığı Anlaşmasının Onaylanmasının Uygun Bulunduğuna Dair
Kanun Tasarısı (1/729) ve Dışişleri Komisyonu Raporu (S. Sayısı: 477)
BAŞKAN –
Komisyon? Yok.
Ertelenmiştir. 
Sayın
milletvekilleri, 10’uncu sırada yer alan, Türkiye Cumhuriyeti Hükûmeti ile
Tunus Cumhuriyeti Hükûmeti Arasında Güvenlik Alanında Eğitim İşbirliğine
İlişkin Protokolün Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlayacağız.
10.- Türkiye Cumhuriyeti Hükûmeti ile Tunus Cumhuriyeti
Hükûmeti Arasında Güvenlik Alanında Eğitim İşbirliğine İlişkin Protokolün
Onaylanmasının Uygun Bulunduğuna Dair Kanun Tasarısı (1/445) ve Dışişleri
Komisyonu Raporu (S. Sayısı: 108)
BAŞKAN –
Komisyon? Yok.
Ertelenmiştir. 
Sayın
milletvekilleri, 11’inci sırada yer alan, Türkiye Cumhuriyeti Hükümeti ile
Tunus Cumhuriyeti Hükümeti Arasında Polis Eğitimi İşbirliği Protokolünün Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız.
11.- Türkiye Cumhuriyeti Hükümeti ile Tunus Cumhuriyeti
Hükümeti Arasında Polis Eğitimi İşbirliği Protokolünün Onaylanmasının Uygun
Bulunduğuna Dair Kanun Tasarısı (1/441) ve Dışişleri Komisyonu Raporu (S. Sayısı: 105)
BAŞKAN –
Komisyon? Yok.
Ertelenmiştir.
Sayın
milletvekilleri, 12’nci sırada yer alan, Türkiye Cumhuriyeti Hükümeti ile
Lübnan Cumhuriyeti Hükümeti Arasında Tarımsal İşbirliği Konulu Mutabakat
Zaptının Onaylanmasının Uygun Bulunduğuna Dair Kanun Tasarısı ve Tarım, Orman
ve Köyişleri Komisyonu ile Dışişleri Komisyonu Raporlarının görüşmelerine
başlayacağız.
12.- Türkiye Cumhuriyeti Hükümeti ile Lübnan Cumhuriyeti
Hükümeti Arasında Tarımsal İşbirliği Konulu Mutabakat Zaptının Onaylanmasının
Uygun Bulunduğuna Dair Kanun Tasarısı (1/404) ve Tarım, Orman ve Köyişleri
Komisyonu ile Dışişleri Komisyonu Raporları (S. Sayısı: 150)
BAŞKAN –
Komisyon? Yok.
Ertelenmiştir.
Sayın
milletvekilleri, 13’üncü sırada yer alan, Türkiye Cumhuriyeti Hükümeti ve Gabon
Cumhuriyeti Hükümeti Arasında İkili Hava Ulaştırma Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız.
13.- Türkiye Cumhuriyeti Hükümeti ve Gabon Cumhuriyeti
Hükümeti Arasında İkili Hava Ulaştırma Anlaşmasının Onaylanmasının Uygun Bulunduğuna
Dair Kanun Tasarısı (1/685) ve Dışişleri Komisyonu Raporu (S. Sayısı: 379) (x)
BAŞKAN –
Komisyon? Yerinde.
Hükûmet?
Yerinde.
Komisyon Raporu
379 sıra sayısıyla bastırılıp dağıtılmıştır.
Tasarının tümü
üzerinde söz isteyen? Yok.
Tasarının tümü
üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Maddelerine
geçilmesi kabul edilmiştir.
1’inci maddeyi
okutuyorum:
TÜRKİYE CUMHURİYETİ HÜKÜMETİ VE GABON
CUMHURİYETİ HÜKÜMETİ ARASINDA İKİLİ HAVA ULAŞTIRMA ANLAŞMASININ ONAYLANMASININ
UYGUN BULUNDUĞUNA DAİR KANUN TASARISI
MADDE 1- (1) 3 Eylül 2012 tarihinde İstanbul’da imzalanan “Türkiye
Cumhuriyeti Hükümeti ve Gabon Cumhuriyeti Hükümeti Arasında İkili Hava
Ulaştırma Anlaşması”nın onaylanması uygun bulunmuştur.
BAŞKAN – 1’inci
madde üzerinde söz isteyen? Yok.
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir.
2’nci maddeyi
okutuyorum:
MADDE 2- (1) Bu Kanun yayımı tarihinde yürürlüğe girer.
BAŞKAN – 2’nci
madde üzerinde söz isteyen? Yok.
2’nci maddeyi
oylarınıza sunuyorum: Kabul edenler… Kabul etmeyenler… 2’nci madde kabul
edilmiştir.
3’üncü maddeyi
okutuyorum:
MADDE 3- (1) Bu Kanun hükümlerini Bakanlar Kurulu yürütür.
BAŞKAN – 3’üncü
madde üzerinde söz isteyen? Yok.
3’üncü maddeyi
oylarınıza sunuyorum: Kabul edenler… Kabul etmeyenler… 3’üncü madde kabul
edilmiştir.
Sayın
milletvekilleri, tasarının tümü açık oylamaya tabidir. 
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için bir
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için verilen süre içinde Başkanlığa
ulaştırmalarını rica ediyorum.
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını taşıyan oy
pusulasını yine oylama için verilen süre içerisinde Başkanlığa ulaştırmalarını
rica ediyorum.
Oylama işlemini
başlatıyorum.
(Elektronik
cihazla oylama yapıldı)
BAŞKAN
– Sayın milletvekilleri, Türkiye Cumhuriyeti Hükümeti ve Gabon Cumhuriyeti
Hükümeti Arasında İkili Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı’nın açık oylama sonucu: 
“Kullanılan oy sayısı : 205
Kabul : 202
Ret : 3 (x)
 Kâtip Üye  Kâtip
Üye
 Vecdi Gündoğdu Bayram
Özçelik
 Kırklareli Burdur”
Sayın
milletvekilleri, tasarı kabul edilmiş ve kanunlaşmıştır. Hayırlı olmasını
temenni ediyorum. 
Sayın
milletvekilleri, 14’üncü sırada yer alan, Türkiye Cumhuriyeti Hükümeti ile
Bosna-Hersek Bakanlar Kurulu Arasında Yolcu ve Eşyanın Karayoluyla Uluslararası
Taşınmasına İlişkin Anlaşma ve Notaların Onaylanmasının Uygun Bulunduğuna Dair
Kanun Tasarısı ve Dışişleri Komisyon Raporu’nun görüşmelerine başlıyoruz. 
14.- Türkiye Cumhuriyeti Hükümeti ile Bosna-Hersek Bakanlar
Kurulu Arasında Yolcu ve Eşyanın Karayoluyla Uluslararası Taşınmasına İlişkin
Anlaşma ve Notaların Onaylanmasının Uygun Bulunduğuna Dair Kanun Tasarısı
(1/705) ve Dışişleri Komisyonu Raporu (S. Sayısı: 382)
BAŞKAN –
Komisyon? Yok. 
Ertelenmiştir. 
VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Yaşar Tüzün’ün,
İstanbul Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin konuşması 
BAŞKAN – Sayın
milletvekilleri, birleşimin başında Sayın Kerestecioğlu ismimi de anarak bir
konuya değinmişti. Bu konuya ilişkin olarak bir açıklama yapma gerekliliği
hasıl olmuştur. 
Sayın
milletvekilleri, kişisel olarak düşüncem: Seçilen bir kişinin görev süresi boyunca
görevinden uzaklaştırılmasını veya görevinden düşürülmesini doğru bulmuyorum.
Ancak Anayasa’ya, yasalara ve Meclis İçtüzüğü’ne uymak zorunda olduğumuzu
bildirmek isterim. Konu bundan ibarettir. 
Saygılarımla. 
Sayın
milletvekilleri, gündemimizde başka bir iş bulunmadığından, alınan karar
gereğince, sözlü soru önergeleri ile kanun tasarı ve teklifleri ile
komisyonlardan gelen diğer işleri sırasıyla görüşmek için 13 Şubat 2018 Salı
günü saat 15.00’te toplanmak üzere birleşimi kapatıyorum. 
Hepinize iyi
hafta sonları diliyorum. 
Kapanma Saati: 21.22




(x) 420 S. Sayılı Basmayazı 06/02/2018
tarihli 55’inci Birleşim Tutanağına eklidir. 


(x) Açık oylama kesin sonuçlarını
gösteren tablo tutanağa eklidir.


(x) 511 S.Sayılı Basmayazı tutanağa
eklidir.


(x) 695 sayılı Kanun Hükmünde
Kararname’nin 24 Aralık 2017 tarihli ve 30280 sayılı Resmi Gazete 'de
yayımlanan hâlidir.


(´) 513 S. Sayılı Basmayazı tutanağa
eklidir.


(x) 510 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(xx) 461 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) 460 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) 465 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) 379 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




