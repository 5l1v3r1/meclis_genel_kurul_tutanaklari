


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















T. B. M. M.

TUTANAK DERGİSİ


CİLT : 23


69 uncu Birleşim

18 . 3 . 1997  Salı




İÇİNDEKİLER

 I. - GEÇEN TUTANAK ÖZETİ

 II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A)  GÜNDEM DIŞI KONUŞMALAR

1. - Tekirdağ Milletvekili Bayram Fırat
Dayanıklı'nın, Çanakkale Zaferinin
82 nci yıldönümü münasebetiyle gündemdışı
konuşması

2. - Amasya Milletvekili Cemalettin Lafçı'nın,
Çanakkale Zaferinin 82 nci yıldönümü
münasebetiyle gündemdışı konuşması

3. - Ankara Milletvekili Agah Oktay Güner'in,
Çanakkale Zaferinin 82 nci yıldönümü
münasebetiyle gündemdışı konuşması

B)  TEZKERELER VE ÖNERGELER

1. - İtalya ve Fransa'ya gidecek olan Orman
Bakanı M. Halit Dağlı'ya, dönüşüne
kadar, Sanayi ve Ticaret Yalım Erez'in vekâlet etmesinin
uygun görüldüğüne ilişkin Cumhurbaşkanlığı
tezkeresi (3/715)

2. - Finlandiya'ya gidecek olan Dışişleri
Bakanı ve Başbakan Yardımcısı
Tansu Çiller'e, dönüşüne kadar, Millî
Savunma Bakanı Turhan Tayan'ın vekâlet etmesinin
uygun görüldüğüne ilişkin Cumhurbaşkanlığı
tezkeresi (3/716)

3. - Kazakistan Cumhuriyetine gidecek olan Devlet
Bakanı Namık Kemal Zeybek'e, dönüşüne
kadar, Devlet Bakanı Işılay Saygın'ın
vekâlet etmesinin uygun görüldüğüne
ilişkin Cumhurbaşkanlığı tezkeresi
(3/717)

4. - Burdur Milletvekili Kâzım Üstüner'in,
(6/428) esas numaralı sözlü sorusunu geri aldığına
ilişkin önergesi (4/148)

5. - Turizm Bakanı Bahattin Yücel'in
İsrail ve Filistin'e yaptığı resmî
ziyarete katılacak milletvekillerine ilişkin Başbakanlık
tezkeresi (3/718)

6. - Konya Milletvekili Ahmet Alkan'ın, Yükseköğretim
Kurumları Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulüne Dair Kanun Teklifinin (2/124) doğrudan gündeme
alınmasına ilişkin önergesi (4/149)

7. - Nevşehir Milletvekili Abdulkadir Baş'ın,
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulü Hakkında
2809 Sayılı Kanuna Bir Ek Madde Eklenmesi Hakkında
Kanun Teklifinin (2/281) doğrudan gündeme alınmasına
ilişkin önergesi (4/150)

C)  GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Sıvas Milletvekili Temel Karamollaoğlu
ve 28 arkadaşının, Boğazlar ve Marmara
Denizinde uluslararası seyir yapan gemilerin oluşturduğu
tehlikelerin araştırılarak, alınması
gereken tedbirlerin belirlenmesi amacıyla Meclis araştırması
açılmasına ilişkin önergesi (10/175)

2. - Tekirdağ Milletvekili Fevzi Aytekin ve 22
arkadaşının, Çernobil kazasının
yurdumuzda meydana getirdiği etkilerin araştırılarak,
alınması gereken tedbirlerin belirlenmesi amacıyla
Meclis araştırması açılmasına
ilişkin önergesi (10/176)

IV. - ÖNERİLER

A)  DANIŞMA KURULU ÖNERİLERİ

1. - 192 sıra sayılı Karayolları
Trafik Kanununda Değişiklik Yapılması
Hakkında Kanun Teklifinin gündemdeki yerine ilişkin
Danışma Kurulu Önerisi

B)  SİYASÎ PARTİ GRUBU ÖNERİLERİ

1. - Genel Kurulun 19.3.1997 Çarşamba
ve 20.3.1997 Perşembe günlerindeki çalışma
süresine ilişkin RP ve DYP gruplarının
müşterek önerisi

V. - GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI

A)  GÖRÜŞMELER

1. - Kocaeli Milletvekili Şevket Kazan ve 15
arkadaşının, İstanbul Kadıköy'de
1 Mayıs günü meydana gelen olaylarda gerekli
tedbirlerin alınmadığı iddialarını
araştırmak amacıyla Meclis araştırması
açılmasına ilişkin önergesi ve
(10/67) esas numaralı Meclis Araştırması
Komisyonu raporu (S. Sayısı : 179)

2. - Zonguldak Milletvekili Necmettin Aydın
ve 16 arkadaşı ile Zonguldak Milletvekili Hasan Gemici
ve 9 arkadaşının, taşkömürü
üretimindeki sorunların çözüm yollarının
tespiti ile Türkiye Taşkömürü Kurumunun
içinde bulunduğu durumun araştırılarak
alınması gereken tedbirlerin belirlenmesi amacıyla
Meclis araştırması açılmasına
ilişkin önergeleri ve (10/13, 53) esas numaralı
Meclis Araştırması Komisyonu raporu (S. Sayısı
: 180)

VI. - SATAŞMALARA İLİŞKİN
KONUŞMALAR

1. - İstanbul Milletvekili M. Cevdet Selvi'nin,
İstanbul Milletvekili Ali Oğuz'un şahsına
sataşması nedeniyle konuşması

VII. - SORULAR VE CEVAPLAR

A)  YAZILI SORULAR VE CEVAPLARI

1. - Denizli Milletvekili Adnan Keskin'in, Elazığ-Kovancılar'da
bulunan bir fabrikanın Etibank tarafından satın
alınıp alınmadığına ilişkin
Başbakandan sorusu ve Devlet Bakanı H. Ufuk Söylemez'in
yazılı cevabı (7/1912)

2. - İçel Milletvekili D. Fikri Sağlar'ın,
Anadolu Liseleri seçme ve yerleştirme kılavuzuna
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/2056)

3. - Bursa Milletvekili Ertuğrul Yalçınbayır'ın,
Bursa Doğalgaz Dağıtım Şebekesi Projesine
ilişkin sorusu ve Enerji ve Tabiî Kaynaklar Bakanı
M. Recai Kutan'ın yazılı cevabı (7/2068)

4. - Manisa Milletvekili Tevfik Diker'in, SSK sınavına
katılan bir kişiye ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/2078)

5. - Zonguldak Milletvekili Tahsin Boray Baycık'ın,
kamuda çalışan avukatların ücretlerine
ilişkin sorusu ve Maliye Bakanı Abdüllatif Şener'in
yazılı cevabı (7/2087)

6. - Hatay Milletvekili Fuat Çay'ın,
"Sürekli aydınlık için bir dakika
karanlık" eylemi hakkındaki beyanına
ilişkin sorusu ve Adalet Bakanı Şevket Kazan'ın
yazılı cevabı (7/2092)

7. - Antalya Milletvekili İbrahim Gürdal'ın,
uyuşturucu madde kaçakçılığına
ilişkin sorusu ve İçişleri Bakanı
Meral Akşener'in yazılı cevabı (7/2095)

8. - İzmir Milletvekili Sabri Ergül'ün,
Jandarma ve Olağanüstü Hal Bölgesinde meydana
gelen faili meçhul cinayetlere ilişkin sorusu ve
İçişleri Bakanı Meral Akşener'in
yazılı cevabı (7/2101)

9. - Hatay Milletvekili Fuat Çay'ın,
Oral Çelik'in askerliğini 4 ay yapacağı
iddiasına ilişkin sorusu ve Millî Savunma Bakanı
Burhan Tayan'ın yazılı cevabı (7/2107)

10. - Erzincan Milletvekili Mustafa Yıldız'ın,
SSKGenel Müdürünün bazı yargıçlara
verdiği iftar yemeğine ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/2119)

11. - Burdur Milletvekili Yusuf Ekinci'nin, Burdur
BAĞ-KUR İl Müdürlüğünün
bazı sorunlarına ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/2158)

12. - Ağrı Milletvekili M. Sıddık
Altay'ın, OYAK'ın üyelerine yaptırmak
istediği konutlarla ilgili birim fiyatına ilişkin
sorusu ve Millî Savunma Bakanı Turhan Tayan'ın
yazılı cevabı (7/2215)

13. - Bursa Milletvekili Ertuğrul Yalçınbayır'ın,
SSK'nın Bursa Uludağ Üniversitesi Tıp Fakültesi
Hastanesine olan borcuna ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/2231)




I. - GEÇEN TUTANAK ÖZETİ



TBMM Genel Kurulu saat 15.00'te açılarak
dört oturum yaptı.

Tekirdağ Milletvekili Fevzi Aytekin, gazilerimizin
ekonomik durumunun düzeltilmesine;

Bolu Milletvekili Mustafa Karslıoğlu,
14 Mart Tıp Bayramı ve ülkemizin sağlık
sorunlarına;

Hatay Milletvekili Mehmet Sılay, Ahıska
Türklerinin son durumuna;

İlişkin gündemdışı
birer konuşma yaptılar.

13.3.1997 tarihli "Gelen Kâğıtlar"
da yayımlanan ve bastırılıp dağıtılan
(10/67) esas numaralı Meclis Araştırması
Komisyonunun 179 sıra sayılı İstanbul
Kadıköy'de 1 Mayıs günü meydana gelen
olaylar konusundaki raporunun gündemin "Özel Gündemde
Yer Alacak İşler" kısmında yer
alması ve görüşmelerinin Genel Kurulun
18.3.1997 Salı günkü birleşiminde yapılmasına;

13.3.1997 tarihli "Gelen Kâğıtlarda
yayımlanan ve bastırılıp dağıtılan
(10/13, 53) esas numaralı Meclis Araştırması
Komisyonunun 180 sıra sayılı taşkömürü
üretimindeki sorunlar konusundaki raporunun gündemin
"Özel Gündemde Yer Alacak İşler"
kısmının 2 nci sırasında yer
alması, görüşmelerinin Genel Kurulun 18.3.1997
Salı günkü birleşiminde yapılması
ve görüşmelerinin tamamlanmasına kadar
çalışma süresinin uzatılmasına;

İlişkin Danışma Kurulu
önerileri kabul edildi.

Gündemin "Kanun Tasarı ve Teklifleriyle
Komisyonlardan Gelen Diğer İşler" kısmının;

1 inci sırasında bulunan 23 S. Sayılı
kanun tasarısının görüşülmesi,
komisyon yetkilileri Genel Kurulda hazır bulunmadıklarından
ertelendi.

Yurtdışında Bulunanların
Sosyal Güvenlikleri Hakkında Borçlanma Kanunu
Tasarısının (1/569) (S. Sayısı
: 209) görüşmelerine devam edilerek 4 üncü
ve 5 inci maddeleri kabul edildi, 6 ncı maddesi üzerinde
bir süre görüşüldü.

1 Mayıs olayları ve taşkömürü
konularındaki Meclis araştırması komisyonları
raporlarıyla diğer denetim konularını
görüşmek için 18 Mart 1997 Salı
günü saat 15.00'te toplanmak üzere, birleşime
19.06'da son verildi.

Kamer Genç

Başkanvekili

  Mustafa Baş  Zeki Ergezen

 İstanbul
 Bitlis

    Kâtip Üye  Kâtip Üye

II. - GELEN KÂĞITLAR

14 . 3 . 1997  CUMA

Teklifler

1. - Denizli Milletvekili Hasan Korkmazcan ile Siyasî
Parti Gruplarını Temsilen 10 Milletvekilinin; Dernekler
Kanununda Değişiklik Yapılmasına Dair
Kanun Teklifi (2/730) (İçişleri ve Anayasa
komisyonlarına) (Başkanlığa geliş
tarihi : 11.3.1997)

2. - Sıvas Milletvekili Mahmut Işık'ın;
Kurtlapa Adıyla Bir İlçe Kurulması
Hakkında Kanun Teklifi (2/731) (İçişleri
ve Plan ve Bütçe komisyonlarına) (Başkanlığa
geliş tarihi : 11.3.1997)

3. - Amasya Milletvekili Ahmet İyimaya'nın;
Türkiye Büyük Millet Meclisi İçtüzüğünde
Değişiklik Yapılması Hakkında İçtüzük
Teklifi (2/732) (Anayasa Komisyonuna) (Başkanlığa
geliş tarihi : 11.3.1997)

Rapor

1. - Ankara Milletvekili Saffet Arıkan Bedük'ün;
298 Sayılı Seçimlerin Temel Hükümleri
ve Seçmen Kütükleri Hakkında Kanunun 30
uncu Maddesinin Dördüncü Fıkrasının
Değiştirilmesine Dair Kanun Teklifi ve Adalet Komisyonu
Raporu (2/318) (S. Sayısı : 252) (Dağıtma
tarihi : 14.3.1997) (GÜNDEME)

Yazılı Soru Önergeleri

1. - Kahramanmaraş Milletvekili Ali Doğan'ın,
Doğu ve Güneydoğu Anadolu'da görev yapan polislere
ödenen operasyon tazminatına ilişkin Maliye
Bakanından yazılı soru önergesi (7/2290)
(Başkanlığa geliş tarihi : 13.3.1997)

2. - Tokat Milletvekili Hanefi Çelik'in, İlköğretim
Müfettişlerinin özlük haklarına ilişkin
Millî Eğitim Bakanından yazılı
soru önergesi (7/2291) (Başkanlığa geliş
tarihi : 10.3.1997)


17 . 3 . 1997  PAZARTESİ

Sözlü Soru Önergeleri

1. - Ankara Milletvekili Nejat Arseven'in, kanunların
Anayasaya uygun hale getirilmesi için yapılan çalışmalara
ilişkin Adalet Bakanından sözlü soru önergesi
(6/470) (Başkanlığa geliş tarihi : 13.3.1997)

2. - Erzincan Milletvekili Mustafa Kul'un, Erzincan'a
bağlı bazı beldelerin sağlık ocağı
ihtiyacına ilişkin Sağlık Bakanından
sözlü soru önergesi (6/471) (Başkanlığa
geliş tarihi : 13.3.1997)

3. - Erzincan Milletvekili Mustafa Kul'un, Erzincan'a
Sol Sahil Sulama Kanalının yenilenme projesine ilişkin
Enerji ve Tabiî Kaynaklar Bakanından sözlü
soru önergesi (6/472) (Başkanlığa geliş
tarihi : 13.3.1997)

Yazılı Soru Önergeleri

1. - Bursa Milletvekili Ertuğrul Yalçınbayır'ın,
Bursa - Kapalıçarşı Piriçhanı'nın
restorasyonuna ilişkin Bayındırlık
ve İskân Bakanından yazılı soru
önergesi (7/2190) (Başkanlığa geliş
tarihi : 13.3.1997)

2. - Bursa Milletvekili Ali Rahmi Beyreli'nin, otomobillerde
LPG dönüşüm projesine ilişkin Sanayi
ve Ticaret Bakanından yazılı soru önergesi
(7/2292) (Başkanlığa geliş tarihi : 13.3.1997)

3. - Bursa Milletvekili Ali Rahmi Beyreli'nin, MKEGenel
Müdürünün görevden alınmasının
nedenine ilişkin Sanayi ve Ticaret Bakanından yazılı
soru önergesi (7/2293) (Başkanlığa geliş
tarihi : 13.3.1997)

4. - Sinop Milletvekili Metin Bostancıoğlu'nun,
Sinop Yalı Köyünde heyelandan zarar gören
vatandaşlar için yaptırılacak afet
konutlarına ilişkin Bayındırlık
ve İskân Bakanından yazılı soru
önergesi (7/2294) (Başkanlığa geliş
tarihi : 13.3.1997)

5. - Sinop Milletvekili Metin Bostancıoğlu'nun,
Sinop'a bağlı bazı yerleşim birimlerinin
balıkçı barınağı ihtiyacına
ilişkin Ulaştırma Bakanından yazılı
soru önergesi (7/2295) (Başkanlığa geliş
tarihi : 13.3.1997)

6. - Sinop Milletvekili Metin Bostancıoğlu'nun,
Sinop'a - Ayancık -Avdullu ve Babaköy'de heyelandan
zarar gören vatandaşların afet konutu ihtiyacına
ilişkin Bayındırlık ve İskân
Bakanından yazılı soru önergesi (7/2296)
(Başkanlığa geliş tarihi : 13.3.1997)

7. - Ankara Milletvekili Yılmaz Ateş'in,
Keçiören Belediye Başkanının yasadışı
uygulamalar yaptığı iddiasına ilişkin
İçişleri Bakanından yazılı
soru önergesi (7/2297) (Başkanlığa geliş
tarihi : 13.3.1997)

8. - Antalya Milletvekili Yusuf Öztop'un, Antalya
Cam Pramit Kongre Merkezi projesine ilişkin Devlet Bakanından
yazılı soru önergesi (7/2298) (Başkanlığa
geliş tarihi : 13.3.1997)

9. - Erzincan Milletvekili Mustafa Kul'un, Kalkınma
Bankasınca Doğu Halk Holding Mermer Fabrikası
için açılan kredilere uygulanan faiz oranına
ilişkin Başbakandan yazılı soru önergesi
(7/2299) (Başkanlığa geliş tarihi : 13.3.1997)

10. - Bursa Milletvekili Ertuğrul Yalçınbayır'ın,
Bursa İlinin kültürel ve tarihî zenginliğinin
korunmasına ve tanıtılmasına ilişkin
Kültür Bakanından yazılı soru önergesi
(7/2300) (Başkanlığa geliş tarihi : 13.3.1997)

11. - Bursa Milletvekili Ertuğrul Yalçınbayır'ın,
Osmanlı İmparatorluğunun kuruluşu ve İsa'nın
doğuşunu kutlamak için çalışma
yapılıp yapılmadığına ilişkin
Turizm Bakanından yazılı soru önergesi
(7/2301) (Başkanlığa geliş tarihi : 13.3.1997)

12. - Bursa Milletvekili Ertuğrul Yalçınbayır'ın,
İznik Gölü ve çevresini kirleten faktörlere
karşı alınacak tedbirlere ilişkin Çevre
Bakanından yazılı soru önergesi (7/2302)
(Başkanlığa geliş tarihi : 13.3.1997)

13. - Bursa Milletvekili Ertuğrul Yalçınbayır'ın,
Bursa'ya bağlı bazı ilçelerin Devlet
hastanesi projelerine ilişkin Sağlık Bakanından
yazılı soru önergesi (7/2303) (Başkanlığa
geliş tarihi : 13.3.1997)

Süresi İçinde Cevaplandırılmayan
Yazılı Soru Önergeleri

1. - Bursa Milletvekili Ali Rahmi Beyreli'nin, Tarım
Kredi Kooperatiflerince belirlenen girdi fiyatlarına ilişkin
Tarım ve Köyişleri Bakanından yazılı
soru önergesi (7/2050)

2. - Ankara Milletvekili Yılmaz Ateş'in,
İran'ın Ankara Büyükelçisi'ne ilişkin
Dışişleri Bakanı ve Başbakan Yardımcısından
yazılı soru önergesi (7/2051)

3. - Kütahya Milletvekili Emin Karaa'nın,
Almanya'daki Türk vatandaşlarının dini
nikâh kıymaya zorlandıkları iddiasına
ilişkin Dışişleri Bakanı ve Başbakan
Yardımcısından yazılı soru
önergesi (7/2055)

4. - İçel Milletvekili D. Fikri Sağlar'ın,
Ankara toptancı halinin Belediye hizmet alanına
dönüştürüleceği iddiasına
ilişkin Başbakandan yazılı soru önergesi
(7/2057)

5. - Bursa Milletvekili Yahya Şimşek'in,
Sincan Belediyesince düzenlenen Kudüs gecesine ilişkin
Dışişleri Bakanı ve Başbakan Yardımcısından
yazılı soru önergesi (7/2058)

6. - İstanbul Milletvekili Mehmet Sevigen'in,
Sincan Belediye Başkanının düzenlediği
Kudüs gecesinde İran Büyükelçisinin
yaptığı konuşmaya ilişkin Dışişleri
Bakanı ve Başbakan Yardımcısından
yazılı soru önergesi (7/2059)

7. - İzmir Milletvekili Sabri Ergül'ün,
bir uyuşturucu kaçakçısının
Başbakanlık Özel Kalemi ile telefon konuşması
yaptığı iddiasına ilişkin Başbakandan
yazılı soru önergesi (7/2060)

8. - İzmir Milletvekili Birgen Keleş'in,
İran Büyükelçisinin, Sincan Belediyesince
düzenlenen toplantıda yaptığı konuşmaya
ilişkin Dışişleri Bakanı ve Başbakan
Yardımcısından yazılı soru
önergesi (7/2065)

9. - Bursa Milletvekili Ertuğrul Yalçınbayır'ın,
Bursa Uludağ Üniversitesinin 1997'de bitecek olan projelerine
ilişkin Millî Eğitim Bakanından yazılı
soru önergesi (7/2066)

10. - Bursa Milletvekili Ertuğrul Yalçınbayır'ın,
Bursa - Gürsu Ağaköy, Bursa - Gemlik Salamura Zeytin
tesisi projelerine ilişkin Tarım ve Köyişleri
Bakanından yazılı soru önergesi (7/2067)

11. - Bursa Milletvekili Ertuğrul Yalçınbayır'ın,
bazı projelerin gerçekleşme oranına
ilişkin Bayındırlık ve İskân
Bakanından yazılı soru önergesi (7/2077)



18 . 3 . 1997  SALI

Raporlar

1. - 17.7.1964 Tarihli, 506 Sayılı
Sosyal Sigortalar Kanunu ve 2.9.1971 Tarihli, 1479 Sayılı
Esnaf ve Sanatkârlar ve Diğer Bağımsız
Çalışanlar Sosyal Sigortalar Kurumu Kanunu
ile 17.10.1983 Tarihli, 2926 Sayılı Tarımda
Kendi Adına ve Hesabına Çalışanlar
Sosyal Sigortalar Kanununa Göre Tahakkuk Eden Prim ve Diğer
Alacakların Tahsilatının Hızlandırılması
Hakkında Kanun Tasarısı ve Sağlık,
Aile, Çalışma ve Sosyal İşler
Komisyonu Raporu (1/573) (S. Sayısı : 250) (Dağıtma
tarihi : 18.3.1997) (GÜNDEME)

2. - Aydın Milletvekili Ali Rıza Gönül
ve 49 Arkadaşının, Refah Partisinin Süleyman
Mercümek ile Bağlantılarının ve
Maddî İlişkilerinin Araştırılarak
İddia Edilen Hukuk Dışı Malî
Kaynaklarının Tespiti Amacıyla Anayasanın
98 inci, İçtüzüğün 104 ve 105
inci Maddeleri Uyarınca Bir Meclis Araştırması
Açılmasına İlişkin Önergesi
ve (10/63) Esas Numaralı Meclis Araştırması
Komisyonu Raporu (S. Sayısı : 195) (Dağıtma
tarihi : 18.3.1997) (GÜNDEME)

Sözlü Soru Önergeleri

1. - Kırklareli Milletvekili Necdet Tekin'in,
Malkoçlar Gümrük Kapısının
yeniden hizmete açılıp açılmayacağına
ilişkin Başbakandan sözlü soru önergesi
(6/473) (Başkanlığa geliş tarihi : 14.3.1997)

2. - Erzincan Milletvekili Mustafa Kul'un, Erzincan
-Merkez -Sütpınar Köyünün sulama kanalı
ihtiyacına ilişkin Devlet Bakanından sözlü
soru önergesi (6/474) (Başkanlığa geliş
tarihi : 14.3.1997)

3. - Bursa Milletvekili Feridun Pehlivan'ın,
zeytin üreticisinin kredi borçlarının
ertelenmesine ilişkin Başbakandan sözlü
soru önergesi (6/475) (Başkanlığa geliş
tarihi : 14.3.1997)

Yazılı Soru Önergeleri

1. - Bursa Milletvekili Yüksel Aksu'nun, Türk
Telekom tarafından yapılan bir ihaleyi kazanan firmalara
ilişkin Ulaştırma Bakanından yazılı
soru önergesi (7/2304) (Başkanlığa geliş
tarihi : 14.3.1997)

2. - İstanbul Milletvekili Mehmet Tahir Köse'nin,
"Yeşilvadi Baraj Projesi"ne ilişkin Enerji
ve Tabiî Kaynaklar Bakanından yazılı
soru önergesi (7/2305) (Başkanlığa geliş
tarihi : 14.3.1997)

3. - Kars Milletvekili Y. Selahattin Beyribey'in,
Sağlık müdürleri, başhekimler ve il
başkanları ile gizli bir toplantı yapıldığı
iddiasına ilişkin Sağlık Bakanından
yazılı soru önergesi (7/2306) (Başkanlığa
geliş tarihi : 14.3.1997)

4. - Niğde Milletvekili Akın Gönen'in,
Karayolları Trafik Kanununun uygulanmasına ilişkin
Millî Eğitim Bakanından yazılı
soru önergesi (7/2307) (Başkanlığa geliş
tarihi : 14.3.1997)

5. - Ankara Milletvekili Yücel Seçkiner'in,
MGKkararlarının uygulanmasına ilişkin
Başbakandan yazılı soru önergesi (7/2308)
(Başkanlığa geliş tarihi : 14.3.1997)

6. - Bursa Milletvekili Ertuğrul Yalçınbayır'ın,
Bursa Çelik Palas Oteli'nin özelleştirilmesine
ilişkin Devlet Bakanından yazılı soru
önergesi (7/2309) (Başkanlığa geliş
tarihi : 18.3.1997)

Meclis Araştırması
Önergeleri

1. - Sıvas Milletvekili Temel Karamollaoğlu
ve 28 arkadaşının, Boğazlar ve Marmara
Denizinde uluslararası seyir yapan gemilerin oluşturduğu
tehlikelerin araştırılarak alınması
gereken tedbirlerin belirlenmesi amacıyla Anayasanın
98 inci, İçtüzüğün 104 ve 105
inci maddeleri uyarınca bir Meclis araştırması
açılmasına ilişkin önergesi (10/175)
(Başkanlığa geliş tarihi : 13.3.1997)

2. - Tekirdağ Milletvekili Fevzi Aytekin ve 22
arkadaşının, Çernobil kazasının
yurdumuzda meydana getirdiği etkilerin araştırılarak
alınması gereken tedbirlerin belirlenmesi amacıyla
Anayasanın 98 inci, İçtüzüğün
104 ve 105 inci maddeleri uyarınca bir Meclis araştırması
açılmasına ilişkin önergesi (10/176)(Başkanlığa
geliş tarihi : 14.3.1997)

BİRİNCİ OTURUM

Açılma Saati : 15.00

18 Mart 1997 Salı

BAŞKAN : Başkanvekili Uluç
GÜRKAN 

KÂTİP ÜYELER : Ünal
YAŞAR (Gaziantep), Ahmet DÖKÜLMEZ (Kahramanmaraş)




BAŞKAN - Türkiye Büyük Millet
Meclisinin 69 uncu Birleşimini açıyorum.

Görüşmelere başlıyoruz.

Gündeme geçmeden önce, üç
arkadaşıma gündemdışı söz
vereceğim.

Sayın milletvekilleri, bugün, Çanakkale
Destanının yıldönümü; bu nedenle,
gündemdışı konuşmaları,
bu konu üzerinde söz talebinde bulunan arkadaşlarımıza
verdik; ancak, Sayın Ömer Özyılmaz'ın
talebini, başvurusu dördüncü sırada
olduğu için karşılayamadım; kendisinden
özür diliyorum.

III. - BAŞKANLIĞIN GENEL KURULA
SUNUŞLARI

A)  GÜNDEM DIŞI KONUŞMALAR

1. - Tekirdağ Milletvekili Bayram Fırat
Dayanıklı'nın, Çanakkale Zaferinin
82 nci yıldönümü münasebetiyle gündemdışı
konuşması

BAŞKAN - Gündemdışı
ilk söz, Çanakkale Savaşlarının
yıldönümü konusunda Tekirdağ Milletvekili
Sayın Bayram Fırat Dayanıklı'nın.

Buyurun Sayın Bayram Fırat Dayanıklı.
(DSP sıralarından alkışlar)

Sayın Dayanıklı, söz süreniz
5 dakikadır. 

BAYRAM FIRAT DAYANIKLI (Tekirdağ) - Sayın
Başkan, sayın milletvekilleri; Çanakkale Zaferinin
82 nci yıldönümü nedeniyle gündemdışı
konuşma yapmak üzere söz almış bulunuyorum;
hepinizi, saygıyla selamlarım.

Çanakkale Savaşları, Türkiye
Cumhuriyeti tarihi açısından çok önemli
bir yere sahiptir; çünkü, çağdaş,
demokratik, laik, hukuk devleti olan Türkiye Cumhuriyetinin
kuruluşuna giden yolda önemli bir aşamadır.
Bağımsızlık ve egemenlik mücadelesinin
temelleri Çanakkale Zaferiyle atılmıştır.


19 uncu Yüzyılın sonlarında
ve 20 nci Yüzyılın başlarında
politik gelişmelerini tamamlayan Avrupa devletleri arasında
tırmanan rekabet, yayılmacı arayışlara
dönüşmüştü. Avrupalı devletler
büyük bir hammadde krizine girdiklerinden, yeni pazarlara
ve hammadde kaynaklarına sahip olmak için emperyalist
politikalar izlemeye başlamışlardı.
Bu politikalar sonucunda Birinci Dünya Savaşı
patladı ve insanlık, tarihin görmediği,
yaşamadığı açılarla tanıştı.


Giderek zayıflamakta olan Osmanlı İmparatorluğunun
elinde bulunan Ortadoğu Bölgesinin zengin petrol kaynakları
Avrupa devletlerinin dikkatini çekmekteydi. Osmanlı
Devletinin Birinci Dünya Savaşına girmesiyle
birlikte, ittifak kuvvetleri, Osmanlı Devletine karşı
şiddetli bir saldırıya geçti. 

Birinci Dünya Savaşında açılan
cepheler içinde, kuşkusuz, Çanakkale, en önemli
yeri teşkil etmektedir. Başlangıçta,
Çanakkale'nin kısa zamanda ele geçirileceğini
düşünen ittifak kuvvetleri, zaman ilerledikçe,
hiç ummadık bir savunmayla karşılaştılar.
Kahraman Türk askerinin bütün yoksulluk ve yoksunluklara
rağmen cansiparane şekilde savaşması ve
Mustafa Kemal'in dehası, ittifak devletlerinin hiç
ummadıkları bir bozguna uğramasına sebep
oldu; ruh, maddeyi; toprak tabyalar, çelik kaleleri yendi;
Çanakkale geçilemedi.

Sayın milletvekilleri, 18 Mart 1915'te düşmanın
püskürtülmesiyle sonlanan Çanakkale Savaşlarının
sonuçları, hem kendi tarihimiz hem de dünya
tarihi açısından önemli sonuçlar
doğurmuştur. Boğazlardan yardım alamayan
Çarlık Rusya, iç çelişkilerine
yenik düşmüş ve tarihe karışmıştır.
Böylelikle, Bolşevik devrimi başarılı
olmuş, tarihin akışı değişmiştir.

Çanakkale Zaferinin diğer önemli
bir sonucu ise, diğer sömürge durumundaki ülkelere
örnek olması ve onların da bağımsızlık
mücadelesine  girişmelerine yol açmasıdır.
Emperyalizme karşı girişilen bağımsızlık
ve özgürlük savaşımlarında,
Çanakkale Zaferi, örnek oluşturan, cesaret verici
bir emsal olarak kabul edilmiştir. 

Çanakkale Savaşları, Kurtuluş
Savaşının başlangıcına
neden olmasından dolayıdır ki, Türk
tarihinde önemli bir yer tutmaktadır. Tüm yoksulluk
ve yoksunluklara karşı "Çanakkale geçilmez"
sözünün gerçeğe dönüşmesi,
Türk Milletinin Kurtuluş Savaşına kalkışmasında
önemli bir işlev görmüştür. Çanakkale'de
bozguna uğrayan ittifak devletleri, Kurtuluş Savaşına
direkt olarak müdahale edememişlerdir. Çanakkale
Zaferi, Lozan'da pazarlık gücümüzü
artırmıştır. Ayrıca, Gazi Mustafa
Kemal, Çanakkale Zaferinden aldığı güçle,
millî mücadelenin başına geçerek,
ulusu etrafından toplamıştır.

Sayın milletvekilleri, tarihsel gidişe
böylesine ağırlığını
koyan Çanakkale Savaşlarının başlangıcında,
ittifak devletlerinin niyeti, Anadolu topraklarını
ele geçirmekti, Anadolu topraklarını sömürgeleştirmekti.
Bugün, içinde yaşadığımız
dönemde, Türkiye'de, yine bazı güçler,
birtakım hayaller peşinde olsalar dahi, hiçbir
güç, Türkiye Cumhuriyetinin ilelebet var olmasını
engelleyemeyecektir. (DSP sıralarından alkışlar)
Çünkü, Türkiye Cumhuriyetinin üniter
devlet olma şeklindeki tarihî tercihi ve ulusal anlaşmamız;
Türkiye'nin her köşesinden, her yaşta, her
cinste, her kökenden insanımızla kazanılan
İstiklal Savaşımız sırasında
olmuştur. 

Etnik köken ve mezhep ayrılıklarını
ön plana çıkaranlar, din duygularını
sömürenler, ülke içerisinde karmaşayı
hedefleyenler, bu hedeflerine ulaşamayacaklardır;
çünkü, Büyük Türk Ulusu, en zor
şartlarda dahi, kendine yönelik içten ve dıştan
gelen saldırılara göğüs germiş,
Atatürk'ün etrafında birleşmiştir.
İşte, bu yüzden, Atatürk ilke ve devrimleri,
ulusumuzun güvencesi ve garantisidir... 

(Mikrofon otomatik cihaz tarafından kapatıldı)

BAŞKAN - Sayın Dayanıklı,
lütfen, 1 dakika içerisinde toparlayınız.


BAYRAM FIRAT DAYANIKLI (Devamla) - Sayın milletvekilleri,
kim ki, Atatürk ilke ve devrimlerini yok etmeye, laik düzeni
yıkmaya çalışırsa, karşısında
Yüce Türk Milletini bulacaktır. Atatürk
ilke ve devrimleri üzerinde yükselen Türkiye Cumhuriyetini
hedef alanlar, kim olurlarsa olsunlar, bu hedeflerine ulaşamayacaklar
ve sonları hazin olacaktır. 

Çanakkale Zaferinin kazanılmasında
canlarını hiçe sayarak vatan uğruna şehit
olanları, bugün, rahmetle anıyoruz. 

Teşekkür eder, saygılar sunarım.
(Alkışlar)

BAŞKAN - Teşekkür ediyorum Sayın
Fırat Dayanıklı.

2. - Amasya Milletvekili Cemalettin Lafçı'nın,
Çanakkale Zaferinin 82 nci yıldönümü
münasebetiyle gündemdışı konuşması

BAŞKAN - Gündemdışı
ikinci söz, aynı konuda, Amasya Milletvekili Sayın
Cemalettin Lafçı'nın. 

Buyurun Sayın Lafçı. (RP sıralarından
alkışlar)

Sayın Lafçı, süreniz 5
dakikadır. 

CEMALETTİN LAFÇI (Amasya) - Sayın
Başkan, değerli milletvekilleri; şanlı
tarihimizde büyük bir yeri olan Çanakkale Zaferinin
82 nci yıldönümü münasebetiyle söz
almış bulunmaktayım; bu vesileyle, Yüce
Heyetinizi saygılarımla selamlıyorum. 

Sayın Başkan, değerli milletvekilleri;
şanlı tarihimiz, zaferlerle süslü bir maziye
sahiptir. Ecdadımız, milletimizin sesini dünyaya
duyurmuş, ta Kafkaslardan Tuna'ya kadar, her geçtiği
yerde muazzam gücünü konuşturmuş ve
bunu devam ettirmiştir. 

Mehmet Akif'in "Kim bu cennet vatanın
uğruna olmaz ki feda/ Şüheda fışkıracak
toprağı sıksan, şüheda" mısralarıyla
dile getirdiği, her köşesi ve bucağı
şehit kanlarıyla yoğrulu bu cennet vatan, düşman
ayaklarıyla kirletilmiş olduğu, tehlikeli devirleri
yaşadığı zamanlarda, ölürsem
şehit, kalırsam gazi inancı ve ruh aksiyonu
içerisinde bulunan ecdadımız; din, vatan
ve hürriyet uğruna yapmış olduğu mücadelede
yılmadan, usanmadan; her şeye ve her tehlikeye göğüs
gererek savaşmış ve vatan uğrunda, hürriyet
ve istiklal bayrağını dalgalandırarak
şehit düşmüş ve ölmezliğe
ermiştir. 

Değerli milletvekilleri, bu millet öyle
büyük kahramanlar yetiştirmiştir ki... Mesela,
bunlardan birisi; Anadolu'yu bize vatan yapan Alparslan, 26 Ağustos
1071 tarihinde, ordusuyla birlikte cuma namazını
kılıp, tarihe geçen şu veciz konuşmasını
yapmıştır: "Askerler, sizin gibi kahraman
bir askerin hükümdarı bulunduğumdan dolayı
büyük bir sevinç duymaktayım. İlk
hükümdarlığım zamanında, memleketin
her tarafını kaplayan ihtilal bulutlarını,
yıldırımlar saçan oklarınız
sayesinde ortadan kaldırarak vatanı kurtardınız.
Bugün de, bütün İslam âlemi, düşmana
karşı kendilerini korumanızı ve kurtarmanızı
bekliyor. O halde, hem vatanımızı korumak
hem de Ulu Allah'ın büyük adını
yüceltmek gibi iki kutsal vazifeyi birden yapmış
olacaksınız." Ta bidayetten beri, bizim askerimiz,
bu ruhu ve bu gayeyi her şeyin üzerinde tutarak destanlar
yazmış ve ebediyete kadar da yazmaya devam edecektir.
Bu destanı yazan yüce bir millet; cesur, kahraman
ve fedakâr bir ordu, dinine, devletine ve vatanına
bağlı insanlar, hürriyet ve istiklale aşık
bir toplum; işte, bu, Müslüman Türk Milletidir.
Tarihte kazandığımız birçok zaferde
olduğu gibi, Çanakkale Zaferini de milletimizin şanlı
tarihine yazdıran kahraman Mehmetçiğimizdir.


Değerli milletvekilleri "Mehmetçik"
deyince, Mehmetçiğin o mümtaz vasıflarından
birkaç cümle de olsa bahsetmeden geçemeyeceğim.
Mehmetçik, Müslüman Türk evladının
askerde aldığı mütevazı unvanıdır;
Mehmetçik, mücessem Türk Bayrağıdır;
Mehmetçik, asırlarca İslamın şan
ve şerefini omuzlarında taşımış
ve taşıyacak olan şehadet zümresidir;
Mehmetçik, Çanakkale'de milletimizin namus şanını
kanı ile ilâ eden mansur Allah ordusudur; Mehmetçik,
gittiği her yere sükûn, nizam ve intizamı
da beraber götürendir; Mehmetçik, inayeti Hak'la
İstiklal Savaşında düşmanı
harîmi ismetinde boğan Anadolu'nun aziz yavrusudur;
Mehmetçik, kanlı gömleğiyle, yarın
huzuru ilahide mazharı iltifat olacak zümrei mağfuredir;
Mehmetçik, İslamın nurunu iman savleti ile
geçmişe ve geleceğe nakşeden Allah ordusudur.


Değerli milletvekilleri, şu anda zaferinin
yıldönümünü idrak etmekte olduğumuz
Çanakkale Savaşı esnasında, milletimiz,
acılı günler yaşıyordu, gencecik
evlatları vatan toprağına sapır sapır
dökülüyordu; toprak, onların aziz kanlarıyla
sulanıyordu. Bu kanlı muharebeleri bizzat yönetmiş
olan Gazi Mustafa Kemal, Ruşen Eşref Ünaydın'a
duygularını şöyle anlatıyordu:
"Biz, ferdî kahramanlık sahneleri ile meşgul
olmuyoruz; yalnız, size, bomba sırtı vakasını
anlatmadan geçemeyeceğim..." 

(Mikrofon otomatik cihaz tarafından kapatıldı)

BAŞKAN - Sayın Lafçı,
lütfen; 1 dakika içerisinde konuşmanızı
toparlayınız. 

CEMALETTİN LAFÇI (Devamla) - "...karşılıklı
siperler arasındaki mesafe 8 metre; yani, ölüm
muhakkak. Birinci siperlerin hiçbiri, kurtulmamacasına
kâmilen düşüyor, içindekiler onların
üzerine gidiyor; fakat, ne kadar şayanı gıpta
bir itidal ve tevekkül biliyor musunuz; öleni görüyor,
3 dakikaya kadar öleceğini biliyor, en ufak bir fütur
göstermiyor, sarsılmak yok; okuma bilenler, ellerinde
Kur'an-ı Kerim, cennete girmeye hazırlanıyorlar;
bilmeyenler, kelimei şahadet getirerek yürüyorlar.
İşte bu, askerimizdeki ruh kuvvetini gösteren,
şayanı hayret, tebrik edilecek bir misaldir. Emin
olmalısınız ki, Çanakkale Zaferlerini
kazandıran, bu yüksek ruhtur."

Değerli milletvekilleri, bütün bunlara
rağmen, tarihini bırakıp efsaneler arayanlara;
 kalplerinde, kahramanlık ve iman duygusunun yerine, korkaklık
ve fitne taşıyanlara; yıkıcı
kültür emperyalizminin şehvet ve miskinliğe
götüren zehirleyici rüzgârına kapılarak,
kendinden uzaklaşıp içimize karışmış...


(Mikrofon otomatik cihaz tarafından kapatıldı)

BAŞKAN - Sayın Lafçı,
biliyorsunuz benim tutumumu... 

Lütfen; Genel Kurulu selamlayalım.

CEMALETTİN LAFÇI (Devamla) - Aziz şehitlerimizi
rahmetle anarken, Yüce Heyetinizi saygıyla selamlıyorum.
(Alkışlar)

BAŞKAN - Teşekkür ediyorum Sayın
Lafçı.

3. - Ankara Milletvekili Ağâh Oktay
Güner'in, Çanakkale Zaferinin 82 nci yıldönümü
münasebetiyle gündemdışı konuşması

BAŞKAN - Çanakkale şehitlerini
anma gününün 82 nci yıldönümü
hakkında gündemdışı üçüncü
konuşma, Ankara Milletvekili Sayın Agâh Oktay
Güner'in.

Buyurun Sayın Güner. (ANAP sıralarından
alkışlar)

Sayın Güner, süreniz 5 dakikadır.

AGÂH OKTAY GÜNER (Ankara) - Sayın
Başkan, Yüce Meclisin sayın üyeleri; bu
eşsiz, bu muhteşem zaferi, benden önce kutlayan
arkadaşlarımla aynı gönül ve şuur
birliği içerisinde idrak ediyor, bu vesileyle, bu zaferi
bize hediye edenlerin hepsini rahmetle yâd ederek sözlerime
başlıyorum.

Türk Milletinin büyüklüğü,
yüce kubbeye yükselen, âdeta sınırsız
bir ihtişam görüntüsündedir. Bu muhteşem
görüntünün, hiç şüphesiz
ki, zirvelerinden birisi, Çanakkale Muharebeleri ve Çanakkale
Zaferidir. 

Değerli arkadaşlarım, 253 bin vatan
evladının toprağa verilmesiyle bedeli ödenen
ve bize, bir imparatorluğu kaybettirirken, eşsiz bir
zaferin gururunu tattıran bu muhteşem muharebeleri,
bugün, çok ciddî bir şuurla görmek
zorundayız.

İngiltere'nin sanayileşmesi ve dünya
pamuk pazarlarını eline geçirmesi, sanayileşme
yoluna İngiltere'den sonra giren Almanya'yı, hızla,
dünya pamuk pazarlarına itti. Alman Genelkurmayının
hazırladığı ve Alman devlet adamlarının
dikkatle takip ettiği 5-B planı, bugün, Muhterem
Heyetinizin değerli üyelerinin çok ciddî
bir biçimde gündemlerine getirilmesi icap eden tarihî
belge ve ufuklardan birisidir.

Almanlar, Berlin, Belgrad, Bosfor ve Bombay'ı
hedef almışlardı. Bu emellerine ulaşabilmek
için, bir cihan harbini de göze aldılar. İngiltere,
Fransa ve Rusya ittifak kurmuş, bunun karşısında,
Almanya ve Avusturya müşterek hareket kararı
almıştı. Devletin temel siyaseti -özellikle
Sultan Abdülhamit döneminde- bir cihan harbinde kesinlikle
tarafsız kalmak, harbe girmemek ve devletin yaralarını
sarmaktı. Ne yazık ki, İttihat ve Terakki
yönetimi, kof ihtiraslar uğruna, Enver Beyin ısrarı,
ona uyan Talat Beyin ve Cemal Beyin gayretiyle, bu triumvira,
memleketin padişahına, hükümdarına,
sadrazamına, mevcut parlamentosuna haber vermeden harp
kararı aldılar. Harbin temeli, Almanya'nın
bir yıldırım savaşla Fransa'yı
çökertmesi, sonra, dönüp Rusya'ya vurmasıydı;
ama, ne yazık ki, Almanlar, Marne Meydan Muharebesinde
300 bin ölü verip, oraya çakılıp
kalınca, harbin kaderi kendiliğinden değişti.

Kendisini ziyaret eden Enver Beye, Sultan Abdülhamit,
sürgünde bulunduğu zamanda "çıkacak
bir dünya savaşını, dünya denizlerine
hâkim olan kazanacaktır, planınızı
buna göre yapınız" demişti. Onlar,
aksine, kara devletleriyle birlikte savaşa girdiler ve savaş,
bizim için, yetkisiz, ehliyetsiz, sorumsuz bir siyasî
iktidarın elinde, otuz senede yetiştirilmiş,
çok ciddî eğitim reformlarıyla Batı
dillerinden birisini, doğu dillerinden Arapça ve Farsça'yı
mükemmel öğrenmiş aydın kadroların
Çanakkale'ye, Galiçya'ya, Sarıkamış'a,
Sina Çöllerine gömülmesi gibi acı
bir netice verdi. 

Değerli arkadaşlarım, Çanakkale
Savaşında, biraz önce ifade edildiği gibi,
bütün zaferlerimizin ve milletimizin büyüklük
kubbesinin eşsiz sütunu Mehmetçiğin şahsiyeti,
tarihe unutulmaz bir biçimde tescil edilmiştir. Dünya
askerî tarihinde, dünyadaki savaşların
hiçbirisinde, bir kumandanın "cephanemiz bitti"
diyen askerlerine "cephaneniz bittiyse süngünüz
var" dediği ve sonra, arkasından "ben, size,
taarruz etmenizi değil, ölmenizi emrediyorum" dediği
görülmemiştir. İşte, bu Yüce
Meclisin üzerinde durması gereken hakikat budur. Bu,
nasıl bir insandır; bu, ne muhteşem bir şahsiyet
sağlamlığıdır ki, kendisine "taarruz
etmenizi değil, ölmenizi emrediyorum" diyen kumandanına
sonuna kadar bağlı kalmıştır...


(Mikrofon otomatik cihaz tarafından kapatıldı)

BAŞKAN - Sayın Güner, 1 dakika
içinde lütfen; toparlayınız.

AGÂH OKTAY GÜNER (Devamla) - Zannediyorum,
bugün, Türkiye'yi yöneten bütün kadroların,
Türkiye'nin yönetilmesine talip olan kadroların,
bu eğitimdeki büyük sırrı ve o insanların
kültür yapılarını, iman yapılarını,
ebedî hayat anlayışlarını, bağlı
oldukları manevî değerleri, çok ciddî
bir biçimde düşünmesi lazımdır.
Aziz arkadaşlarım, bunu hep birlikte düşünmeye
mecburuz. Bugün, bu ülkenin hapishaneleri, artık,
insan alamıyor; bugün, bu ülkenin kahveleri,
okul sayısının 5 katına çıkmış;
bugün, bu ülkenin diplomalılarından 100
kişiden 32'si işsiz; bugün, bu ülkenin çalışabilecek
nüfusunun yüzde 20'si sahipsiz!.. O zaman, çok
ciddî bir biçimde, bu toprağı vatan yapanların,
haysiyetiyle bu yolda can verenlerin huzurunda, içimiz
yanarak, yüzümüz kızararak "biz nerede
hata yapıyoruz" diye sormamız gerektiğine
inanıyorum... 

(Mikrofon otomatik cihaz tarafından kapatıldı)

AGÂH OKTAY GÜNER (Devamla) - Çanakkale
Zaferi, Türk Milletine, Mustafa Kemal'i ve arkadaşlarını
hediye etti. Bu zaferin temelinde, Vehib Paşanın,
Esad Paşanın ve bütün müstesna kumandanların
büyük hakkı var. Hepsini, rahmetle, minnetle
yâd ediyor; aziz millletimize, Allah'tan, Çanakkale
şuuru niyaz ediyorum. 

Hepinizi, hürmetle selamlarım. (ANAP,
DYP ve DSP sıralarından alkışlar)

BAŞKAN -Teşekkür ediyorum
Sayın Güner.

Göründüğü kadarıyla,
gündemdışı konuşmalar vesilesiyle
Hükümetin ilave bir söz talebi yok. 

Başkanlığın Genel Kurula
sunuşları vardır. 

Cumhurbaşkanlığının
üç adet tezkeresi vardır; okutuyorum:

B)  TEZKERELER VE ÖNERGELER

1. - İtalya ve Fransa'ya gidecek olan Orman
Bakanı M. Halit Dağlı'ya, dönüşüne
kadar, Sanayi ve Ticaret Yalım Erez'in vekâlet etmesinin
uygun görüldüğüne ilişkin Cumhurbaşkanlığı
tezkeresi (3/715)

11 Mart 1997

Türkiye Büyük Millet Meclisi
Başkanlığına

Görüşmelerde bulunmak üzere,
13 Mart 1997 tarihinden itibaren İtalya ve Fransa'ya gidecek
olan Orman Bakanı M. Halit Dağlı'nın
dönüşüne kadar; Orman Bakanlığına,
Sanayi ve Ticaret Bakanı Yalım Erez'in vekâlet
etmesinin, Başbakanın teklifi üzerine, uygun
görülmüş olduğunu bilgilerinize sunarım.

 Süleyman Demirel

 Cumhurbaşkanı

BAŞKAN - Bilgilerinize sunulmuştur.

2. - Finlandiya'ya gidecek olan Dışişleri
Bakanı ve Başbakan Yardımcısı
Tansu Çiller'e, dönüşüne kadar, Millî
Savunma Bakanı Turhan Tayan'ın vekâlet etmesinin
uygun görüldüğüne ilişkin Cumhurbaşkanlığı
tezkeresi (3/716)

13 Mart 1997

Türkiye Büyük Millet Meclisi
Başkanlığına

Görüşmelerde bulunmak üzere,
14 Mart 1997 tarihinde Finlandiya'ya gidecek olan Dışişleri
Bakanı ve Başbakan Yardımcısı
Prof. Dr. Tansu Çiller'in dönüşüne
kadar; Dışişleri Bakanlığı
ve Başbakan Yardımcılığına,
Millî Savunma Bakanı Turhan Tayan'ın vekâlet
etmesinin, Başbakanın teklifi üzerine, uygun
görülmüş olduğunu bilgilerinize sunarım.

 Süleyman Demirel

 Cumhurbaşkanı

BAŞKAN - Bilgilerinize sunulmuştur.

3. - Kazakistan Cumhuriyetine gidecek olan Devlet
Bakanı Namık Kemal Zeybek'e, dönüşüne
kadar, Devlet Bakanı Işılay Saygın'ın
vekâlet etmesinin uygun görüldüğüne
ilişkin Cumhurbaşkanlığı tezkeresi
(3/717)

14 Mart 1997

Türkiye Büyük Millet Meclisi
Başkanlığına

Görüşmelerde bulunmak üzere,
15 Mart 1997 tarihinde Kazakistan Cumhuriyetine gidecek olan Devlet
Bakanı Namık Kemal Zeybek'in dönüşüne
kadar; Devlet Bakanlığına, Devlet Bakanı
Işılay Saygın'ın vekâlet etmesinin,
Başbakanın teklifi üzerine, uygun görülmüş
olduğunu bilgilerinize sunarım.

 Süleyman Demirel 

 Cumhurbaşkanı

BAŞKAN - Bilgilerinize sunulmuştur.

Sözlü soru önergesinin geri alınmasına
dair bir önerge vardır; okutuyorum:

4. - Burdur Milletvekili Kâzım Üstüner'in,
(6/428) esas numaralı sözlü sorusunu geri aldığına
ilişkin önergesi (4/148)

Türkiye Büyük Millet Meclisi
Başkanlığına

Gündemin "Sözlü Sorular"
kısmının 148 inci sırasında
yer alan (6/428) esas numaralı sözlü soru önergeme
yazılı cevap aldığımdan, soru
önergemi geri alıyorum.

Gereğini saygılarımla arz ederim.

 Kâzım Üstüner

 Burdur

BAŞKAN -Sözlü soru önergesi
geri verilmiştir.

İki adet Meclis araştırması
önergesi vardır; okutup, bilgilerinize sunacağım.

Sayın milletvekilleri, birinci önerge
500 kelimeden fazla olduğu için özetini okutuyorum:

C)  GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Sıvas Milletvekili Temel Karamollaoğlu
ve 28 arkadaşının, Boğazlar ve Marmara
Denizinde uluslararası seyir yapan gemilerin oluşturduğu
tehlikelerin araştırılarak, alınması
gereken tedbirlerin belirlenmesi amacıyla Meclis araştırması
açılmasına ilişkin önergesi (10/175)
(1)

Türkiye Büyük Millet Meclisi
Başkanlığına

Boğazlar ve Marmara Denizinde seyir yapan gemilerin,
yerleşim merkezleri için oluşturduğu büyük
tehlikeler, acı tecrübelerle her zaman belleğimizdedir.
13 Şubat 1997 tarihinde Tuzla tersaneler bölgesinde
meydana gelen TPAO tanker yangını, Boğazlar
ile Marmara Denizinin karşı karşıya
bulunduğu büyük tehlikeleri bir kere daha gündeme
getirmiştir. 

Bir daha, bu ve buna benzer faciaların yaşanmaması
için, Boğazlar ile Marmara Denizinin karşı
karşıya bulunduğu sorunların tespiti ile
olası tedbirlerin alınmasına ve politikaların
belirlenmesine ışık tutacak bir Meclis araştırması
yapılmasını, Anayasanın 98, İçtüzüğün
104 ve 105 inci maddeleri gereğince, arz ve teklif ederiz.

  1. Temel Karamollaoğlu (Sıvas) 

  2. Mehmet Gözlükaya  (Denizli) 

  3. Ali Oğuz   (İstanbul)

  4. Ekrem Erdem  (İstanbul)

  5. Mehmet Ali Şahin  (İstanbul)

  6. Azmi Ateş  (İstanbul)

  7. Hayri Kozakçıoğlu  (İstanbul)

  8. Bahri Zengin  (İstanbul)

  9. Mukadder Başeğmez (İstanbul)

10. Hasan Ekinci  (Artvin)

11. Muzaffer Arıkan  (Mardin)

12. Mehmet Gölhan  (Ankara)

13. İsmail Karakuyu  (Kütahya)

14. Mehmet Fuat Fırat  (İstanbul)

15. Ertuğrul Eryılmaz  (Sakarya)

 

(1) (10/175) esas numaralı Meclis araştırması
önergesi tutanağa eklidir.

16. Fethi Acar    (Kastamonu)

17. Osman Yumakoğulları  (İstanbul)

18. Şevki Yılmaz   (Rize)

19. Muhammet Polat   (Aydın)

20. Naci Terzi    (Erzincan)

21. Mehmet Altan Karapaşaoğlu  (Bursa)

22. Yasin Hatiboğlu   (Çorum)

23. Zülfikar Gazi   (Çorum)

24. Mehmet Emin Aydınbaş  (İçel)

25. Saffet Benli   (İçel)

26. Feti Görür    (Bolu)

27. Bekir Sobacı   (Tokat)

28. Yaşar Canbay   (Malatya)

29- Abdullah Arslan   (Tokat)

Gerekçe: 

Bilindiği gibi, 13 Şubat 1997 tarihinde
Tuzla tersaneler bölgesinde meydana gelen TPAO tanker yangını,
ülkemizin denizlerinde, özellikle Türk Boğazlarında
karşı karşıya bulunduğu tehlike
ve uluslararası konvansiyonlar karşısındaki
sorumluluklarını yeniden gündeme getirmiştir.

Boğazlar ve Marmara Denizinde uluslararası
seyir yapan gemilerin, yerleşim merkezleri için oluşturduğu
büyük tehlikeler bulunmaktadır. Yakın
geçmişte İstanbul'un tümünü
tehdit eden ve ülke gündemini uzun sürelerle işgal
eden büyük gemi kazalarının unutulması
mümkün değildir. Ayrıca, çarpışmalar
ve çarpmalar nedeniyle ortaya çıkan can ve
mal kayıplarına yol açan kazalar da sıkça
görülmektedir. Bunlara ilaveten, İzmit (Gölcük)
Rafinerisi ve deniz üssü bölgesi ile Bandırma-Gemlik,
Tekirdağ (Haramidere) petrol dolum tesisleri bölgesi
gibi, kıyı sahil şeridi ve sanayi tesislerinin
bulunduğu yerlerde vuku bulacak gemi kazalarının
büyük felaketlere yol açması kaçınılmaz
görünmektedir. 

Boğazlar ve Marmara Denizinden geçen gemilerden,
aşağıda belirtilenler en büyük risk
grubunu oluşturmaktadır: Kimyasal ve biyolojik madde
taşıyan gemiler; yanıcı, parlayıcı,
patlayıcı madde taşıyan gemiler; akaryakıt
ve LPG taşıyan gemiler; radyoaktif ve sanayi artığı
taşıyan gemiler; askerî ve askerî maksatlı
gemiler. 

Bu gemilerde çıkması muhtemel
bir yangın veya çarpışmanın
denizlerimizde, özellikle söz konusu Türk Boğazları
ile Marmara Denizinde büyük can ve mal kayıpları
ile büyük boyutlarda çevre kirliliğine sebep
olacağı bir gerçektir. 

Montreux Anlaşması gereği, Türkiye'nin
1994 yılında yürürlüğe koyduğu
Boğazlar ve Marmara Bölgesi Deniz Trafik Düzeni
Hakkında Tüzük ve uygulamaları, ülkemize
seyir güvenliğini sağlamak üzere bu güzergâhtan
geçişleri düzenleme yetkisiyle birlikte, büyük
yükümlülükler getirmektedir.

Boğazlarla ilgili teknik düzenlemeleri yapacak,
finanse edecek kurum Türkiye Denizcilik İşletmeleri
(TDİ)'dir. Boğazlardaki kılavuzluk ve römorkaj
hizmetleri, seyir güvenliğiyle ilgili kıyı
tesisleri, gemi kurtarma ile yangın söndürme
görevleri bu kuruluşça yürütülmektedir;
ancak, bu Kurum, özelleştirme kapsamındadır.
Bu Kurum, diğer faaliyetleri yanında, Montreux Sözleşmesinden
doğan fener, tahlisiye hususlarınca büyük
paralar tahsil etmekte; ancak, özelleştirme mevzuatı
ve mevcut yapılanma gereği olarak, bu gelirleri, Türk
Boğazlarındaki seyir düzeninin iyileştirilmesi
için kullanamamaktadır. 

Boğazlarda seyir güvenliğiyle ilgili
teknik yükümlülüklerini yerine getiremediği
gerekçesiyle, ülkemiz; başta, üyesi bulunduğumuz
Uluslararası Denizcilik Örgütü (IMO) olmak
üzere, pek çok uluslararası platformda sert
tenkitlere uğramakta ve Montreux Anlaşmasının
Türkiye'ye Boğazlarla ilgili olarak tanıdığı
haklar yeniden tartışmaya açılmaya
çalışılmaktadır.

Bunlara ilaveten, Bağımsız Devletler
Topluluğu (BDT) petrolünü, dünya pazarlarına,
daha ekonomik olduğu gerekçesiyle, boru hatları
yerine tankerlerle ve Türk boğazlarını
kullanarak sevk etmek istemektedir. Bu talep, ülkemiz için
can ve mal güvenliği açısından kabul
edilemez niteliktedir. 

Türk boğazları ile Marmara Denizinden
geçişler konusunda uluslararası anlaşmaların
kendine tanıdığı hak ve vecibelerin idamesinde
ülkemizin büyük sıkıntıları
olduğu, sektörde görülen yetki kargaşası
ve koordinasyon eksikliklerinin uluslararası platformlarda
da Türkiye'yi sıkıntıya soktuğu
görülmektedir. 

Ortaya çıkan tablo, denizciliğin
bir ülke politikası olarak ele alınmasının
gerekliliğini açıkça göstermektedir.
Üyesi olduğumuz veya olmadığımız
uluslararası organizasyonlarda izlenecek politikalar dahil
olmak üzere, denizciliğin büyük ekonomik potansiyelinin
değerlendirilmesini de mümkün kılacak, çok
boyutlu, bir millî denizcilik politikasının
oluşturulması ve denizcilikle ilgili yetkilerin bir
idarede toplanarak yetki kargaşasının acilen
önlenmesinin, ülkemiz için kaçınılmaz
bir ihtiyaç olduğu görülmektedir.

Yukarıda belirtilen hususların Yüce
Mecliste yapılacak bir araştırmaya konu edilmesi
için, araştırma komisyonu kurulmasını,
Anayasanın 98, İçtüzüğün
104 ve 105 inci maddeleri gereğince arz ve teklif ederiz.

BAŞKAN - Bilgilerinize sunulmuştur.

Önerge, gündemde yerini alacak ve Meclis
araştırması açılıp açılmaması
konusunda öngörüşme, sırasında
yapılacaktır.

İkinci önergeyi okutuyorum:

2. - Tekirdağ Milletvekili Fevzi Aytekin ve
22 arkadaşının, Çernobil kazasının
yurdumuzda meydana getirdiği etkilerin araştırılarak,
alınması gereken tedbirlerin belirlenmesi amacıyla
Meclis araştırması açılmasına
ilişkin önergesi (10/176)

Türkiye Büyük Millet Meclisi
Başkanlığına

26 Nisan 1986 yılında Ukrayna'daki
Çernobil kazasının meydana gelmesinden sonra
yurdumuzdaki etkileri ve alınması gereken sağlık
ve eğitim sorunlarının belirlenmesi amacıyla
bir Meclis araştırması açılması
gereksiniminin zorunlu olduğu yaptığımız
araştırmalarla anlaşıldığından,
bu önergeyi vermiş bulunmaktayız.

Biliyoruz ki, dünyamız bir bilgi çağı
yaşamaktadır. Bizim de yurdumuzda atom santrallarının
devreye girdiği bugünlerde, herhangi bir kaza neticesinde,
vatandaşlarımızın, özellikle sağlık
açısından ne gibi tedbirler alacaklarını
bilmeleri, en tabiî haklarıdır. Kazaların
olmasını, kesinlikle, kimse istemez; ama, bizler
bu konuda neler biliyoruz? Öyle inanıyoruz ki, özellikle
sağlık yönünden bu konuda halkımızın
hiçbir bilgisi olmadığı bir gerçektir.


Çernobil kazasından sonra yurdumuzda
birçok çalışmalar yapılmıştır;
fakat, bunlar, patlamanın hemen akabinde olduğu için,
insanlar üzerindeki hastalık oranı belirlenememiştir.
Uzmanların verdiği bilgilere göre, atomda etkilenme,
olay tarihinden on yıl sonra başlamakta, yaklaşık
olarak kırk elli yıl veya daha fazla sürelerde
kendini göstermektedir. Halbuki, bizde görüyoruz
ki, bazı kurumların çalışmaları
bu ilk yıllarda yapıldığından
ve halkımıza da panik olmaması açısından
gerçek veriler saklanmıştır veya çok
iyi bir çalışma yapılamamıştır.
Kaldı ki, kemiğe yerleşen ve yarı ömrü
kırk yıl olan sezyum 137 kan yapıcı
organ olan çocuk kemik iliğini kırk yıl
sonra radyasyona uğratır. Yine biliyoruz ki, İsveç,
ilerlemiş teknolojisine rağmen patlamadan 4 gün
sonra bu olayı dünyaya ilan etti ve bizler de, yurdumuzda,
ancak ondan sonra çeşitli tedbirler almaya başladık.
 Demek ki, bu işle ilgili kuruluşlarımızın,
pek gerekli alet, edevat veya teknolojik bilgilerinin yeterli
olmadığıdır. Bu da, bu önergemizi
vermekte ne kadar haklı olduğumuzu göstermektedir.

Ayrıca, o zamanın Atom Enerji Kurulu
Başkanı "bu verileri kamuoyuna yansıtırsak,
her uzman kendisine göre yorum yapacak, kimi doğru, kimi
yanlış; radyoaktivitenin ne olduğunu bilmeyen
halkımız bunları ne yapsın; onların
öğrenmek istediği, tehlike var mı yok mu?
Ben de, uzmanlara ve elimizdeki verilere dayanarak hiçbir
tehlike olmadığını sürekli söyledim"
diyor. Böyle önemli bir konuda Türk Halkının
bilgilendirilmemesi düşüncesi ne kadar sorumsuzluksa,
yine, zamanın Bakanı televizyonlara çıkıp
çay içtiğinde tehlike olmadığını
halkımıza beyan etmesi de yanlıştı.
Ancak, her ikisinin de çok iyi bildikleri bir gerçek
vardı ki, radyasyona yakalanan insanların hastalıkları
on yıl sonra kendini göstermesiydi. 

Havaya çıkan bu zehirli gazlar doğanın
dengesini bozarak insanları, hayvanları, bitkileri
ve suları etkilemektedir. Onun için, bu olayı
önemsizmiş gibi göstermek büyük yanlışlık
olur. Işınım, hem ışınım
hastalığı verdiği gibi hem de tiroit kanseri
yapmaktadır. Özellikle anne, hamileliğin dölütün
organlarının geliştiği dönemde ışınıma
uğramışsa, bebeğin zarara uğraması
kaçınılmazdır. Radyoaktif buluttan
yağmurla yeryüzüne inen radyoaktif maddeler, mevcut
bitki örtüsünü, özellikle çay
ve fındık bahçelerini etkileyerek, bunları
kontamize etmiştir. Hatta, Trakya ve Karadeniz kıyılarında
çevresel doğal gamma radyasyon düzeylerindeki
yükselmeler, Atom Kurumunca da belirlenmiştir. Karadeniz
kıyısındaki, en yüksek, Karasu bölgesinde
tespit edilmiştir. Yine, Trakya bölgesinde Büyükismailce
ile Tekirdağ bölgeleri karşılaştırıldığında,
oranın 19,5 kat radyasyon farkı olduğu görülür.
Yine, Büyükismailce ile Karadeniz kıyısı
olan Fındıklı'yı karşılıştırırsak,
Fındıklı'da Büyükismailce'ye göre
4,2 kat daha fazla olduğunu görmekteyiz. Eğer, tüm
ortalama değerleri göz önünde tutarsak, kirlilik
oranının çok daha fazla olduğunu tespit
etmiş oluruz. İşte, bu tespitler tek tek elde
edilmiş; ama, sağlık yönünden, buralarda
etkilenen insanlarımız periyodik olarak kontrol
altına alınamamışlardır. Bu
yörelerde insanlarımızı ve yurdumuzun
tüm insanları sağlıklı yaşamaları
en tabiî hakları olduğu bir gerçektir;
çünkü, yaşam, şakaya gelmez. Devletimiz
de, bu konuda her türlü tedbiri almak ve aldırmak
mecburiyetindedir. Bu bölgelerdeki insanlarımız
bugünden itibaren hemen kontrol altına alınmalıdır;
çünkü, sağlıklı nesillerin
yetişmesini sağlamak hepimizin görevidir. Ayrıca,
insanlarımızın eğitilmesi için
Millî Eğitim Bakanlığı tarafından
okullar açılması, öğrencilerimizin
bu konuyla ilgili bilgilenmeleri gerektiği inancındayız.

Sonuç olarak, Türk Halkının
sağlığını ilgilendiren bu olayı
araştırıp, alınması gereken
sağlık ve eğitim konularının belirlenmesi
açısından bir Meclis araştırması
açılması gereği bir gerçektir.
Anayasamızın 98 inci, İçtüzüğün
104 ve 105 inci maddeleri uyarınca bir Meclis araştırması
açılması hususunu müsaadelerinize arz
ve teklif ederiz. 12.03.1997

1. Fevzi Aytekin      (Tekirdağ)

2. Ayhan Gürel      (Samsun)

3. Abdullah Turan Bilge     (Konya)

4. Müjdat Koç      (Ordu)

5. Mustafa Güven Karahan (Balıkesir)

  6. Bayram Fırat Dayanıklı
 (Tekirdağ)

  7. Mehmet Cevdet Selvi  (İstanbul)

  8. Fikret Uzunhasan   (Muğla)

  9. Tuncay Karaytuğ   (Adana)

10. Mehmet Aydın   (İstanbul)

11. Emin Karaa  (Kütahya)

12. Yüksel Aksu   (Bursa)

13. Bekir Yurdagül   (Kocaeli)

14. Metin Bostancıoğlu   (Sinop)

15. Mustafa İstemihan Talay  (İçel)

16. Cafer Tufan Yazıcıoğlu  (Bartın)

17. Mustafa Karslıoğlu   (Bolu)

18. Çetin Bilgir   (Kars)

19. Necati Albay   (Eskişehir)

20. Ali Ilıksoy   (Gaziantep)

21. Atilla Mutman   (İzmir)

22. Hikmet Sami Türk   (Trabzon)

23- Hilmi Develi   (Denizli)

HALİL İBRAHİM ÖZSOY (Afyon)
- Sayın Başkan...

BAŞKAN - Buyurun efendim.

HALİL İBRAHİM ÖZSOY (Afyon)
- 19 uncu Dönemde, 1994'te, Çernobil'in geç
ve erken, sağlık ve eğitime olan tesirleri konusunda
bir araştırma komisyonu kurulmuş; rapor hazırlanmış,
Büyük Millet Meclisinde de okunmuş, tasvip görmüş
ve kaldırılmıştı. Şimdiki
araştırma önergesi, sanki böyle bir şey
yapılmamış veya az yapılmış,
eksik yapılmış havasında verilmektedir.
O araştırma dörtbuçuk ay sürmüş,
tüm olaylar baştan aşağı tetkik edilmiş,
sorumlular hakkında her türlü inceleme yapılmış
ve dosyasına konulmuştur. Yeniden ele alınmasını
anlamak mümkün değildir.

Arz ederim.

BAŞKAN - Teşekkür ederim. 

Yetersayıda sayın milletvekili böyle
bir talepte bulundular; normal, İçtüzüğümüze
uygun prosedürü, süreci işletiyoruz. 

HALİL İBRAHİM ÖZSOY (Afyon)
- Arka arkaya böyle açılırsa olmaz ki...

BAŞKAN - İlgili imza sahibi arkadaşlarımız,
herhalde, sizin yaptığınız uyarıyı
da dikkate alacaklardır; ancak, biz, bu önergeyi Genel
Kurulun bilgilerine sunmak ve önergeye gündemdeki yerini
aldırıp, Meclis araştırması
açılıp açılmaması konusundaki
öngörüşmenin de sırasında yapılacağını
duyurmak durumundayız. 

Sayın milletvekilleri, Başbakanlığın,
Anayasanın 82 nci maddesine göre verilmiş bir
tezkeresi vardır; okutup, oylarınıza sunacağım:

B)  TEZKERELER VE ÖNERGELER (Devam)

5. - Turizm Bakanı Bahattin Yücel'in
İsrail ve Filistin'e yaptığı resmî
ziyarete katılacak milletvekillerine ilişkin Başbakanlık
tezkeresi (3/718)

Türkiye Büyük Millet Meclisi
Başkanlığına

Turizm Bakanı Bahattin Yücel'in, görüşmelerde
bulunmak üzere bir heyetle birlikte 26-28 Ocak 1997 tarihlerinde
İsrail ve Filistin'e yaptığı resmî
ziyarete, ekli listede adları yazılı milletvekillerinin
de iştirak etmeleri uygun görülmüş
ve bu konudaki Bakanlar Kurulu kararının sureti
ilişikte gönderilmiştir.

Anayasamızın 82 nci maddesine göre
gereğini arz ederim.

 Prof. Dr. Necmettin Erbakan

 Başbakan

 LİSTE:

Cefi Jozef Kamhi      (İstanbul)

Mukadder Başeğmez (İstanbul)

BAŞKAN - Kabul edenler... Kabul etmeyenler...
Tezkere kabul edilmiştir.

Sayın milletvekilleri, Danışma
Kurulunun bir önerisi vardır; okutup, oylarınıza
sunacağım:

IV. - ÖNERİLER

A)  DANIŞMA KURULU ÖNERİLERİ

1. - 192 sıra sayılı Karayolları
Trafik Kanununda Değişiklik Yapılması
Hakkında Kanun Teklifinin gündemdeki yerine ilişkin
Danışma Kurulu Önerisi

Danışma Kurulu Önerisi

No: 59                                          
                                                     Tarihi: 18.3.1997

Gündemin "Kanun Tasarı ve Teklifleriyle
Komisyonlardan Gelen Diğer İşler" kısmının
72 nci sırasında yer alan 192 sıra sayılı
Karayolları Trafik Kanununda Değişiklik Yapılması
Hakkında Kanun Teklifinin bu kısmın 7 nci
sırasına alınmasının Genel
Kurulun onayına sunulması Danışma Kurulunca
uygun görülmüştür.

  Hasan Korkmazcan

  Türkiye Büyük Millet Meclisi

  Başkanı Vekili

 Temel Karamollaoğlu Zeki Çakan Ali Rıza
Gönül

 RP Grubu ANAP Grubu DYP Grubu

 Başkanvekili Başkanvekili Başkanvekili

 Hikmet Uluğbay Nihat Matkap

 DSP Grubu CHP Grubu

 Başkanvekili Başkanvekili

BAŞKAN - Kabul edenler... Kabul etmeyenler...
Danışma Kurulu önerisi kabul edilmiştir.

Sayın milletvekilleri, Doğru Yol Partisi
ile Refah Partisi Gruplarının, İçtüzüğün
19 uncu maddesine göre verilmiş müşterek
bir önerisi vardır; önce okutup işleme
alacağım, sonra oylarınıza sunacağım:

B)  SİYASÎ PARTİ GRUBU ÖNERİLERİ

1. - Genel Kurulun 19.3.1997 Çarşamba
ve 20.3.1997 Perşembe günlerindeki çalışma
süresine ilişkin RP ve DYP gruplarının
müşterek önerisi

Türkiye Büyük Millet Meclisi
Başkanlığına

Danışma Kurulunun 18.3.1997 Salı
günü yapılan toplantısında siyasî
parti grupları arasında oybirliği sağlanamadığından,
Gruplarımızın aşağıdaki
müşterek önerisinin, İçtüzüğün
19 uncu maddesi gereğince Genel Kurulun onayına sunulmasını,
saygılarımızla arz ederiz.

 Ali Rıza Gönül Temel Karamollaoğlu

 DYP Grup Başkanvekili RP Grup Başkanvekili

Öneri:

Genel Kurulun 19.3.1997 Çarşamba ve
20.3.1997 Perşembe günlerinde çalışmalarını
saat 23.00'e kadar sürdürmesi önerilmiştir.

NİHAT MATKAP (Hatay) - Sayın Başkan,
önerinin aleyhinde söz istiyorum.

BAŞKAN - Buyurun Sayın Matkap.

NİHAT MATKAP (Hatay) -Sayın Başkan,
değerli milletvekilleri; biraz önce okunan, Refah Partisi
Grubu ile Doğru Yol Partisi Grubunun, Meclis İçtüzüğünün
19 uncu maddesine göre vermiş bulundukları öneriye
neden karşı olduğumu izah etmek üzere söz
almış bulunmaktayım; sözlerime başlarken,
sizleri saygıyla selamlıyorum.

Değerli milletvekilleri, iki grup tarafından
verilmiş bulunan öneri, Genel Kurulun çarşamba
ve perşembe günleri saat 15.00'ten 23.00'e kadar çalışmasını
öngörüyor. 

Değerli arkadaşlarım, Meclis çalışma
saatlerinin uzamasına karşı olmadığımızı,
öncelikle belirtmek isterim. 

İBRAHİM HALİL ÇELİK
(Şanlıurfa) - Bravo! 

NİHAT MATKAP (Devamla) - Ancak, Danışma
Kurulunda bu öneriye katılmamamızın
bir gerekçesi var. Eğer, bu öneriye katılmış
olsaydık, bir anlamda "Kanun Tasarı ve Teklifleriyle
Komisyonlardan Gelen Diğer İşler" bölümünün
5 inci sırasında yer alan, Yurtdışında
Bulunanların Sosyal Güvenlikleri Hakkında Borçlanma
Kanunu Tasarısına, dolaylı da olsa, örtülü
de olsa destek vermiş olurduk.

Değerli milletvekilleri, bu tasarının
kanunlaşıp uygulamaya geçmesi halinde ne kadar
sakıncalarla karşı karşıya kalacağımızı
defalarca burada izah ettik, diğer gruplar da izah etti. İşçi
kesimi, işveren kesimi, halen, her gün, bu tasarıyla
ilgili aleyhte görüşlerini açıklıyor.


Değerli milletvekilleri, bu vesileyle tekrar
hatırlatmak istiyorum; bu tasarının mutlaka
geri çekilmesi gerekir. Belki de tasarının
kanunlaşıp uygulamaya geçmesinden sonra geçecek
beş altı yıl içerisinde herhangi bir
sıkıntıyla karşılaşmayacağız;
ancak, beşinci altıncı yıldan sonra,
bu uygulama, hem sosyal güvenlik sistemimizi felce uğratacak
hem bütçemiz için çok ciddî bir
tehdit unsuru oluşturacaktır. Bütçedeki
gelirlerimizin önemli bölümünü, belki
de bu düzenleme nedeniyle bu fona aktarmak durumunda kalacağız;
ancak, değerli İktidar grupları, eğer bu
tasarıyı geri çekerlerse veya bu tasarıyı
atlayarak diğer kanun tasarı ve tekliflerinin görüşülmesine
dair bize bir söz verirlerse, bu öneriyi biz de destekleriz.
Bizim amacımız, çalışma saatlerinin
uzatılmasına karşı çıkmak
değildir, tekrar ediyorum. 

Değerli arkadaşlarım, bu konudaki
düşüncelerimizi açıklamak ve bu
öneriye neden karşı olduğumuzu sizlere tekrar
arz etmek üzere bu sözü aldım; hepinize
teşekkür ediyor; saygılar sunuyorum.

BAŞKAN - Önerinin lehinde, Sayın
Karamollaoğlu; buyurun.

TEMEL KARAMOLLAOĞLU (Sıvas) - Sayın
Başkan, kıymetli milletvekili arkadaşlarım;
bu önerinin lehinde söz aldım. 

Sayın Matkap'a teşekkür ediyorum
öncelikle; çünkü, prensip itibariyle, Meclisin
çalışma saatlerinin uzatılmasına
itirazlarının olmadığını
belirterek, "ancak, şu anda gündemde bulunan,
yurt dışında çalışanların
emeklilikleriyle ilgili kanun tasarısına da böylece
bir öncelik tanınmış olacağından
dolayı, bugün için iştirak edemedik"
dediler. Tabiî, buna da saygı duyuyorum; ancak -elbette,
biz, bütün kanunların ittifak içerisinde
geçmesini arzu ederiz, gönlümüz bunu arzu
eder- her yerde bu ittifakı sağlamamız mümkün
olmayabilir; bu konuda da sağlayamadık; bundan dolayı,
esas itibariyle, Meclisin daha verimli çalışmasını
sağlayacak bir teklifin reddedilmesini pek uygun bulmadığımı
arz etmek istiyorum.

Önümüzdeki hafta için -aslında,
arkadaşlarımız buna da sıcak bakmışlardı;
bir bilgi vermek maksadıyla söylüyorum- aslında,
prensip itibariyle, Meclis Genel Kurulunu salı, çarşamba,
perşembe günlerine ilaveten cuma günleri de çalıştırmak
istiyoruz. Bütün gruplar, bu konuda hemen hemen ittifak
ettiler; fakat, bu hafta için cuma günü erken
olur; arkadaşlarımızın birtakım
programları ve randevuları olabilir diye, biz, bunu
daha sonra gündeme getirmeyi uygun bulduk. Bundan dolayı,
arkadaşlarımıza bir bilgi kabilinden bunu
da arz etmeyi faydalı gördüm. Çalışmaların
başarılı olmasını temenni ediyorum.


Grupların bu önerimize müspet oy
vereceklerini ümit ediyor; saygılar sunuyorum efendim.
(RP sıralarından alkışlar)

BAŞKAN - Teşekkür ediyorum.

HİKMET ULUĞBAY (Ankara) - Sayın
Başkan...

BAŞKAN - Buyurun Sayın Uluğbay.

HİKMET ULUĞBAY (Ankara) - Zabıtlara
muntazam geçirilmesi için ifade etmek istiyorum;
Genel Kurulun cuma günü çalışması,
gelecek pazartesi günü Danışma Kurulunda
tekrar müzakere edilip karara bağlanacak; alınmış
bir karar yoktur.

BAŞKAN - Teşekkür ederim.

Başka söz talebi?.. Yok.

Oylarınıza sunuyorum: Doğru Yol
Partisi ve Refah Partisi Gruplarının ortak önerisini
kabul edenler... Kabul etmeyenler... Öneri kabul edilmiştir.


Sayın milletvekilleri, İçtüzüğün
37 nci maddesine göre verilmiş, iki adet doğrudan
gündeme alınma önergesi vardır; ayrı
ayrı okutup, işleme koyacağım ve oylarınıza
sunacağım. 

İlk önergeyi okutuyorum:

III. - BAŞKANLIĞIN GENEL KURULA
SUNUŞLARI (Devam)

B)  TEZKERELER VE ÖNERGELER (Devam)

6. - Konya Milletvekili Ahmet Alkan'ın,
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulüne Dair Kanun
Teklifinin (2/124) doğrudan gündeme alınmasına
ilişkin önergesi (4/149)

Türkiye Büyük Millet Meclisi
Başkanlığına

Tarafımca hazırlanarak 14.3.1996 tarihinde
Türkiye Büyük Millet Meclisi Başkanlığına
sunulan Yükseköğretim Kurumları Teşkilatı
hakkında 41 Sayılı Kanun Hükmünde
Kararnamenin Değiştirilerek Kabülüne Dair
(2/124) esas numaralı Kanun Teklifim, 5.6.1996 tarihinde
sevk edildiği Plan ve Bütçe Komisyonunda, görüşme
yapılmadan bugüne kadar bekletilmektedir. 

Teklifimin, İçtüzüğün
37 nci maddesinin ikinci fıkrasına göre doğrudan
doğruya gündeme alınmasını Yüce
Meclisin takdirlerine arz ederim. 

Saygılarımla.       Ahmet Alkan

                                                
                                                    Konya

BAŞKAN - Sayın Ahmet Alkan, teklif sahibi
olarak; buyurun.

Sayın Alkan, süreniz 5 dakikadır.

AHMET ALKAN (Konya) - Sayın Başkan,
değerli milletvekilleri; bilindiği gibi, Konya, tarihi
içinde, hep üniversite şehri, bir ilim irfan
şehri olagelmiş. Şu anda da, Selçuk Üniversitesiyle
38 bin öğrenciye hizmet vermekten gurur duyuyor. Ancak,
gerek Konya'nın sahip olduğu potansiyel, gerekse, bir
üniversitenin, 38 bin öğrenci, 3 bin öğretim
üyesi gibi kontrolü, denetimi oldukça zor boyutlara
gelmiş olması, aşırı büyümüş
olması, Konya'nın gündemine ikinci bir üniversiteyi
getirmiş bulunmaktadır. 

Özellikle de, Konya'nın son yıllarda
hızla sanayileşmeye başlaması, 1970
yılında kurulan, daha sonra Selçuk Üniversitesi
bünyesine mühendislik-mimarlık fakültesi
olarak katılan Konya Devlet Mühendislik-Mimarlık
Akademisinin, Üniversite bünyesi içerisinde,
15 bölüme, 4 bini aşkın öğrenciye,
200'ün üzerinde öğretim elemanına sahip
hale gelmesi, artık, mevcut fakülte bünyesinin
Mühendislik Fakültesine dar gelmeye başlaması,
yine Konya'nın gündemine ikinci bir üniversiteyi,
özellikle de teknik üniversiteyi getirmiş bulunmaktadır.

Biz, bu konuda, sadece siyasî bir karar olsun
diye ya da sadece siyaseten bir kanun teklifi hazırlamadık.
1994 yılında, bütün sivil toplum kuruluşlarının
iştirakiyle kurduğumuz Konya'ya Teknik Üniversite
Kazandırma Komitesi bünyesinde, gerek Konyalı
hemşerilerimizi, sivil toplum örgütlerini, dernekleri,
vakıfları, meslek odalarını gerekse
siyasî partileri bir araya getirerek, şu anda elimde
bulunan ciddî bir çalışmayı,
bir araştırmayı yaptırdık ve
gördük ki, Konya, gerek potansiyeli itibariyle gerekse
teknik üniversitenin nüvesini teşkil etmesini
arzu ettiğimiz Mühendislik-Mimarlık Fakültesi,
akademik potansiyeliyle, öğrenci potansiyeliyle bir teknik
üniversiteye dönüşebilecek hazır altyapıyı
oluşturmaktadır. Bu konuda, bütün siyasîlerimizle
-başta Sayın Başbakan ve Sayın Bakan
olmak üzere- ittifak içerisindeyiz. Ümit ediyor
ve umuyorum ki, Yüce Heyetinizden, teknik üniversite
kurulması yolundaki teklifimizin doğrudan gündeme
alınması kabul edilir ve akabinde kuruluş
kanunu da çıkarsa, gerek Konya'ya gerekse Konya'nın
çevresinde yaşayan insanlarımıza çok
büyük bir hizmet yapılmış olacaktır.


Bilinmektedir ki, bugün, bir küçük
devlet memurunun maaşı, dışarıda
okuyan bir öğrencinin rutin masraflarını
dahi karşılayamaz duruma düşmüştür.
Bu bakımdan, gerek Konya içerisinde okuyan gerekse
Konya'ya yakın çevreden gelen öğrencilerimizin,
ucuz, kolay ve huzurlu bir şehir olan Konya'da okuma imkânlarını
temin etmek de Yüce Meclisimizin görevleri arasındadır
diye düşünüyorum. Ümit ediyor ve bekliyorum
ki, teklifimiz, bütün milletvekillerimizin, bütün
siyasî partilerimizin katılımıyla Yüce
Meclisin gündemine alınacak ve sonra da, Konya, hak
ettiği bir teknik üniversiteye kavuşacaktır.

Bu dilekle, hepinizi, sevgi ve saygıyla selamlıyorum
efendim. (ANAP sıralarından alkışlar)

BAŞKAN - Başka söz talebi?.. Yok.

Önergeyi oylarınıza sunuyorum:
Kabul edenler... Kabul etmeyenler... Önerge kabul edilmiştir.

İkinci önergeyi okutuyorum:


7. - Nevşehir Milletvekili Abdulkadir Baş'ın,
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulü Hakkında
2809 Sayılı Kanuna Bir Ek Madde Eklenmesi Hakkında
Kanun Teklifinin (2/281) doğrudan gündeme alınmasına
ilişkin önergesi (4/150)

Türkiye Büyük Millet Meclisi
Başkanlığına

Tarafımca hazırlanarak 6.5.1996 tarihinde
Türkiye Büyük Millet Meclisi Başkanlığına
sunulan Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulü Hakkında
2809 Sayılı Kanuna Ek ve Geçici Maddeler
Eklenmesi ve 78 ve 190 Sayılı Kanun Hükmünde
Kararnamelerde Değişiklik Yapılmasına
İlişkin (2/281) esas numaralı Kanun Teklifim,
3.6.1996 tarihinde sevk edildiği Plan ve Bütçe
Komisyonunda, görüşme yapılmadan bugüne
kadar bekletilmektedir.

Teklifimin, İçtüzüğün
37 nci maddesinin ikinci fıkrasına göre, doğrudan
doğruya gündeme alınmasını Yüce
Meclisin takdirlerine arz ederim.

Saygılarımla.

 Abdulkadir Baş

 Nevşehir

BAŞKAN - Sayın Baş, teklif sahibi
olarak, buyurun efendim.

ABDULKADİR BAŞ (Nevşehir) - Sayın
Başkan, değerli milletvekilleri; Nevşehir İlinde
"Damat İbrahim Paşa Üniversitesi"
adıyla yeni bir üniversite kurulmasına dair
kanun teklifimizin, İçtüzüğün
37 nci maddesine göre doğrudan Genel Kurul gündemine
alınması için söz almış
bulunuyorum; Heyetinizi saygıyla selamlıyorum.

Değerli milletvekilleri, sözlerime, Çanakkale
şehitlerimizi rahmetle anarak başlamak istiyorum.

Birçoğunuzun gezip gördüğünü
ümit ettiğim Nevşehir, tabiî ve tarihî
güzellikleri bağrında taşıyan bir
ilimizdir; 2 milyona yakın yerli ve yabancı turistin
ziyaret ettiği önemli bir turizm merkezidir.

İç Anadolu'nun ortasında, kültürel
zenginliği olan ve sosyal yönden gelişmiş
bir ilimizdir. Hava ve karayoluyla ulaşım imkânı
olan, Ankara, Kayseri ve Konya gibi önemli kültür
ve eğitim merkezlerine yakın olan bir ildir. Ayrıca,
Hacı Bektaş Veli gibi büyük bir düşünürü
bağrında taşıyan ve onun aydınlığını
yaşayan bir ilimizdir. 

Dünyanın sayılı turizm
merkezlerinden birisi olması sebebiyle, geleceğin önemli
bir dinlenme ve eğitim merkezi olarak düzenlenmesinde
zaruret vardır. 

Eğitim ve öğretim bakımından
önemli mesafe alan ilimizde, 53 916 öğrenci eğitim
görmektedir.

Nevşehir'de, Erciyes Üniversitesine bağlı
Turizm İşletmeciliği Yüksekokulu ve Sağlık
Yüksekokulu bulunmaktadır.

Bu yıl, üniversite imtihanı için
3 500 öğrencimiz başvurmuştur. 

Nevşehir Halkı, üniversitenin kurulmasını
fevkalade arzulamaktadır. Bu itibarla "Nevşehir
İli Kalkınma ve Üniversite Yaptırma,
Yaşatma Vakfı" adı altında bir
vakıf kurulmuştur. Üniversite için, 6
033 226 metrekaresi tahsisli olup, toplam 6 227 907 metrekare
arsa temin edilmiştir. Erciyes Üniversitesi Rektörlüğüyle
irtibat kurulurak, mutabık kalındığı
şekilde, bedelleri vakıf ve Nevşehirli işadamları
tarafından karşılanmak üzere, bu yıl,
fakülte için hazırlanan üç ayrı
binanın temeli atılacaktır. 750 milyara mal
olacağı tahmin edilen bu binaların bedeli taahhüt
edilmiştir.

Değerli milletvekilleri, görüldüğü
gibi, Nevşehirliler bu hususta çok azimlidirler.
Nevşehir, üniversiteye layıktır. Nevşehir'in,
Nevşehir olarak kuruluşunu ve ilk imarını
temin eden, Türkiye'de ilk matbaayı kuran Nevşehirli
Damat İbrahim Paşanın adını
taşıyan bir üniversitenin kurulmasına
ilişkin kanun teklifimin, Genel Kurulun gündemine alınması
lehinde oy kullanılmasını Yüce Heyetinizden
istirham ediyorum. Biraz önce, Konya'ya teknik üniversite
kurulmasıyla ilgili kanun teklifinin doğrudan gündeme
alınmasıyla ilgili önergenin kabulü de
bu ümidimizi artırmıştır. 

Şahsım ve Nevşehirli hemşerilerim
adına Yüce Heyetinizi saygıyla selamlıyorum.
(ANAP sıralarından alkışlar)

BAŞKAN - Başka söz talebi?.. Yok.

Önergeyi oylarınıza sunuyorum:
Kabul edenler... Kabul etmeyenler... Önerge kabul edilmiştir.

Sayın milletvekilleri, gündemin "Özel
Gündemde Yer Alacak İşler" kısmına
geçiyoruz.

Genel Kurulun 13.3.1997 tarihli 68 inci Birleşiminde
alınan karar gereğince, bu kısımda yer
alan, 1 Mayıs günü meydana gelen olaylar konusundaki
179 sıra sayılı ve taşkömürü
üretimindeki sorunlar konusundaki 180 sıra sayılı
Meclis araştırması komisyonları raporlarını
görüşeceğiz.

V. - GENSORU, GENEL GÖRÜŞME,
MECLİS SORUŞTURMASI VE

MECLİS ARAŞTIRMASI

A)  GÖRÜŞMELER

1. - Kocaeli Milletvekili Şevket Kazan ve
15 arkadaşının, İstanbul Kadıköy'de
1 Mayıs günü meydana gelen olaylarda gerekli
tedbirlerin alınmadığı iddialarını
araştırmak amacıyla Meclis araştırması
açılmasına ilişkin önergesi ve
(10/67) esas numaralı Meclis Araştırması
Komisyonu raporu (S. Sayısı : 179) (1)

BAŞKAN - Şimdi, 1 inci sırada
yer alan, Kocaeli Milletvekili Şevket Kazan ve 15 Arkadaşının,
İstanbul Kadıköy'de 1 Mayıs günü
meydana gelen olaylarda gerekli tedbirlerin alınmadığı
iddialarını araştırmak amacıyla
Anayasanın 98 inci, İçtüzüğün
104 ve 105 inci maddeleri uyarınca bir Meclis araştırması
açılmasına ilişkin önergesi üzerinde
kurulan (10/67) esas numaralı Meclis Araştırması
Komisyonunun raporu üzerindeki görüşmelere
başlıyoruz.

Sayın Komisyon?.. Burada.

Sayın Hükümet?.. Burada.

Sayın milletvekilleri, İçtüzüğümüze
göre, Meclis araştırması komisyonu raporu
üzerindeki görüşmede ilk söz hakkı,
Meclis araştırması önergesi sahibine
aittir. Daha sonra, İçtüzüğümüzün
72 nci maddesine göre, siyasî parti grupları
adına birer üyeye, şahısları adına
iki üyeye söz verilecektir. Ayrıca, istemleri
halinde, Komisyon ve Hükümete de söz verilecek;
bu suretle, Meclis araştırması komisyonu raporu
üzerindeki görüşme tamamlanmış
olacaktır. 

Konuşma süreleri, Komisyon, Hükümet
ve siyasî parti grupları için 20'şer
dakika, önerge sahipleri ve şahıslar için
10'ar dakikadır. 

Komisyon raporu, 179 sıra sayısıyla
bastırılıp dağıtılmıştır.

Rapor üzerinde söz alan sayın milletvekillerinin
isimlerini okuyorum: Önerge sahibi olarak söz talebi
yok. Grupları adına, Doğru Yol Partisi Grubu
adına Sayın Necati Çetinkaya, Cumhuriyet
Halk Partisi Grubu adına Sayın Eşref Erdem.


Önerge sahibi söz istiyor mu?.. İstemiyor.

Doğru Yol Partisi Grubu adına Sayın
Necati Çetinkaya; buyurun. (DYP sıralarından
alkışlar)

Sayın Çetinkaya, süreniz 20 dakikadır.


DYP GRUBU ADINA M. NECATİ ÇETİNKAYA
(Konya) - Sayın Başkan, değerli milletvekilleri;
konuşmama başlamadan önce, 18 Mart Çanakkale
Zaferinde, başta, büyük komutan Mustafa  Kemal
ve arkadaşlarını ve aynı zamanda, 
Çanakkale  Müstahkem Mevkiler Komutanı Cevat

 

(1) 179 S. Sayılı Basmayazı
tutanağa eklidir.

Paşa ve onun komutasında görev
alan 253 bin şehidi ve geride kalan gazileri rahmet ve minnetle
anıyor ve büyük Akif'in, onlar için yazdığı
çok güzel şu şiiri okuyorum:

"Vurulup tertemiz alnından uzanmış
yatıyor;

Bir Hilâl uğruna, ya Rab, ne Güneşler
batıyor!


Ey, bu topraklar için toprağa düşmüş,
asker!

Gökten ecdad inerek öpse o pâk alnı
değer.

Ne büyüksün ki kanın kurtarıyor
Tevhid'i...

Bedir'in arslanları ancak, bu kadar şanlı
idi...

Sana dar gelmeyecek makberi kimler kazsın?

'Gömelim gel seni tarihe!' desem, sığmazsın.

Herc ü merc ettiğin edvâra da yetmez
o kitap...

Seni ancak ebediyetler eder istiâp.

'Bu, taşındır' diyerek Kâbe'yi
diksem başına;

Rûhumun vahyini duysam da geçirsem taşına;

Sonra gök kubbeyi alsam da, ridâ namiyle,

Kanıyan lâhdine çeksem bütün
ecramiyle;


Türbedârın gibi tâ fecre
kadar bekletsem;

Gündüzün fecr ile âvizeni lebrîz
etsem; 


Ey şehid oğlu şehid, isteme benden
makber, 

Sana âguşunu açmış
duruyor Peygamber."

Ruhları şad olsun. (Alkışlar)

Sayın Başkan, değerli milletvekilleri;
Partim adına, geçtiğimiz yıl İstanbul'da
yaşanan ve hepimizi üzen, 1 Mayısta meydana
gelen olaylarla ilgili söz almış bulunuyorum.
Konuşmama başlamadan önce, hepinizi saygıyla
selamlıyorum. 

Hepinizin bildiği gibi, yıkıcı
ve bölücü unsurların ortak amacı,
ülkemizdeki mevcut rejimin tüm kurumlarıyla yıkılmasını
sağlamak ve yerine, kendi ideolojisine uygun bir yönetim
biçimi getirmektir. 12 Eylül 1980 öncesi, özellikle
Marksist ve Leninist ideolojiye sahip örgütler bu yönde
birçok eylemlerde bulunarak, ülkeyi kargaşaya
ve terör ortamına sokmuşlardır. 1990
ve 1991 yıllarında, Sovyet Rusya'daki komünist
rejimin çökmesiyle, bu gruplar destek ve kaynağını
kaybederek, eskisi gibi taban bulamamaya başlamıştır.


Sayın milletvekilleri, bildiğiniz gibi,
yıllardır kaynağını milletimize
yabancı ideolojilerden alan yıkıcı
faaliyetlerden olan Marksist ve Leninist düşünceye
sahip bazı hainler ve bölücü unsurlar, ülkemiz
insanlarını Türk-Kürt, laik-antilaik,
Alevî-Sünnî olarak kamplara bölerek çatışma
ortamını hazırlamaya çalışmışlardır;
ancak, halkımızın sağduyusu, kendilerine
çatışma ortamını yaratacak zemine
her zaman engel olmuş, bu yıkıcı mihraklar
da kendi yazdıkları senaryoları uygulama
fırsatı bulamamışlardır. 

Hepinizin bildiği gibi, Türkiye'nin en büyük
sanayi, ticaret ve aynı zamanda eğitim merkezi durumunda
olan İstanbul İlimiz, sanayileşmeye dayalı
olmayan, kırsal alandan göçlerin şişirdiği
bir değişimin tabiî sonucu, sosyolojik ve yönetsel
olarak birçok sorunların temerküz merkezi haline
gelmiştir. 

Geçtiğimiz yıllar içinde,
kanlı toplumsal olaylar ya da kanunsuz toplantı
ve gösteri yürüyüşleri, her türlü
başkaldırı niteliğindeki kitlesel hareketler,
yine bu şehrimizde meydana gelmiştir. Legal görüntüde
teşekkül ettirilen birtakım çevre ve
kuruluşlar ile bazı mihraklar, sözde yıldönümü
kutlamalarıyla, sükûn ve huzur isteyen milletimizin
ve ülkemizin istikrarını bozma faaliyetlerini,
bazı dış kaynaklı demokrasi havarilerinin
-ama, sahte havarilerin-yönlendirmeleriyle de destek bularak
sürdürmüşlerdir. 

Saygıdeğer milletvekilleri, işçi
bayramı olarak bilinen 1 Mayıslar daha önceki
yıllarda da kutlanmıştır; ancak, 1977
yılının 1 Mayısı tam anlamıyla
bir faciaydı. Zira, hatırlanacağı gibi,
36 vatandaşımızın ölümüyle
sonuçlanan bu kutlamanın bir benzeri 1996 Mayıs
ayında da tezgâhlanmak istenmiştir. Nitekim,
1996 yılı 1 Mayıs kutlamalarının
tertip edildiği Kadıköy meydanı, 52'si
emniyet mensubu olmak üzere, 69 kişinin yaralandığı,
3 kişinin de hayatını kaybettiği bir arenaya
dönüşmüştür. Ülkemizdeki
iş hayatının geliştirilmesi için
azamî gayret içinde olduklarını takdirle
gördüğümüz Türk-İş,
DİSK, Hak-İş, KESK gibi önemli işçi
teşekküllerinin organizesiyle başlayan; ancak,
bazı örgütlerin militanlaşmış
uç kadrolarının tahrik ve provokasyonlarıyla
isyana dönüştürülen Kadıköy'deki
1 Mayıs kutlamaları, düzenleyici işçi
kuruluşlarının inisiyatifinden çıkarak,
görev alan emniyet güçlerinin de kontrolünü
zorlaştıran kitlesel bir tedhiş hareketine
dönüşmüştür. Böylece, Kadıköy'de
dükkân ve mağazaların tahrip edilmesi, yağmalanması,
bazı araçların ateşe verilmesi, güvenlik
güçlerine ellerindeki her türlü vasıtalarla
saldırıda bulunulması, zedelenen bazı
değerler bir yana, gelişme gayreti içinde bulunan
ülkemizi 27 milyarlık maddî bir zarara da sokmuştur.
Bu yasadışı unsurların maksadı,
devlete olan güveni azaltmak, aslında, tükenmiş
bulunan ideolojilerinin hâlâ devam ettiğini göstermek
ve gerekirse şiddeti de kullanarak, geniş halk kitleleri
üzerinde varlıklarını ispat etmektir.
Ancak, bu şer güçler, sağduyulu milletimizin
vicdanında ve güçlü devletimizin karşısında
hiçbir zaman arzu ettikleri sonuca ulaşamayacak ve
hak ettikleri cezaya çarptırılacaklardır.

Arz ettiğim gibi, bu olaylar öncesinde de
İstanbul'un Gazi Mahallesi, Ümraniye, Esenyurt, Maltepe-Gülsuyu
gibi bazı hassas bölgelerinde Marksist Leninist terörist
gruplardan Devrimci Halk Kurtuluş Partisi, Marksist-Leninist
Komünist Partisi, Türkiye Komünist Partisi-Marksist
Leninist ve Türkiye İşçi-Köylü
Kurtuluş Ordusu Partizan gibi örgütler, işçi
kesimi ve üniversite öğrencileri arasında
1 Mayısın kanunsuz hale dönüşmesi
için çalışmalarını hızlandırmışlardır.


Saygıdeğer milletvekilleri, ülke
genelinde 19 ayrı merkezde kutlama ve gösteri yürüyüşü
şeklinde 1 Mayıs etkinliklerinin yapılmak
istendiği, ilgililer tarafından, mülki amirliklere
başvurularla gündeme getirilmiştir. 

İstanbul'da yapılacak mitinge, işçi
sendikaları ve konfederasyonları ile diğer demokratik
kitle örgütleri, geleneksel 1 Mayıs kutlamalarını
yapmak ve bugünde sosyal ve ekonomik sorunlarını
kamuoyuna duyurmak amacıyla 2911 sayılı Yasa
çerçevesinde mülki amirliklere başvuruda
bulunmuşlardır. 

İşçi sendikalarının,
ideoloji ayırımı yapmaksızın
bir araya gelmesi dikkat çekicidir. Ayrıca, KESK'in,
diğer kitle örgütleriyle birlikte ilk eylem birliğidir.
Kamuoyuna mesaj verme açısından 1 Mayıs
önemli bir fırsattır. Hakikaten, o günlerde,
1 Mayısa gelmeden bir gün önce bu dört konfederasyonun
el ele vererek bu şekilde bir harekete girişmesi,
ülke genelinde barışın müjdecisi
olarak kabul edilmişti. Gelin görün ki, kötü
niyetliler, maalesef, buna fırsat vermediler.

Nitekim, İçişleri Bakanlığımız,
1 Mayısı açık hava toplantılarıyla
kutlamak isteyen bu 19 ilimizle beraber, bütün valiliklerimizi,
28.2.1996 tarihinde yayınladığı genelgeyle,
yasadışı unsurların, bu etkinlikleri
provoke edebileceklerinden bahisle, işçi ve öğrenci
kesiminin yoğun olduğu iller başta olmak üzere,
kanunsuz olaylara karşı uyarmış, mevcut
emniyet tedbirlerinin artırılarak uygulanması
yönünde talimatlandırmıştır.
19 Nisan 1996 gününden itibaren, kutlama yapılacak
illere, istihbarat dairesince, gerekli her türlü bilgi
akışı ve geri destekleme yapılmıştır.
Bu raporlarda, örgütlerin giyiminden taktiklerine kadar,
her türlü bilgi mevcuttur. Bütün bu bilgi
akışından sonra, 1977 yılı 1
Mayısında yaşanan olayların tekrar
etmemesi için, İstanbul Valiliğince 5442 sayılı
İl İdaresi Kanunu ve aynı zamanda 2911 sayılı
Toplantı ve Gösteri Yürüyüşleri
Kanunu ile yönetmeliğine uygun olan yetkiler tam olarak
başlangıçta kullanılmış
ve askerî makamlardan da, anılan gün, ihtiyat
kuvvetlerinin hazır bulundurulması istenmiştir.


Olay gününden önce, İstanbul
Emniyet Müdürü de bu toplantının
kanunsuz hale dönüşmemesi için ilçe
emniyet müdürleri ve şube müdürleriyle
değerlendirme toplantısı yapmış
ve bu değerlendirmede Kadıköy alanı dışında
oluşabilecek diğer kanunsuz toplantılar için
alınacak tedbirler dizisi de görüşülmüştür.
Vali yardımcısı başkanlığında,
askerî yetkililer ve MİT temsilcilerinin de hazır
bulundukları toplantıda, yönetmeliğe uygun
olarak bir asayiş harekât merkezi oluşturulmuştur.
İstanbul Emniyet Müdürlüğü, Kadıköy
İskele Meydanı civarındaki yerlerden Kadıköy
Söğütlüçeşme Belediye önü,
Haydarpaşa köprüaltı ve çevresi,
Kadıköy Altıyol Meydanı yanında,
ilde hassas olan alanlardan, özellikle, Taksim Meydanı,
Sultanahmet Meydanı, Ümraniye, Maltepe-Gülsuyu,
Gaziosmanpaşa-Gazi Mahallesi gibi 18 meydanda da emniyet
güçlerince alınacak tedbirler doğrultusunda
30 Nisandan itibaren arama ve kontrol noktalarında aramalar
yaptırmıştır. 

Bir ucu Kocaeli il sınırında,
diğer ucu Tekirdağ il sınırında olan
bu geniş alanda kolluk hizmetlerinde görevlendirilen
memur sayısına göre, eldeki mevcut imkânlarla
görev ifaya gayret edilmiştir. İstanbul İlinin
yüzölçümüyle orantılı
memur görevlendirme ve kuvvet kaydırmalarının,
o gün için, 32 ilçe emniyet müdürlüğüne
paylaştırılmış olduğu görülecektir.
Asayiş, trafik ve diğer güvenlik hizmetlerini bekleyen
12 milyonluk İstanbul'un, 25 bin polisinin o gün için
Kadıköy alanında görevlendirilmesinin
mümkün olmadığı hepimizce de malumdur.
Bu nedenle, takviye kuvvetlerle beraber Kadıköy Meydanında
1 300'ü çevik kuvvet olmak üzere -İstanbul'un
toplam çevik kuvvetinin sayısı 2 500'dü
o sırada; haddizatında TMK'ya göre asgarî
6 bin olması gerekir- 4 bin civarında güvenlik
görevlisinin tedbirlerde görevlendirilmesi ve 2 500
civarındaki çevik kuvvetin yarısının,
hem miting yapıldığı alanda hem de diğer
alanlarda görevlendirilmiş olması, bu gibi kuvvet
zaafiyetini meydana getirmede etken olmuştur. Toplumsal
olaylarda çevik kuvvet polisi, kanunsuz toplantılardaki
toplulukları dağıtmada en önemli güçtür
ve deneyimleri sayesinde o gün meydanda bulunan ve  saldırı
olaylarını gerçekleştiren illegal örgüt
mensuplarıyla -az sayıda olmalarına rağmen-
etkin bir şekilde mücadele etmişlerdir. Çevik
kuvvet polisi, diğer güvenlik güçleriyle
beraber, olayları, saldırıları önlemiş,
bu arada, 52 emniyet görevlisi yaralanmıştır;
yaralananlar arasında çevik kuvvetten sorumlu müdür
yardımcısı da bulunmaktadır. Miting
Düzenleme Kurulunun da bazı tedbirleri yeterince alamaması,
illegal örgütlerin kürsüyü ele geçirmelerine
sebep teşkil etmiştir. 

İstanbul İli Emniyet Tedbirleri Planı
incelendiğinde, görevlendirme ve uyarıların
ayrıntılı yapıldığı
görülmektedir. İstanbul kadrosunda 24 bin görevli
bulunduğu halde, miting alanında 4 bin, diğer noktalarda
da 2 bin olmak üzere, toplam 6 bin güvenlik görevlisinin
görevlendirildiği anlaşılmıştır.

Netice itibariyle, 6 bin görevli Kadıköy
mitingiyle ilgili olarak görevlendirilmiş, diğer
görevliler de, Taksim, Sultanahmet, Gaziosmanpaşa-Gazi
Mahallesi, Ümraniye ve diğer yerlerde görevlendirilmiştir.
Netice itibariyle, güvenlik kuvvetleri, gerekli tertip ve
tedbirleri almış, olaylar sırasında
da gayret ve fedakârlıkla görev yapmıştır.
Milletimiz, halkının huzuru için canını
feda eden güvenlik güçlerinin, bu olayda da gösterdiği
gayret ve çalışmaları görmüştür;
bu husus, yakinen komisyonca da tespit edilmiştir.

Sayın milletvekilleri, özetle, söz
konusu iddialarla ilgili olarak, Toplantı ve Gösteri
Yürüyüşleri Kanununun uygulanmasında,
Kanunda gösterilen usul ve hükümlere uygun hareket
edilmiştir. Yalnız, umulanın ötesinde,
40 bin kişilik topluluğun kontrole alınmasında,
düzenleme kurulunun yeterince emniyet güçlerine
yardımcı olmaması ve gerekli miktarda elemanıyla
kürsü güvenliğini sağlayamaması,
meydanın terörist gruplara terk edilmesi sonucunu
getirmiştir. Düzenleme kurulu, inisiyatifi tamamen
elden kaybetmiştir. 

Yine, miting alanı yanlış tespit
edilmiştir. 2911 sayılı Toplantı ve
Gösteri Yürüyüşleri Kanununda "kamu
binalarında, halkın huzur ve güvenini ihlal
edecek ana arterlerde; yine, devamlı olarak trafiğin
yoğun olduğu yollar ve meydanlarda toplantı ve
gösteri yürüyüşleri yapılamaz
ve bu gibi yerlere izin verilemez" denilir; ama, her nedense,
devamlı olarak, hep, bu şekildeki yerler zorlanarak
alınmak istenir ve nihayet, o gün işte, Söğütlüçeşme
ve Kadıköy Belediyesi önünde toplanılarak,
yürüyüş müsaadesi olmadığı
halde yürüyüşe geçilmiş; yalnız
oradan değil, birkaç koldan yürüyüşe
geçilerek, güvenlik kuvvetlerinin, değişik
yönlere bölünerek, kuvvet zafiyetine sebebiyet
verilmiştir.

Değerli milletvekilleri, o gün, ilin valisinin
27-30 Nisan tarihleri arasında izinli olması ve
1 Mayıs günü, sabah erken saatte, görevinin
başında bulunamaması, teknik arızadan
dolayı uçağının kalkmamasından
kaynaklanmıştır; ancak, öğle saatlerinde
intikal etmiştir. Bu nedenle, zamanında görevinin
başında...

BAŞKAN - Sayın Çetinkaya, 2 dakikanız
var.

M. NECATİ ÇETİNKAYA (Devamla)
- Oldu efendim.

Değerli arkadaşlar, olay günü,
mevcut imkân ve personelden 1 384 çevik kuvvet personeli
ve 966 personel ile alandaki toplam kuvvet 2 354, ihtiyat kuvveti
de 1 655'tir ve 24 komiser yardımcısı, 1
şube müdürü, 1 emniyet müdürü,
9 emniyet amiri, 4 başkomiser, 4 komiser dahil olmak üzere,
toplam 4 009 personel, 18 alanda ve 45 arama noktasında
görevlendirilmiştir. Biraz önce arz ettiğim
gibi, miting alanının son derece uygun olmadığı,
miting alanına 45 giriş arama noktasından
da kendisini göstermektedir. 

Değerli arkadaşlar, İstanbul Emniyet
Müdürlüğünün planladığı
emniyet tedbirlerine göre; dağıtmada en yakın
boyalı su ihtiva eden panzer kullanılacağı,
boyalı su kullanan araç, sis, göz yaşartıcı
ve ses bombası kullanılmasında ve barikat
kurmak için lüzumlu malzemenin ikmalinde en hassas
bölgeye intikal ettirilmesinin düşünülmüş
olduğu, yeterli miktarda panzer görevlendirileceğinin
ve kuvvesinde 4 adet zırhlı su püskürtücü
araç, 797 gaz maskesi ve 799 gaz süzgecinin hazır
tutulduğu anlaşılmış; ancak, toplumsal
olaylar sırasında gaz maskesi takılmasındaki
aksaklıklardan dolayı, gaz bombasının
kullanılması halinde, zaman zaman güvenlik
güçlerinin de bundan zarar gördüğü
ve zehirlenmeler nedeniyle personelin kuvvetinin azalacağı
ve moralinin bozulacağı düşünülerek
kullanılmaması, o anki değerlendirmedir; yetkililerin,
olay esnasındaki değerlendirme hatası olarak
da düşünülebilir. 

Yine, yukarıda isimlerini zikrettiğimiz
yasadışı örgütlerin, özel üniformalar,
bayraklar, flamalar, maskeler, taş, sopa ve silahlarla topluluğu
provoke edecekleri yolunda bilgiler alınmış;
ancak, bu grupların önceden organize olarak ve Kadıköy
istikametine minibüslerle, hazırlanmış
taş ve sopalarla geldikleri ve arama noktalarında,
taşlı, sopalı saldırılarda bulunmaları
nedeniyle arama yaptırmadıkları, dar sokaklarda
güvenlik kuvvetlerinin dağılması nedeniyle
miting meydanına sızabildikleri, alınan duyumlara
rağmen engellenemedikleri anlaşılmıştır.

(Mikrofon otomatik cihaz tarafından kapatıldı)

BAŞKAN - Sayın Çetinkaya, lütfen
toparlayınız.

M. NECATİ ÇETİNKAYA (Devamla)
- Bitiriyorum Sayın Başkan.

Burada 2911 sayılı Toplantı
ve Gösteri Yürüyüşleri Kanununda görülen
aksaklıklar, Bakanlığımızca hazırlanan
tasarıyla -inşallah yakında Komisyonumuza
gelecek ve bu aksaklıklar- düzeltilecektir.

Yine, toplumsal olaylarda bizzat görev alan
polis memurundan emniyet müdürüne kadar herkes,
bu mitingde risk altına girmiş; fakat, yukarıda
belirtilen sebepler ve provokasyonların etkinliği nedeniyle,
maalesef, bazı talihsiz olaylar meydana gelmiştir.

Sayın Başkan, değerli milletvekilleri;
İstanbul İlinin toplumsal olaylardaki hassasiyeti
göz önüne alınarak, Emniyet Müdürlüğünün
personel yönünden takviyesi Bakanlığımızca
da değerlendirilmiş ve...

(Mikrofon otomatik cihaz tarafından kapatıldı)

M. NECATİ ÇETİNKAYA (Devamla)
- Sayın Başkan, 1 dakika daha rica edebilir miyim.

BAŞKAN - Lütfen, Genel Kurulu selamlayalım;
süreniz doldu.

M. NECATİ ÇETİNKAYA (Devamla)
- Netice itibariyle, ülkemizin Avrupa Birliğine üye
olacağı şu günlerde, olayların sebeplerini
sadece polisiye tedbirlerdeki eksikliklerde aramamak, bunun sosyoekonomik
boyutunun yanında, kimlik arayışı bulunan
bu varoşlarda faaliyet gösteren örgütlerin
sokağa hâkim olmak konusundaki aşırı
isteklerini de göz önüne alarak, caydırıcı
her türlü önlem ve tedbirleri almamız gerekir.

BAŞKAN - Sayın Çetinkaya, teşekkür
ediyoruz efendim.

M. NECATİ ÇETİNKAYA (Devamla)
- Bu konuda teşekkül eden Meclis Araştırma
Komisyonu, görevini bihakkın yapmıştır.


Temenni ederiz ki, bundan sonra, böyle günlerde
alınacak tedbirlerle, inşallah bir daha bu tür
talihsiz olaylar tekerrür etmeyecektir.

Hepinizi saygıyla selamlarım. (DYP
ve RP sıralarından alkışlar)

BAŞKAN - Teşekkür ederim Sayın
Çetinkaya.

Cumhuriyet Halk Partisi Grubu adına, Sayın
Eşref Erdem; buyurun. (CHP sıralarından alkışlar)

Sayın Erdem, süreniz 20 dakikadır.

CHP GRUBU ADINA EŞREF ERDEM (Ankara) -  Sayın
Başkan, sayın milletvekilleri; geçen yıl
1 Mayıs günü İstanbul Kadıköy
Meydanında meydana gelen olayları araştırmak
üzere, Genel Kurulun 14 Mayıs 1996 günkü
toplantısında bir komisyon kurulmasına karar
verilmişti; (10/67) esas numaralı Komisyon, süresi
içinde çalışmalarını
tamamlamış ve raporunu hazırlayarak Genel
Kurula sunma noktasına getirmiştir.

Cumhuriyet Halk Partisi Grubunun görüş
ve düşüncelerini ifade etmek üzere huzurunuzdayım;
bu vesileyle, Yüce Meclisi saygıyla selamlıyorum.

Konuya geçmeden önce, bilindiği gibi,
bugün, 18 Mart 1915 yılında Çanakkale'de,
emperyalizme karşı Türk ordularının
verdiği ve zaferle sonuçlandırdığı
bir harekâtın 82 nci yıldönümüdür.
18 Martı, sadece, düşman kuvvetlerinin Çanakkale'nin
karanlık sularına gömüldüğü
gün olarak değil, bir başka açıdan
da değerlendirmekte yarar var: O Çanakkale Savaşıdır
ki, bugünkü laik, demokratik cumhuriyetimizin temelini
atan Mustafa Kemal'in, bir büyük devlet adamının,
bir büyük komutanın, bir büyük dehanın
ortaya çıkmasına vesile olmuştur; bu
vesileyle, başta, Mustafa Kemal Atatürk ve O'nun yakın
silah arkadaşlarını ve vatanı uğrunda
Çanakkale'de şehit olan yurttaşlarımızı,
kahramanlarımızı şükran ve saygıyla
anmayı da bir görev biliyorum.

Sayın milletvekilleri, geçen yıl
1 Mayıs günü İstanbul Kadıköy'de
meydana gelen olaylar ve aynı gün televizyonlarda
yayınlanan ürkütücü görüntüler,
hepimizi derinden etkilemiş ve üzmüştü.
Önce, konuyla ilgili olarak, kısa bir değerlendirme
yapmak istiyorum: Siyaset adamları olarak, sorunu, duygusal
ve önyargılı olmaktan uzak, sağduyulu ve
soğukkanlı bir şekilde ele almamızın
doğru olacağına inanıyorum. Olayın,
üzerinde durulması gereken iki boyutu vardır:
Biri, terör, diğeri ise demokrasidir. Terör ve demokrasi,
bir arada zaten düşünülemez; terörün
olduğu yerde demokrasi, demokrasinin olduğu yerde de terör
olmaz. Şiddet yoluyla sonuç alınamayacağını,
artık, herkes kavramış olmalıdır.
Cumhuriyet Halk Partisi olarak, şiddeti hiçbir şekilde
benimsemediğimizi ve reddettiğimizi açık
ve berrak bir şekilde, burada, huzurunuzda, bir kez daha
altını çizerek ifade etmek istiyorum.

Sayın milletvekilleri, terörü reddetmek,
terörün ortadan kaldırılmasına
yetmez; demokrasiyi içimize sindirmek, onu, bütün
kurumlarıyla yaşama geçirmek; kafalarımızdaki
önyargıları, tabuları yıkmak,
ifade özgürlüğünün önündeki
bütün engelleri ortadan kaldırmak gerekir.

1 Mayıs, yüzyılı aşkın
bir süredir, emeğin ekonomik, sosyal ve siyasal taleplerinin
dile getirildiği bir gündür. İsteyenler,
bu günü, bahar veya çiçek bayramı
olarak kutlayabilir; ancak, 1 Mayısın, emeğin
birlik ve dayanışma günü olarak kutlanmasına
da hiç kimsenin karşı çıkmaya
hakkı yoktur zannediyorum. 

Geride bıraktığımız
1 Mayıs, bu önemine ve anlamına uygun olarak
bir kez daha yaşatılmak istenmişse de, ne yazık
ki, dört büyük sendika konfederasyonunun istediği
ve planladığı biçimde kutlanamamıştır.
1977'den sonra ilk kez bu kutlamalar sırasında silah
kullanılmış ve üç yurttaşımız
yaşamını yitirmiştir. Saat 11.00'de
başlayacak olan kutlamalar öncesi -09.15'te- silah
kullanılmış olması, tansiyonun, daha
sabahın erken saatlerinden itibaren yükselmesine neden
olmuştur. Burada, yürüyüşü düzenleyen
konfederasyonlarımızın yöneticilerinin
ve işçilerimizin, çalışanlarımızın,
emekçilerimizin gösterdiği sorumluluk bilinci
ve sağduyu takdire şayandır. Güvenlik güçlerinin
de büyük bölümünün itidali, olayın
daha vahim bir boyut almasını önlemiştir.
Buna karşılık, toplumda süren huzursuzluktan
beslenen toplum ve demokrasi düşmanları da her
zaman var olagelmiştir. 

Ne yazık ki, yıllardır polis
politize edilmiş, belli bir ideolojinin sempatizanı
olanlar buraya alınmış ve âdeta bu anlayış
özendirilmiş, ortaya bir dev çıkarılmıştır.
Bugün bu deve hâkim olunamamaktadır. Her kitle
gösterisinde, polislerin bir kısmına hâkim
olmaya çalışan amirlere sıkça
rastlanmaktadır. 1 Mayıs deyince tüyleri ürperen,
gençlik, öğrenci deyince saldıran, işçi
sözünü duyunca en sert şekilde tepki gösteren
-açıkça, radikal sağ eğilimlerden
yana- bir emniyet gücü yaratılmıştır.
Ne acıdır ki, bu tablo, Susurluk olayıyla
biraz daha günyüzüne çıkmıştır.
Üzerinde durmamız gereken temel nokta budur. Çağdaş,
aydınlık kafalı, olaylar karşısında
taraf olmayan, sorgulamalarda işkenceyi, insan haklarıyla
bağdaşmayan yöntemleri reddeden ve ne yapılması
gerektiğini çok iyi bilen bir güvenlik örgütü
hepimizin ortak hedefi olmalıdır.

Sayın milletvekilleri, haftalar öncesinden
de giderek yoğunlaştırılan kampanyalarla
1 Mayısın amacı dışına
taşınacağının ve doğrultusundan
saptırılacağının kanıtlarına
kimi yazılı basında bolca rastlanmasına
karşın, güvenlik güçlerince gerekli
ve zorunlu duyarlılığın gösterilmediği
açıkça anlaşılmaktadır.
Emniyet güçlerinin olaylara bilerek seyirci kaldığı
kuşkuları ciddî şekilde dile getirilmiş
ve sonuçta, bu kuşkular, İstanbul Emniyet
Müdürlüğünün açıklamalarıyla
daha da haklılık kazanmıştır.
Bazı örgütlerin propaganda amacıyla güçlerini
alabildiğince sergileyebilecekleri ve bu yolla kamuoyu oluşturmaya
çalışacakları konusunda yeterli istihbaratın
yapılmadığı da veya yapıldıysa
bundan yararlanılmadığı da açıkça
ortaya çıkmıştır. 

Kutlamaların düzenleniş amacının
dışına çıkılarak bir
şiddet gösterisi haline dönüştürülmesini
kimse onaylayamaz ve eylemin terör karakterini hiç
kimse gözardı edemez. Toplumsal belleğe kaydedilen
görüntülerin unutulması ve bugünden
yarına silinmesi olanağı da yoktur; ancak, güvenlik
güçlerinin savsamasını da anlamak mümkün
değildir. Bu kuruluşun görevi, koruyucu hekimlik
gibi, olayların gerçekleşmesini bekledikten
sonra onu bastırmak değil, ortaya çıkmadan
önlemektir; oysa, 1 Mayıs mitinginde bunun tam aksi
yapılmıştır. Nitekim, İstanbul
Emniyet Müdürünün "fazla müdahaleci
olmadık, kamuoyu bunları görsün istedik;
vatandaşlarımız da haklılığımızı
nihayet gördü" yolundaki açıklaması,
bu iddiayı haklı gösterecek ipuçlarını
vermektedir. Bu tutum, beraberinde pek çok soruyu da akla
getirmektedir.

Ülkemizin sorunu, 1982 Anayasasının
getirdiği yasakçı ve baskıcı anlayışın,
antidemokratik düzenleme ve uygulamaların tümünün
ortadan kaldırılması, çağdaş,
demokratik devlet ve topluma ulaşılmasıdır.
Özgürlüklerin kimilerince kötüye kullanılması
ve kötü örnekler gerekçe gösterilerek,
insan haklarına dayalı hukuk devletinin tüm
kurumlarıyla yaratılması ve yaşatılması
gereğine aykırı düzenlemeler için
yapay nedenler yaratılmamalıdır. 

12 Eylül 1980 darbesiyle susturulan, örgütlenme
hakkından yoksun bırakılan, politika yapması
yasaklanan ve acımasızca ezilen emekçilerin
ve çalışanların, demokratik kitle örgütlerinin
giderek yükselen bilinçlenmesinin ve buna bağlı
taleplerinin nasıl geriletileceğinin hesaplarının
yapıldığını sezer gibi oluyorum.
Oysa, sivil toplumu güçlendirmek ve demokratik katılımı
gerçekleştirmek için, sendikal yaşamı
düzenleyen yasaların ivedilikle, gerçek demokratik
usul ve esaslara bağlanarak yeniden düzenlenmesi, sendikalara
demokratik örgütlenme haklarının verilmesi
gereklidir. Böylece, sendikalar güçlenecek ve
1 Mayıslarda şiddeti amaçlayan grupların
karşısında, güçlü bir demokratik
sendika yapısı ve gücü oluşturulacaktır.
Bu şekilde de, bu alanlar, şiddeti kendileri tasfiye
edeceklerdir.

Aynı şekilde, kamu sendikalarının
da iç hukuk düzenlemesi bir an önce gerçekleştirilmeli,
gerçek bir sendikal yapı ortaya çıkarılmalıdır.
Böylece, legal örgütlenme genişledikçe
illegal örgütlenme de gerilemiş olacaktır.
Unutulmamalıdır ki, çağdaş, demokratik
bir toplum yaratma, demokrasiyi kurumlaştırma, daha
çok baskıyla değil, daha çok demokrasiyle
mümkündür. 

Sayın milletvekilleri, 12 Eylül sonrası
uygulamaya konulan kültürel, sosyal ve ekonomik politikalar,
yeni bir insan tipi yaratmaya yöneliktir; çevresinde
gelişen olaylara duyarsız, bireyci, çıkarcı,
tüm moral değerleri yadsıyan ve bunların
yanına da, bedeli nasıl ödenmiş olursa
olsun, sadece kazanmak amacını koyan bir insan tipi.


Bugün, ülkemizde, toplumsal gelirin dağılımındaki
adaletsizlik artarak gidiyor, millî gelir hakça bölüşülmüyor;
üretmeden kazanmanın, ülkesini ve insanını
soyarak zenginleşmenin adı, iş bitiricilik
sayılıyor; rant ve faiz âdeta özendiriliyor;
bütün ahlâkî değerlerin ve kavramların
içleri boşaltılıyor, insanlar erdemlerinden
özveride bulunmaya zorlanıyor, soylu davranışlara
dudak bükülüyor; işkence olayları,
yargısız infazlar devam ediyor ve kurumlaşıyor;
insan hakları, giderek hız kazanan ve yoğunlaşan
bir biçimde ihlal ediliyor; ceza ve tutukevleri çağdışı;
çalışanların tamamı örgütlenme,
grev hakkına sahip değil; yükseköğrenimin
eşiğindeki gençler huzursuz ve güvensiz;
işsizlik çığ gibi büyüyor; hayat
pahalılığı çekilmez bir hal alıyor;
kırsal alandaki yaşam koşullarının
yetersizliği sonucu kentlere akan insanlarımız
başlarını sokabilecekleri, elektriksiz, yolsuz,
susuz bir odacık için canlarını veriyor;
şehirlerin etrafında yeni yeni halkalar oluşturan
gecekondu kentleri büyüyor, yeni kültürler
ortaya çıkıyor; kent, kırsal kesim
ve gecekondu kültürüyle insan arasında uyum
sağlanamıyor. 

Pek çok noksanıyla özetlenmeye
çalışılan bu tablo içinde, 1
Mayısta sergilenen şiddet, insanlarımızda,
kaygılara ve korkulara yol açmıştır;
ancak, bilinmelidir ki, bu olaylar, içinde bulunduğumuz
toplumun koşullarına ve doğasına bir parça
da uygundur. Topluma egemen kılınan ekonomik, kültürel,
politik ve hukuksal koşulların suç ve suçlu
yaratmaya ne denli elverişli iklim oluşturduğunu
görmeliyiz; toplumun, her an patlamaya hazır bir barut
fıçısı haline getirildiğini farketmeliyiz.
Hepimiz biliyoruz ki, suçluyu kazırsanız
altından insan çıkacaktır. 

Ne var ki, polis devletine özgü baskıcılıktan,
insanı kul gören devlet anlayışından,
yurttaşlarını potansiyel suçlu gibi
gören devlet anlayışından, insanları
etnik kökenlerine ve mezheplerine göre bir şablona
oturtan çağdışılıktan, hukuk
devletiyle kanun devletini birbirine karıştıran
görüşten, uzlaşmayı, anlaşmayı,
konuşmayı, hoşgörüyü reddeden,
sevgiyi reddeden kısırlıktan ve sığlıktan
uzaklaşamadığımız sürece,
emeğin hakkını veremediğimiz sürece,
insan gibi yaşamanın asgarî koşullarını
sağlayamadığımız sürece, hepimizin
kınadığı olayların azalmasını
beklemek ve umut etmek, pek de haklı bir beklenti olmayacaktır.


İnsanlarımıza hayal kurma olanağı
dahi vermiyorsunuz ve ondan sonra da, umutsuzca girişilen
şiddet karşısında şaşkınlığa
düşüyoruz. Olaylar, basında ifadesini bulduğu
gibi, varoşların kente inmesi değildir; o insanlar,
az önce çizilen koşullar içerisinde yaşamaktadır,
kimsenin de bir yere indiği yoktur, iç içe geçmiş
sorunlar yumağıyla yine iç içe yaşamaktadırlar.


Bu olaylar rastlantısal değildir; ama,
kaderimiz de değildir. Dürüst, ahlaklı, emeğe
saygılı, insan haklarına saygılı,
hak ve özgürlüklerin özüne saygılı
bir yönetim eliyle sorunların üstesinden gelmek
hiç de zor değildir. 

Sayın milletvekilleri, olayı yalın
değil, bütün boyutlarıyla, sosyolojik, politik,
ekonomik ve kültürel boyutlarıyla ve yukarıda
özet olarak sunmaya çalıştığım
karmaşık tabloyla birlikte ele alır ve irdelersek,
sağlıklı çözümler bulmak mümkün
olur.

Sonuç olarak, terör çıkar
yol değildir; bunun vurgulanması ve altının
çizilmesi önemlidir; ama, çağdaş
bir demokrasiyi kurumlaştırmak, çağdaş
bir güvenlik konsepti oluşturmak da en az o kadar önemlidir.


Bu genel değerlendirmeden sonra, komisyon raporuna
hangi noktalarda muhalefet ettiğimi kısaca açmaya
çalışacağım.

Değerli arkadaşlarım, Kadıköy
İskele Meydanının, etkin güvenlik tedbirlerinin
alınmasını güçleştirecek
fizikî yapıda olmasına rağmen miting alanı
olarak neden tespit edildiği anlaşılamamıştır.

Çok önceden, mitingi sabote edecek illegal
örgütler, yapacakları eylemler, kıyafetlerine
ve sloganlarına varıncaya kadar bütün
ayrıntılarıyla istihbar edilmiş ve
hatta kendi yayın organlarında ilan edilmiş
olmasına rağmen, olay öncesi tahriklerde ve saatlerde,
güvenlik güçlerince, yeterli önlem alınmamış,
grupların miting alanına girmeden çok önce,
uzak noktalarda ve birleşmeden etkisiz hale getirilmeleri
mümkünken, böyle bir yola başvurulmamıştır.


Havadan kontrol, zamanında ve yeterince yapılamamıştır.


Tek tip üniforma giyerek, ellerinde sopalarla,
askerî bir düzen içerisinde miting alanına
gelen militanlar, önceden görüldüğü
halde, gelişleri engellenmemiş ve etkisiz hale getirilmemişlerdir.


Aranarak bırakılan kişilerin
taş ve sopalarla saldırıda bulunduğu,
Emniyet Genel Müdürünün de taş ve sopaların
önceden miting alanına getirildiğini belirttiği,
kısacası, güvenlik güçlerinin,
olay öncesi ve sonrasında, yeterince arama ve inceleme
yapmadığı ortaya çıkmıştır.


Kamuya ve özel kişilere ait araçlara
saldırılar yapılırken güvenlik
güçlerinin hiç müdahale etmedikleri, eldeki
panzer, su sıkma aracı, itfaiye aracı gibi
araç ve gereçleri etkin bir şekilde kullanmadıkları
anlaşılmıştır. 

Mevcut güvenlik güçlerinin, sayıca
ve araç gereç bakımından yetersiz
oldukları, gereken düzeyde eğitilemedikleri ve
deneyimsiz oldukları açıkça ortaya
çıkmıştır. 

Telsiz muhaberesinin yeterli ve sağlıklı
olması için gerekli tedbirler alınmamıştır.


Ölen kişilerin neden ve ne şekilde
öldükleri konusunda yeterli bilgi ve belge bulunamamış
ve tatmin edici bir açıklama yapılamamıştır.


Polisin, personel araç gereç, eğitimi
gibi yetersizliklerinin, yetkililerce, zamanında, tam takdir
edilemediği anlaşılmıştır.


İçişleri Bakanlığı,
başta Vali olmak üzere, olay öncesinden itibaren
takdir hataları gösteren, sevk ve idareyi etkili bir
şekilde yapamayan, özellikle askerî birliklerle
koordinasyonu sağlayamayan yetkilileri suçsuz bulmuştur.


Değerli arkadaşlarım, hepiniz hatırlarsınız,
Amerika Birleşik Devletleri Başkanı Ronald
Reagan'a bir suikast düzenlenmişti. Suikastın
hemen sonrasında, Beyaz Sarayda, Başkanı korumakla
görevli, sayıları dörtyüzün
üzerinde olan koruma görevlilerinin tümü görevlerinden
uzaklaştırılmıştır. Bu
bir zihniyettir, bu bir anlayıştır. Bu yaptırımı
uygulamazsanız, bunları, bu olayları önleyemeyiz.


Görülüyor ki, raporda, olayların
sebepleri, sorumluları sağlıklı bir şekilde
tespit edilememiştir. 

Bakanlığın, polisin yetiştirilmesi,
eğitimi, yeterli araç gereç sağlanması
konularındaki politikası yanlış olduğu
gibi, İstanbul Valisinin yanı sıra, buradaki
emniyet yetkililerinin, askerî birlik komutanlarının
da ihmalleri ve yanlış değerlendirmeleri, olayların
bu boyutlara ulaşmasına sebep olmuştur. Unutulmamalıdır
ki, 1977 yılının 1 Mayısında
katledilen 37 yurttaşımızın, hâlâ,
failini bulabilmiş değiliz. Ne yazık ki, 1996
yılı 1 Mayısında da, bunlara, 3 yurttaşımız
daha eklenmiştir ve öyle görünüyor ki,
faili meçhul cinayetler zincirinde bunlar da yerlerini
alacaklardır. 

Değerli arkadaşlarım, yukarıda
sayılan gerekçelerle Komisyon raporuna muhalefet
şerhi koydum. Bu vesileyle, Yüce Meclise saygılar
sunuyorum. (CHP, DSP ve ANAP sıralarından alkışlar)


BAŞKAN - Teşekkür ediyorum Sayın
Erdem. 

Anavatan Partisi Grubu adına, Sayın
Nejat Arseven; buyurun. 

ANAP GRUBU ADINA NEJAT ARSEVEN (Ankara) - Sayın
Başkan, sayın milletvekilleri; ben de, 18 Mart Çanakkale
Zaferinin yıldönümünde, Kurtuluş Savaşı
destanımızın ilk sayfası, başlangıcı
olarak değerlendirilebilecek bu günde, Çanakkale'yi
geçilmez kılan ve şehadet mertebesine erişen
tüm memleket evlatlarımıza, bütün
Anavatan camiası adına, Tanrı'dan rahmet
diliyorum. 

Sayın Başkan, sayın milletvekilleri;
Kocaeli Milletvekili Şevket Kazan ve 15 arkadaşının,
İstanbul-Kadıköy'de 1 Mayıs günü
meydana gelen olaylarda gerekli tedbirlerin alınmadığı
iddialarını araştırmak amacıyla,
Anayasanın 98 inci, İçtüzüğün
de 104 ve 105 inci maddeleri uyarınca bir Meclis araştırması
açılmasına ilişkin önergesi üzerine
açılmış bulanan (10/67) numaralı
Meclis araştırmasıyla ilgili Komisyon raporu
üzerinde, Anavatan Partisi Grubunun görüşlerini
Yüce Heyetinize arz etmek üzere söz almış
bulunuyorum; bu vesileyle, Yüce Heyetinizi de en içten
duygularımla selamlıyorum. 

Sayın milletvekilleri, 1 Mayıs günü,
İstanbul-Kadıköy'de Türk-İş,
Hak-İş, DİSK ve KESK'in 1 Mayıs işçi
bayramı kutlamalarıyla ilgili olarak düzenlemiş
oldukları toplantıya karışmış
bulunan yasadışı örgütlerin meydana
getirmiş oldukları olayların bütün
milletimizi ve tabiî, Yüce Meclisimizi yürekten
yaraladığı, hepinizin malumlarıdır.

Maalesef, bu olaylarda 3 sivil vatandaşımız
ölmüş, 30 sivil ve 58 polisimiz yaralanmış,
bu yasadışı örgütlerce araçlar
ateşe verilmiş, mağazaların cam ve çerçeveleri
kırılmış, mallar yağmalanmış
ve maalesef, yüzmilyonlarca liralık maddî bir
zarar da ortaya çıkmıştır. 

Yine, Yüce Heyetinizin 14.5.1996 tarihli ve
51 inci Birleşiminde alınan 422 sayılı
kararla kurulan (10/67) esas numaralı Komisyon, aynı
zamanda, benim de Anavatan Partisi temsilcisi olarak üyesi
bulunduğum bu komisyon, Yüce Meclisin kararından
hemen sonra çalışmalarına başlamış
ve fevkalade olumlu, ciddî, olayları büyük
bir hassasiyetle inceleyen uzun çalışmalardan
sonra, bugün huzurunuzda görüşülmekte
olan raporunu, 4.12.1996 tarihli 11 inci Birleşiminde aldığı
karar üzerine hazırlamıştır. 

Sayın Başkan, sayın milletvekilleri;
1 Mayıs olaylarıyla ilgili olarak kurulmuş
olan bu Komisyonun çalışmaları sırasında,
konunun önemini de dikkate alarak, başta dönemin
İçişleri Bakanı olmak üzere, konuyla
ilgili bulunan toplantının düzenleyicisi konfederasyonlarımızın
başkan ve yöneticileri ile birçok sendika yöneticilerinin,
emniyet yöneticilerimizin, idarecilerimizin ifadelerine başvurulmuş;
bahse konu kişilerin yazılı ve sözlü
ifadelerinin yanında, yine olayla ilgili birçok
kişi dinlenmiş, yazışmaları ve
raporları incelenmiştir. 

Komisyonun yapmış olduğu bu çalışmalar
ve elde edilen bilgi ve belgelere göre, 1996 yılı
nisan ayının başından itibaren, illegal
aşırı sol örgütlerin yayın
organı olan çok sayıda dergi tarafından,
memurlar, işçiler, öğrenciler, köylüler
gibi çeşitli toplum kesimlerinin 1 Mayıs mitingine
katılmaya, direniş, savaşma, dayanışma
ve mücadeleye davet edildiği; çeşitli illegal
gruplar tarafından da, aynı doğrultuda bildiriler
dağıtıldığı anlaşılmıştır.

1996 yılı 1 Mayıs kutlamalarının,
Toplantı ve Gösteri Yürüyüşleri
Kanunu hükümlerine göre, toplantı alanı
olarak tespit edilen Kadıköy İskele Meydanında
yapılması amacıyla, yine, Türk - İş,
DİSK, Hak - İş ve KESK yöneticileri bir
mutabakata varmışlar ve bu doğrultuda, 19.4.1996
tarihinde de İstanbul Valiliğine başvurmuşlardır.


Sayın Başkan, sayın milletvekilleri;
yasal bütün prosedürüne uyulmak suretiyle
bahse konu konfederasyonlarımızın düzenlemiş
oldukları 1 Mayıs kutlamasıyla ilgili bu
toplantıda olayların meydana gelmesi ve gelişmesindeki
etkin unsur ve suçlular, elbette, taş ve sopalarla
bu hain eylemlerini gerçekleştiren illegal örgütler
ve teröristlerdir. Bu olayda, işçinin sosyal
ve ekonomik sorunlarının duyurulmak istendiği
böyle bir günde, kürsülerde konuşmak
isteyen sendika temsilcilerinin dahi militan gruplarca taşlanmalarını
ve neticede kürsünün işgali suretiyle konuşturulmamalarını
kabul etmek mümkün olmadığı gibi,
bundan sonra olabilecek bu ve benzeri toplantılarda ilgililerin
daha hassas davranmaları gerektiği de açıktır.


Bununla esas ifade etmek istediğimiz, 1 Mayıs
1996 tarihinde ülkedeki anarşi ve terörün
gelmiş olduğu noktanın tespiti ve yaklaşan
1 Mayısta, geçen 1 Mayısın da tecrübesiyle
-Hükümetin ve ilgililerin, tüm hassasiyeti göstererek-
gerekli tedbirlerin alınmasıdır.

Değerli arkadaşlarım, aslında,
o gün, yani geçen 1 Mayısta, güvenlik
kuvvetlerimizin itidalli davranışı, belki
-hatta, belki değil mutlaka- Kadıköy Meydanının
kana bulanmasının ve aslında o kargaşa
anında ayırt edilmesi fevkalade zor olan yüzlerce
değerli işçi kardeşimizin de yok yere kanlarının
dökülmesinin önüne geçmiştir.


Sayın Başkan, sayın milletvekilleri;
Yüce Heyetinizin kararı üzerine kurulmuş
bulunan bu Komisyonun gerek çalışmaları
sırasında gerekse huzurunuzda bugün görüşülmekte
olan raporundan açıkça ve bir kere daha anlaşılmıştır
ki, asıl olan, anarşi ve terör konularının
istismarı değil, doğru tespit ve teşhislerle
üzerine gidilmesidir. Bu konu, aslında, yalnız
hükümetlerin değil, hükümetler tarafsız
ve objektif bir şekilde görevini yaptıkları
sürece, tüm Parlamentonun da ortak sorumluluğundadır.
Asıl olan, bu ve benzeri olaylara -olayımızda
olduğu gibi- hükümet görevini yaptığı
sürece, Yüce Parlamentonun yekvücut olarak karşı
çıkması ve bu olayları bir siyaset
malzemesi haline getirmemesidir. Parlamentonun açıkça
ortaya koyacağı bu tavır, sokağa hâkim
olma istek ve eylemlerinde aşırı ısrarlı
oldukları görülen şiddet yanlısı
grupların bu davranışlarını
da, arzularını da mutlaka caydıracaktır.

Değerli arkadaşlarım, Anavatan Partisi
Grubu adına, bu ve benzeri olaylarda görevini layıkıyla,
büyük bir özveriyle yaptığına
inandığımız tüm güvenlik güçlerinin
ve özellikle özel tim görevlilerinin, yani, bütün
emniyet güçlerimizin etkisiz gösterilmesini ve
yıpratılmasını da son derece yanlış
bulduğumuzu, burada, huzurunuzda, bir kere daha ifade etmek
istiyorum. Yine, Komisyon çalışmaları
ve rapordan açıkça anlaşılmaktadır
ki, illegal güçlerin, teröristlerin, sanki polisten
sâdır oluyormuş gibi, çok sert bir davranışını,
aslında, orada fevkalade halisane duygularla bulunan, vatanın
birliğini ve bütünlüğünü her
şeyin üzerinde tutan ve tuttuğuna Anavatan Partisi
olarak bizim de yürekten inandığımız
işçi kardeşlerimize yönelik bir olay gibi
gösterme gayretleri de, burada, asil Türk polisinin,
emniyet güçlerinin olgun ve bilinçli davranışıyla
neticesiz kalmıştır. Yani, her zaman olduğu
gibi, bu olayda da çok basiretli davranan ve olayda büyük
ölçüde can kaybına sebebiyet vermeyen
güvenlik güçlerimizi, Anavatan Partisi adına
bir kere daha takdir ediyorum. 

Değerli milletvekilleri, ayrıca, bu olay,
Türkiye'de, tüm anayasal kuruluşların ve
özellikle icranın başı olan Hükümetin,
Türkiye'nin birlik ve bütünlüğüne
kastettikleri yolunda hiçbir tereddüt bulunmayan bu
eşkıyanın yok edilmesi ve tabiî, toplumumuzda
bu gibi yeni insanların -yani, ülkesine ve milletine
kasteden insanların- ürememesi, çoğalmaması
konusunda gerekli her türlü ekonomik ve sosyal tedbirleri
alma sorumluluklarını da ortaya koymuştur.


Çok değerli arkadaşlarım,
yine, burada, bizim önemli tespitlerimizden birisi, bu toplantıyı
düzenleyen ve orada fevkalade halisane niyetlerle bulunan
işçi kardeşlerimizin, olay sırasında,
bu kötü niyetli kişilere karşı göstermiş
oldukları tepki ve yine, toplantıyı düzenleyen
değerli konfederasyonlarımızın başkan
ve yöneticilerinin olayla ilgili beyan ve ifadeleridir. Olayımızda
büyük bir açıklıkla görülmüştür
ve bir kere daha tespit edilmiştir ki, işçi
kardeşlerimiz ve onların değerli yöneticileri,
bu gibi olayların ve bunları meydana getirenlerin
kesinlikle karşısındadır. 

Değerli milletvekilleri, yine, bu Komisyon çalışmaları
ve raporu açıkça göstermektedir ki,
söz konusu araştırma önergesinde ifade
edilen ve bizim o gün de, bugün de katılmadığımız,
devletin acz içinde olduğu ve acz içinde kaldığı
beyanı fevkalade gerçekdışı
olup, Türkiye Cumhuriyeti Devleti, tarihinden bu yana hiçbir
dönemde acz içinde olmamıştır.
Soruşturma raporu da açıkça göstermektedir
ki, devlet, olaylarla ilgili bütün tedbirleri yerinde
ve zamanında almıştır. Türkiye
Cumhuriyeti Devleti, ülkesi ve milletiyle bölünmez
bir bütündür; aynı zamanda, çok büyük
ve güçlüdür. Dün olduğu gibi, bugün
de, yarın da, hiçbir zaman, hiçbir güce,
hele böyle, bu gibi çapulculara karşı
acz içinde olmamıştır ve olmayacaktır
da.

Değerli arkadaşlarım, yine, araştırma
önergesindeki "polisimize, güvenlik güçlerimize,
devrin İçişleri Bakanı tarafından
yetkilerini kısıtlayıcı müdahalelerde
bulunulduğu" ifadesinin de gerçekle bir alakasının
bulunmadığı, gerek komisyon çalışmaları
sırasında ve de gerekse huzurunuzda bugün görüşülmekte
olan raporla ortaya çıkmış bulunmaktadır.
Bu gibi, bütün toplumu ilgilendiren ve Anavatan Partisinin
iktidarda veya muhalefette olmak gibi bir tefrik yapmadan üzerine
gidilmesini ifade ettiği konularda Anavatan Partili Sayın
İçişleri Bakanımızın
böyle bir tavır içinde olmayacağını,
o günde bu araştırma önergesinin açılıp
açılmamasının görüşüldüğü
gün de bu kürsüden ifade etmiştik. Araştırma
Komisyonunun çalışmaları ve raporunda,
Sayın Bakanın böyle bir dahlinin bulunmadığının
tespitinden de, Anavatan Grubu adına, büyük bir
memnunluk duyuyorum.

Değerli milletvekilleri, nasıl ordumuz
milletimizin gözbebeğiyse, Türk polis teşkilatı
da, özellikle 1980 sonrası, tarafsız tutumuyla,
gerek eğitim ve de gerekse teknolojik gelişmesiyle devletimizin
en değerli kurumudur. Hepimizin evlatlarından oluşan,
bizim içimizden çıkan ülkede huzur ve
nizamın sağlanması için gece gündüz
çalışan ve hatta siyasî partilerimizin
il, ilçe teşkilatlarının veya genel
merkezlerinin önünde nöbet tutarken hayatını
kaybeden polisimizi rencide etmek yerine yüceltmek ve ona
sahip çıkmak, bu Parlamentonun ve her bir milletvekilinin
de görevidir. Bu olayda da, devlet ve onun güvenlik
güçleri, hadisenin seyri içerisinde, büyük
bir basiretle olayın önlenmesi ve özellikle,
hepsi birbirine karışmış miting sahasındaki
insanlar içinde can kaybının az olması
için elinden geleni yapmıştır. 

Önergede ifade olunan "kasıt"
ve "bilinçsiz müdahale" ifadelerinin de
gerçekdışı olduğu, yine bu komisyon
çalışması ve raporla ortaya çıkmış
bulunmaktadır. Olay sırasında güvenlik
kuvvetlerinin davranışlarında bilinç
vardır, şuur vardır; orada toplanan suçsuz,
kusursuz onbinlerce işçi kardeşimizin hayatını
riske atmama basireti vardır.

Değerli milletvekilleri, üyesi bulunduğum
Komisyonun huzurunuzda görüşülmekte olan
raporu, ben ve bu Komisyonda Anavatan Partisini temsil eden İstanbul
Milletvekili Sayın Yusuf Pamuk tarafından, herhangi
bir muhalefet şerhi de olmadan imzalanmış bulunmaktadır.
Dolayısıyla, Anavatan Partisi olarak, bugün
huzurunuzda bulunan raporda ifade edilen hususlara katıldığımızı,
huzurunuzda, bir kere daha ifade ediyorum. 

Ayrıca, bu komisyon çalışmalarına
katılan bütün Komisyon üyesi arkadaşlarıma
ve komisyon çalışmalarını büyük
bir basiretle yöneten Komisyon Başkanımıza,
huzurunuzda, Anavatan Partisi adına bir kere daha teşekkür
ediyor; bu vesileyle, Yüce Heyetinizi en içten duygalarımla
selamlıyorum. (ANAP sıralarından alkışlar)

BAŞKAN - Teşekkür ediyorum Sayın
Arseven.

Refah Partisi Grubu adına, Sayın Ekrem
Erdem; buyurun. (RP sıralarından alkışlar)

Sayın Erdem, süreniz 20 dakikadır.

RP GRUBU ADINA EKREM ERDEM (İstanbul) - Sayın
Başkan, sayın milletvekilleri; 1 Mayıs 1996
tarihinde İstanbul Kadıköy'de 1 Mayıs
işçi ve emek bayramı kutlamaları sırasında
meydana gelen olayları araştırmak üzere
Yüce Heyetinizin tensibiyle kurulan Komisyonun hazırladığı
rapor üzerinde Refah Partisi Grubunun görüşlerini
arz etmek üzere, huzurlarınızda bulunuyorum.
Sözlerime başlarken, Yüce Heyetinizi saygıyla
selamlarım. 

Sayın milletvekilleri, birçok ülkede
olduğu gibi ülkemizde de, her yıl, 1 Mayıs,
işçi ve emek bayramı olarak kutlanmaktadır.
Türk-İş, Hak-İş, DİSK ve
KESK, İstanbul-Kadıköy'de 1 Mayıs işçi
ve emek bayramını birlikte kutlamak üzere miting
yapma kararı alırlar. 1 Mayıs 1996'da bu
miting gerçekleşir.

Hepimizin malumu olduğu üzere, sayıları
5 bini geçmeyen illegal örgüte mensup birtakım
provokatörlerin gayretiyle miting alanı bir savaş
alanına döndürülmüştü. Olaylarda
3 vatandaşımız hayatını yitirmiş
ve 50'si emniyet görevlisi olmak üzere, takriben 70
vatandaşımız da çeşitli yerlerinden
yaralanmışlardı. Olaylar sırasında
çok sayıda işyeri tahrip edilmiş; olayda,
olaylarla uzaktan yakından ilgisi olmayan birçok
esnafımız milyarlarca lira zarara sokulmuş
ve kamuya ait birçok yer de tahrip edilmişti. 

Sayın Başkan, sayın milletvekilleri;
bildiğiniz gibi, günlerce ülkemizin en önemli
gündem maddesini bu olaylar oluşturmuş ve medyada
konuyla ilgili çeşitli iddialar yer almıştı.
Konuyla ilgili olarak sendikalar emniyeti suçlarken, emniyet
de sendikaları suçlamıştı. Hatta,
İçişleri Bakanımızın
polisin yetkilerini kısıtladığı
ve böylece olaylara sebebiyet verdiği iddiaları
da basınımızda yer almıştı.


Bunun üzerine, o günkü Anamuhalefet
Partisi Grup Başkanvekili Sayın Şevket Kazan
ve 15 arkadaşı, konunun araştırılması,
iddialara açıklık getirilmesi, varsa birtakım
kusur ve ihmallerin ortaya çıkarılması,
bu ve buna benzer hadiselerin olmaması için, alınması
gereken tedbirlerin tespiti amacıyla 3.5.1996 tarihinde
Türkiye Büyük Millet Meclisi Başkanlığına
bir araştırma önergesi vermişlerdi. Türkiye
Büyük Millet Meclisinin 51 inci Birleşiminde -yani,
14.5.1996 tarihinde yapılan Genel Kurul toplantısında-
bu talep yerinde bulunmuş ve araştırma komisyonu
kurulmasına karar verilmişti. 

Benim de içerisinde yer aldığım
Komisyon, çalışmalarının büyük
bir kısmını Ankara'da yapmış,
dokuz günlük bir çalışmayı
da, İstanbul'da gerçekleştirmişti. 

Komisyon, çalışmalarına,
İçişleri Bakanı Sayın Ülkü
Güney'i ziyaretle başlamış, bilgisine
müracaat edilmiş, konuyla ilgili Bakanlıkta
bulunan bilgi ve belgeler talep edilmiş, daha sonra, Emniyet
Genel Müdürü başta olmak üzere, konuyla
ilgili emniyet mensupları, sendika başkanı
ve yöneticileri dinlenmişti. İstanbul'daki dokuz
günlük çalışmada da İstanbul
Valisi, vali yardımcıları, İstanbul'da
bulanan emniyet görevlileri ile sendika mensupları
ve mağdur olan esnaf dinlenmiş; ayrıca, olay
mahalline de giderek, olay, bizzat, yerinde incelenmişti.
Konuyla ilgili çeşitli kurum ve kuruluşların
ellerinde bulunan bilgi ve belgeler de istenilmiş ve bir
kısmı temin edilmiştir. Neticede, toplanan
bilgi ve belgelerin ışığı altında
hazırlanan rapor, Yüce Heyetiniz önüne getirilmiştir.

Sayın Başkan, sayın milletvekilleri;
1 Mayısı Kadıköy İskele Meydanında
yapacakları bir açık hava toplantısıyla
kutlama kararı alan Türk-İş, Hak-İş,
DİSK ve KESK, DİSK Genel Sekreteri Kemal Daysal
başkanlığında, Ömer Faruk Büyükkucak,
Şenol Oğuz, İrfan Erdemoğlu, Atilay Ayçin,
Hüseyin Hulusi Karlı ve Orhan Artuğ'dan oluşan
bir düzenleme heyeti de oluştururlar. Söz konusu
heyet, 19.4.1996 tarihinde İstanbul Valiliğine başvuruda
bulunur. İstanbul Valiliği de, 22.4.1996'da olurunu
verir. Ayrıca, 29.4.1996 tarihinde, 2911 sayılı
Toplantı ve Gösteri Yürüyüşleri
Kanunu ve Uygulama Yönetmeliği hükümleri gereğince,
tertip heyetinin görev ve sorumluluklarını
belirleyen hususlar maddeler halinde belirlenerek, tebliğ
ve tebellüğ belgeleri şeklinde tertip heyeti başkanı
Kemal Daysal'a tebliğ edilir.

Sayın Başkan, sayın milletvekilleri;
Millî İstihbarat Teşkilatınca, çeşitli
illegal örgütlerin İstanbul'un çeşitli
bölgelerinde, özellikle de Kadıköy'deki
açık hava toplantısında olay çıkaracakları,
meydanda bulunan kitleyi polisle karşı karşıya
getirmeye çalışacakları önceden
tespit edilmiş ve ilgili birimler bu konuda uyarılmış.
Geçmiş yıllarda yaşanan üzücü
hadiselerin bir daha yaşanmaması, herhangi bir nahoş
hadiseye meydan verilmemesi için, gerek İstanbul
Valiliğinde gerekse İstanbul Emniyetinde 1 Mayıs
günü öncesi ve 1 Mayıs günü yapılması
gereken tedbirlerle ilgili olarak çeşitli toplantılar
yapılmış ve çeşitli kararlar
alınmış. Bu cümleden olarak, 1 Mayıs
günü ilde meydana gelebilecek olayları takip
ve kontrol amacıyla Vali Yardımcısı
Osman Demir başkanlığında asayiş
harekât merkezi oluşturulmuş. Kadıköy
Belediyesi önünde toplu yürüyüş
yapılacağı yönünde duyumlar alındığı,
bu nedenle, belediye binası önünden başlayarak,
güzergâh üzerindeki cadde, sokak girişleri
ve miting alanı çevresinde toplam 45 arama noktası
ve yürüyüş güzergâhı ile
miting alanında 12 hâkim nokta tespit edilerek planlama
yapılmıştı. 

Mitingle ilgili olarak alınacak tedbirler
belirlenmiş, görevliler arasında işbölümü
ve sorumluluk dağılımı yapılmış,
1 655'i sevke hazır olmak üzere takriben 4 bin emniyet
görevlisi görevlendirilmiştir. Yine, Kadıköy
dışında, Taksim Meydanı ile diğer
önemli meydanlarda da izinsiz toplantı ve yürüyüşlerin
de yapılacağı ihtimali üzerine, olası
kanunsuz toplantıları engellemek, kamu düzenini
sağlamak için gerekli tedbirlerin yanı sıra,
ilçe emniyet müdürlükleri de konuyla ilgili
olarak uyarılmış ve gerekli tedbirlerin alınması
istenmiş. Personelin uyması gereken hususların
"Genel Talimatlar" başlığı altında
tespit edildiği; elinde kesici, vurucu, kırıcı
ve öldürücü silahlarla yanıcı,
parlayıcı ve patlayıcı madde bulunan
toplulukların mütecaviz olmaları ve uyarılara
uymadıkları hallerde, Polis Vazife ve Selahiyet
Kanunu ve Nizamnamesi ile Toplantı ve Gösteri Yürüyüşleri
Kanun ve Yönetmeliğindeki şartların oluşması
durumunda, amirin emriyle, dereceli olarak zor kullanılacağı,
emir alınmadan kesinlikle silah kullanılmayacağı,
dağıtmada, en yakın boyalı su ihtiva
eden panzerin kullanılacağı kararlaştırılır.

1 Mayıs 1996 günü, saat 8.00'de
Kadıköy Rıhtım ve Karaköy Rıhtımında
emniyet kuvvetlerinin sevk ve naklinde kullanılmak üzere
birer deniz otobüsünün, ayrıca, gerek emniyet
kuvvetlerinin nakli gerekse mitinge katılan vatandaşın
ulaşım ihtiyaçlarının karşılanması
için, Kadıköy minübüs durakları,
Salı Pazarı ve Rıhtım Caddesi-Haydarpaşa
istikametinde toplam 100 adet belediye otobüsünün
hazır bulundurulması kararlaştırılıp,
İstanbul Büyükşehir Belediyesinden talep
edilmiş. 

3 üncü Kolordu Komutanlığından
görevlendirilecek ihtiyat kuvvetin bir taburunun Fenerbahçe
Stadyumunun yanında, bir bölüğünün
GATA bahçesinde, bir bölüğünün
Göztepe kavşağı Karayolları bahçesinde,
bir bölüğünün Taksim Gezi Parkında,
saat 9.00'da bulundurulması istenmiş.

Komite Başkanı Kemal Daysal'dan, arama
noktalarına gelen gruplarda sürtüşme yaşanmaması
için, düzenleme kurulundan, 45 arama noktasında
tanıtıcı kıyafetli en az ikişer
kişinin, mitingin seyri esnasında kürsü
ve çevresinde özel tanıtıcı kıyafetli
en az 2 bin kişinin görevlendirilmesi de istenmiştir.


Kısacası, 1 Mayıs işçi
ve emek bayramı nedeniyle yapılacak olan mitingin
huzur içerisinde geçmesi, mitinge katılanların
kolayca dağılmalarını sağlamak üzere
her türlü kararlar alınmış, uygulamaya
da konulmuştur.

1 Mayıs 1996 günü, görevliler,
erken saatlerde görevli oldukları mahallerde yerlerini
almaya başlamışlar; o gün, saatler 9.30'u
gösterene kadar herhangi bir olay olmamış. Mitinge
gelenler, kontrol noktasında kontrolden geçirilmiş,
her şey seyrinde giderken, ilk çatışma
3 numaralı arama noktasında meydana gelmiş
ve arama yapan görevlilere, güvenlik kuvvetlerine arama
yaptırmak istemeyen, takribî 500 kişilik maskeli
bir grubun saldırısıyla başlamış.
İkinci çatışma ise, Ziverbey Caddesi
girişinde bulunan 1 numaralı arama noktasında
meydana gelmiş; saat 09.45'te, yaklaşık 1 500
kişilik yasadışı pankartlar taşıyan
maskeli bir grup 1 numaralı arama noktasına gelmiş;
polisin ikazlarına rağmen kendilerini arattırmamak
için polise taşlı ve sopalı saldırıda
bulunmuşlardır. Bu sırada, daha önce
alana giren grupların da, bu 1 500 kişilik gruba
destek vermek amacıyla polise saldırdığı,
orada bulunan bir banka şubesinin camlarını
kırdıkları, çevik kuvvete ait panzeri
tahribe çalıştıkları, polis
otosuna zarar verdikleri, Emniyet müdür yardımcıları
ile iki polis memurunun yaralanmasına da yol açtıkları
tespit edilmiş. Bu arada, iki kalabalık yasadışı
grup arasında kalan görevlilerin, müessif bir
olaya meydan vermemek için, iyi niyetli olarak arama noktası
üzerindeki sokaklara doğru çekildikleri, takviye
kuvvetlerinin gelmesinden sonra durumun normale döndüğü
tespit edilmiştir. Takviye kuvvetlerinin gelmesinden önce
ve arama yapan görevlilerin çekildiği sırada,
kimin tarafından ve ne şekilde atıldığı
tespit edilemeyen silah sesleri duyulmuş; bunun sonucunda
da, yaralanan üç vatandaşımız,
kaldırıldıkları hastanede hayatlarını
kaybetmiştir. 

Diğer bir çatışma da, saat
10.00 civarında, Kadıköy Evlendirme Dairesi
yanında bulunun 5 numaralı arama noktasında
meydana gelmiştir. Polise arama yaptırmak istemeyen
20-30 kişilik diğer bir grubun da desteğiyle polise
saldırıya geçmiş; görevlilerin,
olayı büyütmemek için Söğütlüçeşme
tren istasyonu çıkışında oluşturulan
4 numaralı arama noktası görevlilerinin yanına
çekilmesine rağmen, saldırı devam etmiş;
tren istasyonunun, bazı emniyet otoları ile belediyeye
ait bir aracın camları kırılmıştır.


Sayın Başkan, sayın milletvekilleri;
sendika temsilcileri ve tertip komitesi üyeleri, olayların
bu boyuta gelmesinden, yasadışı grupların
taşkınlıklarını, sayılarını
ve topluluğa hâkimiyetlerini gördükten sonra,
mitingin bittiğini ilan etmenin uygun olacağını
düşünmüşler; ancak, daha büyük
gerginlikler yaratacağı endişesiyle böyle
bir karar almaktan vazgeçerek mitingin bir an önce
başlatılmasına karar vermişler. 

Miting alanına girişte yaşanan
olaylara bakıldığında, polisin, aramalarda
çok zayıf kaldığı ve zor anlar
yaşadığını görmekteyiz; zaman
zaman kendi mensuplarını bile koruyamama noktasına
gelmiş, sayısal olarak polisimiz yetersiz kalmış,
binlerce illegal örgüt mensubuna karşı
50-100 kişilik görevli grubu azınlıkta
kalmış. Herhangi bir olayın yaşanmaması
için emniyet görevlileri olağanüstü
gayret göstermiş; zor anlar yaşamasına
rağmen silah kullanmamış; bütün tahriklere
rağmen, elinden geldiğince çatışmaya
girmemiş; sağduyusuyla, olası daha büyük
olayları önlemiştir. 

Kalabalığın toplandığı
alanda yaşanan gerginlikler, sendikacıları
ve tertip komitesini, mitingi, belirlenen saatten önce başlatmaya
sevk etmiştir. Saat 12.00 civarında saygı
duruşu ve İstiklal Marşıyla miting başlatılmış,
türküler okutulmuş; DİSK Genel Sekreteri
Kemal Daysal ve Türk-İş Genel Sekreteri Şemsi
Denizer tarafından konuşmalar yapılmış;
sanatçı Haluk Özkan'ın kürsüye
davet edilmesi sırasında 30-40 kişilik bir
grup kürsüye çıkmak istemiş, bu
grup sendika görevlilerince engellenmeye çalışılmış,
bu sırada kürsü hâkimiyeti kaybedilmiş;
Hak-İş Genel Başkan Yardımcısı
Hüseyin Tanrıverdi ve DİSK Genel Başkanı
Rıdvan Budak konuşturulmamış. 

Saat 13.00'te mitingin sona erdiği ilan edilmiş;
bunun üzerine, işçiler alandan ayrılmaya
başlamış; sayıları 5 bini bulan
saldırgan topluluk kürsü hâkimiyetini tamamen
ele geçirmiş, saat 15.00'te onlar da dağılmaya
başlamışlar. Bütün ikazlara rağmen,
saldırgan gruplar, dağılma sırasında
da, Rıhtım Caddesi ve Söğütlü
Çeşme Caddesi üzerinde bulunan işyerlerini
tahrip etmişler, yaklaşık olarak 10 araca hasar
vermişler, 2 otoyu yakmışlar, takriben 105
işyerinde 27 milyarlık hasar meydana getirmişlerdir.

Sayın Başkan, sayın milletvekilleri;
sonuç olarak ifade edilmek istenirse, Millî İstihbarat
Teşkilatının da önceden tespit ettiği
gibi, o gün, İstanbul'un çeşitli yerlerinde,
özellikle Kadıköy'de, illegal örgütlerin,
toplulukla güvenlik güçlerini karşı
karşıya getirecekleri biliniyordu. Bunun bilinmesine
rağmen, illegal örgütlerin, İstanbul'un çeşitli
semtlerindeki toplanma noktalarında ve miting alanına
geliş yolu güzergâhında tedbirlerin yeterince
alınamadığı gibi, yanlış
bir alan seçimi, ayrıca, 45 arama noktasının
planlanması, zaten yetersiz olan emniyet güçlerini
daha da yetersiz hale getirmiştir. 

Neticede, yukarıda da ifade edildiği gibi,
kalabalık grupların saha girişlerinde yeterli
kontrolleri yapılamamış, komisyonumuzun yaptığı
araştırmalarda da, özel kıyafetli illegal
örgüt militanlarının, alana nasıl
girdikleri ve söz konusu kıyafetleri nasıl
soktukları kesin olarak tespit edilememiştir. Bu
konuda muhtelif rivayetler söz konusudur. Kimisine göre,
bu kişiler, bir sendikanın özel aracıyla
girmişler, bir başka rivayete göre, gün
öncesi bölgeye sokulmuş, kimine göre de,
bu kıyafetler daha önceden Kadıköy Belediyesinde
saklanmıştır. Daha önce de ifade ettiğim
gibi, bu tür iddialar olmasına rağmen, kesin bir
belge ve bilgiye ulaşılamamıştır.


Gerçek olan bir şey varsa, o da, bu
alan mitinge elverişli değil; nitekim, akabindeki günlerde
de, bu alan miting alanı kapsamından çıkarılmıştır.
İstanbulumuzun en önemli sorunlarından bir
tanesi de, uygun miting alanlarının olmayışıdır.


Bir başka gerçek de, emniyet görevlilerimizin
bütün imkânsızlıklarına rağmen
olağanüstü bir gayret göstermiş olmalarıdır.
Emniyet mensupları, olayın daha fazla büyümesini
önlemişler, bütün tahrik ve saldırılara
rağmen başarılı olmuşlardır.

Bir başka gerçek de, İstanbul'un
asayişinden sorumlu emniyetimizin, gerek sayısal
gerekse donatım olarak yetersizliğidir; bunun da telafi
edilmesi gerekir. 

Bir başka gerçek de, katılımın
yeterli olamayacağı kanaatiyle, başlangıçta,
herkesin gelmesini hoşgörüyle karşılayan
sendika yöneticilerimizin de, olaylar sırasında
sağduyulu hareket ettikleri ve olayların daha fazla
büyümemesi için olağanüstü gayret
gösterdikleridir.

Bir başka gerçek de, olayla hiçbir
ilgisi olmayan esnafımızın mağduriyetidir.
Bu tür olaylarda mağdur olan esnaflarımızın
mağduriyetini giderici tedbirlerin de alınması
gereklidir. 

Gerek emniyet görevlilerimizin gerekse sendika
yöneticilerimizin, özellikle mitinge katılan
işçilerimizin sağduyuyla hareket etmiş
olmaları olayların büyümesini önlemiştir.
Bu sağduyu ve gayretlerinden dolayı tüm emniyet
görevlilerimizi, sendika yöneticilerimizi, işçilerimizi
tebrik eder, bir daha 1 Mayısların, huzurumuzu bozan,
bizleri üzen olaylara sahne olmadan, millî birliğimize
katkıda bulunan gerçek bayramlardan olmasını
diler, saygıyla hepinizi selamlarım. (Alkışlar)

BAŞKAN - Teşekkür ediyorum Sayın
Erdem.

Gruplar adına son konuşma, Demokratik
Sol Partiden Sayın Cevdet Selvi'nin.

Buyurun Sayın Selvi. (DSP sıralarından
alkışlar)

Sayın Selvi, konuşma süreniz 20
dakikadır.

DSP GRUBU ADINA M. CEVDET SELVİ (İstanbul)
- Sayın Başkan, saygıdeğer milletvekilleri;
ilk önce, hepinizi saygıyla selamlarım.

Bugün, İstanbul Kadıköy'de
1 Mayıs günü meydana gelen olaylarla ilgili Araştırma
Komisyonu raporu üzerinde, Demokratik Sol Parti Grubunun
görüşlerini ve düşüncelerini sunmak
üzere huzurunuzdayım.

Sayın milletvekilleri, 1 Mayıs, işçilerin,
emekçilerin birlik ve dayanışma günü
olarak bir asırdan fazla süredir bütün dünyada,
özellikle demokrasinin var olduğu, kısmen var
olduğu bütün ülkelerde kutlanan bir işçi
bayramıdır. Türkiye'de de işçi
var ise, Türkiye'de de emek, kısmen de olsa önem
taşıyor ise, 1 Mayıs Bayramı işçilerin
birlik ve dayanışma gününün kutlanması
da o kadar doğaldır; çünkü, biz de,
dünyanın bir üyesiyiz, ayrılamayız.

İşte, 1 Mayıslar, böylesine
evrensel bir gün olmasına rağmen, Türkiye'de,
her seferinde ve her vesileyle istismar edilmiş, belirli
grupların, belirli görüş sahiplerinin o
toplantılarda yeni sorunlar yaratarak, o toplantıları
provoke ederek, Türk Halkını, tüm yurttaşlarımızı
üzer hale gelmiştir. 

İşte, 1996 yılının
1 Mayısında, İstanbul Kadıköy'de
bu günü kutlamak üzere yapılan toplantıda
da 3 yurttaşımızın ölmesi, 30-40
vatandaşımızın yaralanması,
105 araç ve dükkânın tahrip edilmesi
tüm ülkede büyük bir üzüntü
yaratmış, bütün insanlarımızın
huzurunu kaçırmış ve kaygı doğurmuştur.

1 Mayısta yaşanan bu olaylar mutlak
bir kez daha incelenmeliydi; çünkü, Türkiye,
bu acı 1 Mayıslara yabancı değildi. O
olay medyada yansıdığı an, Türkiye'de,
bütün yurttaşlarımızın aklına,
biz, bu filmi eskiden de görmüştük diye bir
düşünce geldi; çünkü, 1977 yılında,
hâlâ, daha faili bulunmayan onlarca kişi öldürülmüş;
Türkiye, âdeta, o birtakım insanların
istediği, özlediği noktaya çekilmişti.
Onun için, tüm yurttaşlar, üniversitelerde
nasıl bazı olaylar olduğu zaman, biz, bu filmi
bir kere daha gördük diye vicdan azabı çekiyorsa,
1 Mayıs da tüm kafalarda bu soru işaretini yaratmış,
o geçmişteki olayı anımsatmıştı.


Elbette, o tarihte anamuhalefet partisi olan Refah
Partisi bu konunun önemini kavradığı için,
sanıyorum -ki, saygıyla söylüyorum- 3
Mayısta Meclisimizin gündemine, alınması
gereken tedbirlerin alınmadığı iddiasının
araştırılması gerekçesiyle bir
Meclis araştırması önergesi getirdi,
saygı duyduk, önemliydi; çünkü, bu
toplumsal olaylarda provokasyonun çok önem taşıdığını,
ülkedeki huzurun kaçırılarak, demokrasinin
askıya alınmasına âdeta bir katkı
sağladığını bildiğimiz için,
biz de, bunun önemini kavrayarak oylarımızı
verdik, bunun araştırılmasını
istedik. 

İşte, o zaman Susurluk olayı
çıkmamıştı, o manzara, o, insanları
üzen, hâlâ çözümünü
umutla beklediği o olay, o kaza meydanda değildi. Toplumsal
olaylarda Türkiye'ye pek çok zarar verildiğini,
hak etmeyen insanların haksızlığa uğratıldığını,
rejimimizin tehlikeye sokulduğunu ve bunda, yanlış
uygulamaların, kolay yolun seçildiğinin de önemli
rolü olduğunu söylememize rağmen, anlatamamıştık;
ama, Susurluk olayı, bunu, tüm halkın gözünün
önüne serdi. Öyle ki, çoluk çocuğunun
nafakasından kesen, geçimini sağlayamayan insanların
aldığı silahların bile hesabının
verilmediğini gördük. Kimlerin kimlerle beraber
olduğunu üzüntüyle gördük. Hukuku
yok saymanın âdet olduğunu, kanıksandığını
gördük ve faili meçhul cinayetlerin birkısım
ucunu gördük; ama, bu, 1 Mayıs olaylarıyla
ilgili araştırma önergesi verildikten sonra
oldu. İşte, bunları görünce, olayların
daha net ortaya çıkması, birtakım
istismarların eskisi kadar geçerli olmadığı
açıkça görüldü. İşte,
o nedenle 1 Mayıs çok önemliydi. Bugün,
okullarda, geçmişteki yanlışların,
bugün, gençlerin birbirine düşürülmesinin
önüne geçilebilecek bir araştırmaydı.
Onun için, biz, parti grubu olarak, bu araştırmayı,
ülkenin geleceği açısından da, tedbirlerin
alınması bakımından da gerekli gördük
ve oylarımızı verdik; teşekkür
ederiz. Genel Kurul, 14 Mayısta bu Komisyonun kurulmasına
karar verdi ve biz de, görev taksimi yapmak üzere, tüm
siyasî partilerin üyeleriyle, temsilcileriyle içtenlikle,
samimiyetle, bu kaos yaratacak ve tehlike geliştirecek olayı
araştırmaya başladık; memnuniyet vericiydi.


Amacımız, elbette İçtüzüğün
gösterdiği çerçeve içerisinde, Genel
Kurulun vermiş olduğu görevi ciddiyetle, sorumlulukla
yapmaktı. Maksadımız, kişileri suçlamak
değil; hedefimiz, birtakım -siyasî amaçla
dahi olsa- partileri ve kesimleri rahatsız etmek, mahkûm
etmek değildi. Bu, Türkiye'nin sorunuydu. Tüm partilerin
vazgeçemeyeceği gerekli önlemlerin alınması
gerekirdi diye düşündük. Bu anlayışla
işe başladık; ancak, Hükümet değişti,
54 üncü Hükümet geldi. Bunu açıkça
itiraf edeyim ki, sadece 1 Mayıs değil, diğer komisyonlarda
da, hep katıldığım Refah Partisinin araştırma
ve soruşturma önergelerinde, nasıl bizi inandırıcı
gerekçeler söylenmiş, bu yolsuzlukların,
usulsüzlüklerin mutlak belgeleri ortaya konulmuş,
kamuoyunda anlatılmış ise, bu 1 Mayıs
için de böyle yapılmıştı;
ancak, 54 üncü Hükümet kurulunca, Refah Partisi
üyelerinden istenilen sonucu alamamanın üzüntüsünü
duyduk. 

Maksadım, hiç kimseyi eleştirmek
değildir; çünkü, bu komisyonun görevi
ceza vermek değildir; bu komisyonun görevi, savcılık,
hakimlik yapmak değildir; ama, gerçekleri ortaya çıkarıp,
çok ciddî önlemlerin alınmasına
imkân sağlamaktır, bu rahatsızlıkların
ve beklenen daha büyük rahatsızlıkların
önlenmesi için yasal düzenlemelerin, yasal değişikliklerin
yapılmasını sağlamaktır. İşte,
bu anlayışla baktık. 

Fakat, gördüğümüz, özellikle
benim gördüğüm, maalesef, başka komisyonlarda
da rastladığım birkaç olaya temas etmek
istiyorum. Ortada, dükkânları yıkılmış,
araçları yakılmış, sadece 1
Mayıs olayında 27 milyar 270 milyon lira civarında
zarar etmiş, hiçbir günahı olmayan esnaf
var. Hukuk devletlerinde, hiç kimsenin, yargılamadan
kimseyi öldürmeye hakkı yoktur; 3 yurttaş
ölmüş, pek çok insan da yaralanmıştır.
Hatta, hiç hak etmediği halde, kolluk kuvvetlerimiz,
kamuoyunda küçük düşürülmüştür.
Ancak, biz, gerek İstanbul'da gerekse Ankara'da yaptığımız
bütün araştırmalarda, sanki bu olaylar
olmamış gibi, bir tek sorumluya, olayı gören,
anlayan bir tek kişiye rastlamadık. Hiç kimse
bir şey bilmiyor, amiri bilmiyor, memuru bilmiyor, yasaların
sorumluluk verdiği mülkiye amirleri bilmiyor, onların
görevlendirdiği kişiler bilmiyor, insanların
öldüğü yerde görev yapan kimse bilmiyor.
Sonradan öğrendik ki, âdet bu, yapanın yanına
kâr kalıyor. Susurluk Komisyonunda da olduğu
gibi, hiç kimse bilmiyor; ama, ölenler orada, umudu
kırılan vatandaş burada, ne yazık ki,
güveni sarsılan Türkiye ortada; bunu gördük.
Ancak, bu olayda bir incelik vardı. Ben, üzülerek
şunu söyleyeyim, Genel Kurula sunulan şu rapor,
ne yazık ki, bir çelişkiler manzumesi ve bir
ibret tablosudur, vesikasıdır. Bunu söylemek
kolay değil, hemen söyleyeyim; işte, başta
Refah Partisinin ısrarla gündeme getirip, önlemlerin
alınmasını istediği araştırma
önergesine baktığımızda, bizden
daha önce, İçişleri Bakanlığı
müfettişlerinin olaya müdahil olduklarını
ve orada rapor hazırladıklarını gördük.
İşte bu rapor; yani, o müfettişlerin hazırladığı
rapor, bu komisyonun raporu içerisinde.

Yine, Sayın ve Değerli Valiye sorulan
soruları aldık. Bu raporda, hemen, birkaç
konuya değineyim. Sayın Vali "özel giyimli
grup, THKP-C Örgütüne mensup 50-60 kişi civarındadır.
Bu özel giysiler, bu alanlara, polisimizin tespitine göre,
ses düzeni aracıyla sokulmuşlardır"
demektedir. 

Sayın Vali, o, yasal, 2911 sayılı
Yasaya uygun olarak o günün iznini alan sendikaları
suçlamaya çalışmaktadır, çalışmıştır
-daha yarısına gelmeden, vaktimin hızla geçtiğini
gördüğüm için, rapordan tek tek okumayacağım-
sendikaları suçlamıştır. 

2911 sayılı Yasa, bu gibi olaylarda
kimlere görev ve sorumluluk verdiğini açıkça
ortaya koymuştur; ancak "çelişki"
dediğim şu: Sayın Vali, diğer bütün
14 soruya cevap verirken, âdeta, hiçbir şey
yokmuş, her şey sütlimanmış, sanki,
oradaki olaylar, kendiliğinden abartılmış
gibi cevaplar vermiştir; ama, bu söylediğim iki
olay önemlidir.

Sendikaları, o hazırlık dönemini,
yasaya uygun, evrensel bir günü kutlama istediğini
gerçekleştiren sendikaları suçlayan
Vali, ne yazık ki, sorumluluğunu yerine getirmemiş,
İstanbul'da bulunmamaktadır.

Sayın Vali, "ses düzeni aracıyla
getirildiğini" söylemektedir; bizim İstanbul
MİT Başkanının, çok ciddî,
saygı duyduğum araştırması ve söylemesine
göre, buna lüzum olmadığını,
biz, bunu peşinen, zaten ilgili yerlere bildirdik; bizim
bildirmemizin ötesinde, bütün bu olaylar dergilerde
yazıldı; biz de önlemlerin alınmasını
söyledik ve orada biraz yanıltıldık;
bu üniformaları nereye sakladılar diye baktığımızda,
Sayın MİT Başkanı "yanlış
yapıyorsunuz; bunlar düzenli bir şekilde, kol
kola, el ele mitinge girdi; siz miting yerinde üniforma arıyorsunuz"
diye söyledi; doğru; bunun belgeleri var; ama, vali,
"ses düzeni aracıyla getirildiğini"
söylüyor. 

İşte, bu, kendi görevini yerine
getirmeyen bir valinin yanlışlarından bir
tanesi. 

Size, bu rapor hakkında -bilgi vermesi için-
kısaca bir olayı söyleyeyim. Sayın Vali,
görevli, Türkiye gibi bir yerde, 1 Mayıstan önce
izin alıp gidiyor; yerine vali muavinini bırakıyor;
vali muavini de izin alıp gidiyor; yerine başka bir
vali muavini geliyor; o görevin acemisi; ön hazırlıklardan
haberi yok, etkisi yok, yetkisi yok -konuştuğumuz için
söylüyorum- ve arkasından, Sayın Vali
geri geliyor; geldiği saati ve günü Bakanlığa
yanlış bildiriyor; yani "30 Nisan günü
geldim" diye İçişleri Bakanlığına
bilgi veriyor; müfettişler aradığında
-ne yazık ki, basında da yer aldığı
için- 1 Mayıs günü saat 13.50'de geldiğini
anlıyorlar ve derhal, tekrar İçişleri
Bakanlığına "ben, geldiğim günü
sehven yazmışım" diye onu düzeltmek
zorunda kalıyor. Müfettişler bunu araştırıyorlar,
hiç de uygun olmayan, kamu görevlilerine ve memurlara,
hele üst düzeyde bir görevliye uygun düşmeyen
bu davranışın, mutlak disiplin cezasıyla
ve aylık kesme cezasıyla cezalandırılmasını
istiyorlar; İçişleri Bakanlığı
-belki de yeni olduğu için- buna ihtiyaç bile
duymuyor. 

İşte, sorumlusu yok...

A. TURAN BİLGE (Konya) -Sayın Vali,
hâlâ vali değil mi efendim?!.

YALÇIN GÜRTAN (Samsun) - Yeni 1 Mayısı
bekliyordur...

M. CEVDET SELVİ (Devamla) - Bir ara dişini
çektirmek için helikopterle Bursa'ya gidip gelen
vali. 

Bunlar -kimseyi küçültmek için
değil; bizim yazdığımız rapor değil-
devletin memurlarının yaptığı
ciddî araştırmalar sonunda, hiç kimseye,
-nedenini pek kavrayamadığım- yaptığı
yanlışın demokratik bir biçimde cezasının
verilmediğini, âdeta, bu yanlışların
fazlalaşmasını teşvik ederek, yapanın
yanına kâr kaldığı anlayışının,
ülkeyi tehlikeye götürdüğünü
göstermektedir.

Değerli arkadaşlarım, bu tedbirler
alınmamıştır. O kadar ilginç
ki, "burada üç kişi kurşunlanarak
öldü; nasıl öldü?" diye gidip
sorduğumuzda,  "aratma yapılmadığı
için" denilmekte. Peki, basında da yer aldı;
bu kurşunların balistik raporu hazırlandı
mı? Yok. Peki, hukuk devletlerinde savcılar vardır;
ne iş yaparlar, buna nasıl uygulama yaptılar?;
bilgi yok. İşte, burada, beni huzursuz eden, biraz
üzen, o gün, hassasiyetle, eğer şantaj için
yapmamışsa, eğer siyasî nedenle bu araştırmayı
vermemişse, Sayın Şevket Kazan'dan -Adalet
Bakanı oldu- Sıvas'taki o insanların yakılmasının
sonucundaki olaylara gösterdiği hassasiyeti, Sayın
Adalet Bakanının, en azından kendi araştırma
önergesine sahip çıkmak için, Sincan'daki
Belediye Başkanına gösterdiği ilginin yüzde
birini o olayları araştırmak için,
Meclise kendi getirdiği araştırmasının
selameti bakımından ilgilenmesini isterdik. (DSP
sıralarından alkışlar) Bu evraklar
yok. Nerede bunlar, bu araştırma ne?.. 

Sayın İçişleri Bakanımız
Hanımefendi geldi -biraz da üzülerek söylüyorum;
ama, arka arkaya geldiği için dikkatimi çekti-
birdenbire halkın arasına girdi, çok mutluluk
duyduk. Ancak, bir İçişleri Bakanının
halkın arasına biraz daha farklı girmesini
arzu ederdik; çünkü, İçişleri
Bakanlığı ateşten gömlek, çocuk
oyuncağı değil Türkiye'de. Bunun bilincinde
olarak hareket etmenin gereği olduğuna inanıyoruz.


Varsa aksaklıklar ve eksiklikler onları
derhal gidermesi gerekirdi. Ne yaptı; iyi langırt
oynadığını 65 milyona gösterdi.
Ne yaptı; dominoyu gösterdi. Kusura bakmayın
-bunu, biraz da benim samimiyetime verin- insanlar bildiği
şeyi yapmalı. Istakayı bile tutmasını
bilmeden bilardo oynamaya kalktı. Bu, İçişleri
Bakanlığı değil, onun ayrı bir özelliği
var.

İşte, sonra da öğrenci olaylarına
geldik. Öğrenciler medyada... Yalanı yok; bugünkü
olaylar, geçmiş tarihlerdeki acı olayları
hatırlatıyor, 16 mart 1978 tarihini hatırlatıyor
. 

(Mikrofon otomatik cihaz tarafından kapatıldı)

BAŞKAN - Sayın Selvi, lütfen toparlayalım.

M. CEVDET SELVİ (Devamla) - Hemen bitiriyorum.

Geçenlerde, yine, bir televizyonda bir genç
kız "biz, T cetvelini, herhangi bir aracımızı
ve gerecimizi üniversiteye sokarken polisler engellediği
halde, silahlar nasıl sokuluyor; burası yol geçen
hanı oluyor" diye söylüyor. Dikkat ediniz,
devletin görevi provoke etmek değildir; devletin görevi,
sebep ve gerekçe ne olursa olsun, taraf tutmak, birtakım
insanlara güç vermek, diğerlerini köşeye
sıkıştırmak değildir. Geçmişte
yapılan bu yanlış yapılmamalıdır.
O gün yapılan yanlışın sonucunu
acıyla izliyoruz. Bu yöntemden vazgeçilmelidir.


"Ülkücü" dediğiniz insanların
bir bölümü -işçi çocukları,
memur, emekli, köylü çocukları- ölürken,
bir kısmı mafya babası oldu, devletin içerisinde
bazı kişilerle ortak oldu. Bunlar, bunu, inançları
doğrultusunda yapmıştı. "Solcu"
dediğiniz insanlar -işçinin, memurun, köylünün
çocukları- birbirlerine düşürüldü.
Onun için, devletin görevi, tarafsızlık
olmalıdır; bu kanın altından hiç
kimse kalkamaz. Üniversitelere tekrar dönüp bakılmalıdır.


İşte, ben, komisyonumuzun bu yanlışlarını
gördüm ve sonra önlemler bile yazılmadı.

(Mikrofon otomatik cihaz tarafından kapatıldı)


BAŞKAN - Sayın Selvi, süreniz doldu
efendim.

M.CEVDET SELVİ (Devamla) - Rejim, sistem ne
olursa olsun, kolluk kuvvetlerine ihtiyacımız var;
 güven kaynağımız polisimize ihtiyaç
var, Onların özlük hakları üzerinde
durulmadı, onların çalışma koşulları
üzerinde durulmadı, eğitimleri üzerinde durulmadı.
Ama, biz, işte böyle bir geçiştirme anlamı
taşıyan, içinde çelişki dolu
olan, aylarca çalıştığımız,
gördüğümüz olayları, sizlerin huzuruna,
yeni önlemler alabilecek biçimde, yeni öneriler
getirebilecek biçimde rapor getiremedik. 

Bu nedenle, vaktim dolduğu için de...

(Mikrofon otomatik cihaz tarafından kapatıldı)


BAŞKAN - Sayın Selvi, lütfen toparlayın.

M. CEVDET SELVİ (Devamla)- Özür
dilerim, hemen toparlıyorum. 

...yazılı olarak Komisyona da vermiş
olmam nedeniyle, biz, bütün bunları kapsayan,
yararlı sonuç verebilecek bir çalışma
ve rapor olmadığı için muhalefet ettik;
muhalefet şerhimizi yazılı olarak verdik.


Ben diliyorum, komisyonlar ciddî çalışsın.
Bu Meclisin itibarını ancak biz koruyabiliriz; çifte
standart yaparak, biz, bu itibarı koruyamayız.

Beni dinlediğiniz için, hepinize saygılar
sunarım. (DSP sıralarından alkışlar)


BAŞKAN - Teşekkür ediyorum Sayın
Selvi. 

Sayın Komisyon, buyurun. (RP ve DYP sıralarından
alkışlar) 

(10/67) ESAS NUMARALI MECLİS ARAŞTIRMASI
KOMİSYONU BAŞKANI ALİ OĞUZ (İstanbul)
- Muhterem Başkanım, değerli muhterem arkadaşlarım;
1 Mayıs 1996 günü Kadıköy'de vaki
olan olaylar sebebiyle, Şevket Kazan ve arkadaşları
tarafından verilmiş bir araştırma önergesi
üzerine, Yüce Meclisimiz karar aldı ve bizleri
de bu konuda görevlendirdi. Burada, huzurlarınızda,
çıkıp görüşlerini ifade eden
arkadaşların hepsine şükranlarımı
arz ediyorum. Bunlar, bu Komisyonda beraber seçildiğimiz
ve vazife taksimi sebebiyle görevlerimizin gereğini yapmak
hususunda titizlik gösterip, gayret ettiğimiz arkadaşlarımızdır.

Cumhuriyet Halk Partisi adına görüşlerini
ifade eden Eşref Bey kardeşime ve diğer partilerin
görüşlerini ifade eden ve özellikle müspet
olarak görüşlerini burada ifade eden kardeşlerime
teşekkür ediyorum; hepsinden Allah razı olsun.
Tabiî ki, tenkitlerini de bu arada ifade ettiler; ama, en
çok merakımı mucip olan, biraz önce,
benden önce konuşmasını yapmış
olan Cevdet Bey kardeşime şaşıyorum.


MUSTAFA YILMAZ (Gaziantep) - Beğenmedin mi?!.

(10/67) ESAS NUMARALI MECLİS ARAŞTIRMASI
KOMİSYONU BAŞKANI ALİ OĞUZ (Devamla) -
Bu kardeşimiz, sanki, Merihten, Aydan gelmiş ve bu
Komisyonun raporuna, neredeyse şurada yeni muttali olmuş
gibi akla hayale gelmedik laflar etti. Yani, dikkat çekmek
ve bir şeyler söyleyerek başkalarını
itham etmek bir meziyetse, ben kardeşime bir şey söylemem;
ama, ben Başkansam, bu kardeşimiz de Başkan
Yardımcısı. İki ay beraber çalıştık,
iki ay; insan Allah'tan korkar!.. (RP ve DYP sıralarından
alkışlar)

MUSTAFA YILMAZ (Gaziantep) - Neyini beğenmediniz?!.

(10/67) ESAS NUMARALI MECLİS ARAŞTIRMASI
KOMİSYONU BAŞKANI ALİ OĞUZ (Devamla) -
Ne yapmış peki?!. Ne yapmış; hangi teklifte
bulunmuş da, Komisyon olarak, biz, onun karşısında
olmuşuz?!. Suçlamadığı insan bırakmadı;
yani, bu marifet mi?!.

Diğer arkadaşlar demek ki bu işleri
örtbas etmişler, bu mücahit, kahraman, vatansever
kardeşim, işçisever kardeşim, burada;
yani, vatanı, milleti, polisi, herkesi... Olmaz böyle
şey arkadaşlar...

ALİ RAHMİ BEYRELİ (Bursa) -
Kişisel konuşmaya giriyor bu.

BAŞKAN - Sayın Oğuz, hitabınızda,
biraz Genel Kurulda konuşmanın adabı içinde
lütfen...

(10/67) ESAS NUMARALI MECLİS ARAŞTIRMASI
KOMİSYONU BAŞKANI ALİ OĞUZ (Devamla) -
Siz ikaz etseydiniz keşke... Keşke, deseydiniz ki
"sen, Komisyon Başkan Yardımcısısın,
bu Komisyonda emeği geçmiş bir insansın;
yani olur mu?.."

BAŞKAN - Sayın Oğuz, muhalefet şerhi
olan bir komisyon üyesini ikaz etmek Başkanlığın
görevi değil; ama, Başkanlığın
görevi, kürsüde kullanılan üsluba dikkat
çekmektir. Lütfen...

10/67 ESAS NUMARALI MECLİS ARAŞTIRMASI
KOMİSYONU BAŞKANI ALİ OĞUZ (Devamla) -
Asıl onun üslubuna müdahale etseydiniz Sayın
Başkanım. Bu kardeşimiz, bizimle birlikte iki
ay çalıştıysa...

BAŞKAN - Sayın Oğuz, lütfen,
bu konuda polemiğe girmeyelim.

VELİ ANDAÇ DURAK (Adana) - Bizi aydınlatıyor
efendim.

10/67 ESAS NUMARALI MECLİS ARAŞTIRMASI
KOMİSYONU BAŞKANI ALİ OĞUZ (Devamla) -
Rica ediyorum... Bu konuda beraber çalıştıysak,
tekliflerinin ve getirdiği önergelerin hepsi de araştırıldıysa...

BAŞKAN - Şahsa yönelik aşağılamaları
lütfen yapmayalım.

10/67 ESAS NUMARALI MECLİS ARAŞTIRMASI
KOMİSYONU BAŞKANI ALİ OĞUZ (Devamla) -
... bu üslup üzerinde burada olmayı ben yadırgıyorum.

MUSTAFA YILMAZ (Gaziantep) - Biz Refah Partili gibi
konuşamayız.

10/67 ESAS NUMARALI MECLİS ARAŞTIRMASI
KOMİSYONU BAŞKANI ALİ OĞUZ (Devamla) -
Açıkça ifade ediyorum ki, o günün
İçişleri Bakanı Ülkü Güney
Beyi ziyaret ettiğimizde ve onun dışında,
getirilen teklifleri bütün gücümüzle
değerlendirdiğimizde işte böyle bir rapor ortaya
çıktı. Komisyonumuz, her türlü
teklifi ve gereken incelemeleri iki ay içerisinde yapmıştır.
Komisyonumuz, seçildikten sonra, hemen zamanın İçişleri
Bakanı Ülkü Güney Beyi ziyaret etmiştir,
kendisinden gerekli görüşleri almıştır,
hadiseyi bizzat dinlemiştir, elinde olan bilgi ve belgeleri
istemiştir. Öyle mi Sayın Bakan?

Bundan sonra, emniyetin yetkililerini, Genel Müdürü
çağırmış ve onu dinlemiştir.
Hadise günü emniyette görevli olan polis amirlerini
ve görevli arkadaşları dinlemiştir. Bununla
da kalmamış, sendikalarımızın
yetkililerini, temsilcilerini ve o günlerde görev başında
olan arkadaşlarımızı da tek tek dinlemiştir
ve bu dinleme esnasında değerli arkadaşım
Cevdet Bey de yanımızda olmuştur. 

İstanbul'a gidilmiş ve İstanbul'daki
polis yetkilileri, vali, emniyet müdürü dinlenilmiştir
ve o gün görev başında olan polis amirleri
ve hatta polis memurlarına kadar bilgisi olan herkesin
bilgisine müracaat edilmiştir. 

Netice itibariyle, mahallinde keşif icra edilmiştir
ve bu hadiseden zarar gören, bu hadisede hizmet kusuru sebebiyle
zarar gördüğüne inandığımız
insanların zararı tespit edilmiştir. Mahallinde
keşif yapılarak, Kadıköy Kaymakamı,
Kadıköy itfaiye yetkilileri dinlenilmiştir.
Velhasıl, hadiseyle ilgili bilgisi ve belgesi olan herkesin
bilgisine müracaat edilmiş ve şu rapor ortaya
çıkmıştır. 

Bu arada,  yaralanan ve vurulan insanların,
kimler tarafından yaralandığı, kimler
tarafından vurulmuş olabileceği hususu hassasiyetle
araştırılmıştır, özellikle,
araştırılmıştır. Yetkililer,
tekrar tekrar Ankara'ya çağrılarak, bilgilerine
müracaat edilmiş ve ondan sonra, şu rapor ortaya
çıkmıştır. 

Ben, arkadaşlarımın muhalefet
şerhi yazmalarına saygı gösteriyorum;
onların muhalefet ederek görüşlerini burada
izhar etmelerine de bir şey demiyorum; ama, beni asıl
şaşırtan, arkadaşımın,
sanki, bu komisyonun dışında, bu bilgilere
yeni muttali olmuş gibi bir üslup içerisinde
olmasıdır. Bunu yadırgadığımı
ifade ediyorum ve diyorum ki, burada komisyonun çalışmasında
emeği geçen bütün parti temsilcilerine ve
özellikle, bu hadiselerde canını verme noktasına
gelmiş olan polis yetkililerine ve polislerimize şükranlarımı
arz ediyorum ve bu fedakârlıklarından dolayı
kendilerini takdir ediyorum. Hepiniz ekranlarda seyrettiniz; bir
polis memuru kardeşimiz, yavrumuz yere düştü;
onu öldüresiye dövdüler ve ancak bir ölü
noktasına geldiği zaman terk ettiler ki, Allahtan ölmedi.


Ben, ölenlerin ailelerine taziyetlerimi ifade
ediyorum. Onların, kimler tarafından öldürüldüğünü
keşke araştırıp, bulabilseydik; ama,
ben kırk yılını, hatta, elli yılını
-talebelik de dahil ifade edersem- hukuk hayatında geçirmiş
bir kardeşiniz olarak ifade ediyorum ki, şu araştırma
önergesinin görevi ne hâkimliktir ne savcılıktır;
biz, Meclisin bize verdiği görevi yaptık ve netice
itibariyle, ortaya şu rapor gelmiştir. Onu, Kadıköy
Savcılığı ve açılan davalar
sebebiyle ilgililer araştıracaklar; bundan dolayı
kimseyi itham etmemiz de mümkün değil; ancak, İstanbul
polisinin ve polis yetkililerinin cansiparane bir gayretle, fevkalade
üstün bir başarıyla görev yaptıklarını
burada ifade etmek istiyorum ve bunun yanında, İstanbul
Valisi için, hele, en büyük şehrimizin,
belki, Avrupa'nın 10 tane büyük devletin büyük
bir şehrimizin valisi hakkında böyle, incitici
sözler söylemeyi de uygun bulmadığımı
da bir Komisyon Başkanı olarak ifade ediyorum. 

Şunu da ifade edeyim ki; Valimiz o gün
izinliymiş; olabilir, insan hali bu; onun yerine vakâlet
edecek insanın da o gün mazereti çıkmış
olabilir; ama, İstanbul'da Vali var, görevine devam
eder; devlette devamlılık asıldır.
Vali muavini var, o da görevine devam eder ve nitekim etmiştir.
Valinin, hadise günü, saat 13.00'te İstanbul'a
gelip kriz masasının kurulduğu emniyet müdürlüğünde
görevinin başına geçip, akşama
kadar ve onu devam eden günlerde de görev yaptığını,
açıkça yetkililer ifade etmişlerdir.


Arkadaşım burada ifade etti; ama, çok
üstü kapalı ifade etti; keşke, daha açık
ifade etseydi. Valinin, hakkında ceza istemiyle yapılan
kovuşturma neticesinde, bir disiplin cezasının
dahi verilmesinin uygun olmayacağı hususu ifade edilmiştir
ve dosyalarımızda mevcut. 

Ben, insaflı olmamızın doğru
olacağı kanaatindeyim. Bu raporda emeği geçen
kardeşlerime ve grupları adına görüşlerini
ifade eden bütün arkadaşlarıma şükranlarımı
ve Cevdet Bey kardeşime de üzüntülerimi arz
ediyorum.. 

Hepinize şükranlarımı ve
saygılarımı sunuyorum. (RP ve DYP sıralarından
alkışlar) 

BAŞKAN -Teşekkür ederim Sayın
Oğuz. 

VI. - SATAŞMALARA İLİŞKİN
KONUŞMALAR

1. - İstanbul Milletvekili M. Cevdet Selvi'nin,
İstanbul Milletvekili Ali Oğuz'un şahsına
sataşması nedeniyle konuşması

M. CEVDET SELVİ (İstanbul) - Sayın
Başkan, yanlış anlaşılma oldu.
Sayın başkan, çok dikkatli olmama rağmen,
son derece sert,  hak etmediğim şeyleri söyledi.
Galiba yanlış anlaşıldı; izin
verirseniz düzeltmek istiyorum; çünkü, hak
etmedim.

BAŞKAN - Sayın Selvi, yeni bir sataşmaya
meydan vermemek, çok kısa olmak şartıyla,
size yönelik sözleri yanıtlamak üzere İçtüzüğün
69 uncu maddesine göre söz veriyorum; buyurun.

M. CEVDET SELVİ (İstanbul) - Sayın
Başkan, değerli milletvekilleri; ikinci kez vaktinizi
almak zorunda kaldığım için üzgünüm;
ancak, Sayın Komisyon Başkanını hayretle
izledim, dikkatle dinledim; hep korktuğum, kuşku duyduğum
bu tip yaklaşımlardı ve bunu da burada sergilemiş
oldu. 

Ben, bu Komisyonun ilk gününden itibaren,
diğer komisyonlarda olduğu gibi Genel Kurulun verdiği
görevi ve Partimin verdiği görevi son derece samimiyetle
günü gününe yaparım. Bu raporun hazırlanmasının
başından beri orada idim; dinledim. Ben, kimseyi
özel olarak suçlamadım. 

Sayın Komisyon Başkanı, ben,
kırmamak için bir başka arkadaşımı
suçlamadım. İstanbul'daki toplantıda
hiçbir sonuç alınmadığı
zaman "ben, bunu kabul etmem, savcılıkla konuşalım,
nerede bunun raporları" diye size sorduğumda,
üstü kapandı. Ben, o zaman söyledim...

İki: Değerli milletvekilleri, bu rapor
elinizde. Rica ediyorum; ben, hiçbir kimseyi suçlamadım.
Bu raporun içinde hem yazıp dağıtacaksınız
hem de ondan sonra "yok muydun; nasıl insanları
suçluyor" diyeceksiniz... Biz vermedik bu araştırma
önergesini -ihmalleri siz verdiniz, sonradan caydınız-
Valiyi, İçişleri Bakanlığının
müfettişleri denetlemiş, teftiş etmiş;
onun raporundan okudum. Yaptığı yanlışları
da açık seçik ortada; ama, öbür
tarafta da, bizim raporumuza baktığınızda,
gelen bürokratlara da, değiştirtildiğini -çağırırız,
konuşuruz, Cevdet Selvi belgeyle konuşmaz, söylediği
kesindir- sonucu ve değerlendirmeyi, değiştirtildiğini
görünce "kesinlikle kabul etmeyeceğimi"
söyledim; benim ihtiyacım yok. Herkesle görüştük;
ben, görüşmedik demedim. Madem görüştük
de, olayı gören bir tek kişiyi buraya yazdık
mı?! "Belirli sorumlunun, dürüstçe
ve düzgünce bilgi verdiğini, bundan yararlandığımı"
söylemedim mi?! Benim maksadım kimseyi suçlamak
değil; ama, Allah, iki türlü davranan; söylenenleri,
kendi rahatsızlığını örtmek
için saptıranlardan hepimizi, milletimizi korusun.


Teşekkür ediyorum. (DSP sıralarından
alkışlar)

(10/67) ESAS NUMARALI MECLİS ARAŞTIRMASI
KOMİSYONU BAŞKANI ALİ OĞUZ (İstanbul)
- Saptıran sizsiniz...

BAŞKAN - Teşekkür ederim Sayın
Selvi.

V. - GENSORU, GENEL GÖRÜŞME,
MECLİS SORUŞTURMASI VE

MECLİS ARAŞTIRMASI (Devam)

A)  GÖRÜŞMELER (Devam)

1. - Kocaeli Milletvekili Şevket Kazan ve
15 arkadaşının, İstanbul Kadıköy'de
1 Mayıs günü meydana gelen olaylarda gerekli
tedbirlerin alınmadığı iddialarını
araştırmak amacıyla Meclis araştırması
açılmasına ilişkin önergesi ve
(10/67) esas numaralı Meclis Araştırması
Komisyonu raporu (S. Sayısı : 179) (Devam)

BAŞKAN - Hükümet adına, Sayın
Bakan; buyurun. (DYP ve RP sıralarından alkışlar)

İÇİŞLERİ BAKANI
MERAL AKŞENER (İstanbul) - Sayın Başkan,
değerli milletvekilleri; ben de, 18 Mart 1915'te Çanakkale'de,
dünya dillerine "Çanakkale geçilmez"
sözünü kazandıran Büyük Atatürk
ve silah arkadaşlarını, şehitlerimizi
rahmet ve şükranla anıyor, aziz ruhları
önünde saygıyla eğiliyorum. (Alkışlar)


Sayın Başkan, değerli milletvekilleri;
Kocaeli Milletvekili Sayın Şevket Kazan ve 15 Arkadaşının,
İstanbul Kadıköy'de 1 mayıs günü
meydana gelen olaylarda gerekli tedbirlerin alınmadığı
iddialarını araştırmak amacıyla
Anayasanın 98 inci, İçtüzüğün
104 ve 105 inci maddeleri uyarınca bir Meclis araştırması
açılmasına ilişkin önergeye istinaden
kurulmuş olan Komisyonun hazırlamış
olduğu raporla ilgili olarak söz almış bulunmaktayım;
öncelikle, Yüce Meclisin değerli üyelerini
saygıyla selamlıyorum.

Değerli milletvekilleri, bilindiği gibi,
1 Mayıs 1996 günü İstanbul'da, 3 vatandaşımızın
ölümü, 52 emniyet mensubu ve 17 vatandaşımızın
yaralanmasıyla sonuçlanan olaylar, hepimizi, son
derece üzmüş; ayrıca, devletin, gerektiğinde
zor kullanmasının sınırlarıyla,
demokratik hak ve özgürlüklerin kullanım
biçimini müzakereye sebep olmuştur. 

Ülkemizde ilk kez 1906 yılında
kutlanan ve İşçi Bayramı olarak bilinen
1 mayıslar, önceki yıllarda da, çeşitli
sendikalar önderliğinde kutlanmıştır;
ancak, 1977 yılında 36 kişinin hayatını
kaybettiği feci olay halen hafızalarımızdadır.
1996 yılında yapılan 1 Mayıs kutlamaları
da, İstanbul, İzmir, Ankara, İçel,
Kocaeli gibi işçilerimizin yoğun olduğu 19
ilimizde kutlanmış, İstanbul'un dışındaki
diğer illerimizde herhangi bir üzücü olay yaşanmadan,
sağduyu sahibi işçilerimizin ve milletimizin
arzu ettiği şekilde bitmiştir. Ne var ki; İstanbul'da
1 Mayıs 1996 günü, milletçe hepimizi derin
üzüntülere sevk eden, hiç arzu edilmeyen
olaylar meydana gelmiştir. Yasadışı
örgütler, İstanbul Kadıköy'de banka
ve mağazalara, oto galerilerine saldırılarda
bulunmuşlar, binaları yağmalamaya çalışmışlar,
2 otoyu yakmışlar, 10 araca ve 105 işyerine
de milyarlarca lira tutarında zarar vermişlerdir.

Bu olaylar nedeniyle 354 kişi gözaltına
alınmıştır. Gözaltına alınanlardan
yasadışı örgütlere mensup olduğu
anlaşılanların yüzde 41'inin 19-24 yaş
grubunda, yüzde 40'ının 15-18 yaş grubunda,
yüzde 15'inin 25-30 ve yüzde 4'ünün ise 31-36
yaş grubunda oldukları tespit edilmiştir. Profesyonel
terör örgütlerinin özellikle gençlerimizi
kullanmaya çalışarak oynamaya çalıştıkları
oyun, yakalananların yaş gruplarından  bir
kez daha anlaşılmaktadır.

Değerli milletvekilleri, 1 Mayıs 1996
günü İstanbul'da çıkan olaylarda,
meydandaki sağduyu sahibi işçimiz alanı
kendiliğinden terk ederek, illegal örgüt üyelerini
yalnız bırakmışlar ve provokasyonlara
alet olmamışlardır; böylece, güvenlik
güçlerimizin çalışmalarını
kolaylaştırmış olmaları son derece
takdire şayan bir tavırdır.

Kanaatim odur ki, çağdışı
kalmış totaliter rejimlerin simgesini taşıyan
bezlerle yüzlerini örterek şiddet ve terör
havası estirmek isteyen illegal örgütler, demokratik
gösteri haklarını yasal çerçevede
kullanmak isteyen çoğunluğun bu hakkını
engellemektedir. Huzur içinde, gerçek bir bayram
havası içinde geçebilecek toplantılar,
illegal örgütlerce sabote edilmektedir. Terörist
örgütler, demokratik amaçlarla toplanmış
kitleleri, kendileriyle amaç birliği içerisindeymiş
gibi gösterme gayretkeşliğindedir. 

Bu arada, vatandaşımız ile güvenlik
güçlerimiz kışkırtmalarla karşı
karşıya getirilmek istenmektedir. Böylece, devleti,
kendi hayal ettikleri mecralara, demokrasi dışı
uygulamalara sürüklemeye çalışmaktadırlar;
ancak, ülkemizin bu oyunlara düşmeyecek engin
tecrübeleri vardır. Güvenlik güçlerimiz,
kendisine düşen görevi fedakârlıkla
ve hukuk içerisinde kalarak kararlılıkla
ifa edecek, bu oyunlara düşmeyecektir. Takdir edilir
ki, burada, bu oyunu engelleme görevi sadece güvenlik
kuvvetlerine düşmez; sorumluluk sahibi herkesin, demokratik
hakların yasal kullanımına, hukukî
kullanımına, diğer vatandaşlarımızın
haklarını ihlal etmeden kullanımına
sahip çıkması, titizlikle bu hakların
üstüne titremesi gereği vardır. Demokratik
rejimler, hukuka ve önceden onaylanmış kanunlara
dayanır. Hukuk ve kanunlar herkes için vardır.
Demokratik hakları kullanırken yasal çerçevenin
dışına çıkılıyorsa,
bunun hukukî neticelerine katlanmak da herkes için
geçerlidir. "Ben haklıyım; yasal çerçeve
dışına çıkma hakkım var"
zihniyeti sadece böyle düşüneni bağlar.
Buna müsaade edilmesini istemek, rejimde keyfîliğe
müsaade edilmesini istemek demektir ki, bu kanaat, insanı,
ister istemez, demokratik rejimlerde, ilkelerin, plan ve prensiplerin
geçerli olmadığı, herşeye bir keyfîliğin
hâkim olması gerektiği intibaına sevk
eder. Oysa, demokratik rejimlerde, istisna işlemlere, ayrıcalık
yaratan davranışlara yer yoktur. 

Diğer yandan, şiddete, tahribata, tedhişe,
anarşiye maruz kalma durumunda olan vatandaşın,
can ve mal emniyeti ile, diğer temel hak ve hürriyetlerini
de korumak devletin temel amaçlarındandır.

Değerli milletvekilleri, raporda da irdelendiği
gibi, asayişi korumakla görevli emniyet mensubu sayısı,
ülkemizde, bazı Batı ülkelerine oranla
eksiktir; özellikle büyükşehirlerimizde bu
konuda sıkıntılar vardır. Bu sebeple,
bir süredir, polisimizin sayısının artırılması
sağlanırken, eğitim ve teçhizat bakımından
da yeterli düzeye getirilmeye gayret edilmektedir. İstanbul
İlinin toplumsal olaylardaki hassasiyeti gözönüne
alınarak, emniyet müdürlüğü personeli
yönünden takviyesi Bakanlığımızca
değerlendirilmiş ve söz konusu olay tarihinden
günümüze kadar, Çevik Kuvvet de dahil olmak
üzere, komiser sınıfından 247, memur
sınıfından 3 027 olmak üzere, 3 274
personelle takviye edilmiştir. Yine, aynı tarihler
arasında, araç gereç yönünden;
taşıt olarak 112 binek, 12 minibüs, 33 küçük
otobüs, 2 panzer; teçhizat olarak 20 çelik
yelek, 500 kalkan, 50 gaz maskesi ve 90 robokok elbisesiyle takviye
edilmiştir. Ayrıca, Çevik Kuvvet personelinin
devamlı eğitimi çalışmaları
yeniden başlatılmış ve süratle
devam etmektedir. 

Ayrıca, Bakanlığımızca,
2911 sayılı Toplantı ve Gösteri Yürüyüşleri
Kanununun, kanuna aykırı toplantı ve gösteri
yürüyüşlerini düzenleyen 23 üncü
maddesinin (b) bendini değiştiren kanun tasarısı
taslağı Başbakanlığa sunulmuştur.
Söz konusu taslakla suç işlemek maksadıyla
kurulmuş veya kurulduğu varsayılan örgütlere
ait amblem ve işaret taşınarak veya bu işaret
ve amblemleri üzerinde bulunduran üniformayı
andırır giysiler giyilerek veya kimliklerini gizlemek
amacıyla yüzlerini tamamen veya kısmen bez
ve sair unsurlarla örterek toplantı ve gösteri
yürüyüşlerine katılmak, 2911 sayılı
Toplantı ve Gösteri Yürüyüşleri
Kanununun yasakladığı haller kapsamına
alınmaktadır.

Değerli milletvekilleri, Anayasamızda
ve yasalarımızda ifadesini bulan din ve vicdan hürriyeti,
düşünce ve kanaat hürriyeti ile, düşünceyi
açıklama ve yayma hürriyeti doğrultusunda,
herkese, toplantı ve gösteri yürüyüşü
düzenleme, belirli amaçlarla bir araya gelerek düşüncelerini
açıklayabilme hakkı tanınmıştır.


Anayasamızın 34 üncü maddesi
ve buna göre düzenlenen 2911 sayılı Toplantı
ve Gösteri Yürüyüşleri Kanununun 3 üncü
maddesinde, kişilerin, önceden izin almaksızın,
silahsız ve saldırısız olarak, kanunun
suç saymadığı amaçlarla toplantı
ve gösteri yürüyüşü yapma hakkına
sahip olduğu belirtilmektedir; ancak, güvenlik kuvvetlerine
saldırılmasını, vatandaşlarımızın
işyerlerinin tahrip edilmesini, demokratik, masum birtakım
isteklerin meşruiyetiymiş gibi göstermeye kimsenin
hakkı olamaz. Yasalarla tanınan hak ve özgürlüklerin
kullanılması sırasında yasaların
çizdiği çerçevenin dışına
çıkılması veya kanunların suç
saydığı fiillere dönüşmesi halinde,
güvenlik kuvvetleri, hukukî prosedür içerisinde
yetkilerini kararlılıkla kullanacaktır.

Bu arada, 1 Mayıs 1996 tarihindeki üzücü
olaylarda zarar gören vatandaşlarımızın
da hasarlarının tazminiyle ilgili işlemlerin
sürdürüldüğünü, olayların
yargıya intikal ettirilmiş olduğunu ve davaların
devam ettiğini belirtmek istiyorum.

Değerli milletvekilleri, Meclis Araştırması
Komisyonunu teşkil eden arkadaşlarımız,
milletimizin huzuruna, emniyetine yönelik bu olay hakkında
güzel ve yapıcı bir rapor getirmişlerdir.
Komisyon raporunda tespit edilen sorunlar ve önerilerin dikkat
ve hassasiyetle izleneceğini; ayrıca, Yüce Meclis
çatısı altında ifade edilen önerilerden
faydalanacağımızı belirtir, hepinize
saygılarımı sunarım. (Alkışlar)

BAŞKAN - Teşekkür ediyorum Sayın
Bakan.

Şahısları adına söz
talebi?..Yok.

Sayın milletvekilleri, İstanbul Kadıköy'de
1 Mayıs günü meydana gelen olaylarda gerekli
tedbirlerin alınmadığı iddialarını
araştırmak amacıyla kurulan (10/67) esas numaralı
Meclis Araştırması Komisyonu raporu üzerindeki
genel görüşme tamamlanmıştır.

2. - Zonguldak Milletvekili Necmettin Aydın
ve 16 arkadaşı ile Zonguldak Milletvekili Hasan Gemici
ve 9 arkadaşının, taşkömürü
üretimindeki sorunların çözüm yollarının
tespiti ile Türkiye Taşkömürü Kurumunun
içinde bulunduğu durumun araştırılarak
alınması gereken tedbirlerin belirlenmesi amacıyla
Meclis araştırması açılmasına
ilişkin önergeleri ve (10/13, 53) esas numaralı
Meclis Araştırması Komisyonu raporu (S. Sayısı
: 180) (1)

BAŞKAN - Şimdi, 2 nci sırada yer
alan, Zonguldak Milletvekili Necmettin Aydın ve 16 arkadaşı
ile Zonguldak Milletvekili Hasan Gemici ve 9 Arkadaşının,
 taşkömürü üretimindeki sorun-

 

(1) 180 S. Sayılı Basmayazı
tutanağa eklidir.

ların çözüm yollarının
tespiti ile Türkiye Taşkömürü Kurumunun
içinde bulunduğu durumun araştırılarak
alınması gereken tedbirlerin belirlenmesi amacıyla
Anayasanın 98 inci, İçtüzüğün
104 ve 105 inci maddeleri uyarınca Bir Meclis Araştırması
açılmasına ilişkin önergeleri
ve (10/13,53) esas numaralı Meclis Araştırması
Komisyonu raporu üzerindeki genel görüşmeye
başlıyoruz.

Komisyon?..Burada.

Hükümet?..Burada.

İçtüzüğümüze
göre Meclis araştırması komisyonunun
raporu üzerindeki genel görüşmede ilk söz
hakkı Meclis araştırması önergeleri
sahiplerine aittir. Daha sonra, İçtüzüğümüzün
72 nci maddesine göre, siyasî parti grupları
adına birer üyeye, şahısları adına
iki üyeye söz verilecektir. Ayrıca, istemleri
halinde komisyon ve hükümete de söz verilecek,
bu suretle Meclis araştırması komisyonu raporu
üzerindeki genel görüşme tamamlanmış
olacaktır.

Konuşma süreleri, komisyon, hükümet
ve siyasî parti grupları için 20'şer
dakika, önerge sahipleri ve şahıslar için
10'ar dakikadır.

Komisyon raporu, 180 sıra sayısıyla
bastırılıp dağıtılmıştır.

Rapor üzerinde söz alan sayın milletvekillerinin
isimlerini okuyorum: Doğru Yol Partisi Grubu adına
Sayın Mehmet Ali Yavuz, Refah Partisi Grubu adına
Sayın Necmettin Aydın, Cumhuriyet Halk Partisi Grubu
adına Sayın Metin Arifağaoğlu.

Önerge sahiplerinin söz talebi var mı?

NECMETTİN AYDIN (Zonguldak) - Ahmet Derin
konuşacak.

BAŞKAN - Buyurun Sayın Derin.

AHMET DERİN (Kütahya) - Saygıdeğer
Başkan, saygıdeğer milletvekilleri; öncelikle,
hepinizi saygıyla selamlıyorum. Önerge sahibi
olarak söz almış bulunmaktayım. 

Yıllardan beri, zarar eden KİT'ler
sıralamasında, belki ilk sıralarda bulunan;
fakat, bulunduğu bölgenin ekonomik potansiyelini oluşturan,
monokültür bir bölge olan Zonguldak'ın,
belki de ekonomik tek dayanağı olan bir kuruluş
o yörenin ekonomik zarardan kâra dönmesi, monokültür
bir bölge olması, her dönemdeki milletvekillerinin,
bizatihi de yöre milletvekillerinin, değişik ekonomik
dallar oluşması noktasındaki talebi üzerine
gündeme gelir. 

Araştırma Komisyonu, çok güzel
önerileri içeren bir rapor hazırlamış
ve Yüce Meclise takdim etmiştir. Bugün, bu komisyon
raporunu görüşüyoruz. Her şeyden önce,
bu raporun hazırlanmasında katkısı
olan tüm milletvekili arkadaşlara ve onlara yön
veren bürokratlara teşekkür ediyorum, onları
tebrik ediyorum.

Doğru Yol Partisi ve Refah Partisi Hükümeti,
Türkiye'de bugüne kadar gerçekleşemeyen
bir millî maden politikasını gerçekleştirmek
için, öncelikle Parlamentoda görüşülmesini
istediği ve ihdas edilmesini istediği madencilik bakanlığının
tüm hazırlıklarını bugün
tamamlamak üzeredir. Türkiye Taşkömürü
Müessesesi, Türkiye'de, hakikaten, bugüne kadar
çalıştırıldığı
halde, işletildiği halde rantabl bir işletmeciliğe
dönüşememiş ve bunun yanında, bir
maden müzesi olan ülkemizde, gerekli olan çalışma,
yeraltı servetlerimizin ülke ekonomisine katkısı
noktasında yeterli olan çalışma gösterilmemiş;
ancak, bugünkü Hükümet, bunu fark ederek,
millî bir maden politikası oluşturabilmek için,
madencilik bakanlığının ihdası
çalışmalarına başlamıştır.


Ayrıca, son günlerde, Başbakanlık
genelgesiyle, bu yöreyi ilgilendiren -sadece TTK'yı
değil, bu yöreyi ilgilendiren- özel bir çalışma
grubu oluşturulmuştur ki, bu açıdan
da, mevcut Hükümeti buradan tebrik ediyor, kendilerine,
bir milletvekili olarak teşekkürlerimi sunuyorum.

Ülkemizde, görünür rezerv olarak,
aşağı yukarı 1,5 milyar ton taşkömürü
rezervimiz var. Aslında, küçümsenecek
bir rakam değil bu miktar. Bugün, Türkiye'de, yılda
10 milyon ton taşkömürü tüketildiğine
göre, görünür rezervimiz bile 150 yıllık.
Bugünkü rakamlarla 150 yıl; ancak, 2010 yılına
geldiğimizde, taşkömürü tüketiminin
50 milyon tonlara yaklaşacağı da hesaba katıldığında,
hem elimizdeki mevcut taşkömürünü en
güzel şekliyle değerlendirmek hem de o yörede,
tekrar, taşkömürü aramalarıyla, derin
sondajlarla, ülkemizdeki bugüne kadar tespit edilememiş
-varsa- madenlerin ve taşkömürü rezervlerinin
de bir an önce ortaya çıkarılması
gerektiğine inanıyorum; çünkü, ilerlemiş
toplumlarda, sanayi ilerlemesini gerçekleştirmiş
toplumlarda, demir-çelik ve enerjinin altyapısını
oluşturacak temel girdilerden biri olan taşkömürünün,
Almanya'da ve gelişmiş ülkelerdeki tüketim
miktarları göz önüne alındığında,
daha da fazla ehemmiyet arz edeceği görülecektir.


Bugün, Almanya'da, yıllık taşkömürü
tüketimi 79 veya 80 milyon ton civarındadır;
çünkü, demir cevherinden demir çelik üretilebilmesi
için mutlaka elzem olan temel girdidir. Metalurjik kok
olabilecek taşkömürü, demir-çelik
sektörü için elzem bir maden faktörüdür.
Büyük Türkiye'yi yeniden tesis edecek bir hükümetin,
buna gerekli önemi ve hassasiyeti mutlaka göstereceğinden
biz eminiz. 

1970'lerde 4,5 milyon ton, yıllık,
satılabilir kömür üretebilen bu kuruluş,
millî bir maden politikası olmadığından
dolayı, yıllarca kendisine bir hedef verilemediğinden
dolayı -1989 yılından sonra bütün
KİT'lerin başına gelen bu kuruluşun
da başına gelmiş- 1989 yılından
sonra, zarar eder hale getirilmiş; Enerji Bakanlığıyla
Devlet Planlama Teşkilatı ve hükümetin
diğer bakanlıkları arasında diyalog kopukluğu
başlamış; Enerji Bakanlığının
hedefi, Devlet Planlama Teşkilatınca, âdeta
reddedilmiş veya gözardı edilmiştir. Kuruluşa
bir hedef çizilmesi gerekiyordu. 1970'lerde 4,5 milyon
ton civarında satılabilir kömür üreten
bir işletmenin, dünyadaki gelişen teknolojilerle,
bugün, tükettiğimiz 10 milyon tonluk, satılabilir,
koklaşabilir kömür üretimini gerçekleştirmesi
gerekirdi. Ne yazık ki, bugün, 7,5 milyon ton civarında,
yaklaşık 300 milyon dolarlık taşkömürü
ithal etmek mecburiyetinde kalmışız. Halbuki,
yıllarca, bu müessese ihmal edilmeseydi, gerekli tevsi
yatırımları ve teknolojik yatırımlar
gerçekleştirilmiş olsaydı, bugün,
finansman darboğazına düşmüş
ve 35 trilyona yakın zarar eden bir kuruluşla karşı
karşıya kalmayacaktık. 

(Mikrofon otomatik cihaz tarafından kapatıldı)


BAŞKAN - Sayın Derin, lütfen, 1
dakika içerisinde toparlayınız. 

AHMET DERİN (Devamla) - Ülkemizde, sadece
taşkömürü için değil, diğer
8,5 milyar ton kömür rezervi olan linyit işletmeleri
için de aynı problemlerle karşı karşıyayız
ve bugün, elimizde yüzde 1'in altında kükürt
içeren kömür olmasına rağmen, bu kaynakları,
yeraltı zenginliklerimizi çalıştıramıyor,
çıkaramıyor ve yurt dışından
da yaklaşık 500 milyon dolarlık  linyit ithal
ediyoruz. 

Bugün, bir maden bakanlığı
kurulmak üzeredir. Başbakanlığın
genelgesiyle özel bir çalışma grubu oluşturulmuştur.


Ayrıca, ülkemizde, gerek taşkömürü
için gerek linyit için yapılması gereken
bir konu daha vardır ki, bu da tüketim planlaması
ve satış planlamasıdır. Tüketim
planlaması... Kükürdü yüzde 1'in altında
olan taşkömürünü götürüyoruz,
rekabet edebilme şansı olmayan demir-çelik
sektöründe 6,5 milyon liraya satmaya çalışıyoruz;
halbuki, daha düşük kalori ve daha yüksek
kükürdü olan linyit kömürünü
Ankara'da 16 milyon liraya satıyoruz; kendi kömürümüzü,
taşkömürümüzü 6,5 milyon liraya
satmak mecburiyetinde kalıyoruz. 

BAŞKAN - Sayın Derin...

AHMET DERİN (Devamla) - Bu kömürü
getirsek teshin için satsak, mutlaka, o işletme,
belki, bu kadar zararına...

BAŞKAN - Sayın Derin, lütfen...
Süreniz bitti.

AHMET DERİN (Devamla) - Biter mi efendim?!.

BAŞKAN - Saati durdurdum, sözünüzü
kesmeyeyim diye. Onun için uyarıyorum. 

AHMET DERİN (Devamla) - Bir cümleyle
bağlıyorum. 

BAŞKAN - Bağlayın lütfen. 

AHMET DERİN (Devamla) - Bakıyorum,
önümde 53 saniye; 7 saniyede bir şeyler söylemek
istiyorum. 

BAŞKAN - Ben durdurdum, sözünüz
kesilmesin diye.

AHMET DERİN (Devamla) - Peki. 

Nasıl olsa taşkömürünü
ithal ediyorsak; en azından, bu kömürümüzü,
metalurjik olmayan, koklaşamayan bölümünü
birinci derecede kirli illerimizde satsak, bu müessesenin
zararını asgariye indirebileceğimize inanıyorum
ve böyle bir çalışmayı, çalışma
raporunu bizlere takdim eden komisyon üyelerini tekrar tebrik
ediyorum, kendilerine teşekkür ediyorum. 

Hepinizi saygıyla selamlıyorum. (Alkışlar)

BAŞKAN - Teşekkür ediyorum Sayın
Derin.

Şimdi, gruplar adına konuşmalara
geçiyoruz. 

İlk söz, Doğru Yol Partisi Grubu
adına Sayın Mehmet Ali Yavuz'un; buyurun. (DYP sıralarından
alkışlar)

Süreniz 20 dakikadır. 

DYP GRUBU ADINA MEHMET ALİ YAVUZ (Konya) -
Sayın Başkan, sayın milletvekilleri; 18 Mart
1915 Çanakkale Zaferinin Yıldönümü
münasebetiyle, Yüce Milletimizin bu zafer gününü
kutlar; bu vesileyle, burada şehit düşen 250
bin Mehmetçiğin aziz ruhlarını minnetle
ve şükranla anarım. 

Sayın Başkan, değerli milletvekilleri;
Zonguldak Milletvekili Necmettin Aydın ve 16 arkadaşı
ile Zonguldak Milletvekili Hasan Gemici ve 9 arkadaşının,
taşkömürü üretimindeki sorunların
çözüm yollarının tespiti ile Türkiye
Taşkömürü Kurumunun içinde bulunduğu
durumun araştırılarak alınması
gereken tedbirlerin belirlenmesi amacıyla kurulan araştırma
komisyonunun raporu üzerine, Doğru Yol Partisi Grubu
adına söz almış bulunuyorum; bu vesileyle,
Yüce Meclisi saygıyla selamlarım.

Zonguldak Havzasında, taşkömürü,
Ereğli'nin Köşeağzı - Neyzenderesi mevkiinde,
8 Kasım 1829'da, Uzun Mehmet tarafından bulunmuştur.
Buranın işletmeye ilk açılışı,
Hazine-i Hassa İdaresi adı altında, Galatalı
Yahudilerce kurulan bir şirket tarafından, 1849 yılında
gerçekleştirilmiştir. Bunlar, 1854 yılına
kadar çalıştırmışlardır.
1854 - 1900 yılları arasında da, Fransız
şirketlerinin hissedar olduğu bir dönem yaşanmıştır.
1908'de, Maden-i Osmanlı Anonim Şirketi bu havzayı
devralmış ve 1914 - 1920 yıllara arasında
da, Fransız sermayeli Ereğli Şirketi kurulmuştur.
1940'ta, Ereğli Kömür İşletmeleri burayı
devralmıştır. Tesis, 1957'ye kadar Etibank'a
ve 1983'e kadar da Türkiye Kömür İşletmelerine
bağlı olarak işletilmiştir. 1983'te, Türkiye
Taşkömürü Kurumu kurulmuştur. 

Taşkömürü, ülkemiz için,
oldukça önemli bir hammaddedir. Petrol yataklarının
elli, doğalgaz yataklarının da altmış
yıllık ömrü göz önüne alınırsa,
ikiyüzkırk yıllık ömrü olan
kömür yataklarının, dolayısıyla
kömür havzalarının, tüm dünya
için gelecekteki önemi dikkat çekici olmalıdır.


Zonguldak Kömür Havzası, 1849'dan
beri İngilizlerin, Rusların, Fransızların,
Almanların kullandıkları yanlış
teknikler sonucu, delik deşik edilmiş bir havzadır.
Ayrıca, jeolojik yapı olarak, sayısız
faylar, kırılmalar ve basınçlarla,
son derece bozuk bir yapıya sahiptir. Bu havzanın
rezervi de yaklaşık 1 milyar 26 milyon tondur; damar
şartları 0-90 derece meyilli olup, 1 metreden 20
metreye kadar değişik kalınlıkta, yangına
büyük ölçüde müsait, uçucu
gaz oranı yüksek damarları ihtiva etmektedir.

Zonguldak kömür havzası, dünyada,
taşkömürü madenciliğinin zor koşullarda
yürütüldüğü havzaların başında
gelmektedir. Düzensiz topografya, şehirleşmenin
de imalat sahalarının üzerine gelmesi, bazı
rezervlerin denizaltı ve su taşıyan tabakalar
altında bulunması değişik problemler yaratmaktadır.

Geçmişte programlanan verime ulaşabilmek
için, o günkü teknik imkânlar ve verim
anlayışıyla oldukça yüksek kayıplarla
üretim yapılmış ve daha üst kotlardaki
damarlara tekrar girilmiştir. Bunun sonucu daha sonraki
yılların üretimine yansımış,
üretimin daha da gerilemesine neden olmuştur.

Ocak açıklığı 250
metreyi bulan yer altındaki üretim faaliyetinde nakliyat
çok önemli bir husustur. Havzadaki karışık
nakliyat yapısı da karşımıza
önemli bir sorun olarak çıkmaktadır.
Altyapının yeniden  düzenlenmesi çözüm
olarak görünse de, kuyuların derinleştirilmesi
zamanında yapılmayınca, bu kotlarda üretim
oldukça zayıflamış ve maliyete yansımıştır.

Türkiye Taşkömürü Kurumunda,
nakliyatın yanı sıra, madencilik teknolojisi
ve kullanılan enerji bakımından da önemli
handikaplar yaşanmaktadır.

Bu arada, üretimi artırmaya yönelik
olan yatırım projelerine de değinmek istiyorum:
TTK'da üretimin idamesi, makine ve teçhizatın
yenilenerek modernleştirilmesi, istikbal vaat eden işletmelerin
modernize edilerek gerekli makine ve teçhizatın
donatımı, çalışanların
daha da bilinçlendirilmesi için, eğitim projelerinin
mutlaka uygulanması gerekmektedir.

Bu arada, derin yeraltı madenciliğinin,
açık işletmelere nazaran pahalı ve
riskli olması hepimizin malumudur. Bu sahalarda yeni yatırım
yapılması çekiciliğini kaybetmiştir.
Derin yeraltı madenciliği maliyetinin açık
işletme maliyetiyle aynı olması imkânsızdır.


Kurumun ürettiği taşkömürünün
ticarî maliyetini teşkil eden altı önemli
girdi vardır: İşçilik, malzeme, elektrik,
memur aylıkları, amortisman ve finansman giderleri.
İşçilik, yüzde 49'a varan maliyet payına
sahip bulunmaktadır; bunun da satış fiyatlarına
yansıtılmaması yüzünden, burada,
zarar, daha da artmış bulunmaktadır. Burada,
işçi sayısı, yerüstünde 6
707, yeraltında da 12 471, memur olarak da 2 508'dir. Yerüstünde
ve yeraltında çalışan memur ve işçilerin
sayısının azaltılması uygun
olacaktır. Üretimi artırmak için de,
yeraltında çalışan kalifiye işçi
sayısını artırmak gerekir. 

TTK'nın borç-alacak hanesine baktığımızda,
şubat sonu itibariyle, alacak 790 milyar, borç 34,5
trilyon TL olarak gözükmektedir. Kurum, 1996 yılında
33,5 trilyon zarar etmiştir. 1997 yılı zararı
da 52 trilyon olarak tahmin edilmektedir. Bu da gösteriyor
ki, bu Kurumun, mutlak surette, zarardan kurtarılması
gerekiyor. 

Burada, üretim, randıman, pazarlama ve
maliyet konularına da kısaca değinmek istiyorum.
Ocak-şubat itibariyle tuvönan üretim 516 673 ton,
satılabilir üretim ise 373 646 tondur. Randıman,
401 kilogram yevmiyedir. Bu havzanın 0-10 milimetrelik
kömür alıcısı demir-çelik
fabrikaları, parça kömür teshin amaçlı,
filitrasyon ürünü kömür Çatalağzı
Santralına pazarlanmaktadır. Burada, 1 ton kömürün
maliyeti 28 milyon 675 bin TL'dir. 

Bu bilgilerin ışığında,
görülüyor ki, rehabilitasyon çalışmalarının
kesin olarak yapılması gerekmektedir; raporda da
bu belirtilmiştir. İşletmenin mevcut darboğazlarının
giderilmesi ve verimli, dinamik, üretken bir yapıya
kavuşturulması için hızlı bir
yapılanma sürecine girilmelidir. Bu nedenle, işçilik
giderlerinin kesenkes azaltılması, aslî görev
olan kömür üretim faaliyetleri dışında
işçiliğin özelleştirilmesi gerekmektedir;
ayrıca, çalışanların işgücünden
azamî şekilde istifade edebilmeleri amacıyla,
yeni unvan düzenlemeleri yapılmalı ve prim
usulleri yeniden gözden geçirilmelidir. 

Taşkömürünün önemli
bir enerji hammaddesi olma özelliğinin yanında,
birbuçuk asırdır kömür üreten
Zonguldaklıların yerleşik üretim kültürünün,
zaman içinde değişik sanayi ve üretim alanlarına
döndürülmeden, diğer bir ifadeyle, yeni istihdam
alanları yaratılmadan, tamamen taşkömürüne
bağlı ekonomik hayatın sürdürülmesi
imkânsız hale gelirdi. 

Elbette, TTK'nın bugünkü malî
yapısıyla ayakta kalması zordur. Zararın
devamı da mümkün değildir. Kurum rehabilite
edilerek, zararın en aza indirilmesi gerekir; ancak, bu
şekilde kurum ülke ekonomisine katkısını
sürdürebilir.

Ayrıca, Zonguldak yöresinde yeni iş
sahalarının açılmasına çeşitli
teşvik uygulamalarıyla yardımcı olunması
zorunludur. 

TTK, birbuçuk asırdır, ekonomik
işlevini binbir emek, zahmet, alınteri ve en önemlisi
can pahasına sürdürmektedir. 

Zonguldak Havzasında 1,1 milyar ton jeolojik
rezerv vardır. Bugün, yüzde 40'ı işletiliyor.
Havzada elli yıllık üretim söz konusudur.
Şu anda, yılda 2,7 milyon ton üretim yapılmaktadır;
bu bile ekonomiye çok önemli bir katkıdır.

Rehabilitasyon ve modernizasyon çalışmaları
çerçevesinde verimi artırmaya yönelik
delme, patlatma sistemi, kazı ve cardox patlatma sistemli
kazı çalışmalarına devam edilmelidir.
Uzun vadeli projeler kapsamında, Kozlu 560-630 kat projeleri,
Armutçuk 400-450-500 kat projeleri; Karadon, Gelik Kuyu
dahili bürler kat galerileri projeleri çalışmalarına
hızla devam edilmesi gerekmektedir. 

Ayrıca, rehabilitasyon çalışmaları
kapsamında, merkez atölyelerinin, müstakil çalışmalarını
sağlayacak bağlı ortaklık şekline
dönüştürülmesi memnuniyet vericidir.
Bu atölyelerdeki araçların ve iş makinelerinin
modernizasyonu mutlaka yapılmalıdır. 

Biriket kömür üretimi için
de Amasra'da 0-10 milimetre kömürleri üçüncü
şahıslara biriket olarak satılmalıdır.
Bu işin ihaleye verilmesi de sevindirici bir durum olmuştur.


Havzada mevcut santrala ilave olarak 700 megavatlık
bir santral yapım çalışmaları
ÇATES tarafından yapılıyor. İlave
santrala yeterli kömür üretmek üzere, hazırlık
projelerinin de gündeme gelmesi memnuniyet vericidir. 

0-10 milimetre TTK kömürlerinin daha yüksek
fiyatta satılabilmesi için kok üretimiyle ilgili
etüt çalışmalarının devam
etmesi de sevindirici bir durum olarak gözükmektedir.


Rödovanslı sahalarda, 1996'da 250 314
ton üretim elde edilmiştir. Bu da önemli bir gelişmedir.


Özetlersek, mevcut yapı içindeki
sorunlar, üretimin artırılması, özellikle
üretim işçisi eksikliği, üretim dışı
işçi fazlalığı, finansman gideri,
faiz karşılıkları yükü olarak
karşımıza çıkmaktadır.


TTK'nın iyileştirilmesinde önemli
çözüm noktaları şöyle olmalıdır:
Üretim işçisi ihtiyacının kesinlikle
karşılanması, üretim dışı
işçiliklerin tasfiyesi, finansman ihtiyacının,
bir defaya mahsus, son kez ve tamamının karşılanması,
faiz yükünün karşılanması -bu
da yaklaşık 32 trilyon TL'dir- ve sosyal yardım
yükünün Hazineye devri gerekmektedir. Amele birliği
katkı payının kaldırılması,
enerji hatlarının TEDAŞ'a devri, mevcut ocakların
bir kısmının üçüncü
şahıslara satılması gerekmektedir.


Zonguldak Taşkömürü Havzası,
Türkiye'nin taşkömürü ihtiyacının
karşılanması için, bugün ve gelecekte
stratejik bir öneme sahiptir. 

TTK, mutlaka üretimini artırarak devam
etmelidir. 

TTK için, işletme, rezerv itibariyle
ekonomik olmayan sahalar, özel sektöre, rödövanslı
olarak açılıp, havzanın ve Türkiye'nin
taşkömürü üretimine katkıda bulunması
sağlanmalıdır. 

Türkiye'de yeni taşkömürü
yataklarının bulunması için, acilen
bir araştırma programı geliştirilip
uygulanmalıdır. 

Kömür İşletmelerinin, maliyetini
düşürmek için, optimal ölçekte
yapılanması gerekmektedir. 

Dünya taşkömürü piyasasını
elinde tutan ve kolay jeolojik şartlarda üretim yapan
ülkelerin düşük fiyatla taşkömürünü
pazarlaması, derin taşkömürü madenciliği
yapan ülkemiz dahil, tüm benzer ülkelerde, taşkömürünün,
maliyetinden düşük fiyatla satılmasını;
yani, zararla satılmasını gündeme getirmiş,
bu ülkeler, zararı sübvanse etmek yoluna girmişlerdir.


TTK'nın, işçilik giderlerini
dolar bazında koruyarak ve işçi sayısını
artırmayarak, yapılacak yatırımlar
sonucu, satılabilir taşkömürü miktarı,
1970'li yıllardaki satılabilir üretimi olan
yılda 4,6 milyon/ton seviyesine yükseltilmesi halinde,
taşkömürü sübvansiyon oranı,
şu andaki yüzde 80'lerdeki seviyesinden yüzde
20'lere inmektedir. Bu hesaplamada finansman giderleri dikkate
alınmamaktadır. Ayrıca, briketleme, kok üretimi,
termik santrallara ortaklık veya termik santrallara verilen
kömür birim fiyatının artırılması
gibi kömürün katmadeğerinden, taşkömürü
üreticisi olan TTK'nın, gelişmiş batı
ülkelerindeki gibi yararlanması halinde sübvansiyon
oranı daha da düşecektir. 

Sayın Başkan, değerli milletvekilleri;
derin taşkömürü madenciliği yapan Avrupa
ülkeleri, taşkömürü zararlarını
azaltmak için, işçi sayılarını
azaltmakta, üretimi belli ağırlık noktalarına
yoğunlaştırmakta ve fon yaratmak için
elektrik enerjisine belli oranda katkı payı koymaktadır.
Türkiye benzer bir yol izlemiş, 1990-1995 döneminde
toplam 20 909 işçi TTK'dan ayrılmış;
ancak, işçi ayrılması zararı
azaltmamış, özellikle finans giderleri içinde
gecikme zammı, tecil faizleri hadlerinin aşırı
derecede yükselmesi zararı artırmış,
1993 yılında 770,5 milyon dolara kadar çıkarmış,
son iki yılda işçilik giderlerinin dolar bazında
azalmasıyla, toplam zarar da dolar bazında azalmaya
başlamıştır. 

TTK'nın orta ve uzun vadede kârlı
bir kuruluş haline gelmesi, TTK için yeni bir kuruluş
yasasının çıkarılmasıyla
mümkün olacaktır. Bu konu, TTK'nın yeniden
yapılanmasını sağlayan yeni bir kuruluş
yasasıyla sağlanmalıdır. Özetle,
aşağıdaki önerilerin gerçekleşmesi
sağlanmalıdır. 

TTK, üretimini artırarak yaşamalıdır.


TTK, yeniden yapılanmalıdır.


Siyasî müdahalelerin asgarî seviyede
tutulduğu ve denetim düzeyinde kaldığı
bir yapı oluşmalıdır. 

TTK'nın kısa, orta ve uzun vadede yapacağı
işlerin planlaması, kömürün katmadeğerinin
TTK'da kalacağı ve pazarlama biriminin güçlendirildiği
bir yapılanma olmalıdır.

Bütün olumsuzluklara karşın,
TTK'nın, en kısa zamanda bir master plan hazırlaması
ve bu planda hangi üretim bölgelerinden ne miktar üretimin
ne miktar yatırım ve maliyetle gerçekleştirilebileceğini
objektif bir şekilde ortaya koyması gerekmektedir.


Bu plan, sanayi, teshin, enerji amaçlı
üretilecek taşkömürü miktar ve kalitesini
vermekle kalmamalı, oluşturulacak enerji planlamasında
ilgili kuruluşlarca bir baz olarak alınmalıdır.

TTK, toplam rezervlerini en kısa zamanda görünür
rezerv kategorisine sokmak için, gerekli sondaj çalışmalarını
bir an önce yapmalıdır.

Üretimin düşmesine etkili olan galeri
hazırlık çalışmalarının
bir an önce hızlandırılarak sürdürülmesi
gerekmektedir. 

Yatırım kalemlerinin en büyüklerinden
olan galeri, kuyu açma gibi hazırlık çalışmalarının
hızlandırılması, üretimde hızlandırıcı
etki olacaktır; ancak, galeri sürme çalışmalarında
bulunan ekip sayısının giderek azalması,
galeri sürme hızının ve dolayısıyla,
üretim sürdürme hızının azalması
anlamına gelmektedir. Hazırlık çalışmalarında
programın sürekli gerisinde kalındığından,
kısa dönemde üretimde ani artışlar
beklenmemelidir. Hazırlık çalışmalarının
ihale edilerek müteahhite verilmesi, daha hızlı
ve ekonomik galeri sürülmesini sağlayacaktır;
ancak, galeri sürme işinin müteahhite verilmesi
sırasında TTK'nın, aynı galeriyi,
üretim veya başka bir amaçla kullanıyor
olması, TTK'nın üretiminde bir gecikme olmayacak
şekilde çalışmalarının
sürdürülmesi, hazırlık çalışmaları
sırasında müteahhit tarafından uyulması
zorunlu olan işçi sağlığı ve
iş güvenliği mevzuat hükümlerine olan
bağlılığın TTK tarafından
izlenmesi de gereklidir.

Sayın Başkan, değerli milletvekilleri;
TTK'nın üretimini devam ettirebilmesi için,
acilen üretim işçisine ihtiyaç vardır.
Bu sayı 3 bin civarındadır. Havzada 150 yıldan
beri oluşan taşkömürü üretim kültürü
yaşatılmalıdır. İşe alınmalar
ve işten ayrılmalar, belli bir işgücü
planlamasına göre yapılmadığı
için, bazı meslek gruplarında işçi
sayısı yok olma durumuyla karşı karşıyadır.
Örneğin; merkez atölyelerinde halen çalışanların
yarısının emekliliği gelmiştir.
Bunlar emekli olduğu takdirde bu atölyelerde büyük
bir kriz yaşanacaktır. 

Sayın Başkan, değerli milletvekilleri;
işçilere yapılan "seyyanen zam"
uygulamasından derhal vazgeçilmeli, yeni baştan,
sendikayla birlikte hazırlanacak norm kadro ve gerçekçi
prim sistemi hayata geçirilmelidir. 

TTK'da güçlü bir pazarlama biriminin
de oluşturulması şarttır. 

Yeraltında ağır işçiliklerde
çalışanlar, zaman içinde, yardımcı
işçiliklere kaydırılmalı; ancak,
kaydırılmadan önce mutlaka eğitilmelidir.
Ağır işçiliklerde çalışanlar,
diğer işçiliklere kaydırıldıkça,
boşalan kadroların genç işçilerle
doldurulması sağlanmalıdır. İşe
yeni alınanların eğitim düzeyinin yüksek
olmasına önem verilmeli, işçilik tranferi
bir eğitimden sonra gerçekleştirilmelidir. 

Özellikle yerüstü elemanlarından
büyük tasarruf sağlayacak olan ve taşkömürü
üretimiyle doğrudan ilişkisi bulunmayan, özel
sektör tarafından kolaylıkla daha ucuz ve etkin
şekilde yapılabilecek olan yemekhane gibi sosyal
tesislerde çalışanların dışarıdan
teminine gidilmelidir. Bu hizmetlerin özel sektörce
sağlanması durumunda, bu hizmeti yapan TTK görevlilerine
de ücret ödendiğinden kısa vadede maliyeti
artırıcı bir etki yaratsa da, orta vadede,
bu hizmetleri  yapan görevlilerin emeklilikleri nedeniyle
veya ihtiyaç duyulan başka yerüstü hizmetlere
tranferleriyle giderlerde azalma başlayacaktır. 

(Mikrofon otomatik cihaz tarafından kapatıldı)

BAŞKAN - Sayın Yavuz, lütfen toparlayınız.

MEHMET ALI YAVUZ (Devamla) - Toparlıyorum
efendim.

Sayın Başkan, değerli milletvekilleri;
Zonguldak lavvarının modernizasyonu için
yatırım yapılması ya da üstenciler
vasıtasıyla hizmet alımı yoluyla yararlanılması
konusunda çalışmaların karara bağlanarak
derhal hayata geçirilmesi gerekmektedir. 

Maden makineleri sanayii sadece TTK için değil,
Türkiye madenciliği için de çok önemlidir.
Merkez atölyeleri, TTK'nın veya diğer maden üreten
kamu kuruluşlarının ortak olacağı
yeni bir yönetim anlayışıyla özerk
bir kuruluş haline dönüştürülmelidir.


Sayın Başkan, değerli milletvekilleri;
TTK'nın özerk bir kuruluş olarak yapılanması,
bunun gerçekleştirilmemesi halinde, zararı
en az düzeye indirmek için, araştırma
raporunda da belirtilen çözüm önerilerinin
özellikle dikkate alınması gerektiğine
inanıyor; bu duygularla Yüce Meclise saygılar
sunuyorum. (DYP ve RP sıralarından alkışlar)

BAŞKAN - Teşekkür ediyorum Sayın
Yavuz.

Refah Partisi Grubu adına, Sayın Necmettin
Aydın; buyurun. (RP sıralarından alkışlar)

Sayın Aydın, süreniz 20 dakikadır.

RP GRUBU ADINA NECMETTİN AYDIN (Zonguldak)
- Sayın Başkan, sayın milletvekilleri; taşkömürü
üretimindeki sorunların çözüm yollarının
tespiti ile Türkiye Taşkömürü Kurumunun
içinde bulunduğu durumun araştırılarak,
alınması gereken tedbirler konusunda kurulan Meclis
Araştırma Komisyonumuzun raporu üzerinde, Refah
Partimizin görüşlerini arz etmek üzere huzurlarınıza
gelmiş bulunuyorum. Hepinizi saygıyla selamlıyorum.

Bugün, 18 Mart 1997, Büyük Çanakkale
Zaferinin 82 nci yıldönümünü yaşıyoruz.
Dünyada hiçbir milletin tarihinde, gerçekten
böyle büyük bir zaferin olmadığını
görüyoruz. Elbette ki, böyle bir günde, Çanakkale
şehitlerimizi -ki, bütün şehitlerimizi-
rahmetle anıyor; huzurlarında saygıyla eğiliyoruz.


Ayrıca, yıllardır, özellikle
ülkemizde en büyük, en yoğun iş kazasının
olduğu taşkömürü madenciliğindeki
çalışmalar sırasında hayatını
kaybetmiş madenci kardeşlerimizi de, yine bu konunun
görüşülmesi vesileyle, rahmetle anıyoruz
ve şu an, yine, madencilikte çalışan
tüm işçi kardeşlerimize de kazasız
belasız, esenlikli çalışmalar nasip
etmesini Cenabı Hak'tan niyaz ediyoruz.

Sayın Başkan, kıymetli milletvekilleri;
hepimizin bildiği gibi, taşkömürü, sanayi
devriminde çok önemli bir fonksiyon ifa etmiş
ve halen de, başta demir-çelik, enerji sektörü
olmak üzere, çimento, kâğıt gibi
sanayilerin vazgeçilmez önemli bir unsurudur. Petrol
ve doğalgaz yataklarının kıt olması
münasebetiyle, zaman içerisinde, özellikle koklaşabilir
taşkömürünün önemi azalmamıştır;
bilakis, sanayileşmiş ülkeler üretime devam
etmektedirler. Hatta, taşkömürü tüketimi,
enerji gibi, demir-çelik gibi, sanayileşmenin, ekonomik
gelişmişliğin temel ölçeklerinden
sayılmıştır. 

Yine, bugün, yeryüzünde, takriben
3,5 milyar tona yakın töşkömürü
üretiminin 500 milyon tonunun Amerika Birleşik Devletlerinde,
250 milyon ton civarındaki kısmının
Avrupa'da, 400 milyon tonluk üretim kısmının
da Bağımsız Devletler Topluluğunda olduğunu
gördüğümüzde, sanayileşmeyle, gelişmişlikle
taşkömürü arasında fevkalade bir orantının,
doğru bir orantının olduğunu görüyoruz.
Dolayısıyla, bugün, 2,5 milyon ton gibi fevkalade
düşük bir üretim seviyesiyle, ülkemizdeki
sanayileşmenin ne durumda olduğunu da, elbette ki, görmek
mümkündür. 

Bugün, dünyadaki sanayileşmiş
ülkelerin hemen hemen tamamında taşkömürü
üretimi devam etmektedir; kesinlikle, herhangi bir tasfiye
söz konusu değildir. Almanya'nın 60 milyon ton,
İngiltere'nin 50 milyon ton, İspanya'nın
takriben 20 milyon ton taşkömürü üretimi
yaptığını, bu üretime her türlü
şartlarda devam ettiğini ve hatta, ton maliyetlerinin
hemen hemen bize yakın olduğunu görürsek;
bu konuda, özellikle dünyadaki taşkömürüyle
ilgili stratejiler hakkında bir bilgi ve fikir sahibi oluruz.

Sayın Başkan, sayın milletvekilleri;
özellikle, Zonguldak İlinin taşkömürüyle
ilgili bağımlılığı bu kürsüde
çok iyi bir şekilde ifade edildi, hep beraber dinledik.
Hakikaten, son onbeş yıldır, Türkiye
Taşkömürüne bağlı olarak, bölgemiz,
1970'li yıllara kadar Türkiye'nin en kalkınmış,
sanayileşmede en örnek bölgelerinden biriyken,
maalesef, 1980'li yıllardan sonra, dünyadaki birtakım
gelişmelere paralel olarak ve ülkemizde de yanlış
birtakım politikalar yüzünden fevkalade büyük
bir psikolojik sıkıntı içerisine girmiştir;
Zonguldak ve Zonguldak halkı, maalesef, Türkiye'nin
bir nevi kamburu gibi lanse edilmeye çalışılmıştır.
Bu ise, takriben 1 milyon insanın yaşadığı
havzada fevkalade büyük bir rahatsızlık
sebebi olmuş; dolayısıyla, bu Meclis araştırması,
böyle tarihî bir dönüm noktasında,
fevkalade önemli bir gerçeğin tespitinde, fevkalade
önemli bir görev ifa etmiştir. Bu münasebetle,
bu raporun, bölgemiz açısından, ülkemiz
açısından fevkalade sevindirici birtakım
gerçeklerin ortaya çıkmasına yardımcı
olduğunu görüyoruz. Ancak, bugüne gelişte,
elbette ki, birkaç hususun altını çizmekte
fayda görüyoruz; o da, maalesef, ülkemizde kamu
işletmeciliğinin mutlaka yeniden ele alınması
gerçeğidir. Bir KİT genel müdürünün
-sanıyorum televizyonda dinledim- bir olayını
burada nakletmek, bugünkü kamu işletmeciliğiyle
ilgili bir fikrin ortaya çıkmasında faydalı
olacaktır.

Yeni göreve başlayan bir genel müdür
veya bir yetkili "kızım, bana kurşunkalem
ile silgi getirir misin" der; kendisine, hemen bir kurşunkalem
ve bir silgi getirilir; kendisi "hayır, böyle
değil; ben, sizden, resmî yoldan, evrakı, zimmetiyle
beraber bunu istiyorum" der ve görevli kızımız
gider. Tam üç ay sonra, elinde iki evrakla gelir;
"efendim, depomuzda kurşunkalem kalmamıştır,
dolayısıyla getiremedim; silgiyi ise, tasarruf genelgesine
takıldığından dolayı alamıyoruz"
der.

Buradan, şu gerçeği görüyoruz.
Hakikaten, ülkemizde, kamu işletmeciliği, maalesef,
özelleştirme stratejileri noktasında, fevkalade
ihmal edilmiş, ıslah edilmemiştir. Bugün,
önümüze çıkan KİT'lerdeki
-kamu teşebbüslerindeki- bu halin sebebi de, geçmişteki,
işte bu yanlış yaklaşımlardır
ve özelleştirmenin gereği olarak, bu müesseselere,
mutlaka zarar etmesi, hantal hale gelmesi zarureti varmış
gibi bir anlayışla yaklaşılmasıdır.
Bugün, ülkemizde, Türkiye Taşkömürü
Kurumuyla ilgili olarak, hep beraber bir gerçeği görüşürken,
yeniden, kamu iktisadî teşebbüslerimizin daha
dinamik, daha rantabl, daha rasyonel işleyebileceği
bir yapıya mutlaka kavuşturulması lazımdır.


Elbette ki, bu rapor, bölgemiz açısından
fevkalade faydalı sonuçları da içermiştir.
Bu rapor, az önce Doğru Yol Partisinin çok kıymetli
sözcüsü tarafından da ifade edildi, hakikaten,
TTK ile ilgili yapılabilecekleri hemen hemen lanse etmektedir.
Bu açıdan, bizim açımızdan
da fevkalade sevindiricidir.

Geçmişte, tabiî, belki en önemli
 yanlışlıklarımızdan biri de
şudur: Özellikle, kamu iktisadî teşebbüslerinde,
yanlış istihdam politikalarının uygulanması
nedeniyle buralara gelinmiştir. Az önce, raporumuzdaki
tespiti, Doğru Yol Partisinin sayın sözcüsünün
de ifade ettiği gibi, hep beraber dinledik. Bugün, Türkiye
Taşkömürü Kurumunun yeraltında çok
ciddî anlamda işçi açığı
vardır. Hatta, takriben 5 000 civarında çok
ciddî olarak açığı vardır;
ancak, bir başka gerçek var. Bakınız,
Zonguldak'ta -tüm ilçeler dahil- emniyete mensup polis
sayısı 850'dir; Türkiye Taşkömürü
Kurumundaki bekçi sayısı ise 951'dir... Hakikaten,
böyle bir istihdam politikasıyla, bu kurumun bugünlere
nasıl geldiğine şaşmamak mümkün
değildir. Elbette ki, süratle, bu kurumlarda çok
ciddî anlamda personel politikaları mutlaka uygulanmalıdır.
Dolayısıyla, bugüne gelinen çizgideki
yanlışlıklar süratle düzeltilmek
mecburiyetindedir. 

Yine, aynı şekilde, kurumda takriben
2 700 sözleşmeli personel ve memur vardır ki,
bu noktada da lazım olan personel sayısı
ya 500 ya da 700'dür. Dolayısıyla, kurumun
ihtiyacı olan istihdam noktasındaki ihtiyaçları
karşılanamamış, bilakis, birtakım
hizmetlerde ve hatta fevkalade gereksiz, lüzumsuz noktalarında
ise personel fazlalıkları meydana gelmiştir.
Dolayısıyla, kurumun bugünlere gelmesindeki
en önemli hususlardan birisi de belki bu olmuştur.


Bu raporun, belki, tek cümleyle ifade edilebilecek
sonucu, bölgemiz açısından ve ülkemiz
açısından şudur: Zonguldak Taşkömürü
Havzası, Türkiye'nin taşkömürü
ihtiyacının karşılanması için,
bugün ve gelecekte stratejik bir öneme sahiptir, TTK,
mutlaka üretimini artırarak devam etmelidir. Elbette
ki, raporun, az önce kürsüde ifade edilen diğer
teknik sonuçları da fevkalade önemlidir; ancak,
bu gerçeğin tespit edilmesi, elbette ki, ülkemiz
açısından da, bölgemiz, havzamız
açısından da fevkalade verimli, fevkalade
olumlu bir havayı oluşturmuştur. 

Çok şükür, Zonguldak halkı,
bu raporla beraber, artık, Türkiye'nin sırtında
bir kambur olmadığını görmüştür,
görecektir ve inşallah, Zonguldak Havzası, yine,
yüz yıla yakındır, Türk ekonomisine,
ülke kalkınmasına yaptığı
katkıyı devam ettirecektir. 

Esas sevinilecek husus ise, 54 üncü Hükümetin,
hakikaten, bir itfaiyecinin yangına yetişmesi gibi,
bölgemizle ilgili problemlere çok ciddî anlamda
eğilmesi ve el atmasıdır. Bir noktada, bölgemiz,
54 üncü Hükümetin de, bu rapor çerçevesindeki
görüşler istikametinde doğru yaklaşımlarıyla,
inşallah, içine düştüğü
sıkıntıdan, bunalımdan kurtulacaktır.


Sayın Başkan, sayın milletvekilleri;
Türkiye taşkömürleri bazında olması
itibariyle, bir tabloyu özellikle huzurlarınızda
arz etmek istiyorum: Bakınız, az önce burada
birtakım rakamlar telaffuz edildi. Aslında, Türkiye'deki
kamu iktisadî teşebbüsleri bilançolarının
çok ciddî bir analize tabi tutulma mecburiyeti vardır.
Bu bilançolar bu noktaya nasıl gelmiştir;
bu kurum, geçen sene, nasıl 23 trilyon lira zarar
etmiştir; bu sene öngörülen 52 trilyon liralık
zarar nedir, ne değildir?.. Elbette ki, vaktimiz elvermediği
için, çok fazla teferruatına girme imkânımız
yok; fakat, karaelmasın, Türkiye Taşkömürünün,
bu siyah kömürün beyaz bilançosu, işte
şu gösterdiğim tablodur. Bu tabloda, bu yeni dönemde,
54 üncü Hükümetin -özellikle Enerji ve
Tabiî Kaynaklar Bakanlığımıza ve
bürokratlarına huzurlarınızda teşekkür
etmek istiyorum- önümüze koyduğu perspektif,
hakikaten, Zonguldak ile ilgili o rakamların ne kadar yanlış
olduğunu da ortaya koymuştur. Bakınız,
bu tablo, bu kurumun, önümüzdeki üç
dört sene içerisinde, en geç 2000 yılında,
doğru politikalarla kâra geçebileceğini bize
göstermektedir; şu andaki 2,5 milyon ton üretimin,
çalışan sayısı 21 binde sabit
kalmak üzere, 6 milyon ton civarında üretimle,
takriben 2 trilyon lira civarında bir kârla 2000
yılında böyle mükemmel bir bilançoya
ulaşılabileceğini rasyonel olarak önümüze
koymuştur. 

Yine, bu rapor çerçevesinde, Enerji
ve Tabiî Kaynaklar Bakanlığımızın
almış olduğu doğru kararlarla, başta,
Amasra biriket kömür ihalesinin süratle verilmesine,
yeraltı işçi açığının
süratle giderilmesine yönelik çalışmalarla
ve fiyatlandırma konusunda, taşkömürünün
daha iyi pazarlanması konusunda yapılan çok
ciddî çalışmalarla, önümüzdeki
en yakın süre içerisinde, bu kurumun, hakikaten,
Türkiye'nin en dinamik, en rantabl, en rasyonel çalışan
kurumlarının içerisinde olacağı
işaretlerini bize vermektedir. 

Bir diğer sevindirici husus ise, Hükümetimizin
bölgemizle ilgili sıcak yaklaşımıdır.
Özellikle, Sayın Başbakan tarafından
yayınlanan genelgedeki şu cümleyi huzurlarınızda
tekrar ifade etmek istiyorum: "Zonguldak Havzası ekonomisini
canlandırarak, havza ekonomisinin sadece taşkömürüne
ve bu kömürü işleten Türkiye Taşkömürü
Kurumuna bağlı olmaktan kurtarmak, Türkiye Taşkömürü
Kurumunun sorunlarını çözmek, havzanın
ekonomik ve sosyal kalkınması sağlanmak üzere,
Devlet Bakanı Teoman Rıza Güneri'nin koordinasyonunda
bir çalışma grubu oluşturulmuştur."
Dolayısıyla, huzurlarınızda, tekrar,
54 üncü Hükümete bu çerçevede
teşekkür ediyoruz. 

Bu genelge çerçevesinde, yine, Devlet
Bakanımızın koordinasyonunda şu gördüğünüz
tablodaki çalışma şeması ortaya
çıkarılmış ve özellikle,
ilgili bakanlıklarda ve ilgili kuruluşlarda oluşan
komisyonlar, ilk toplantısını Zonguldak'ta
yapmış, bölgenin ve Türkiye Taşkömürü
Kurumunun kurtarılması noktasındaki çok
ciddî gelişmeler ve bu gelişme süreci başlamıştır.
İnşallah, bu genelgeyle ve bu çalışmayla,
Zonguldak'ta yeni bir dönem, yeni bir tarih başlamıştır.
Her şeyden önce, bu kurum, yeniden, Türkiye'nin
en rasyonel, en rantabl çalışan kurumu haline
getirilecektir. 

Bu çerçevede, elbette ki, bölgenin,
özellikle ekonomik gelişmesinin, Sakarya'dan Samsun'a
kadar bir hinterlandı ilgilendirdiğini düşünürsek
ve bu vilayetin, taşkömürü işletmelerine
bağlı kurulan işletmelerle bugüne kadar
50'ye yakın vilayetten göç almış
bir bölge olduğunu düşünürsek, bu
bölgedeki ekonomik hareketlerin ülkemizin genelini de
fevkalade ilgilendirdiğini ve etkilediğini düşünmemiz
mümkündür. 

Dolayısıyla, inşallah, önümüzdeki
dönemde, bu bölgedeki yatırımlarla ilgili
birkaç cümleyi, birkaç başlığı
da huzurlarınızda arz etmek istiyorum: Özellikle,
bölgemizde Türkiye Taşkömürü Kurumunun
inisiyatifindeki maden aramacılığında,
Havza-i Fahmiye Kanununun Meclisimize sevk edilmesiyle çok
ciddî bir adım atılmıştır.
Artık, bu bölge, taşkömürünün
dışındaki madenlerin araştırılması
açısından da, özel sektöre, işletmecilere
açılmaktadır. 

Bir diğer önemli gelişmeyse, özellikle,
bu havzanın, yine, Sakarya'dan Samsun'a uzanan çizgide,
hakikaten, bölgenin, hatta Türkiye'nin en süratli,
en dinamik ekonomik kalkınmasını gerçekleştirecek
birtakım temel adımlar da atılmaktadır.
Bunların başında ise, Filyos Limanı
gelmektedir. Bugün, Türkiye'nin en büyük boşaltma
kapasiteli limanı Haydarpaşa'dır; takriben
5 milyon ton boşaltma kapasiteli Haydarpaşa Limanının
iki misli büyüklüğünde, 10 milyon ton
boşaltma kapasiteli Filyos Limanı ihaleye çıkarılmıştır.
Bu gördüğünüz, ihale şartnamesidir;
4 Nisanda teklifler açılacak ve Türkiye'nin,
deniz limancılığında, belki en büyük
olayı, yine, bölgemizde gerçekleştirilecektir.
Bu noktada, Ulaştırma Bakanlığımızın
bu bölge açısından yapmış
olduğu çalışma münasebetiyle, elbette
ki, kendilerine, teşekkürlerimizi arz etmeyi bir borç
kabul ediyoruz. 

Yine, özellikle, Enerji Bakanlığımızın,
bölgemize yönelik çok ciddî alternatif
yatırımları, bilhassa, taşkömürüyle
bağlantılı yatırımlarla ilgili
çalışmalarını da özellikle
burada zikretmek istiyorum

Termik santrallara gelince; şu andaki mevcut
2x150 Çatalağzı Santralına ilaveten;
yine, ikinci bir 2x350 Çatalağzı Santralı;
Filyos'daki 1 000 mevgavatlık santral; yine, Amasra B bölgesi
için düşünülen 2x350 santrallarla,
bölgemizde, takriben, 2 bin megavat gücünde bir
santrallar zinciri programı üzerinde çok ciddî
bir çalışma yapılmaktadır.

Ben, belki Bakanımız yine burada zikreder
diye teferruatına girmek istemiyorum; ancak, Filyos ve
ileride düşündüğümüz Ereğli
serbest bölgesiyle ilgili çalışmalarımız;
Bartın, Karabük, Ereğli, Çaycuma organize
sanayi bölgelerinin süratle bitirilmesine yönelik
çalışmalarımızla; yine "Filyos
vadisi" dediğimiz, takriben 64 kilometrelik Filyos Çayının
yatağının ıslahıyla ortaya çıkacak
takriben 10 bin dönümlük büyük vadi arazisinin
sanayileşmeye açılması çalışmalarımız,
bölgemizin, ekonomik olarak, Türkiye'nin, hatta, belki
Balkanların en süratli, en dinamik kalkınmaya
hazır bir bölgesi haline geleceğinin işaretleridir.
Özellikle, karayollarıyla bölgemizin, vadimizin
TEM'e bağlanarak; Bartın'a bir demiryolu bağlantısıyla,
Bartın Limanının daha fonksiyonel hale gelmesi
için yapılan çalışmalar da,
bölgemizin, hakikaten gelişmesine yönelik fevkalade
önemli adımlardır.

Yine, bir diğer önemli husus, Türkiye
Taşkömürü Kurumunun, inşallah, önümüzdeki
günlerde yapacağı çalışmaları
hep beraber takip edeceğiz. Yalnız, bu 6 milyon ton,
2000 yılındaki üretim hedefi değildir.
Daha da ileriye giderek, Türkiye'nin, 2000'li yıllarda,
2010 yıllarında ihtiyaç kapasitesi olarak
düşünülen 30-40 milyon ton taşkömürü
ihtiyacını karşılayacak...

(Mikrofon otomatik cihaz tarafından kapatıldı)

BAŞKAN - Sayın Aydın, lütfen
toparlayınız.

NECMETTİN AYDIN (Devamla) - Teşekkür
ediyorum Sayın Başkan.

İnanıyoruz ki, hakikaten, taşkömürüyle
beraber -az önce ifade ettiğim entegre alternatif yatırımlarla-
yüz yıldır, ülkemize en önemli ekonomik
katkıyı sağlayan bu bölge, inşallah,
çok yakın bir zamanda, yine, Türkiye'nin en
önemli, dinamik bir bölgesi haline gelecektir. Bölgemiz,
yeniden sanayileşmenin merkezi olacaktır; bölgemiz,
yeniden, 2 000 megavatlık gücüyle, enerjinin
başkenti olacaktır; bölgemiz, yeniden, ulaşımın,
sanayinin merkezi olacaktır ve bölgemiz, zaten, emeğin
başkentidir, emeğin başkenti olmaya da devam edecektir.


Bu duygu ve düşüncelerle hepinizi
saygıyla selamlıyor, çalışmalarımızın
hayırlı olmasını diliyorum. (RP ve
DYP sıralarından alkışlar)

BAŞKAN - Teşekkür ediyorum Sayın
Aydın.

Cumhuriyet Halk Partisi Grubu adına, Sayın
Metin Arifağaoğlu; buyurun. (CHP sıralarından
alkışlar)

Sayın Arifağaoğlu, süreniz 20
dakikadır.

CHP GRUBU ADINA METİN ARİFAĞAOĞLU
(Artvin) - Sayın Başkan, değerli milletvekilleri;
Zonguldak Milletvekili Necmettin Aydın ve 16 arkadaşı
ile Zonguldak Milletvekili Hasan Gemici ve 9 arkadaşının,
taşkömürü üretimindeki sorunların
çözüm yollarının tespiti ve Türkiye
Taşkömürü Kurumunun içinde bulunduğu
durumun araştırılarak alınması
gereken tedbirlerin belirlenmesi amacıyla kurulan Meclis
araştırması komisyonu raporu üzerinde,
Cumhuriyet Halk Partisi Grubu adına söz almış
bulunuyorum; şahsım ve Grubum adına, Yüce
Meclisi, en içten sevgilerle, saygılarla selamlıyorum.

Çanakkale Zaferinin yıldönümü
nedeniyle "Çanakkale geçilmez" dedirten
250 bin şehidimizi ve bunların eşsiz komutanı
Ulu Önder Mustafa Kemal Atatürk'ü, sevgiyle, saygıyla,
rahmet ve şükranla anıyorum. (CHP ve DSP sıralarından
alkışlar)

Taşkömürünün, demir-çelik
ve enerji sektörü için vazgeçilmez bir
hammadde, ülkemiz için stratejik bir maden olduğu
gerçektir. 1848 yılından bugüne kadar,
149 yıllık kömür üretimiyle, Zonguldak,
daima, Türkiye'nin sanayileşme hamlelerinin itici gücü
olmuştur. 

Dünyada toplam taşkömürü
rezervleri ve mevcut üretim seviyesi göz önünde
bulundurulduğunda, taşkömürü rezervlerinin
170 yıllık, linyit rezervlerinin 400 yıllık,
hampetrolün 45 yıllık ve doğalgazın
da 60 yıllık ömrünün kaldığı
söylenebilir. Bu tabloya bakıldığında,
kömürün ne kadar önemli bir maden olduğu
ortaya çıkmaktadır.

Demir-çelik endüstrisi, Türkiye
Taşkömürü Kurumunun ikinci büyük
alıcı grubudur. Demir-çelik fabrikaları,
Türkiye Taşkömürü Kurumundan aldıkları
kömürü, bünyelerinde bulunan tesislerde, kok
ve yan ürün olarak çeşitli kömür
kimyasal türevlerini üretmekte ve kârlı
olarak pazarlamaktadırlar. Böylece, taşkömürünün
koka dönüşümü esnasında, katma
değeri, demir-çelik endüstrilerine kalmaktadır.


Yakın bir gelecekte, Türkiye'nin, koklaşabilir
kömür açısından tamamen dışa
bağımlı bir ülke haline gelmesinden ve
bu hususun demir-çelik endüstrisi açısından
son derece stratejik olmasından dolayı, bir araştırmanın
yapılması gerekmektedir. 

Diğer bir nokta şudur: Koklaştırma
işlemi esnasında, ısıtmada ulaşılan
sıcaklık koklaştırması olmak
üzere üç yöntemle yapılmaktadır.
Düşük ve orta sıcaklık koklaştırmasında
oluşan gaz ve sıvı ürünlerin kimyasal
hammadde olarak, kokun ise dumansız yakıt olarak
endüstride kullanılması olanağı
varken, yüksek sıcaklık koklaştırmasında
amaç, demir-çelik endüstrisi için gerekli
koku üretmektir. 

Koklaşma özelliği iyi olan taşkömürlerinden
metalurjik kok üretilirken, koklaşma özelliği
kötü taşkömürleri ile hiç olmayan
taşkömürlerinden ise kok tozu ya da form kok üretiminde
yararlanılabilir. 

Böylece, düşük sıcaklık
koklaştırılmasıyla, dumansız
yakıt üretimi, gaz ve sıvı bozunma ürünlerini
kimyasal hammadde olarak kullanabilme olanakları vardır.

Amasra kömürleri gibi, hiç koklaşamayan
veya Armutçuk kömürleri gibi az koklaşan
kömürlerin daha yüksek katma değer yaratacak
şekilde doğrudan briketlenmesi yerine, bir başka
alternatif olarak, düşük sıcaklık
koklaştırma yöntemiyle koklaştırılarak,
konutlar ve sanayi için kaliteli yakıt ve kimyasal
ürünleri (örneğin, naftalin, benzol, katran
gibi) elde edebilme imkânları mevcuttur.

ÇATES-B termik santralına verilen kömür
fiyatının yeniden değerlendirilmesi gereklidir.
Türkiye Kömür İşletmelerine bağlı
Orta Anadolu Linyitleri İşletmesinden Çayırhan
Termik Santralına verilen kömür fiyatlarıyla
asıl bazda karşılaştırılması
yapıldığında, TTK'nın, ÇATES-B'ye
yaptığı satıştan yıllık
kaybı, protokol değerlerine göre, haziran 1996
fiyatlarıyla, yaklaşık 997 milyar liradır.


Merkez Atölye veya diğer adıyla Maden
Makineleri Fabrikasında yetişmiş bir insangücü
vardır. Bu yetişmiş kadroyla daha çok
üretim yapmak mümkündür. Edinilen tecrübelerle,
büyük debili dalgıç pompalar üretilebilmiştir.
Bu kadar büyük ve önemli pompalar üretilmesine
rağmen, ihtiyacı olan diğer kamu iktisadî
teşebbüslerinin bundan haberi olmamakta, ihtiyaçlarını
ithalatla gerçekleştirmekte ve döviz kaybına
neden olunmaktadır. 

Buradan şu neticeye varmak istiyorum. Maden
Makineleri Fabrikası özel sektör gibi çalışamamış,
üretim çeşitlerini iç piyasaya duyuramamıştır.
Derin taşkömürü madenciliği yapan Avrupa
ülkeleri, taşkömürü zararlarını
azaltmak için işçi sayılarını
azaltmakta, üretimi, belli ağırlık noktalarında
yoğunlaştırmakta ve fon yaratmak için
elektrik enerjisine belli oranda katkı payı koymaktadırlar.
Türkiye de buna benzer bir yol izlemiş, 1990-1995 döneminde
toplam 20 909 işçi TTK'dan ayrılmış;
ancak, işçi ayrılması zararı
azaltmamış, özellikle, finans giderleri içinde
gecikme zammı, tecil faizleri hadlerinin aşırı
derecede artması, zararı artırmıştır.
1993 yılında zarar 770,5 milyon dolara çıkmış.
Son iki yılda işçilik giderlerinin dolar bazında
azalması nedeniyle 1994 yılı zararı
515 milyon dolara, 1995 yılı zararı 443 milyon
dolara inmiştir; 1996 yılı zararı 33
trilyon 360 milyar liradır.

Sıralanan örnekler TTK'nın içinde
bulunduğu hukukî çerçeve içinde
geçerli olmakla birlikte, TTK'nın sorunlarını
tam anlamıyla çözmeye yeterli olmayıp,
zararı, kabul edilebilir bir seviyeye çekebilecek
önerilerdir; ancak, TTK'nın kuruluş kanununda
belirtilen amaç ve faaliyetler konularının
tam anlamıyla yerine getirilmesi suretiyle, mevcut zararlardan
tamamıyla kurtulmak mümkündür. 

TTK'nın, orta ve uzun vadede kârlı
bir kuruluş haline gelmesi, TTK için yeni bir kuruluş
yasası çıkarılmasıyla mümkün
olacaktır. 

TTK'nın yeniden yapılanması,
yeni bir kuruluş yasasıyla sağlanmalıdır.
Komisyon üyesi diğer arkadaşlarım, bu hususa
özellikle değindiler. Bu olayı, çok memnuniyet
verici olarak değerlendiriyorum ve yakın bir gelecekte,
ilgili kanunların çıkacağını
ümit ediyorum. 

TTK, üretimini artırarak yaşamalıdır.

TTK, yeniden yapılanmalıdır.
Bu yeniden yapılanmada, profesyonelce çalışan
bir yönetim; çalışanların, yönetime
sermayeyle eşit olarak katıldığı
bir yönetim kurulu; siyasî müdahelelerden asgarî
seviyede uzak tutulan denetim mekanizması; TTK'nın
kısa ve uzun vadede yapacağı işlerin planlancağı;
kömürlerin katma değerinin TTK'da kalacağı
ve pazarlama birimlerinin güçlendirileceği bir
yapılanma olmalıdır.

TTK, toplam rezervlerini, en kısa zamanda
"görünür rezerv" kategorisine sokmak
için gerekli sondaj çalışmalarına
bir an evvel başlamalıdır.

Üretimin düşmesinde etkili olan galeri
hazırlık çalışmalarının,
bir an önce hızlandırılarak sürdürülmesi
gerekmektedir. 

Yatırım kalemlerinin en büyüklerinden
olan galeri, kuyu açma gibi hazırlık çalışmalarının
hızlandırılması, üretimi de hızlandırıcı
yönde etki yapacaktır; ancak, galeri sürme çalışmalarında
bulunan ekip sayısının giderek azalması,
galeri sürme hızının, dolayısıyla,
üretim sürdürme hızının azalması
anlamına gelmektedir. 

Hazırlık çalışmalarında
programın sürekli gerisinde kalındığından,
kısa dönemde, üretimde ani artışlar
beklenmemelidir. Hazırlık çalışmalarının
ihale edilerek üstleniciye verilmesi, daha hızlı
ve ekonomik galeri sürülmesini sağlayacaktır;
ancak, galeri sürme işinin üstleniciye verilmesi
sırasında, TTK'nın, aynı galeriyi
üretim veya başka bir amaçla kullanıyor
olması, TTK'nın üretiminde bir gecikme olmayacak
şekilde çalışmaların sürdürülmesi,
hazırlık çalışmaları
sırasında, üstlenici tarafından uyulması
zorunlu olan işçi sağlığı ve
iş güvenliği mevzuat hükümlerine olan
bağlılığın TTK tarafından
izlenmesi ve kontrol edilmesi gerekmektedir. 

Yönetim politikalarıyla ilgili olarak,
idarî destek birimleri yerine üretim birimlerinin güçlendirilmesi,
üretken sınıflara ağırlık
veren bir istihdam politikasının yaşama geçirilmesi,
en az üretim ve en az işçi sayısının
ya da mülkiyet niteliğindeki bir değişimin
iyileşme olacağı kabulünden vazgeçilmesi
ve evrensel işletmeciliğin rasyonel kurallarına
göre hareket edilmesi, tüccar gibi çalışabilecek
bir pazarlama biriminin yaşama geçirilmesi uygundur;
işçi ve teknik elemanların da temsil edilebileceği,
politik baskılardan uzak bir yönetim yapısının
kurulmasını gerekli görmekteyiz. 

Zonguldak İlinde yaptığımız
incelemeler esnasında, Zonguldak halkı ve TTK çalışanları,
ocakların kapanacağını, Zonguldak'ın
yaşanır bir il olmaktan çıkacağını
belirttiler. Zongundak'ın işçisi, memuru,
esnafı, köylüsü, kentlisi, hepsini, demoralize
olmuş, çalışma şevki ve azmini
kaybetmiş durumda gördük. Halkta, haklı
olarak "TTK olmayınca Zonguldak olmaz" anlayışı
bulunmaktaydı. Zonguldak üzerine, sanki ölü
toprağı atılmış, halkın
hoşnutsuzluğunu, her kesimde ve her noktada görmek
durumunda kaldık. Bu nedenle, araştırma komisyonu
raporuna oldukça önem veriyoruz. TTK'nın kurtulmasını
Zonguldak'ın kurtulması olarak görüyoruz.


Araştırma komisyonu raporunda, kısa
zamanda uygulanabilir tedbirlerin önerildiğini görüyoruz.
54 üncü Hükümetin bu önerilere nasıl
baktığını öğrenmek istiyoruz.


Türkiye Taşkömürü Kurumu
yeraltı ocaklarında inceleme yaparken, hazırlık
ve üretim işçilerinin az olduğunu gördük.
Ayrıca, 196 elektrik teknisyenine acil ihtiyaç bulunduğunu
ilgililerden öğrendik. Netice olarak, yerüstünde
eleman fazla, yeraltında eleman az. Hemen akla gelen çözüm
şu oluyor; yerüstünde çalışanları
eğitime tabi tutarak yeraltında istihdam etmek; ancak,
mevcut ücret politikasıyla, yerüstünde çalışanları
yeraltına çekmek hiç de öyle kolay bir
iş gibi gözükmüyor. Yerüstünde
çalışanları yeraltına çekmek
için, ücret politikasını cazipleştirmek,
her ne koşulda olursa olsun siyasîlerin yapılan
işe müdahale etmemesi gerekmektedir. Bakınız,
yeraltında ve yerüstünde çalışanların
aldıkları ücretleri sizlere aktarmak istiyorum:


Yeraltında çalışan bir
işçinin yıllık ortalama net ücreti
51 133 649 lira; oysa, yerüstünde çalışan
bir işçinin ücreti ise 37 176 458 liradır.
Bu ücret sistemiyle, yerüstünde çalışanları
yeraltına çekmek zordur. Her bir işçi,
torpil bulup, adamını bulup yerüstüne
geçmektedir; nitekim de böyle olmuştur. 

Yeraltında çalışan daimi
işçi, yerüstünde çalışanın
en az iki katı ücret almalıdır. İncelemelerimde,
Avrupa'da bu ücret sisteminin uygulandığını
gördüm. Yeraltında çalışan
grup işçisinin, yani bir ay çalışıp
bir ay dinlenen işçinin ise en az ikibuçuk
katı maaş almasını uygun buluyoruz.


Burada yeri gelmişken bir ilave yapmak istiyorum.
Faizi körükleyen, enflasyonu artıran sistem içerisinde
ücretlere ne kadar zam yaparsanız yapın, enflasyon
canavarından en çok etkilenen dargelirliler olmaktadır.
Bugüne kadar yaşanan gerçekler budur.

Yıllardır enflasyon oranının
yüksek olmasından dolayı Zonguldak'a özel
sektör yatırımları girmemiş ve
bu şirin ilimiz sadece kömür üretimine bağımlı
kalmıştır. Yüksek faiz sistemi varken,
sermaye sahiplerine yatırım yaptıramazsınız.
Neden, niçin yatırım yapsın; risksiz,
zahmetsiz faiz geliri varken sıkıntıya girmek
istemezler. Özel teşebbüsün yeni tesisler
kurması bu nedenle sağlanamıyor; ancak, devlete
ait çalışır tesislerin satışı
marifet sayılıyor. 

Halk arasında "hükümet, işine
geldiği kararları uygular, işine gelmeyenleri
uygulamaz" anlayışı vardır. Gelecek
seçim için çalışır, kadrolaşmaya
gider; yeraltı için gerekli işçiyi
siyaset uğruna vasıfsız alırsanız
üretimi artıramazsınız, zararı
katlayarak büyütürsünüz. 

Araştırma Komisyonu raporunda belirtilen
konuların uygulanması için yeni yasalara
ihtiyaç vardır. Bu yasaları çıkarmak
için üzerimize düşen görevi yapacağız;
ancak, 54 üncü Hükümetin, gelecek seçim
için değil, Türkiye'nin geleceği için
çalışmalar yapmasını ve enflasyonu
düşürmeye esas kesin kararlar almasını
bekliyoruz.

Gelin, gelecek seçim için değil,
güzel Türkiye için çalışalım;
20 nci Dönem olarak bunu başaralım. 

Araştırma komisyonu, büyük
gayretlerle ve her konuda ittifakla hazırladığı
raporu, Genel Kurulumuza getirdi ve şu anda görüşmekteyiz.
Bu rapor, rafa kaldırılmasın istiyoruz; Türkiye
Büyük Millet Meclisinin aslî görevi olan
denetimin yapıldığına bu halkı
inandırmak ve olumlu kararların uygulandığını
görmek istiyoruz. 

Rapor için çok büyük miktarda
mesai harcandı; değerli uzmanlardan yardım alındı;
işyerlerinde incelemeler yapıldı ve karşınıza
somut önerilerle gelindi. 

Cumhuriyet Halk Partisi Grubu olarak, raporda belirtilen
tedbirlerin ve  önerilerin uygulanmasını bekliyor,
bu rapora emeği geçen değerli milletvekillerine,
bürokratlara, uzmanlara şahsınızda teşekkür
ediyor, Yüce Heyetinize saygılar sunuyorum. (CHP ve
DSP sıralarından alkışlar) 

BAŞKAN - Teşekkür ediyorum Sayın
Arifağaoğlu.

Demokratik Sol Parti Grubu adına, Sayın
Hasan Gemici; buyurun.(DSP sıralarından alkışlar)

Sayın Gemici, süreniz 20 dakikadır.


DSP GRUBU ADINA HASAN GEMİCİ (Zonguldak)
- Sayın Başkan, sayın üyeler; Türkiye
Taşkömürü Kurumunun içine düşürüldüğü
durum ile sürekli zarar eder duruma gelmesine yol açan
idarî ve siyasî nedenlerin araştırılması
ve çözüm yollarının bulunması
amacıyla, 4.4.1996 günü kurulan Meclis araştırması
komisyonunun raporuyla ilgili, Demokratik Sol Parti Grubu adına
söz almış bulunuyorum. 

Bugün, Çanakkale Zaferinin yıldönümüdür;
bu vesileyle, Çanakkale şehitlerimizi ve Ulu Önder
Atatürk'ü rahmet ve şükranla anıyorum.
Sizleri, tüm vatandaşlarımızı
ve Zonguldak'taki tüm madencileri saygıyla selamlıyorum.
Yine, bugün hayatta olmayan madencilerimizi rahmetle, şükranla
anıyorum. 

Öncelikle, başta, araştırma
komisyon üyeleri olmak üzere; rapora emeği geçen,
katkıda bulunan kişilere teşekkür etmek
istiyorum. 

Zonguldak, bir anlamda kömürle var olmuştur.
Her türlü ekonomik ve sosyal hayat kömüre
bağlı olarak şekillenmiştir. Türkiye
Cumhuriyetinin kuruluşuyla birlikte, havza, demir-çelik
ve enerji sektöründe yapılan yatırımlarla,
ülkemizin en önemli sanayi merkezi olmuştur. Havza,
yıllarca demir-çelik ve enerji sektörüne
ucuz kömür temin etmiştir; yıllarca, ülke
sanayisine kaynak aktarmıştır. 

Tarihsel süreç içinde önce
Etibanka, daha sonra TKİ'ye bağlı  bir kuruluş
olan Ereğli Kömür İşletmeleri, bugünkü
adıyla TTK (Türkiye Taşkömürü
Kurumu) yakın zamana kadar, bölgede devletin yapması
gereken yol, köprü, su ve benzeri altyapı; okul,
cami ve benzeri sosyal hizmetleri de yapmıştır;
bu toplumsal hizmetlerin yerine getirilmesini sağlamıştır.

1970'li yıllarda 42 bin kişiyi istihdam
eden, yıllık satılabilir üretimi 4,5-5
  milyon ton olan kuruluş, özellikle 1983 yılından
sonra darboğaza girmiş, üretim ve istihdam giderek
düşmeye başlamış, zararı
her geçen gün biraz daha artmıştır.
1996  yılı sonu itibariyle, Kurumda istihdam, yaklaşık
20 bin kişiye, satılabilir üretim 2,4 milyon
tona düşmüştür.

Bu duruma gelişin sebeplerini ana başlıklar
altında şöyle  sıralayabiliriz:

Birincisi; diğer kamu iktisadî  kuruluşlarında
olduğu gibi, Kurumun, siyasî karışmalara
açık yönetim yapısıdır.
İkincisi; idame yatırımlarının,
zamanında ve yeterli şekilde yapılmamasıdır.
Üçüncü neden; bozuk finansman yapısıdır.
Dördüncü neden; yeraltı, yerüstü
işçi dengesinin bozulması ve resen emekli
uygulamaları ve yanlış ücret politikalarıdır.
Beşinci neden ise; pazarlama politikalarının
yetersizliğidir. 

Araştırma Komisyonu raporu, bütün
bu konuları en geniş bir şekilde incelemiş
ve çözümler önermiş bulunmaktadır.
Rapordan çıkan sonuç, ülkemizin sanayileşmesi
ve uzun vadede enerji ihtiyaçları göz önünde
tutularak Türkiye Taşkömürü Kurumunun
mutlaka yaşatılması ve taşkömürü
üretiminin artırılarak devam ettirmesi yönündedir.

Sayın Başkan, sayın üyeler;
rapor, ülkemizde taşkömürü üretim
ve  maliyetin açık tutulması amacıyla
önce, dünya kömür rezervlerini, kömür
üretimi ve ticaretiyle, fiyatları belirttikten sonra
taşkömür üretimini sübvanse eden tek
ülkenin Türkiye olmadığını,
Almanya, İngiltere, Fransa gibi ülkelerin taşkömürü
ocakları daha iyi yeraltı şartlarına
sahip oldukları halde, taşkömürünü,
ton başına 220 dolara mal ettiklerini ve ton başına
165-178 dolar sübvansiyonda bulunduklarını;
düşük dünya fiyatlarına rağmen,
üretimi azaltsalar dahi, bu ülkelerin hiçbir
zaman üretimden vazgeçmediklerini ortaya koymaktadır.


Taşkömürünün, ülkemiz
enerji ve demir-çelik politikası içerisinde
ayrıcalıklı bir yeri olduğuna dikkat
çeken rapor, acı bir gerçeği dile getirerek,
sadece son altı yıl içinde -1990-1995 yılları
arasında- taşkömürü, kok ve semi-
kok gibi ürünler için, ülkemizin, yurt dışına
1,8 milyar dolar ödemede bulunduğunu, TTK'nın,
bu son altı yılda, demir-çelik sektöründe
kullanılan taşkömüründeki payının
yüzde 27'den yüzde 15'e düştüğünü
belirtmektedir. 

Enerji ve Tabiî Kaynaklar Bakanlığı
tarafından yapılan Türkiye'nin enerji projeksiyonuna
bakıldığında, 2000 yılında
10 milyon ton, 2005 yılında 21 milyon ton ve 2010
yılında 49 milyon ton taşkömürüne
ihtiyaç vardır. Eğer, Türkiye Taşkömürü
Kurumunun üretimi, Enerji ve Tabiî Kaynaklar Bakanlığının
uzun vadeli üretim projeksiyonunda belirtilen yıllık
5 milyon 578 bin ton seviyesinde kalacak olursa, ülkemizin
ithal taşkömürüne ödeyeceği döviz
miktarı, yıllık 2,8 milyar dolar olacaktır.
Rapor, bu gerçekten hareketle, yatırımlara
hız verilerek, üretim seviyesinin yukarılara
çekilmesi gerektiğine işaret etmektedir. Üretim
kapasitesinin, şu andaki mevcut proje kapasitesi olan 4,5
milyon ton/yıl seviyesine getirilmesi ve bunun da üzerine
çıkarılması önerilmektedir. 

Rapor, ayrıca, Türkiye Taşkömürü
Kurumunun, uzun vadeli projeleriyle, kok üretimi ve taşkömürü
üretimi için elzem olan, merkez atölyelerine
de dikkat çekmektedir. Türkiye Taşkömürü
Kurumunun uzun vadeli projeleri arasında olan, Amasra,
Göbü-Kazköy ve Bağlık-İnağazlı
projeleriyle, toplam 2,8 milyon ton kömür üretilecek
ve 9 bin kişiye istihdam sağlanacaktır. Toplam
600 milyon dolar finansman ihtiyacı olan bu projeler, TEAŞ
tarafından planlanan santralların ihtiyacı
olan kömürü sağlamakla kalmayacak, demir-çelik
sanayiinin ihtiyacı olan kömüre yapılan
dış ödemeleri de azaltacaktır. 

Bilindiği gibi, dünyadaki kok fabrikalarının
büyük bir kısmı 2000 yılında
ekonomik ömürlerini doldurmaktadır. Bu durumda,
demir-çelik sanayiinin kok talebinin karşılanmasında
zorluklar yaşanacaktır. Bu nedenle, Türkiye
Taşkömürü Kurumunun kok üretimine geçmesi
halinde, dünya piyasalarında tonu 105 dolar seviyesinde
satılan kokun katmadeğeri Türkiye Taşkömürü
Kurumunda kalacak, ayrıca, yan ürün olarak katran,
benzol, naftalin, kömürkarası ve benzeri ilaç
ve kimya sanayiinde kullanılan çeşitli kömür
türevlerinden de gelir elde edilmiş olacaktır.


Halen, kişi başına yıllık
çelik üretimimiz 180 kilogramdır. Bu, son derece
düşüktür. Avrupa ortalaması 350 kilogramdır.
Sanayileşmek için demir-çelik üretimimizi
artırmak zorundayız. Yıllık 800 bin
ton döküm yapmaktayız. Bu üretim için
500 bin ton koka ihtiyacımız vardır. Büyüyen
demir-çelik sektörümüz ve döküm
sanayimiz için, önümüzdeki yıllarda
daha çok kok ithal etmek zorunda kalacağız.
TTK, kok ve semikok üretimini kendisi gerçekleştirdiği
takdirde sağlayacağı gelir, koklaşabilir
taşkömürü satışından
elde ettiği gelirden daha fazla olabilecektir. 

Sayın Başkan, değerli milletvekilleri;
merkez atölyeleri olarak da anılan Maden Makineleri
Fabrikasında, Türkiye Taşkömürü
Kurumunun bakım ve onarımları yanında,
çok sayıda maden makinesi imalatı yapılmaktadır;
özelleştirilmesi ya da kapatılması, kurum
için son derece sakıncalıdır. 

Bilindiği gibi, kömür üretimi
son derece risklidir. Tamir ve bakım hizmetlerinin dışarıdan
alınması, hizmetin satın alınması
ve yerine getirilmesi süresini uzatacağından,
üretimi aksatacağı gibi, can güvenliğini
de tehlikeye sokacaktır. Havzada bunun birçok örneği
yaşanmıştır. 

İlk bakışta, Maden Makineleri
Fabrikasının özelleştirilebileceğini,
hatta kapatılabileceğini düşünenler,
yer altındaki kömür üretimini ve bu fabrikayı
inceledikten sonra, bu düşüncelerinden vazgeçmektedirler.
Havzada görev yapan eski-yeni teknik elemanların ve
konuyla ilgili uzmanların ortak görüşü,
Maden Makineleri Fabrikası olmadan havzada kömür
üretiminin sürdürülemeyeceği yönündedir.
Maden Makineleri Fabrikasının özerk bir şekilde
yeniden yapılandırılması gerekmektedir.
Bilindiği gibi, halen, yıllık 1,5 milyar dolar
olan maden üretimimizin, 2005 yılına kadar
10 milyar dolara çıkarılması hedeflenmektedir.
Maden Makineleri Fabrikasında, mühendisiyle, işçisiyle
son derece iyi yetişmiş işgücü vardır,
teknik birikim vardır. 

Anılan fabrikanın, ülkemizdeki
madencilik sektörü ve savunma sanayiine makine ekipmanı
üretecek şekilde yeniden yapılandırılması,
hem ülke ekonomisi açısından hem de
bölgede şu anda yaşanan işsizliğin
önlenmesi ve sanayiinin geliştirilmesi açısından
son derece önemlidir.

Maden Makineleri Fabrikasının kapanması,
ülke ekonomisi açısından çok
büyük bir kayıp olacaktır, Türkiye
Taşkömürü Kurumundaki üretimi de riske
sokacaktır. Orada oluşan üretim kültürünü
ve teknik birikimi ülke yararına değerlendirmek
zorundayız.

Sayın Başkan, sayın üyeler;
Türkiye Taşkömürü Kurumunun içinde
bulunduğu zararları en aza indirmek için, raporun
öneriler kısmında, sırasıyla,
yer altında çalışan işçi
sayısının azlığı ve yaş
ortalamasının yüksek olması ile randımanın
düşmesinden dolayı en kısa zamanda yeni
eleman alınması ve ağır işçiliklerin
gençleştirilmesi, norm kadro ve prim sisteminin gerçekçi
bazda yeniden oluşturulması gerektiği belirtilmektedir.
Gerek mühendisler gerek işçiler için
ücretler, yaptıkları işlerin zorluğu,
çalışma koşulları ve aldıkları
sorumluluğa göre adaletli bir şekilde yeniden düzenlenmelidir.

Rapor, yine, kömür üretiminde düşüşün
ve zararın artmasının ana sebebinin, zamanında
ve yeterince yapılamayan yatırımlar olduğunu
tespit etmektedir. 1972-1996 yılları arasında
satılabilir kömür üretiminde ton başına
yapılan ortalama yatırım 8,14 dolardır.
Bazı yıllarda, bu rakam, ton başına
2, 3, 4 dolara kadar düşmektedir. Oysa, uluslararası
deneyimlere göre, satılabilir kömür üretiminde
ton başına 10-15 dolar yatırım yapılması
gerekiyor.

Zonguldak'ta, madenciler arasında "taş
çıkmadan kömür çıkmaz"
deyimi vardır. 

1996 yılında 5 000 metre galeri sürülmesi
planlanmış; ancak, 1 000 metresi gerçekleşmiştir.
Hazırlık yatırımlarının
daha fazla gecikmesi zararı daha da artıracak ve
fiilen kömür çıkarılamadığı
için kurumu kapanma sonucuna götürecektir. Uzmanlarca,
özellikle Karadon bölgesi için, iki üç
yıl içerisinde böyle bir tehlike olduğu
ifade edilmektedir.

Rapor, ayrıca, Doğru Yol Partisi sözcüsü
Sayın Mehmet Ali Yavuz'un ifade ettiği gibi, Türkiye
Taşkömürü Kurumunun termik santrallara ortak
olmasını önermektedir; bu anlamda, Çatalağzı
Termik Santralının, şu anda ihale kapsamında
bulunan işletme hakkı devrinin iptali ve Türkiye
Taşkömürü Kurumuna devri gerekmektedir. 

Yapılan çalışmada, ticarî
maliyet içerisindeki işçilik payının
son iki yılda giderek azaldığını,
buna karşılık, borçlara tahakkuk ettirilen
faiz oranlarının çok yüksek olması
sonunda, finans payının, ticarî maliyetin
yüzde 50'sine çıktığını
görmekteyiz. Burada dikkat edilecek nokta, finansman giderlerinde,
dış kredi miktarının yok kabul edilecek
kadar düşük olması, finansman giderlerindeki,
örneğin 1995 yılı için, 12,3 trilyonun
3,9 trilyonu SSK sosyal yardım zammı ve yaklaşık
7 trilyonu ise geçmiş yıllar gecikme zammı
olmasıdır. Gecikme zamları ise, sosyal yardım
zammı, Hazine tahvili, stopaj ve Gelir Vergisi gibi kalemlere
aittir. 1996 yılında, sosyal yardım zammı
tutarı, gecikme faiziyle birlikte 10 trilyon liraya yakındır.
Rapor, bu gerçeklere işaret ederek, gecikme zammı
ve SSK sosyal yardım zammının kaldırılması
durumunda, ticarî maliyetin, 146 dolar/ton gibi son derece
makul bir seviyeye ineceğini göstermektedir ve alınacak
diğer tedbirlerle, bu rakamın çok daha aşağıya
çekilebileceğini kanıtlamaktadır. 

Raporda, kurumun finansman yapısının
düzeltilmesi, sosyal yardım zammından kurtulması,
kömür üretimiyle doğrudan ilişkisi bulunmayan
konularda özel sektör hizmetinden yararlanılması
konuları da yer almaktadır.

Sayın Başkan, sayın üyeler;
konuşmamın buraya kadar geçen süresi
içerisinde, Araştırma Komisyonu raporunun,
Türkiye Taşkömürü Kurumuyla ilgili tespitlerini
ve çözüm önerilerini özetlemeye çalıştım.


Bu bölümde, ülkemiz ve Zonguldak için
son derece önemli olan bu kuruluşumuzla ilgili mevcut
Refahyol Hükümeti ve Türkiye Taşkömürü
Kurumu Yönetimi tarafından neler yapılıyor,
ne gibi tedbirler alınıyor konusuna değinmek
istiyorum. 

22.6.1996 günü Türkiye Büyük
Millet Meclisi KİT Komisyonunda, hazırlık
yatırımlarının bir an önce yapılması,
yeraltı üretim işçisi açığının
kapatılması, Maden Makineleri Fabrikasının
yeniden yapılandırılması, kurumun,
sosyal yardım zammı ve finansman yükünden
kurtarılması konularında aldığı
tavsiye kararları doğrultusunda, Başbakanlık
bünyesinde bir çalışma grubu oluşturulmuştur.
Daha sonra, şubat ayında, Devlet Bakanı Sayın
Teoman Rıza Güneri başkanlığında
yeni bir çalışma grubu oluşturulmuş
olup, çalışmalar sürmektedir.

Türkiye Taşkömürü Kurumuyla
ilgili bugüne kadar çok sayıda rapor hazırlanmıştır.
Görüştüğümüz bu Araştırma
Komisyonu raporu da dahil olmak üzere, bütün raporlarda,
hem bugünkü sıkıntılı günlere
geliş nedenleri hem de çözüm önerileri
hemen hemen aynıdır. Değişmeyen, bu raporların
öngördüğü çözümler yolunda
somut adımlar atılmamış olmasıdır.
Teşhisler aynı; ancak, tedaviyle ilgili yapılan
bir şey yoktur. Bu arada zaman geçmekte, sorunlar
daha da ağırlaşmaktadır. Bu durum devam
ettiği takdirde, yakın bir zamanda havzada üretim
yapılamaz hale gelecektir. 

Hükümetin Refah Partisi kanadı,
havzada verimliliğin artırılması ve zararın
daha makul, daha kabul edilebilir seviyeye çekilmesi için
somut adımlar atmak yerine, kurumda siyasî kadrolaşmayı
tercih etmektedir. Son üç aydır başmühendis
ve daha yukarı görevlerde 90'dan fazla yeni atama
yapılmıştır. Siyasî kadrolaşmanın
giderek daha alt kademelere ineceği söylenmektedir. Atamalarda
liyakat, bilgi, beceri, tecrübe ve kıdem gibi ölçüler
yerine siyasî kimlikler belirleyici olmaktadır. Bu,
Türkiye Taşkömürü Kurumu ve Zonguldak
için çok üzücü bir durumdur.

Geçmişten bu yana ülkemizdeki bütün
KİT'leri ve bu arada TTK'yı batma noktasına
getiren, bu siyasî tasarruflardır; artık,
bundan vazgeçmemiz gerekiyor. Zira, bu kuruluşların,
bu tür siyasî yanlışlara, olumsuzluklara
daha fazla tahammül edecek güçleri kalmamıştır.

Sayın Ahmet Derin, konuşmasında,
"geçmişte kamu iktisadî teşebbüslerinin
genelde başına gelenler TTK'nın da başına
gelmiştir" dedi. Üyesi bulunduğum Kamu İktisadî
Teşebbüsleri Komisyonunda, TTK'nın ve diğer
kamu iktisadî teşebbüslerinin kaderinin Refah
Partisi Hükümeti zamanında da değişmediğini,
her gün incelediğimiz iki üç kamu iktisadî
teşebbüsünde, ne yazık ki, görmekteyiz.


Bu kuruluşlardan en çok şikâyetçi
olan, bunlardan özelleştirerek kurtulmak isteyen partiler,
bu kuruluşları, kendi siyasî çıkarları
için kullanmaktan bir türlü vazgeçmiyorlar.


Beklenen radikal kararlar bir türlü alınmamaktadır.
Radikal karar olarak tek yapılan, resen emeklilik yoluyla
işçi sayısının düşürülmesidir.
Geçmişte olduğu gibi, resen emeklilikler, bir
planlama dahilinde yapılmadığı için,
üretimi olumsuz etkilemektedir. Resen emeklilikte tek kriter,
yeraltında 20 sene, yerüstünde 25 seneyi doldurmuş
olmaktır. Bu şekilde, üretim için son
derece gerekli olan tecrübeli işçi ve usta madenciler,
genç yaşta üretim dışı kalmaktadırlar.


1997 yılı için, bu  şekilde,
1 700 kişinin emekli olması öngörülmektedir.
Şu ana kadar emekli edilen yaklaşık 1 000 kişinin
500'den fazlası yeraltı işçisidir.
Bu, yeraltı-yerüstü işçi dengesini
daha da bozmaktadır; yeraltı üretim işçisi
açığı daha da artmaktadır.

Yeraltında şu anda en genç işçi
16 yıllıktır; emekliliğine 4 yıl
kalmıştır. Üç dört yıl
içinde yeraltı tamamen boşalabilir. 

Yeni işçi alımı, madencilik
sanatının yeni kuşaklara aktarılması
açılarından da son derece önemlidir.
Havzaya, acilen, yaklaşık 4 000 yeraltı işçisi
alınmalıdır.

Amasra kömürlerinin birikitleme ihalesinin
yapılmış olması olumlu bir gelişmedir.
Bu şekilde, zararın düşürülmesi
için ürün çeşitlemesine gitmekte
yarar vardır.

Yine, mevcut yönetimce çözüm
olarak görülen başka bir husus, havzada üretilen
kömürün, Çatalağzı'nda yapılacak
yeni bir termik santralde tüvenan olarak yakılmasıyla
ilgili çalışmadır. Öncelikle,
yüksek kalorili, koklaşabilir özelliği nedeniyle
demir-çelik sektöründe kullanılması
gereken, geçmişte, sanayileşmeye, ağır
sanayie önem verdiğimiz dönemde sobalarda yakmaya
kıyamadığımız taşkömürünün
bu şekilde tüketilmesi, ülke kaynaklarının
çarçur edilmesidir. 

Nitekim, Refah Partisi Milletvekili Sayın
Ahmet Derin de konuşmasında, taşkömürünün,
demir-çelik sektörü için ne kadar elzem
ve değerli olduğunu çok özlü bir şekilde
ifade etmiştir. Bu çelişkinin giderilmesini
ve bu yanlıştan dönülmesini diliyorum.

Sayın Başkan, sayın üyeler;
Kurumda son onbeş yıl, özelleştirme ve
kapatılma tartışmaları arasında
geçmiştir. Kurumun geleceğiyle ilgili belirsizlik,
yöneticileri ve çalışanları olumsuz
etkilemiştir. Bu süre içerisinde, Demokratik
Sol Parti dışındaki tüm siyasî
partilerin Kuruma bakışları, iktidarda başka,
muhalefette başka olmuştur. (DSP sıralarından
alkışlar) Muhalefetteyken üretimin artmasını,
çalışan sayısının artmasını
savunan siyasî partiler, iktidara geldiklerinde tam tersini
yapmışlardır. Hatta, 5 Nisan 1994 kararları
sonrasında olduğu gibi, Kurum, bir gecede kapatılmaya
çalışılmıştır.
Muhalefetteyken, halen 2,5 milyon ton olan satılabilir
üretimi 10 milyon tona, çalışan sayısını
40 binlere çıkarmayı savunan Refah Partisi,
iktidarı süresince tam tersi uygulamalar içerisindedir.
Türkiye Taşkömürü Kurumunun ve Zonguldaklıların
Hükümetten beklediği, Kurumda üretimin ve istihdamın
artması yönünde siyasî bir irade ortaya
konulmasıdır. 

(Mikrofon otomatik cihaz tarafından kapatıldı)

BAŞKAN - Sayın Gemici, lütfen toparlayalım.

HASAN GEMİCİ (Devamla) - Bitiriyorum
efendim.

Sonuç olarak, bu raporun ve önceki raporların
öngördüğü doğrultuda, Kurumun, siyasî
karışmalara olanak vermeyecek şekilde, özerk
bir yönetim olarak yeniden yapılandırılması,
ülkemizin enerji ve demir-çelik sektörünün
ihtiyaçları göz önünde tutularak
üretim hedeflerinin belirlenmesi, geciken yatırımların
bir an önce gerçekleşmesi gerekmektedir. 

Sayın Başkan, sayın üyeler;
Türkiye Taşkömürü Kurumunu yönetenler,
Kurumda çalışanlar -mühendisiyle, işçisiyle-
ve Zonguldak bölge halkı bu Kurum gelecekte ne olacak,
bilmek istiyor. 

Raporda yer alan hususların hayata geçirilmesi
için vereceğiniz olumlu katkılardan dolayı
hepinize teşekkür eder, saygılar sunarım.
(DSP sıralarından alkışlar) 

BAŞKAN - Teşekkür ediyorum Sayın
Gemici.

Gruplar adına son konuşma Anavatan Partisinin.

Sayın Zeki Çakan, buyurun. (ANAP sıralarından
alkışlar)

Süreniz 20 dakikadır.

ANAP GRUBU ADINA ZEKİ ÇAKAN (Bartın)
- Sayın Başkan, sayın milletvekilleri; 180
sıra sayılı, (10/13,53) esas numaralı,
Türkiye Taşkömürü Kurumuyla ilgili Meclis
Araştırması Komisyonu raporu üzerinde,
Anavatan Partisi Grubu adına söz almış
bulunuyorum. Yüce Heyetinizi saygıyla selamlıyorum.

Bildiğiniz gibi, bugün, 18 Mart, Çanakkale
Zaferinin 82 nci yıldönümü. Başta
Ulu Önder Atatürk olmak üzere, tüm şehitlerimizi
rahmet ve minnetle anıyorum.

Refah Partisinden, önerge sahibi olarak konuşan
arkadaşımız çok güzel sözler
söyledi. Bugün, partisi iktidardır; geçmişte
yapılamayanları yapabilmek için, fırsat
ellerindedir. Zonguldak'lı ve Bartın'lı,
söz değil icraat beklemektedir. Ancak, düşüncem
odur ki, bu anlayış ve bu yönetimle, Kurum,
kapanma noktasına gelmiş durumdadır. 

Doğru Yol Partisi sözcüsü arkadaşımız
da fazla olumsuz konuşmamıştır, kendisine
teşekkür ediyorum. Dileğim odur ki, fikirleri,
Doğru Yol Partisi Genel Başkanı Sayın
Tansu Çiller tarafından da benimsenir. 

Refah Partisi Grubu adına konuşan değerli
kardeşimiz, kurşunkalem-silgi örneği verdi.
Bu zihniyetle, TTK'da bu yapılanmayla, kendisinin söylediği
kalem ve silgi üç ayda değil, altı ayda
gelecektir. 

Çalışan sayısı
21 binde sabit kalmak şartıyla, Bakanlığın
hazırladığı tablodan bahsetti ve teşekkür
etti. Ancak, seçim öncesi, Zonguldak'ta, 5-10 bin
kişinin işe alınacağı söylenmekteydi;
bundan vaz mı geçildi? Bunun kararını
Zonguldaklıya ve Bartınlıya bırakıyorum.


Sayın milletvekilleri, hepinizin çok
yakından bildiği meşhur 5 Nisan 1994 kararlarıyla,
ilk defa, Türkiye Taşkömürü Kurumuna
bağlı, Bartın'da bulunan Amasra ocakları
ile Zonguldak'ta bulunan Armutçuk ocaklarının
kapanması gündeme geldi. Bir şehrin ekonomik
yönden çökertilmesinin başlangıcı
olan bu kararlar, Zonguldaklının ve Bartınlının
haklı tepkisiyle, başlangıçta kapatma
kararı alan zamanın başbakanı tarafından
durdurulmuş, ancak, o tarihten bu yana, havzaya önemli
hiçbir yatırım yapılmamıştır.
Komisyon raporundan da anlaşılacağı gibi,
havzada işçi sayısı 40 binlerden 19
binlere düşmüş, buna paralel olarak, istihdamı
azaltacak yeni teknoloji getirilerek üretim artırılmamış,
günübirlik çözümlerle Türkiye
Taşkömürü Kurumu âdeta kapanma noktasına
gelmiştir. 

Siyasîler, kendi siyasî gelecekleriyle
ilgili olarak, havzayı, zaman zaman siyasete alet etmişlerdir.
Ancak, bugünkü durum kadar hızlı ayağın
baş, başın ayak olduğu bir yönetim
sergilenmemiştir. İki yıllık vardiya
mühendisi müessese müdürlüğüne
getirilerek, stratejik önem arz eden kömürün
üretimiyle ilgili bilgi birikimine, tecrübeye önem
verilmemiş; özellikle, Koalisyonun Rafah Partisi kanadı,
göreve geldiği günden bu yana, havzada, üretimi
değil, siyaseti önplana çıkarmış;
sadece üst düzey yönetiminde 146 kişinin
görev değişimini yaparak, siyasî kadrolaşmada
bugüne kadar görülmeyeni sergilemiştir. 

Sayın Başkan, sayın milletvekilleri;
siyaset, ülkeye hizmet için yapılır.
Eğer, siyaseti, kendi yandaşlarınıza iş
bulmak, hak etmeyeni fazla maaş alsın diye bir yerlere
getirmek için kullanırsanız, ülkeye
ihanet etmiş olursunuz. Bugün, Türkiye Taş
Kömürü Kurumunda sergilenen manzara, maalesef,
bu yöndedir. 

Bakın, Refahyol, iktidara gelir gelmez, havzada
tecrübe, bilgi birikimi, beceri, idarecilik, işletmecilik
anlayışından uzak olarak hangi değişiklikleri
yapmış, sizlere, tek tek sayıyorum: Genel
Müdür (1 kişi) değişmiş, genel
müdür müşaviri (2 kişi) değişmiş,
Genel Sekreter (1 kişi) değişmiş, daire
başkanı (5 kişi) değişmiş,
yönetim kurulu üyesi (1 kişi) değişmiş,
müessese müdürü (3 kişi) değişmiş,
müessese müdür yardımcısı
(8 kişi) değişmiş, işletme müdürü
(6 kişi) değişmiş, işletme müdür
yardımcısı (2 kişi) değişmiş,
şube müdürü (11 kişi) değişmiş,
baş uzman (16 kişi) değişmiş, teknik
uzman (2 kişi) değişmiş, uzman (1 kişi)
değişmiş, şef (2 kişi) değişmiş,
amir güvenlik görevlisi (3 kişi) değişmiş,
amir yardımcısı (1 kişi) değişmiş,
grup şefi (3 kişi) değişmiş, -yıllarca
tecrübeyle belirli yerde çalışan- baş
mühendis (23 kişi) değişmiş; yani,
91 + 55 = 146 kişinin yeri değiştirilerek, âdeta,
havzada terör estirilmiş. 

Görevden alınan bu kişiler... (RP
sıralarından "kim yapmış"
sesleri)  Onu, kimin yaptığını, Zonguldaklı,
Bartınlı biliyor; icraat ortada; yetkililer, yani
Sayın Bakan, Genel Müdür de burada; çıkar,
bir tanesi yanlışsa, o yanlışlığı,
burada, lütfen düzeltir. 

DEVLET BAKANI T. RIZA GÜNERİ (Konya)
- Hepsi doğru tayin.

ZEKİ ÇAKAN (Devamla) - Olabilir efendim.
O, sizin değerlendirmeniz. Bizim değerlendirmemize göre
de yanlıştır; ama, burada, biz, fikirlerimizi
özgürce söyleme konumundayız. 

Özellikle, Sayın Bakanım, sizin
laf atmadan dinlemenizi, ben, daha uygun olarak telakki ediyorum.


Teşekkür ediyorum. 

DEVLET BAKANI T. RIZA GÜNERİ (Konya)
- O zaman terör kelimesini kullanmamanızı rica
ediyorum. 

ZEKİ ÇAKAN (Devamla) - Görevden
alınan bu kişiler, maalesef, tamamen pasifize edilmiş,
üretim birimleriyle âdeta ilişkileri kesilmiştir.


FİKRET KARABEKMEZ (Malatya) - Terör kelimesi
kürsüye yakışmıyor.

ZEKİ ÇAKAN (Devamla) - Yerine gelenler
ise, sadece kendilerine bağlı birimlerde kadrolaşmaya
başlamışlardır. Dolayısıyla,
havzada yatırım, üretim, pazarlama düşünülmeksizin
ve havzanın kurtulması için yeniden yapılanmaya
gerek duyulmaksızın, sadece kadrolaşma önplana
çıkmıştır. 

Sayın Başkan, sayın milletvekilleri;
Türkiye Taşkömürü Kurumu, Zonguldak
ve Bartın'ın en önemli hayat damarıdır.
Türkiye Taşkömürü Kurumunda, şu
anda, 19 069 kişi çalışmakta, bunun
12 381'i yer altında, 6 688'i yer üstündedir.
1 Ocak 1997 ile 13 Mart 1997 tarihleri arasında, yer altından
704 kişi, yer üstünden 558 kişi olmak üzere,
toplam 1 282 kişi ayrılmıştır.
Yıl sonu itibariyle ayrılanların sayısı,
böyle devam ederse, 3 bini bulacaktır. 

1996 yılı satılabilir kömür
üretimi 2 milyon 422 bin tondur. 1997 yılı
programında ise, hedef, 2 milyon 700 bin tondur. 

Bugüne kadar, Zonguldak ve Bartın-Amasra
ocakları için birçok proje hazırlanmış,
başta Amasra B Projesi olmak üzere, maalesef, gerekli
ödenek ayrılmadığı için uygulamaya
sokulamamıştır. Bu yıl da yatırım
için ödenek söz konusu değildir. Geçmişteki
iktidarlar da, özellikle 1991 yılından sonra,
havzaya yatırımı düşünmemişler,
üretimle fazla ilgilenmemişler; sadece işçi
çıkarmayı meziyet saymışlar
ve kurumu, devamlı üretimden düşürmüşlerdir.

Sayın Başkan, sayın milletvekilleri;
Refah Partisi, sadece Türkiye Taşkömürü
Kurumunda değil, Enerji ve Tabiî Kaynaklar Bakanlığına
bağlı tüm genel müdürlüklerde aynı
kadrolaşma harekâtına girişmiş,
işe alımlarda, işe göre adam değil,
adama göre iş bulma yarışı sergilenmeye
başlanmıştır.

Bakın, çok açık olarak
söyleyeyim, Tarım ve Köyişleri Bakanlığında
da ayın durum sergilenmiş; 450 il müdürü,
şube müdürü, geçici görevle Ankara'ya
çekilmiş, bunun yerine, 450 müdür, geçici
görevle taşraya gönderilmiştir. 

MEHMET CAVİT KAVAK (İstanbul) - Yakında
dönerler... 

ZEKİ ÇAKAN (Devamla) - Kararname de
çıkarılamadığı için,
bunların asaleten ataması da, bugüne kadar
yapılamamıştır. 

Türkiye Taşkömürü Kurumunda,
bu zihniyetle, bu yönetim anlayışıyla
hiçbir şey yapılamaz. Bir tek şey yapılır:
Bu yönetim tarzıyla, Türkiye Taşkömürü
Kurumu, en kısa sürede kapanır. Kapanınca
ne olur? Bir şehir ki, tüm ekonomisi madene ve madenciye
bağlıdır. Bugüne kadar da, istihdam sağlayacak,
üretime dayalı hiçbir yatırım
gerçekleştirilmemiştir. 5 Nisan 1994 kararlarından
sonra, o günkü iktidar, göz boyamak için,
Sümerbank demiş, Peugeot otomobil fabrikası
demiş, nükleer santral demiş, hepsi de fos çıkmıştır.
Dolayısıyla, Bartın ve Zonguldak'a hiçbir
yatırım yapılmamıştır.


Durum böyle devam ederse ve havzaya, istihdam
yaratacak yeni yatırımlar yapılmazsa, Türkiye
Taşkömürü Kurumu hacim itibariyle küçültülüp,
üretim itibariyle yatırımla desteklenerek büyütülmezse,
Zonguldak ve Bartın, sosyal patlamalara neden olacak bir
bölge haline gelecektir. 

Sayın Başkan, sayın milletvekilleri;
hepinizin bildiği gibi, Zonguldak ve Bartın, Anavatan
İktidarı döneminde, kalkınmada öncelikli
bölge ilan edilmiştir. Bunda amaç, bölgeyi
cazip hale getirip, yatırımcıyı teşvik
etmektir. Maalesef, daha sonraki iktidarlar, bu cazibeyi de kullanamamışlardır.


Türkiye Taşkömürü Kurumunda
düzelme, acil yapılması gerekenlerin yanı
sıra, kısa, orta ve uzun vadede hazırlanacak
projelerin uygulamaya sokulmasıyla mümkündür.

Acil yapılması gerekenler: 

Kurum, derhal, profesyonelce çalışan,
siyasî kadrolaşmadan uzak bir yönetime devredilmelidir.

Mevcuda işlerlik kazandırılarak,
çalışanların, yönetime sermayeyle
katıldığı bir yönetim oluşturulmalıdır.

Yeraltı ve yerüstü dengesi dünya
standartlarına indirilmelidir.

Stratejik önem arz eden taşkömürünün
pazarlama birimi yapılandırılmalı
ve demir-çelik fabrikaları, dışarıdan
çok daha pahalı aldıkları taşkömürünü
Türkiye Taşkömürü Kurumundan almalıdır.

Yeni yatırımlar yapılmalı,
üretim artırılmalı, yeni teknoloji mutlaka
uygulanmalıdır.

Kısacası, Türkiye Taşkömürü
Kurumu yeniden yapılandırılmalı ve
hazırlanan projeler, kısa, orta ve uzun vadeli olarak,
mutlaka uygulamaya sokulmalıdır.

Bölge, Türkiye Taşkömürü
Kurumunun reorgazinasyonunun yanı sıra, mutlaka,
yeni yatırımlarla desteklenmelidir. Zonguldak ve
Bartın'a yeni yatırımlar yapılmadıkça,
bölge dışa açılmadıkça,
istihdam yaratılmadıkça, işsiz sayısı
Türkiye ortalamasının üstüne çıktıkça,
problem olmaya devam edecek ve önümüzdeki kuşaklara,
bu problem, artarak devredilecektir.

Komisyonumuz, teknik olarak yapılması
gerekenleri detaylı bir şekilde raporunda belirtmiştir.
Dileğim odur ki, ilgililer ve yetkililer tarafından
bu rapor dikkate alınır ve uygulamada veri olarak
kullanılır.

Bu düşünce ve duygularla, Yüce
Heyetinizi saygıyla selamlıyorum. (ANAP, DSP ve
CHP sıralarından alkışlar)

BAŞKAN - Teşekkür ediyorum Sayın
Çakan.

Sayın milletvekilleri, Komisyon ve Hükümet
adına ve şahıslar adına söz talebi?..
Yok. Dolayısıyla, Taşkömürü
Üretimindeki Sorunların Çözüm Yollarının
Tespiti ile Türkiye Taşkömürü...

ENERJİ VE TABİÎ KAYNAKLAR BAKANI
MEHMET RECAİ KUTAN (Malatya) - Sayın Başkan,
ben söz istiyorum. 

BAŞKAN - Sayın Bakan, söz mü
istediniz?

ENERJİ VE TABİÎ KAYNAKLAR BAKANI
MEHMET RECAİ KUTAN (Malatya) - Evet.

BAŞKAN - Kusura bakmayın; görmedim.
Kürsü, maalesef, zaman zaman, görmemize mani oluyor.


Buyurun Sayın Bakan. (RP sıralarından
alkışlar)

ENERJİ VE TABİÎ KAYNAKLAR BAKANI
MEHMET RECAİ KUTAN (Malatya) - Sayın Başkan,
sayın milletvekilleri; Muhterem Heyetinizi saygıyla
selamlıyorum. 

Şu anda, Zonguldak İlimiz için
çok hayatî bir konuyu birlikte müzakere ediyoruz.
Bilindiği gibi, Zonguldak İlimizin ekonomisi, büyük
ölçüde, taşkömürü işletmesine
bağlı. Benden evvel konuşan değerli hatipler,
bu konunun altını ısrarla çizerek
belirttiler. Bilindiği gibi, taşkömürü
işletmesi, Bakanlığıma bağlı
Türkiye Taşkömürü Kurumu tarafından
yapılmaktadır. Bu Kurum, maalesef, her geçen
yıl, çeşitli sebeplerden dolayı, zarar
eden bir kuruluş halindedir. Dolayısıyla,
büyük zararlar neticesinde, bazı kesimler, Zonguldak'taki
bu taşkömürü işletmesinin kapatılmasını
dahi teklif etmişlerdir; ancak, biz, meseleye, pürekonomik
yönden değil, Zonguldak İlimizin aşağı
yukarı tek ekonomik faaliyeti olduğu için, meselenin
sosyal yönünü de nazarı itibara alarak bu
ölçüler içerisinde değerlendiriyoruz
ve her vesileyle ifade ediyoruz ki, bu ocakların kapatılması
kesin olarak söz konusu değildir. Bu önemli konu,
Meclis Araştırması Komisyonu tarafından
enine boyuna incelenmiş ve hakikaten, önümüze
çok güzel bir rapor getirilmiştir. Bu sebeple,
bu Komisyonda görev alan bütün milletvekili arkadaşlarımıza
hassaten teşekkürlerimi ve tebriklerimi arz ediyorum.

Şimdi, ben de, Bakanlığıma
bağlı Türkiye Taşkömürü Kurumunun
mevcut durumu, kurumun geleceğine ait yeniden yapılanma
projesi kapsamında yapılacak düzenlemeler ve
Araştırma Komisyonu raporunda belirtilen hususlarla
ilgili görüşlerimi Muhterem Heyetinize arz edeceğim.

Arkadaşlarımız ifade ettiler,
havzadaki işletme faaliyetleri 1848 yılında
başlamıştır. Bugün için
üretim faaliyetleri, 1983 yılında, ismi Türkiye
Taşkömürü Kurumu olarak belirlenen bir kamu
iktisadî teşebbüsü olan Türkiye Taşkömürü
Kurumu tarafından yürütülmektedir. Yine,
arkadaşlarımız ifade ettiler, ben de kısaca
belirtiyorum: Armutçuk, Kozlu, Üzülmez, Karadon
ve Amasra üretim alanlarından oluşan havzanın
toplam rezervi 1 milyar 126 milyon tondur ve bu işletmede
kadrolu ve sözleşmeli personel sayısı
2 508, toplam işçi sayısı ise 19 178'dir.
Bu işçinin 6 707'si yer üstünde, 12 471'i
yer altında çalışmaktadır. Bu
personelin yerüstü ve yeraltı yönünden
dağılımında, takdir edersiniz ki, büyük
bir yanlışlık, büyük bir sakatlık
vardır. 

Konuşmalar sırasında bir arkadaşımız
belirtti, Zonguldak İlinde İçişleri
Bakanlığına bağlı 800 civarında
bekçi mevcutken, bizim bu müessede sadece bekçi
olarak 900'ün üstünde personel olduğu ifade
ediliyor. Elbette, bu meseleleri hakikaten tarafsız ve
soğukkanlı bir şekilde ve polemiğe girmeden
müzakere etmek, acaba hangi tedbirlerle bu müesseseyi
ayağa kaldıracağız; bu istikamette konuşmamızda
zaruret var. Yoksa "efendim Refah Partisi geldi, şöyle
yaptı" gibi polemiklere girersek, acaba 1990'dan evvel
ne yapıldı, 1990'dan sonra ne yapıldı
gibi, hakikaten, ülke ekonomisi, ülke millî menfaatları
bakımından hiç de faydası olmayan,
lüzumsuz müzakerelere gideriz. Ben, bu itibarla, meseleyi
tamamen ilmî ve teknik ölçüler içerisinde
takdim eden Refah Partisi temsilcisine, Doğru Yol Partisi
temsilcisine, DSP ve CHP temsilcilerine, özellikle, huzurlarınızda
teşekkür etmek istiyorum.

REFİK ARAS (İstanbul) - Bir ANAP kaldı!

ENERJİ VE TABİÎ KAYNAKLAR BAKANI
MEHMET RECAİ KUTAN (Devamla) - 1986 yılında
3,5 milyon ton olan üretim, gerekli düzenlemeler ve
yatırımlar yapılmadığı
için, 1996 yılında 2,4 milyon tona düşmüştür.
1997 yılı üretim programı ise, 2,75
milyon tondur. 

Yıllar itibariyle, Devlet Planlama Teşkilatından,
mevcut durumu ıslah için, yeni yatırım
olarak çeşitli taleplerde bulunulmuş; ancak,
bu talepler, hep istenenin altında gerçekleşmiştir.
Nitekim, 1996 yılında yatırım 900
milyar civarında idi; 1997 yılı programında
ise, yatırım için 1 trilyon 900 milyar civarında
bir tahsisat ayrılmış durumdadır. Bizim
ölçülerimize göre, bu 1 trilyon 900 milyar
Türk Lirası dahi azdır. Bunun artırılmasında
zaruret vardır. 

Yapılan üretimin yüzde 24'ü
demir-çelik sektöründe kullanılıyor;
yüzde 56,3'ü termik santralda kullanılıyor;
ancak yüzde 7,6'sı teshinde kullanılmaktadır.
Sanayi sektöründe üretimin ancak yüzde 11,6'sı
kullanılıyor. 

Kömür maliyetinin yüzde 48'ini finans
yükü, maalesef, teşkil ediyor; yüzde 6,4'ünü
işçilik, yüzde 5'ini ise malzeme ve diğer
masraflar teşkil ediyor. 

Görüldüğü gibi, finans ve
işçilik giderleri çok yüksektir. Nitekim,
şu tip teklifler geliyor; deniliyor ki: "Hükümet
bir fedakârlık yapsın, şu anda, Türkiye
Taşkömürü İşletmesi üzerindeki
finans yükünü kaldırsın." Finans
yükünün kaldırıldığını
bir an için kabul etsek, o zaman, 1 ton kömürün
üretim maliyeti içerisinde işçiliğin
ve memur maaşlarının payı yüzde
79 civarında olmaktadır; yani, bu da gösteriyor
ki, personel meselesinde çok büyük bir yanlışlık
vardır ve bunun mutlaka ıslah edilmesi lazımdır.
Buna benzer müesseselerde üretim içerisinde işçiliğin
payı aşağı yukarı yüzde 30-35
civarındadır. Finans yükü kaldırıldıktan
sonra işçiliğin ve memura ödenen paranın
payının yüzde 79 olması, tabiî,
bir yanlışlığı, bir sakatlığı
ortaya koymaktadır. 

Şimdi, maliyetler içerisinde yer alan
ve yüzde 48'i bulan finans yükünün halledilmesi,
elbette, gerekmektedir. Bu yükün kurumun üzerinden
alınması da gerekmektedir. Şu anda, kurumun,
dışarıya 29 trilyon lira civarında
bir borcu var; buna ilaveten de 67,5 milyon dolar dış
borcu var. Kurumun 1990 yılı zararı 780 milyar
lira idi, 1993 yılı zararı 7,5 trilyon lira,
1994 yılı zararı 15,5 trilyon lira, 1995
yılı zararı 20,6 trilyon lira, 1996 yılı
zararı ise, 33,3 trilyon liradır. Eğer, ciddî
tedbirler alınmaz ise ve aynı şekilde bir
işletme devam eder ise, 1997 yılı zararının
-çok üzülerek ifade edeyim- 50 trilyon civarına
ulaşması kaçınılmaz olacaktır.
Bunun için, mutlaka, süratle, ciddî tedbirlerin
alınmasında zaruret vardır. 

Şimdi, bu durumu halledebilmek, bu müesseseyi
adım adım ekonomik bir ünite haline getirebilmek
için neler yapmak lazım, Bakanlığımızın
o husustaki görüşünü arz etmek istiyorum.

Memnuniyetle belirtmek isterim ki, Bakanlığımızca
hazırlanan yeniden yapılanma projesi kapsamında
uygulamaya koymayı düşündüğümüz
hususların büyük bir bölümü, Araştırma
Komisyonunun raporunda da yer almıştır. 

Halen elimizdeki bilgilere göre, bilinen rezervlerin
görünür hale getirilmesi için, sondaj faaliyetlerine
devam etmek mecburiyetindeyiz. Onun için, 1997 yılında
büyük potansiyel olarak görülen Amasra-Bartın
ve TTK kömür havzasında, bu sene, MTA tarafından,
12 500 metre sondaj yapılacak ve böylece rezerv kesinleştirilmiş
olacaktır.

Üretimi artırmak için alınacak
tedbirler arasında, şu anda 150 bin ton -bir yıl
içerisinde- olan rödövansla üretim faaliyetlerinin
yaygınlaştırılmasından yanayız.
Kurumun çalıştığı alanların
bir bölümü, özel sektöre ihale edilecektir.
Nitekim, ihale için ilana çıkmış
durumdayız. Bu işlemle, rödövansla üretim
miktarı, bir yılda 500 bin tona çıkabilecektir.
Yer altında verimli alanlara konsantre olunarak hazırlanan
yeni projelerle üretim artışı sağlanacaktır.
Üretimin, ilk etapta, 2000 yılında 4 milyon
tona, bilahara da; 5,5 ilâ 6 milyon tona çıkarılması
hedeflenmiştir.

Bu bahsettiğim programın gerçekleşebilmesi
için, 1997 yılından başlamak üzere,
ortalama olarak her yıl 40 milyon dolar civarında
yatırımın yapılması icap ediyor.
Bu sene için ayrılan rakam 1,9 trilyon idi; yani,
bu, aşağı yukarı 10 milyor dolar civarındadır.
Demek ki, 1997 yılı için ayrılan para,
ihtiyacın aşağı yukarı üçte
birinden bir miktar fazladır. 

1997 yılında emekliliği gelen 1
337 işçi emekli edilmiştir. Yer üstünde
158 işçi eğitilerek, yer altına direkt
üretim birimlerine indirilmiştir. Burada konuşmamın
başında da ifade ettiğim gibi, yer altında
çalışan işçi sayısı
ile yer üstünde çalışan işçi
sayısı arasında tehlikeli bir dengesizlik
mevcuttur. Nitekim, yer altında çalışmakta
olanlar, emeklilikleri gelir gelmez resen emekli edilmeseler bile
derhal ayrılmaktadırlar; ama, buna mukabil, yer
üstünde çalışmakta olanlar tabiî
hiç emekliliği düşünmüyorlar.
Dolayısıyla, zaman içerisinde yer üstündeki
işçi sayısında artış,
yer altındaki işçi sayısında
da azalmalar olabiliyor. Yer üstünde şu anda 1
500 işçinin maalesef bir işi mevcut değil;
alınmış, maaşını alıyor;
ama, belli bir işi yok. Ayrıca, yer üstündeki
sosyal tesislerin, nakliye ve taşımanın, makine
fabrikası ve diğer işlerin işletilmesi
hizmet satın alımıyla yürütülmek
mecburiyetindedir; bu işçi sayısındaki
dengesizliği, daha doğrusu işçi dağılımındaki
dengesizliği tashih edebilmek için. Dolayısıyla
politikamız, çıkan işçilerin
yerine sadece yer altına kazı işçisi
almaktır; yer üstüne kesin olarak herhangi bir
işçi alınması söz konusu değildir.


Şu anda üretimimizin yüzde 24'ü
demir-çelik sektörüne verilmektedir. Yaklaşık
600 bin tondur koklaşabilir taşkömürü
üretimi; şu anda 4,5 milyon ton koklaşabilir
taşkömürü ithalatı yapan İsdemir,
Erdemir ve Kardemir'in ihtiyacını karşılamaktan
uzaktır. Biraz evvel bahsettiğim 2 küsur milyon
ton üretimimizin ancak 600 bin tonu koklaşabilir kalitededir.
Onun için aşağı yukarı 4,5 milyon
ton ihtiyaç duyan İsdemir, Erdemir ve Kardemir'e,
biz, ancak 600 bin tonunu verebiliyoruz, geriye kalan, takriben
4 milyon tonu ithal edilmek mecburiyetindedir. 

Bizim teklif ettiğimiz fiyat, dışarıdan
ithal edilen kömürden, beher tonu için, yaklaşık
10 dolar daha fazladır. Bu sebeple, bu kuruluşlar;
yani, İsdemir, Erdemir ve Kardemir, TTK'nın ürettiği
kömürü almak istememektedirler. Nitekim, ithal
kömürün bu müesseselere maliyeti -yuvarlak
hesap olarak söylersem- 61 dolar; buna mukabil, TTK'nın
bu müesseselere verdiği kömürün maliyeti,
yaklaşık 71 dolardır; yani, 10 dolar daha
pahalıdır.

Ülkemiz elektrik enerjisi ihtiyacının,
ithal kömüre dayalı santrallarla da giderilmesi
düşünülmektedir. Nitekim, ihale ettiğimiz
büyük santrallardan birisi, İskenderun'da; bu,
dışarıdan ithal edilecek kömürle
çalışacaktır. Türkiye Taşkömürü
Kurumunun, tüm kömür üretiminin Çatalağzı
Santralı yanında kurulacak olan 2x350 megavat gücünde;
yani, toplam 700 megavat kurulu gücünde bir santralda
tüvenan olarak; yani, herhangi bir işleme tabi tutulmadan
değerlendirilmesi hususunda bir çalışma
yapıyoruz.

Yaklaşık 45 dolar/ton fiyatla santral
tarafından alındığında, proje
ekonomik olmaktadır; yani, bu termik santral üretimleri
ekonomik olmaktadır. Bu takdirde, üretimin, yani,
yaptığımız 2 küsur milyon ton tüvenan
kömürün pazarlanma sorunu diye bir sorun yok, bunu,
dosdoğru termik santrallarımıza vereceğiz
ve pazarlama sorunu ortadan kalktığı gibi, halen,
lavvar tesisleri mevcut olan 2 taneden birisi kapatılacak,
diğeri, yedek olarak tutulacaktır. Üretim maliyeti
böylece düşecektir. Bu alternatif üzerinde,
gerek Bakanlığımız uzmanları gerek
Türkiye Taşkömürü Kurumu uzmanları
dikkatle çalışmaktadırlar. 

TEAŞ'la gerekli anlaşma yapılarak,
mevcut Çatalağzı Santralına verilen kömürün
tonu 37 dolara çıkarılmıştır;
bundan evvel, 28 dolar idi; TEAŞ'ı ikna ettik; böylece,
Türkiye Taşkömürü Kurumunun zararını
bir miktar azaltma imkânımız oldu. 

Amasra kömürlerine dayalı 80 bin
ton/yıl kapasiteli briket tesisi ihalesi, yap-işlet
modeliyle ihale edilmiştir. Aynı şekilde, Armutçuk
tozkömürlerinin de briket ihalesine çıkılmıştır.
Bu şekilde, tozkömürleri briket haline getirilerek,
daha kaliteli yakıt haline gelmekte ve satış
geliri artmaktadır. Amasra kömürlerine dayalı,
ilk etapta, 1X300 megavat gücünde bir termik santralın
da yap-işlet modeliyle yakında ihalesi yapılacaktır.


Bunun dışında, taşkömürü
havzasının ruhsat alanı, 13 350 kilometrekaredir.
Bu alan içerisinde, Türkiye Taşkömürü
Kurumu Genel Müdürlüğünün faaliyet
gösterdiği ve yakın bir gelecekte faaliyet göstereceği
alan ise, sadece 1 325 kilometrekaredir. Geriye kalan 12 bin kilometrekare
alan, madencilik faaliyetlerine maalesef kapalıdır.
Hükümetimiz döneminde, Bakanlığımca
hazırlanan, taşkömürü havzasının
küçültülerek aramaya açılması
hakkındaki kanun taslağıyla, havza, diğer
maden aramalarına da açılacaktır;
hem kömür bu alanda değerlendirilecek, hem de özellikle
bu bölgede bulunan kuvars kumu, mermer ve şiferton
-ki, bu, alümine kilden özel bir isimdir- yönünden
zengin olan bölgeye ekonomik aktivite gelecektir. Bu kanun
taslağımız, Plan ve Bütçe Komisyonuna
kadar gelmiş durumdadır.

Bu arada, Türkiye Taşkömürü
Kurumunun kullanım dışı kalan taşınmazlarının
da satışları hızlandırılmaktadır.
Bu arada, çok değerli faaliyetler yapan bir maden makineleri
fabrikası var.

(Mikrofon otomatik cihaz tarafından kapatıldı)


BAŞKAN - Sayın Bakan, lütfen toparlayalım.

ENERJİ VE TABİÎ KAYNAKLAR BAKANI
MEHMET RECAİ KUTAN (Devamla) - Hay hay efendim.

Bu fabrikanın da, yine özel sektör
eliyle, bir nevi hizmet arz edecek tarzda özelleştirilmesi
üzerinde çalışmalar yapılıyor.


Şimdi, bunun dışında, Zonguldak'ın
ekonomisini sadece kömürle ayakta tutmak mümkün
değil. Arkadaşlarımız ifade ettiler, şu
anda, Değerli Devlet Bakanımız Rıza Güneri
Beyin başkanlığında, bu kömür
çalışmalarına ilaveten, acaba, Zonguldak
ekonomisi nasıl düzeltilir diye ciddî bir çalışma
yürütülmektedir. Bu çalışma
içerisinde şu alternatifler özellikle gündeme
getiriliyor: 

Bir büyük liman tesisi; onun civarında
bir organize sanayi bölgesi; yine o bölgede, Filyos
Vadisi içerisinde bir serbest bölge; oraya, ithal
kömürle çalışacak çok büyük,
güçlü bir termik santral; bunun yanı sıra
bir demiryolu yatırımı, karayolu yatırımı;
Filyos Çayının ıslahı ve o
arada da, mümkün olur ise, eskiden beri düşünülen,
Karadenizde bir rafineri, muhtemeldir ki bu bölge içerisinde
düşünülebilecek. Bunlar yapıldığı
takdirde, bu ıslah edilen kömür çalışmalarına
ilaveten, bu faaliyetlerle, ümit ediyoruz ki, Zonguldak ekonomisi
çok daha güçlenecektir. 

Sözlerimi şu şekilde kapatmak istiyorum:
Komisyonun yaptığı çalışmalar
hakikaten çok değerlidir; Hükümet olarak,
bu Komisyon raporunda teklif edilen hususları dikkatle
nazarı itibara alacağız.

Sayın Başkan, değerli milletvekilleri;
işte, taşkömürü hususunda yapmayı
düşündüğümüz ve halen yapmakta
olduğumuz çalışmalar hakkında kısaca
bilgi arz ettim. 

En kısa zamanda, Zonguldakımızın
-gelişmiş diğer illerimizde olduğu gibi- gelişmiş
bir sanayi ili haline gelmesini temenni ediyor ve Muhterem Heyetinizi
saygıyla selamlıyorum. (RP sıralarından
alkışlar) 

BAŞKAN - Teşekkür ediyorum Sayın
Bakan.

Sayın milletvekilleri, taşkömürü
üretimindeki sorunların çözüm yollarının
tespiti ile Türkiye Taşkömürü Kurumunun
içinde bulunduğu durumun araştırılarak
alınması gereken tedbirlerin belirlenmesi amacıyla
kurulan (10/13, 53) esas numaralı Meclis Araştırması
Komisyonu raporu üzerindeki görüşmeler tamamlanmıştır.

Sözlü sorular ile kanun  tasarı
ve tekliflerini  görüşmek için,  19 Mart
1997  Çarşamba günü saat 15.00'te toplanmak
üzere, birleşimi kapatıyorum.

Kapanma Saati: 20.23


VII. - SORULAR VE CEVAPLAR

A)  YAZILI SORULAR VE CEVAPLARI

1. -  Denizli Milletvekili Adnan Keskin'in, Elazığ-Kovancılar'da
bulunan bir fabrikanın Etibank tarafından satın
alınıp alınmadığına ilişkin
Başbakandan sorusu ve Devlet Bakanı H. Ufuk Söylemez'in
yazılı cevabı (7/1912) (1)

Türkiye Büyük Millet Meclisi
Başkanlığına

Aşağıdaki sorularımın
Başbakan tarafından yazılı olarak yanıtlanması
için gerekli işlemin yapılmasını
dilerim.

  Adnan Keskin

  Denizli

1.  Etibank, Keban Plastik Holding'den alacağını
tahsil edebilmek için adı geçen firma aleyhine
icra takibine başvurmuş mudur? İcra takibi
söz konusu ise, satış aşamasında
satıştan niçin vazgeçilmiştir?

2.  Satış aşamasına gelen
icra takibinden vazgeçilerek Keban Plastik Holding'in Elazığ
Kovancılar mevkiindeki sodyum bikromat fabrikası
Etibank tarafından pazarlık yöntemi ile satın
alınmış mıdır? Satış
bedeli kaç paradır?

3.  Fabrikada çalışanlar özlük
hakları ile birlikte Etibank'a devredilmiş midir?
Devredilen personel sayısı nedir?

4.  Fabrikada, satın alındığı
1992'den bu yana hiç üretim yapılmış
mıdır? Fabrika çalışmakta mıdır?
Çalıştırılmıyorsa niçin
satın alınmıştır?

 T.C.

 Başbakanlık 13.3.1997

 Özelleştirme İdaresi Başkanlığı


 Sayı : B.02.01.ÖİB.065.00.00/1528

 Konu : Soru Önergesi

Türkiye Büyük Millet Meclisi
Başkanlığına

Denizli Milletvekili Sayın Adnan Keskin tarafından
Türkiye Büyük Millet Meclisi Başkanlığına
tevcih edilen 7/1912-4957 esas sayılı yazılı
soru önergesine verilen cevaplar aşağıdadır.

 Soru 1.  Etibank, Keban Plastik Holding'den alacağını
tahsil edebilmek için adı geçen firma aleyhine
icra takibine başvurmuş mudur? İcra takibi
söz konusu ise, satış aşamasında
satıştan niçin vazgeçilmiştir?

Cevap 1.  Etibank Genel Müdürlüğünce,
soru önergesinde yer alan Keban Plastik Holding ile ilgili
işlem yapılmamış olup, unvanı
Keban Holding ve Ortağı Demir Çelik Sanayii
A.Ş. olan firmadan 1 232 629 635.- TL.'lık (28.2.1989
tarihi itibariyle) Banka alacağının tahsili
için Elazığ 1 inci İcra Müdürlüğünün
1989 /520 esas sayılı dosyasıyla ipoteğin
paraya çevrilmesi yoluyla icra takibine geçilmiştir.
Takibin kesinleşmesini müteakip kredinin teminatını
teşkil eden ipotekli taşınmazlar satışa
çıkarılmış olup, 28.12.1989
tarihinde İcra İflas Kanununun 129/2 maddesi  uyarınca
icra dairesinde  yapılan  ikinci  ihalede  söz  konusu
 taşınmazlar,  Etibank  Genel   Müdürlüğüne
9 620 911 000 TL.'ye ihale olunmuştur.

Firma aleyhine yapılan icra takibi sonuçlanmış
olup, satış işlemlerinden vazgeçilmemiştir.

Soru 2.  Satış aşamasına
gelen icra takibinden vazgeçilerek Keban Plastik Holding'in
Elazığ Kovancılar mevkiindeki sodyum bikromat
fabrikası Etibank tarafından pazarlık yöntemi
ile satın alınmış mıdır?
Satış bedeli kaç paradır?

Cevap 2.  Borçlu Keban Holding ve Ortağı
Demir Çelik Sanayii A.Ş.'ne ait Sodyum Bikromat Fabrikası
Elazığ İcra Dairesince yapılan satış
sonucu, 28.12.1989 tarihinde İcra İflas Kanununun
129 uncu maddesi uyarınca ikinci ihalede 9 620 811 000.-
TL. bedelle, Etibank Genel Müdürlüğünce
satın alınmıştır. Fabrikanın
satışında pazarlık yöntemi uygulanmamıştır.

Soru 3.  Fabrikada çalışanlar
özlük hakları ile birlikte Etibank'a devredilmiş
midir? Devredilen personel sayısı nedir?

Cevap 3.  Önergede yer alan bu soru, Etibank
Genel Müdürlüğü (Madencilik) bölümünü
ilgilendirmesi nedeniyle ve sadece Etibank Bankacılık
Bölümü özelleştirme kapsamına
alındığı için, Özelleştirme
İdaresi Başkanlığının görev
alanına girmemektedir.

Soru 4.  Fabrikada, satın alındığı
1992'den bu yana hiç üretim yapılmış
mıdır? Fabrika çalışmakta mıdır?
Çalıştırılmıyorsa niçin
satın alınmıştır?

Cevap 4.  Fabrikanın satın alınmasından
bu yana hiç üretim yapılmamıştır.
Bu fabrika, Etibank  Genel Müdürlüğünün
iştigal alanına girmesi ve firmanın başkaca
mal varlığı bulunmaması sebebiyle banka
alacağının tahsilinin sağlanması
gayesiyle satın alınmıştır.
1993 yılında Etibank Bankacılık A.O.'nun
Etibank Genel Müdürlüğünden ayrılmasını
müteakip, söz konusu fabrika Banka uhdesinde kalmıştır.
Gerek firmanın iştigal konusunun Banka ile ilgili
olmaması, gerekse Bankalar Kanununun 50 nci maddesi gereğince
edinilen gayrimenkullerin 3 yıl içinde elden çıkarılmasının
zorunlu olması nedeniyle, fabrika aralıklarla satışa
çıkarılmış fakat satılamamıştır.
Bilahare, Ö.Y.K.'nun 18.11.1996 tarih, 96/32 sayılı
Kararıyla Etibank Genel Müdürlüğüne
(Madencilik) devri yapılmıştır.

Bilgilerinize arz ederim.

  H. Ufuk Söylemez

  Devlet Bakanı


2. - İçel Milletvekili D. Fikri
Sağlar'ın, Anadolu Liseleri seçme ve yerleştirme
kılavuzuna ilişkin sorusu ve Millî Eğitim
Bakanı Mehmet Sağlam'ın yazılı
cevabı (7/2056)

Türkiye Büyük Millet Meclisi
Başkanlığına

Aşağıdaki sorularımın
Millî Eğitim Bakanı Sayın Mehmet Sağlam
tarafından yazılı olarak yanıtlanması
hususunu saygılarımla arz ederim.

  D. Fikri Sağlar

  İçel

İlkokul beşinci sınıf
öğrencilerini "Anadolu Liseleri seçme ve
yerleştirme kılavuzu"nda belirtilen kurallar
doğrultusunda yapılmaları istenen başvuru
koşulları büyük eşitsizlikler içermektedir.

1.  Söz konusu kılavuzda üç
büyük şehrimizde ilkokul beşinci sınıf
öğrencileri, bu üç şehirden yalnızca
bir şehirdeki Anadolu Liselerinden en fazla beş adetini
tercih etmek zorundadırlar denilmektedir. Ancak bu zorunluluk
Anadolu İmam Hatip Liselerine başvuracak adaylar
için istenmemekte ve seçimlerini herhangi beş
ilden yapmalarına olanak tanınmaktadır.

Bu uygulamalar arasındaki farklılığın
nedeni nedir? Bu eşitsizliği gidermek için bir
girişiminiz olacak mıdır? 

 T.C.

 Millî Eğitim Bakanlığı
14.3.1997

 Araştırma, Planlama ve Koordinasyon

 Kurulu Başkanlığı 

 Sayı : B.08.0.APK.0.03.01.00-022/689

 Konu : Soru Önergesi

Türkiye Büyük Millet Meclisi
Başkanlığına

İlgi : T.B.M.M. Başkanlığının
14.2.1997 tarih ve A.01.GNS.0.10.00.02-7/2056-5276/5391 sayılı
yazısı.

İçel Milletvekili Sayın D. Fikri
Sağlar'ın "Anadolu Liseleri seçme ve yerleştirme
kılavuzuna ilişkin" yazılı soru
önergesi incelenmiştir.

Anadolu Liseleri tercihlerinde, il merkezleri ile
Anadolu Lisesi bulunan ilçeler ayrı ayrı
mütalâa edilerek, büyükşehir belediye
hudutları dahilinde bulunan ilçelerin büyükşehir
il merkezi içerisinde, köy ve kasabaların bağlı
bulundukları il merkezi veya ilçe merkezine göre
değerlendirilmesi prensibi benimsenmiştir.

Bu nedenle öğrencinin öğrenim gördüğü
ilkokulun bulunduğu yerleşim birimi esas alınmıştır.

Ankara, İstanbul ve İzmir illerinin
sosyo-ekonomik ve kültürel imkânları gözönünde
bulundurularak bu il merkezlerinde bulunan Anadolu Liseleri yurt
genelindeki öğrencilerin tercihlerine diğer yerleşim
birimindeki okullar ise sadece kendi yerleşim birimindeki
öğrencilerin tercihlerine açık bulunmaktadır.

Büyük yerleşim birimlerinde öğrenim
gören öğrenciler, küçük yerleşim
birimlerindeki Anadolu Liselerini de tercih ettikleri takdirde;
o bölgelerdeki öğrencilerin Anadolu Liselerine girme
imkânlarını kısıtlayarak fırsat
ve imkân eşitliğinden yararlanmalarını
engelleyeceklerdir. Bu öğrenciler, bir süre sonra
da velilerinin ikâmetlerinin bulunduğu büyük
yerleşim birimlerindeki Anadolu Liselerine nakil talebinde
bulunacaklardır. Bu uygulama sonucunda büyük
illerdeki okullarda öğrenci yığılmaları
olurken, küçük il ve ilçelerdeki okullarda
büyük ölçüde kontenjan açıkları
meydana gelecek, ayrıca öğrenci puanları
düşeceğinden eğitim kalitesi olumsuz yönde
etkilenecektir.

Anadolu İmam Hatip liseleri, imam-hatip liselerinin
bünyesinde olup, bu okullarda yatılı olarak
okuma imkânı bulunduğundan, öğrenciler
tercihlerini ülke genelindeki okullardan yapabilmektedirler.

Arz ederim.

  Prof. Dr. Mehmet Sağlam

  Millî Eğitim Bakanı


3. - Bursa Milletvekili Ertuğrul Yalçınbayır'ın,
Bursa Doğalgaz Dağıtım Şebekesi Projesine
ilişkin sorusu ve Enerji ve Tabiî Kaynaklar Bakanı
M. Recai Kutan'ın yazılı cevabı (7/2068)

Türkiye Büyük Millet Meclisi
Başkanlığına

Aşağıdaki sorularımın
BOTAŞ Genel Müdürlüğü ile ilgili
olarak Enerji ve Tabiî Kaynaklar Bakanına yazılı
cevaplandırılması istemiyle yöneltilmesini
arz ederim. 5.2.1997

  Ertuğrul Yalçınbayır

  Bursa

Sorularım : 

1.  1989 yılında başlayan 89E050120
sayılı Bursa Doğalgaz Dağıtım
Şebekesi yapımı ile doğalgazın
konut ve ticaret ve sanayi sektörüne  verilmesini amaçlayan
Bursa Doğalgaz Dağıtım Şebekesi Projesinin
1997 yılında bitirilmesi hususu 1997 yılı
yatırım programında öngörülmüştür.

Anılan projenin özellikleri nelerdir?
Projenin şu anda gerçekleşme oranı nedir?
İş takvimi nasıl planlanmıştır?
Konut ve işyerlerini kapsayan abone sayısı
ne kadardır? Abone olmak için gerekli işlemleri
tekemmül ettiren kaç konut veya işyerine doğalgaz
bağlanamamıştır? Doğalgaz bağlanmasındaki
hizmetin gereği gibi arzedilememesinin sebepleri nelerdir?
Proje 97'de tamamlanacak mıdır?

2.  BOTAŞ'ın 1997 yılında
Bursa'ya yatırım tutarı ne kadardır?

 T.C.

 Enerji ve Tabiî Kaynaklar Bakanlığı
14.3.1997

 Araştırma, Planlama ve Koordinasyon

 Kurulu Başkanlığı 

 Sayı : B.15.0.APK.0.23.300-370

 Konu : Yazılı Soru Önergesi

Türkiye Büyük Millet Meclisi
Başkanlığına

İlgi : T.B.M.M. Başkanlığının
16.6.1996 tarih ve A.01.0.GNS.0.10.00.02-2285 sayılı
yazısı.

Bursa Milletvekili Sayın Ertuğrul Yalçınbayır'ın
şahsıma tevcih ettiği ve Türkiye Büyük
Millet Meclisi İçtüzüğünün
99 uncu maddesi gereğince cevaplandırılması
istenen 7/2068-5306 esas no.lu yazılı soru önergesi
ile ilgili bilgiler hazırlanarak ekte sunulmuştur.

Bilgilerinize arz ederim.

  M. Recai Kutan

  Enerji ve Tabiî Kaynaklar Bakanı


Bursa Milletvekili Sayın Ertuğrul Yalçınbayır'ın
yazılı soru önergesi ve cevabı (7/2068-5306)

Soru 1.  1989 yılında başlayan
89E050120 sayılı Bursa Doğalgaz Dağıtım
Şebekesi yapımı ile doğalgazın
konut ve ticaret ve sanayi sektörüne  verilmesini amaçlayan
Bursa Doğalgaz Dağıtım Şebekesi Projesinin
1997 yılında bitirilmesi hususu 1997 yılı
yatırım programında öngörülmüştür.

Anılan projenin özellikleri nelerdir?
Projenin şu anda gerçekleşme oranı nedir?
İş takvimi nasıl planlanmıştır?
Konut ve işyerlerini kapsayan abone sayısı
ne kadardır? Abone olmak için gerekli işlemleri
tekemmül ettiren kaç konut veya işyerine doğalgaz
bağlanamamıştır? Doğalgaz bağlanmasındaki
hizmetin gereği gibi arzedilememesinin sebepleri nelerdir?
Proje 97'de tamamlanacak mıdır?

Soru 2.  BOTAŞ'ın 1997 yılında
Bursa'ya yatırım tutarı ne kadardır?

Cevap : Hızlı kentleşme ve sanayileşmenin
meydana getirdiği yoğun hava kirliliğinin önlenmesi
maksadı ile ana hat güzergahı üzerinde
bulunan Bursa şehrinin doğalgaz dağıtım
şebekesinin tesisi Bakanlar Kurulunun 13.11.1989/14740 tarih
ve sayılı kararı ile BOTAŞ'ın
yatırım programına alınmıştır.

Projenin tamamı kredili olarak ihale edilmiş
ve ihaleyi alan Alarko-Bonatti Konsorsiyumu ile 12.9.1991  tarihinde
 sözleşme imzalanmıştır. Bilahare
projenin inşaat işleri ile yerli malzeme temin işleri
 Akfen A.Ş.'ye devredilerek işe fiilen 9.7.1992 tarihinde
başlanmıştır. Sözleşme bedeli
59 012 785 US $, işin süresi 30 ay olup, % 25'lik bir
iş artışı ile projenin yeni bedeli 73
691 268 US $ olmuş ve süresi de 24 ay daha uzatılarak
proje bitim tarihi 30.1.1997 olarak belirlenmiştir.

Proje; Bursa'da 90 bin adet konut ve ticarethane
ile şehir içindeki sanayi kuruluşlarına
gaz vermeyi amaçlamış, yapılan iş
artışı ile halen 130 bin konuta gaz verilebilecek
duruma gelinmiştir. Mevcut durumda 91 000 konut ve ticarethane
gaz kullanmaktadır.

Projenin fizikî ve nakdî gerçekleşmeleri
ile gaz kullanım ve abone sayıları aşağıda
belirtilmektedir.

Fizikî Gerçekleşme Oranı
:

 Çelik Şebekede : % 100

 Polietilen Şebekede : % 97,5

Harcama Gerçekleşmesi :         72 556
000 $ (% 98,5)

 Kredi : (58 997 200 $)

 Özkaynak : (13 558 800 $)

Gaz Kullanımı :

 1995 Yılı : 81 752 000m3

 1996 Yılı : 137 000 000 m3

Gaz Ulaştıran Konut Sayısı
: 130 0000

Gaz Kullanan Aboneler :

 Bireysel Konut : 46 250 Adet

 Merkezî Konut : 32 700 Adet

 Ticarethane : 4 850 Adet

 Resmi Daire : 7 000 Adet

 Vakıf/H. Kurumları : 300 Adet

 TOPLAM : 91 100 adet

1996 yılında çelik ve polietilen
dağıtım şebekesinin büyük oranda
bitirilmiş olmasına rağmen, ithal malzeme olan
servis regülatörlerinin temininde meydana gelen gecikme
nedeniyle 1996 kış aylarında gaz talebinde
bulunan abonelerde bir yığılma olmuştur.

Bu yığılmanın giderilmesi
için servis hattı ekip sayıları artırılarak
Ekim 1996 tarihine kadar BOTAŞ'a müracaat ederek sözleşme
yapmış tüm abonelere gaz verilmiştir.
Böylece 31.1.1997 tarihine kadar 4 200 adet servis regülatörü
montajı yapılarak, gaz verme taahhüdünde
bulunan tüm abonelere gaz arzı sağlanmıştır.
Ekim 1996'dan sonra gaz talebinde bulunan abonelerin projeleri
onaylanmış ve kendilerine 1997 yılında
gaz verileceği bildirilmiştir.

Bu şekilde talepte bulunan ve 1997 bahar aylarından
itibaren gaz verilmesi planlanan müracaat sayısı
5 500 adet civarında olup, bu da takriben 15 000 konuta
tekabül etmektedir. Bu abonelerin tümüne gaz verilecek
ve ayrıca dağıtım projesi kapsamındaki
diğer bölgelerden gelecek tüm gaz talepleri de 1997
yılında tamamen karşılanacaktır.

Projede, Alarko-Bonatti Konsorsiyumu ve Akfen A.Ş.
ile olan sözleşme 31.1.1997 tarihinde bitmiş
olduğundan, yeni gaz taleplerinin karşılanması
için "Servis Hattı Çekimi ve Polietilen
Şebeke Tamamlama" işlerinin yaptırılması
maksadıyla 1997 yılında yeni bir ihale yapılması
planlanmaktadır.

1997 yılında BOTAŞ'ın
bütçesinden "Bursa Doğalgaz Dağıtım
Şebekesi Projesi" için ayrılan ödenek
7.505 milyon TL.'si dış para olmak üzere, toplam
95.369 milyon TL.'dir.

4. - Manisa Milletvekili Tevfik Diker'in, SSKsınavına
katılan bir kişiye ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/2078)

Türkiye Büyük Millet Meclisi
Başkanlığına

Aşağıdaki sorularımın
T.B.M.M. İçtüzüğünün 96
ncı maddesi gereğince Çalışma ve
Sosyal Güvenlik Bakanı Sayın Necati Çelik
tarafından yazılı olarak cevaplandırılmasını
arz ederim.

Saygılarımla.  6.2.1997

  Tevfik Diker

  Manisa

Sorular  :

1.  1996 yılı Aralık ayı
içerisinde Bakanlığınıza bağlı
Sosyal Sigortalar Kurumuna Genel İdare Hizmetleri sınıfına
eleman alımı  için yapılan sınavlara
 Gölcük'ten Semih Bora isimli bir şahıs
katıldı mı?

2.  Yukarıda adı belirtilen Semih Bora
bu sınavı kazandı mı?

3.  Kazandı ise, işbaşı
yaptı mı?

4.  Yukarıda adı geçen Semih
Bora ile sizin ya da eşinizin akrabalık bağı
var mı?

5.  Var ise, T.B.M.M. Genel Kurulunda değindiğiniz
gibi Bakanlıktan ayrılmayı gerçekleştirecek
misiniz?

 T.C.

 Çalışma ve Sosyal Güvenlik
Bakanlığı 17.3.1997

 Sosyal Güvenlik Kuruluşları Genel
Müdürlüğü 

 Sayı : B.13.0.SGK.0.13.00.01/1760

 Konu : Yazılı Soru Önergesi

Türkiye Büyük Millet Meclisi
Başkanlığına

İlgi : 19.2.1996 tarih ve A.01.0.GNS.0.10.00.02-5444
sayılı yazınız.

Manisa Milletvekili Tevfik Diker tarafından
hazırlanan "Sosyal Sigortalar Kurumu sınavına
katılan bir kişiye ilişkin" 7/2078 Esas
No.lu yazılı soru önergesi Bakanlığımızca
incelenmiştir.

Sosyal Sigortalar Kurumunun Merkez ve Taşra
Teşkilatının personel ihtiyacının
karşılanmasını teminen açılan
sınava 22.11.1996 tarihinde kayıt yaptıran
Semih Bora 6.12.1996 tarihinde katıldığı
yazılı sınavı kazanmıştır.

Sözlü sınavda da başarılı
puan alan ilgilinin, Sosyal Sigortalar Kurumunca ataması
yapılmış ve 3.2.1997 tarihinde görevine
başlamıştır. 

Sözkonusu sınav tamamen mevzuata uygun
olarak, adil ve eşit şartlarda yapılmıştır.
Sınavla ilgili olarak yargıya yapılan yürütmenin
durdurulması başvuruları reddedilmiş,
ayrıca, konuyla ilgili olarak Gensoru açılması
teklifi de Yüce Meclis'ce kabul edilmemiştir. Böylece
sınavla ilgili işlemler yasama ve yargı organlarının
denetiminden de geçmiştir.

Kabul edileceği gibi yürürlükteki
mevzuatta öngörülen şartları haiz
her Türk vatandaşının sınava girme
hakkı bulunmaktadır.

Türkiye Büyük Millet Meclisi Genel
Kurulunun 25 Aralık 1996 tarihli oturumunda gündem
dışı yapılan bir konuşmaya verdiğim
cevap ise, o günlerde bir gazetede yazılı sınavı
kazananlar listesinde 50 "Çelik" soyadlı
yakınım bulunduğu şeklinde yer alan haberle
ve iddiayla ilgili olup, bu konuşmamda;

"... Şimdi, bu gazete kupürlerinde,
Çelik soyadlı 50 adayın imtihanı kazandığı
ifade edilmektedir. Değerli Arkadaşlarım, gayet
açık ifade ediyorum, Çelik soyadlı
50 kişiden 1 tanesinin benimle yakınlığını
tespit ederseniz, bu görevi bırakmak dahil her türlü
kararı almaya varım."

dediğim, tutanaklar incelendiğinde görülecektir.

Konu, enine boyuna, akla gelebilecek tüm platformlarda
tartışılmış ve sınav,
Cumhuriyet tarihinin en fazla kamu denetimine açık
olarak gerçekleştirilmiştir. Sınav,
usule ve mevzuata uygun olarak tamamlanmış, kazananlar
işbaşı yaptırılmış
ve tüm iddialar cevaplandırılmış
olup, konu bizim açımızdan Gensoru oylaması
ve yargıya yapılan itirazların reddiyle kapanmıştır.

Bilgilerinize arz ederim.

  Necati Çelik

  Çalışma ve Sosyal Güvenlik
Bakanı

5. - Zonguldak Milletvekili Tahsin Boray Baycık'ın,
kamuda çalışan avukatların ücretlerine
ilişkin sorusu ve Maliye Bakanı Abdullatif Şener'in
yazılı cevabı (7/2087)

Türkiye Büyük Millet Meclisi
Başkanlığına

Aşağıdaki sorumun Maliye Bakanı
Abdullatif Şener tarafından yazılı
olarak cevaplandırılmasını saygılarımla
arz ve talep ederim. 3.2.1997

  Tahsin Boray Baycık

  Zonguldak

Soru : 657 sayılı Devlet Personel Kapsamında
çalışmakta olan kamu avukatları, hiyerarşik
kademede kurumlarının en üst amirinden sonra
gelen bir konumda olmalarına rağmen, diğer personel
sınıflarına yapılan özel iyileştirmelerden
ayrı tutularak en alt seviyede ücretle çalışmaktadırlar.

Kamuda çalışan avukatların,
yargı bütünlüğü içinde düşünülmesi
ücretlerinin hâkim ve savcılarla denkleştirilmesi
eşitlik ve adalet ilkelerinin gereğidir.

Kamuda çalışan avukatların
malî durumlarının iyileştirilmesi amacıyla;

1.  En azından eşitleriyle uyumlu hale
getirilmesi amacıyla bir düzenleme yapılması
düşünülüyor mu?

2.  Yetki Kanunu çerçevesinde bu düzenlemeyi
yapmak imkân dahilinde olduğuna göre konu bu kapsamda
çözülebilir mi?

 T.C.

 Maliye Bakanlığı  14.3.1997

 Bütçe ve Malî Kontrol Genel Müdürlüğü


 Sayı : B.07.0.BMK.0.11.013/600

 Konu : Yazılı Soru Önergesi

Türkiye Büyük Millet Meclisi
Başkanlığına

İlgi : Kanunlar ve Kararlar Dairesi Başkanlığının
19.2.1997 tarih ve A.01.0.GNS.0.10.00.02-7/2087-5356/15001 sayılı
yazıları.

Zonguldak Milletvekili Sayın Tahsin Boray
Baycık'ın 7/2087 esas nolu yazılı
soru önergesinde yer alan sorulara ait cevaplar aşağıda
sunulmuştur.

28.11.1996 tarihli ve 4214 sayılı "Memurlar,
Diğer Kamu Görevlileri ile Bunların Emeklilerinin
Malî ve Sosyal Haklarında Düzenlemeler Yapılmasına
Dair Yetki Kanunu" çerçevesinde yapılacak
olan iyileştirmeler konusundaki çalışmalara
Bakanlığımızca devam edilmekte olup;
657 sayılı Devlet Memurları Kanununa  tabi
olarak istihdam edilen avukatların durumu da bu çalışmalarda
tüm kamu personeli ile birlikte ve bir bütünlük
içerisinde değerlendirilmektedir.

Bilgilerinize arz olunur.

  Doç. Dr. Abdullatif Şener

  Maliye Bakanı

6. - Hatay Milletvekili Fuat Çay'ın,
"Sürekli aydınlık için bir dakika
karanlık" eylemi hakkındaki beyanına
ilişkin sorusu ve Adalet Bakanı Şevket Kazan'ın
yazılı cevabı (7/2092)

Türkiye Büyük Millet Meclisi
Başkanlığına

Aşağıdaki sorularımın
Adalet Bakanı Şevket Kazan tarafından yazılı
olarak cevaplandırılması hususunu saygılarımla
arz ederim. 12.2.1997

  Fuat Çay

  Hatay

Sürekli aydınlık için bir
dakika karanlık eylemine katılanlar için
"Elektrikleri söndürerek, mum söndü oynuyorlar"
diye basında bir açıklamanız yer almıştır.

Bu çerçevede;

1. Sarfettiğiniz bu sözle neyi kastediyorsunuz?

2.  Mum söndü olayını gündeme
getirerek zaten var olan toplumsal rahatsızlığı
körüklemiyor musunuz?

3.  Türkiye'de yaşayan milyonlarca alevi
vatandaşa yıllardan beri yanlış olarak
atfedilen mum söndü olayını gündeme
getirerek Türkiye'nin temizleneceğine inanıyor
musunuz?

 T.C.

 Adalet Bakanlığı 17.3.1997

 Bakan : 1567 

Türkiye Büyük Millet Meclisi
Başkanlığına

İlgi : Kanunlar ve Kararlar Dairesi Başkanlığı
ifadeli, A.01.0.GNS.0.10.00.02-7/2092-5371/15029 sayılı
yazınız.

İlgi yazı ekinde alınan ve Hatay
Milletvekili Fuat Çay tarafından verilen ve yazılı
olarak cevaplandırılması istenen 7/2092 Esas
No.lu soru önergesine verilen cevap iki nüsha halinde
ekte sunulmuştur.

Bilgilerinize arz ederim.

  Şevket Kazan

  Adalet Bakanı

Sayın Fuat Çay

Hatay Milletvekili

TBMM

Şahsıma yönelttiğiniz ve yazılı
olarak cevaplandırılmasını istediğiniz
7/2092 Esas No.lu soru önergesine verilen cevap aşağıda
belirtilmiştir.

1.  Soru önergesine konu olan sözlerle,
muhalefet partilerinin Hükümeti protesto için
muhalefet yapacakları yerde mum yakıp söndürerek
vakit geçirmeleri kasdedilmiştir.

2.  "Mum yakıp söndürme oyunu"
sözü sadece geceleri yaşanan fizikî bir
olayı tavsif için söylenmiş olup toplumsal
rahatsızlık meydana getirmek amaçlanmamıştır.

3.  Bir ömür boyu alevi vatandaşlarla
birlikte yaşıyoruz, alışveriş
ediyoruz. Hiçbir zaman alevi vatandaşlarla aramızda
münaferet olmadı. Aksine dostluk  ve kardeşlik
içinde olduk. Türkiye'de birtakım pislikler
varsa birlikte temizleyeceğimize inanıyorum.

Soru önergesine konu olan hususla ilgili olarak
Anadolu Ajansına yapılan basın açıklaması
metni örneği ilişikte sunulmuştur.

Bilgilerinize arz ederim.

  Şevket Kazan

  Adalet Bakanı

7. - Antalya Milletvekili İbrahim Gürdal'ın,
uyuşturucu madde kaçakçılığına
ilişkin sorusu ve İçişleri Bakanı
Meral Akşener'in yazılı cevabı (7/2095)

Türkiye Büyük Millet Meclisi
Başkanlığına

Aşağıdaki sorularımın
İçişleri Bakanı tarafından yazılı
olarak cevaplandırılmasına delaletlerinizi
arz ederim.

Saygılarımla.

  İbrahim Gürdal

  Antalya

Uyuşturucu madde kaçakçılığı
konusunda çeşitli yorumlar yapılmaktadır.
Polisin yakaladığı uyuşturucu madde miktarındaki
artışlar da dikkat çekicidir.

Sorular :

1.  1980 yılından bu yana ve yıllar
itibariyle yakalanan uyuşturucu madde (türlerine göre)
miktarı nedir?

2.  Yine 1980 yılından 1997 yılına
kadar ve yıllar itibariyle yakalanan kaçakçı
sayısı nedir?

3.  Türkiye'ye giren, (Afyon, Eroin ve Esrar)
dışındaki uyuşturucu türlerinden
yakalananların yıllar itibariyle miktarı
ve kaçakçı sayısı nedir?

 T.C.

 İçişleri Bakanlığı
14.3.1997

 Emniyet Genel Müdürlüğü

 Sayı : B.05.1.EGM.0.12.01.01-060589

 Konu : Yazılı Soru Önergesi

Türkiye Büyük Millet Meclisi
Başkanlığına

İlgi : TBMM Başkanlığının
19.2.1997 gün ve A.01.0.GNS.0.10.00.02-7/2095-5374/15033
sayılı yazısı.

Antalya Milletvekili İbrahim Gürdal tarafından
TBMM Başkanlığına sunulan ve tarafımdan
yazılı olarak cevaplandırılması
istenilen soru önergesinin cevabı aşağıya
çıkarılmıştır.

1980 yılında; 2 356 kg esrar, 118 kg
eroin, 28 kg afyon ve 70 kg bazmorfin, 1981 yılında;
3 302 kg esrar, 140 kg eroin, 36 kg afyon ve 62 kg bazmorfin,
1982 yılında; 1 460 kg esrar, 55 kg eroin, 74,5
kg afyon ve 33,5 kg bazmorfin,  858 gr sentetik uyuşturucu,
35 şişe ilaç, 114 536 kök Hint keneviri
ve 915 kök haşhaş bitkisi, 1983 yılında;
1 666 kg esrar, 288 kg eroin, 77 kg afyon,  58 kg bazmorfin, 
35 gr kokain, 10 kg asitanhidrit, 2 386 adet sentetik uyuşturucu
ve ilaç, 192 486 kök Hint keneviri ve 1 690 kök
haşhaş bitkisi, , 1984 yılında; 1 352
kg esrar, 195 kg eroin, 120 kg afyon,  79,6 kg bazmorfin, 730
kg asitanhidrit, 10 443 adet sentetik uyuşturucu ve ilaç
2 210 699 kök hint keneviri ve 9 984 kök haşhaş
bitkisi, 1985 yılında; 1 601 kg esrar, 101 kg. eroin,
120 gr. afyon, 75 kg bazmorfin, 1 134 kg asitanhidrit, 71 025
adet sentetik uyuşturucu ve ilaç, 542 kök Hint
keneviri ve 5 292 kök haşhaş bitkisi, 1986 yılında;
2 336 kg esrar, 166 kg eroin, 68.4 kg afyon, 46,6 kg bazmorfin,
 701.6 kg asitanhidrit, 6 439 adet sentetik uyuşturucu ve
ilaç, 101 473 kök Hint keneviri ve 126 037 kök
haşhaş bitkisi,  1987 yılında; 3 499
kg esrar, 1 332 kg eroin, 23 kg afyon, 349 kg bazmorfin, 51 gr
kokain, 3 167 kg asitanhidrit, 2 021 737 adet sentetik uyuşturucu
ve ilaç, 4 015 912 kök Hint keneviri ve 13 218 kök
haşhaş bitkisi, 1988 yılında; 5 911
kg esrar, 1 077 kg eroin, 15.5 kg afyon, 844 gr kokain, 388 kg
bazmorfin, 273 kg asitanhidrit, 3 136 193 adet sentetik uyuşturucu
ve ilaç, 3 206 467 kök Hint keneviri ve  32 093 kök
haşhaş bitkisi,   1989 yılında; 5 420
kg esrar, 755 kg eroin, 3.7 kg afyon, 106 kg bazmorfin, 153 gr
kokain, 809.7 kg asitanhidrit, 27 779 adet sentetik uyuşturucu
ve ilaç, 1 700 993 kök Hint keneviri ve 8 397 kök
haşhaş bitkisi, 1990 yılında; 11 997
 kg esrar, 1 036 kg eroin, 4.3 kg afyon, 432 kg bazmorfin, 2 kg
kokain, 4 058 kg asitanhidrit, 6 949 adet sentetik uyuşturucu
ve ilaç, 175 797 kök Hint keneviri ve 135 318 kök
haşhaş bitkisi,  1991 yılında; 3 845
kg esrar, 1 026 kg eroin, 23.6 kg afyon,131 kg bazmorfin, 1.2
kg kokain, 22 742 kg asitanhidrit, 1 129 527 adet sentetik uyuşturucu
ve ilaç, 705 449 kök Hint keneviri ve 4 905 kök
haşhaş bitkisi, 1992 yılında; 20 792
kg esrar, 1 068 kg eroin, 1.8 kg afyon, 1 422 kg bazmorfin,  1
399 098 adet sentetik uyuşturucu ve ilaç, 1 863 605
kök Hint keneviri ve 13 520 kök haşhaş bitkisi,
1993 yılında; 26 268 kg esrar, 2 021 kg eroin, 47
gr afyon, 2 905 kg bazmorfin, 8.8 kg kokain, 185 kg asitanhidrit,
2 gr sentetik uyuşturucu ve ilaç ve 389 107 kök
Hint keneviri, 1994 yılında; 18 235 kg esrar, 1
591 kg eroin, 86 kg afyon, 243 kg bazmorfin, 21 534 kg asitanhidrit,
4 570 270 adet sentetik uyuşturucu ve ilaç, 1 799
597 kök Hint keneviri ve 6 956 kök haşhaş
bitkisi,   1995 yılında; 9 755 kg esrar,  2 408
kg eroin,  114 kg afyon,  703 kg bazmorfin, 16 kg kokain,  52
kg asitanhidrit, 28 555 adet sentetik uyuşturucu ve ilaç,
107 074 adet captagon, 1 989 215 kök Hint keneviri ve 1 508
kök haşhaş bitkisi, 1996 yılında
ise; 7 074 kg esrar, 3 064 kg eroin, 201 gr afyon, 822 kg bazmorfin,
12 kg kokain, 25 266 kg asitanhidrit, 10 344 adet sentetik uyuşturucu
ve ilaç, 245 275 adet captagon ve 2 459 155 kök Hint
keneviri ele geçirilmiştir.

1980 yılında 3 920, 1981 yılında
3 414, 1982 yılında, 2 541, 1983 yılında
2 174, 1984 yılında 2 061, 1985 yılında
2 079, 1986 yılında 2 201, 1987 yılında
2 063, 1988 yılında 2 124, 1989 yılında
1 903, 1990 yılında 2 218, 1991 yılında
2 120, 1992 yılında 1 964, 1993 yılında
2 210, 1994 yılında 3 884, 1995 yılında
2 596 ve 1996 yılında ise 4 064 kişi narkotik
suçlardan sanık olarak yakalanmıştır.

Türkiye'ye giren (afyon, eroin ve esrar) dışında;
1980 yılında; 70 kg bazmorfin (39 sanık),
1981 yılında; 62 kg bazmorfin (51 sanık),
1982 yılında; 33 kg bazmorfin (27 sanık),
52 993 adet sentetik ecza (40 sanık), 114 536 kök
Hint keneviri (76 sanık), 915 kök haşhaş
bitkisi (7 sanık), 1983 yılında; 58 kg bazmorfin
(60 sanık), 35 gr kokain (8 sanık), 2 386 adet sentetik
ecza (64 sanık), 10 kg asitanhidrit, 192 486 kök Hint
keneviri (189 sanık), 1 690 kök haşhaş
bitkisi (16 sanık), 1984 yılında; 79 kg bazmorfin
(59 sanık), 10 443 sentetik ecza (64 sanık) 730
asitanhidrit (76 sanık), 2 210 699 kök Hint keneviri
(189 sanık), 1 690 kök haşhaş bitkisi
(16 sanık), 1985 yılında; 75 kg bazmorfin
(34 sanık), 71 025 sentetik ecza (95 sanık), 1 134
asitanhidrit (16 sanık), 1 243 kök Hint keneviri (336
sanık), 5 642 kök haşhaş bitkisi (26 sanık),
1986 yılında; 46 kg bazmorfin (9 sanık),
6 439 sentetik ecza (126 sanık), 701 asitanhidrit (7 sanık),
101 473 kök Hint keneviri (402 sanık), 126 037 kök
haşhaş bitkisi (148 sanık), 1987 yılında;
61 kg bazmorfin (40 sanık), 2 021 737 adet sentetik ecza
(81 sanık) 2 037 kg asitanhidrit (4 sanık), 4 015
912 kök Hint keneviri (305 sanık), 13 218 kök
haşhaş bitkisi (18 sanık), 1988 yılında;
44 kg bazmorfin (12 sanık), 844 gr kokain (23 sanık),
2 882 193 adet sentetik ecza (149 sanık), 28 kg asitanhidrit
(2 sanık), 2 470 790 kök Hint keneviri (263 sanık),
31 583 kök haşhaş bitkisi (20 sanık),
1989 yılında; 106 kg bazmorfin (40 sanık),
153 gr kokain (6 sanık), 27 779 adet sentetik ecza (158
sanık), 809 kg asitanhidrit (10 sanık), 1 700 993
kök Hint keneviri (169 sanık), 8 397 kök haşhaş
bitkisi (6 sanık), 1990 yılında; 374 kg bazmorfin
(10 sanık), 1 kg kokain (40 sanık), 6 949 adet sentetik
ecza (90 sanık), 9 kg asitanhidrit (5 sanık), 175
412 kök Hint keneviri (109 sanık), 134 043 kök
haşhaş bitkisi (24 sanık), 1991 yılında;
131 kg bazmorfin (27 sanık), 1 kg kokain (86 sanık),
1 129 527 adet sentetik ecza (100 sanık), 22 742 kg asitanhidrit
(4 sanık), 705 449 kök Hint keneviri (152 sanık),
4 905 kök haşhaş bitkisi (15 sanık), 1992
yılında; 1 408 kg bazmorfin (10 sanık), 6
kg kokain (44 sanık), 1 392 278 adet sentetik ecza (63
sanık), 234 513 kök Hint keneviri (117 sanık),
1 814 kök haşhaş bitkisi (4 sanık), 1993
yılında; 2 905 kg bazmorfin (35 sanık), 8
kg kokain (39 sanık), 294 524 adet sentetik ecza (57 sanık),
185 kg asitanhidrit, 389 107 kök hint keneviri (111 sanık),
1994 yılında; 243 kg bazmorfin (43 sanık),
16 kg kokain (101 sanık), 4 570 207 adet sentetik ecza
(53 sanık), 21 534 kg asitanhidrit (29 sanık), 1
799 597 kök Hint keneviri (118 sanık), 6 956 kök
haşhaş bitkisi (6 sanık), 1995 yılında;
703 kg bazmorfin (39 sanık), 56 kg kokain (141 sanık),
28 555 adet sentetik ecza (76 sanık), 51 153 kg asitanhidrit
(143 sanık), 107 074 adet captagon (5 sanık), 75
kg Hint keneviri (104 sanık), 1 508 kök haşhaş
bitkisi (2 sanık) ve 1996 yılında ise; 822
kg bazmorfin (17 sanık), 12 kg kokain (42 sanık),
10 344 adet sentetik ecza (105 sanık), 25 266 kg asitanhidrit
(15 sanık), 245 275 adet captagon (13 sanık), 142
kg Hint keneviri (178 sanık) yakalanmıştır.

Bilgilerinize arz ederim.

  Dr. Meral Akşener

  İçişleri Bakanı

8. - İzmir Milletvekili Sabri Ergül'ün,
Jandarma ve Olağanüstü Hal Bölgesinde meydana
gelen faili meçhul cinayetlere ilişkin sorusu ve
İçişleri Bakanı Meral Akşener'in
yazılı cevabı (7/2101)

Türkiye Büyük Millet Meclisi
Başkanlığına

Aşağıdaki sorularımın
Sayın İçişleri Bakanınca yazılı
olarak yanıtlanması için gereğini arz
ederim.

Saygılarımla.

  Sabri Ergül

  İzmir

Daha önce 2.12.1996 tarihli Sayın Başbakana
yönelttiğim yazılı soru önergeme ilgisi
nedeniyle, Sayın İçişleri Bakanının
verdiği 22.1.1997 gün ve 025347 sayılı
yanıtda; "1990-1996 yılları arasında
Türkiye genelinde Polis Bölgesinde 1 014 adî,
438 siyasî olmak üzere 1 452 faili meçhul cinayet
olayı meydana gelmiştir" denilmektedir.

Gelen yanıt sadece Polis Bölgesinde meydana
gelen faili meçhul cinayetlere aittir.

Soru 1.  Son 10 yılda Türkiye genelinde
Jandarma Bölgesinde ve ayrıca kaldırılan
ve halen devam eden Olaganüstü Hal Bölgesi ve mücaviri
illerde meydana gelen faili meçhul cinayet olaylarının
adî ve siyasî  olma ve bölge durumuna göre
ayrı ayrı sayıları ve toplam sayıları
nedir? Türkiye genelinde Jandarma Bölgesinde adî
ve siyasî faili meçhul cinayet olaylarının
ayrı ayrı ve toplam sayıları nedir?

Kaldırılan ve devam eden Olağanüstü
Hal Bölgesi ve mücaviri illerde meydana gelen faili
meçhul cinayet olaylarının adî ve siyasî
olarak ayrı ayrı ve toplam sayıları
nedir?

Türkiye genelinde Polis Bölgesinde 1 014
adî, 438  siyasî olmak üzere 1 452 faili meçhul
cinayet olayı meydana geldiğine göre; Türkiye
genelinde Jandarma Bölgesi ve Olağanüstü Hal
Bölgesinde son 10 yılda meydana gelen adî ve
siyasî faili meçhul cinayet olaylarının
ayrı ayrı  ve toplam sayıları nedir?
Türkiye genelinde Polis Bölgesi, Jandarma Bölgesi
ve Olağanüstü Hal Bölgesi dahil adî ve
siyasî ve toplam faili meçhul cinayet sayıları
nedir?

 T.C.

 İçişleri Bakanlığı
14.3.1997

 HRK : 3090-2-97/ASYŞ.MÜES.OLY.(62090)

 Konu : Yazılı Soru Önergesi


Türkiye Büyük Millet Meclisi
Başkanlığına

(Genel Sekreterliği)


İlgi : T.B.M.M. Başkanlığının
25.2.1997 gün ve A.01.0.GNS.0.10.00.02-7/2101-5399/151-77
sayılı yazısı.

İzmir Milletvekili Sabri Ergül'ün
verdiği ve ilgi ile İçişleri Bakanlığınca
cevaplandırılması istenilen soru önergesi
hakkında gerekli incelemeler yapılarak, tespit edilen
hususlar müteakip maddeye çıkarılmıştır.

Soru 1.  Son 10 yılda Türkiye genelinde
Jandarma Bölgesinde ve ayrıca kaldırılan
ve halen devam eden Olaganüstü Hal Bölgesi ve mücaviri
illerde meydana gelen faili meçhul cinayet olaylarının
adî ve siyasî  olma ve bölge durumuna göre
ayrı ayrı sayıları ve toplam sayıları
nedir? 

Kaldırılan ve devam eden Olağanüstü
Hal Bölgesi ve mücaviri illerde meydana gelen faili
meçhul cinayet olaylarının adî ve siyasî
olarak ayrı ayrı ve toplam sayıları
nedir?

Türkiye genelinde Polis Bölgesinde 1 014
adî, 438  siyasî olmak üzere 1 452 faili meçhul
cinayet olayı meydana geldiğine göre; Türkiye
genelinde Jandarma Bölgesi ve Olağanüstü Hal
Bölgesinde son 10 yılda meydana gelen adî ve
siyasî faili meçhul cinayet olaylarının
ayrı ayrı  ve toplam sayıları nedir?
Türkiye genelinde Polis Bölgesi, Jandarma Bölgesi
ve Olağanüstü Hal Bölgesi dahil adî ve
siyasî ve toplam faili meçhul cinayet sayıları
nedir?

Cevap :

a)  Jandarma Sorumluluk Sahasında,

1.  OHAL Bölgesinde; (621) terör, (288)
adî,

2.  Mücavir İllerde (203) terör,
(67) adî,

3.  Diğer İllerde; (199) terör, (999)
adî,

olmak üzere Türkiye genelinde toplam (2
377) faili meçhul cinayet olayı meydana gelmiştir.
Meydana gelen (2 377) olayın (1 023)'ü terör,
(1 354)'ü adî olaydır.

b)  Jandarma Sorumluluk Sahasında; OHAL Bölgesinde
ve Mücavir İllerde (824) terör, (355) adî
olmak üzere toplam (1 179) faili meçhul cinayet olayı
meydana gelmiştir.

c)  1987-1996 yılları arasında
Polis Sorumluluk Sahasında, 

1.  OHAL Bölgesinde; (294) terör, (516)
adî,

2.  Mücavir İllerde; (58) terör,
(51) adî,

3.  Diğer İllerde; (115) terör, (1
788) adî,

olmak üzere Türkiye genelinde toplam (2
822) faili meçhul cinayet olayı meydana gelmiştir.
Meydana gelen (2 822) olayın (467)'si terör, (2 355)'i
adî olaydır.

d)  Türkiye genelinde Jandarma ve Polis Sorumluluk
Sahasında (1 490) terör olayı, (3 709) adî
olay olmak üzere toplam (5 199) faili meçhul cinayet
olayı meydana gelmiştir.

Bilgilerini arz ederim.

  Dr. Meral Akşener

  İçişleri Bakanı

9. - Hatay Milletvekili Fuat Çay'ın,
Oral Çelik'in askerliğini 4 ay yapacağı
iddiasına ilişkin sorusu ve Millî Savunma Bakanı
Turhan Tayan'ın yazılı cevabı (7/2107)

Türkiye Büyük Millet Meclisi
Başkanlığına

Aşağıdaki sorularımın
Millî Savunma Bakanı Sayın Turhan Tayan tarafından
yazılı olarak cevaplandırılması
hususunu saygılarımla arz ederim. 17.2.1997

  Fuat Çay

  Hatay

Çeşitli suçlardan yıllardır
aranan ve cezaevinde yatan Oral Çelik'in 1980 öncesi
çıkarılan bir düzenlemeden 17 yıl
sonra yararlandırılarak, dört ay askerlik yapacağı
basına yansımıştır.

1.  Bu haber doğru ise, 17 yıl sonra bir
kişinin şu an yürürlükte olmayan bir
uygulamadan yararlandırılmasının yasal
dayanağı nedir?

2.  Bu kişi 80 öncesi ve sonrasında
asker kaçağı durumuna düşmüş
müdür?

3.  Şayet bu durum sözkonusu ise, asker
kaçağı olan bir kişinin, cezaevinden çıktıktan
sonra, önceki uygulamaların tersine derhal askere
alınmayarak, dilediği gibi hareket etmesine neden izin
verilmiştir.

 T.C.

 Millî Savunma Bakanlığı
13.3.1997

 Kanun : 1997/206-TÖ

 Konu : Soru Önergesi

Türkiye Büyük Millet Meclisi
Başkanlığına

İlgi : TBMM Bşk.lığının
25 Şubat 1997 tarihli ve KAN.KAR.MD.A.01.0.GNS.0.10.02-7-2107-5424/15247

Hatay Milletvekili Fuat Çay tarafından
verilen ve İlgi Ek'inde gönderilerek cevaplandırılması
istenen "Oral Çelik'in askerliğini 4 ay yapacağı
iddiasına" ilişkin yazılı soru
önergesinin cevabı Ek'tedir.

Arz ederim.

  Turhan Tayan

  Millî Savunma Bakanı

Hatay Milletvekili Fuat Çay tarafından
verilen 7/2107 sayılı yazılı soru
önergesinin cevabı

1.  Çeşitli suçlardan yıllardır
arandığı belirtilen Oral Çelik'in, askerlik
durumunun açıklığa kavuşturulması
hususundaki yazılı soru önergesi incelenmiş,
adı geçenin askerlik safahatına ilişkin
bilgiler aşağıda açıklanmıştır.

2.  Malatya İli Hekimhan İlçesi,
Girmana Köyü nüfusuna kayıtlı, Süleyman
oğlu 1959 doğumlu Oral Çelik, 1978 yılında
askerlik çağına girmiştir. Adına
çıkarılan son yoklama çağrı
pusulası babasına tebliğ edilmiş ve yoklamaya
icabet etmemesi üzerine "yoklama kaçağı"
durumuna düşmüştür. Bilahara Sivas
Eğitim Enstitüsünden 27 Haziran 1980 tarihinde mezun
olduğu belirlenen Oral Çelik, Malatya Askerlik Şubesine
başvurduğu, 31 Ocak 1997 tarihine kadar yoklama kaçağı
olarak aranmasına rağmen bulunamamıştır.

3.  Askerlik şubesine müracaat ettiği
31 Ocak 1997 tarihinde, askerliğe elverişli olup olmadığını
tespit için Malatya Askerî Hastanesine sevki yapılan
ve bu hastane tarafından da Mevki Hastanesine psikiyatri
bölümüne sevk edilen yükümlünün
sağlık durumuna ilişkin işlemlerin henüz
sonuçlandırılmamış olduğu
belirlenmiştir.

4.  Yukarıda da belirtildiği üzere
Oral Çelik iki yıllık yüksek okul statüsünde
olan, Sivas Eğitim Enstitüsünden 27 Haziran 1980
tarihinde mezun olmuştur.

1076 sayılı Yedek Subaylar ve Yedek
Askerî Memurlar Kanununun 12.11.1980 tarihli ve 2338 sayılı
Kanun ile eklenen Geçici 6 ncı maddesi ise "31
Aralık 1980 (dahil) tarihine kadar yurt içi veya
yurt dışı yüksek öğretim kurumlarından
mezun olanlar er olarak askere sevk edilir ve dört aylık
temel askerlik eğitimini müteakip terhis edilirler"
hükmünü içermekte olup, Oral Çelik'in
bu Geçici Madde hükmünden yararlanabilmesi için,
1076 sayılı Kanunun 8 inci maddesinde sayılan
ve Türk Silahlı Kuvvetlerinden çıkarılmayı
gerektiren suçlardan biriyle mahkûm olmamış
olması gerekmektedir.

5.  Bu durumun tespiti için, ilgili hakkında
yaptırılan güvenlik soruşturması
sonucunda, "Başkası adına düzenlenmiş
sabıka belgesini kullanmak" suçundan Fransa
Versay 5 inci Asliye Hukuk Mahkemesince 30 Ağustos 1993 tarihinde,
iki yıl altı ay hapis cezasına mahkûm
olduğu belirlenmiş ve yurt dışında
aldığı bu cezanın, yedek subay adayı
olarak dört aylık hizmetten istifadesine engel olup
olmadığının tespit edilebilmesi için,
ilamın yurtdışından temini ve tercümesinin
yapılması ile yabancı memlekette hükmolunan
mahkûmiyet hükmünün Türkiye'de dahi
geçerli olacağına ilişkin Türk Mahkemesince
verilecek kararın gönderilmesi, Adalet Bakanlığından
istenmiştir.

6. Yukarıda belirtilen işlemler sonuçlandıktan
sonra, yükümlünün askerlik statüsü
ile kaç aylık hizmete tâbi tutulacağı
tespit edilebilecek ve hakkında gerekli işlem yapılabilecektir.

Arz ederim.

  Turhan Tayan

  Millî Savunma Bakanı

10. - Erzincan Milletvekili Mustafa Yıldız'ın,
SSK Genel Müdürünün bazı yargıçlara
verdiği iftar yemeğine ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/2119)

Türkiye Büyük Millet Meclisi
Başkanlığına

Aşağıdaki sorularımın
Çalışma ve Sosyal Güvenlik Bakanı
Sayın Necati Çelik tarafından yazılı
olarak yanıtlanmasını arz ederim.

  Saygılarımla,

  Mustafa Yıldız

  Erzincan

1.  SSK Genel Müdürü, hangi gerekçeyle
bazı yargıçlara iftar yemeği vermiştir?

2.  Bu iftar yemeğinin bedeli nereden ödenmiştir?

3.  Bu iftar yemeğine hangi yargıçlar
davet edilmiştir?

4.  Türk Ceza Yasasının 240 ıncı
maddesine göre Ankara 17 nci Asliye Ceza Mahkemesinde yargılanan
SSKGenel Müdür Yardımcısı Fehmi
Büyükkaragöz'e SSKHukuk Müşavirliği
bağlanmış mıdır?

5.  Böyle bir uygulama söz konusu ise,
SSKavukatları görevini kötüye kullanmaktan
yargılanan ve kendilerinin bağlı olduğu
bir kişiyi mahkemede nasıl suçlayacaklardır?

6.  Bu uygulama sizin "adil düzen"
anlayışınıza uyuyor mu?

 T.C.

 Çalışma Sosyal Güvenlik
Bakanlığı 14.3.1997

 Sosyal Güvenlik Kuruluşları

 Genel Müdürlüğü

 Sayı : B.13.0.SGK.0.13.00.01/1715-006766

 Konu : Yazılı Soru Önergesi


Türkiye Büyük Millet Meclisi
Başkanlığına

İlgi : 27.2.1997 tarih ve A.01.0.GNS.0.10.00.02-7/2119-5451/15346
sayılı yazınız.

 Erzincan Milletvekili Mustafa Yıldız
tarafından hazırlanan "Sosyal Sigortalar Kurumu
Genel Müdürünün bazı yargıçlara
verdiği iftar yemeğine ilişkin" yazılı
soru önergesi Bakanlığımca incelenmiştir.

Sosyal Sigortalar Kurumu Genel Müdürünce
yargıçlara mahsus bir iftar yemeği verilmiştir.
Sosyal Sigortalar Kurumunda 1956 yılından beri Ramazan
aylarında kamu kurum ve kuruluş yöneticileri
ile Kurum yöneticilerine, Kurumun sosyal tesislerinde iftar
yemeği verilmekte ve yemek bedeli Kurum Bütçesinin
tanıdığı kanunî yetkiye istinaden
Kurum temsil tahsisatından karşılanmaktadır.


Bu çerçevede 6.2.1997 tarihinde Kurum
sosyal tesislerinde iftar yemeği verilmiş ve 24 milyon
lira yemek bedeli ödenmiştir.

Diğer taraftan; Kurum Genel Müdür Yardımcısı
Fehmi Büyükkaragöz Kurum eski Genel Müdürü
Mehmet Karaduman, Kurum eski Personel Dairesi Başkanı
Yaşar Altunoğlu ve Kurum eski Atama Müdürü
Şahin Yalçıntürk hakkında 1992
yılında açılan ve (1985-1990) yıllarındaki
personel işlemleri hakkında, 506 sayılı
Sosyal Sigortalar Kanununun 123 üncü maddesine göre
sözleşmeli olarak Kurumda çalışan
personelin G.İ.H. ve Y.H.S. kadrolarına geçmek
üzere Kurum Personel Yönetmeliği hükümlerine
göre yapılan sınavla ilgili olarak "Duyuru"
yapılıp yapılmadığı hususunda
Bakanlığımızca 1992 yılında
hazırlanan rapor üzerine açılan kamu
davasına, Sosyal Sigortalar Kurumu müdahil olarak
katılmaktadır.

Bu kamu davası, Ankara 17 nci Asliye Ceza
Mahkemesinde yapılan yargılama sonucunda 3.10.1995
tarihinde beraatle sonuçlanmıştır.
Aynı dosya Danıştay İdarî Dava
Daireleri Genel Kurulunca incelenmiş, Genel Müdür
Yardımcısı Fehmi Büyükkaragöz'ün
Genel Müdür Yardımcılığına
iadesine karar verilmiştir. (1992-1996) yılları
arasında bu işlem Danıştay İdarî
Dava Daireleri Genel Kurulunca (4) defa uygun görülmüştür.

Ankara 17 nci Asliye Ceza Mahkemesinin beraat kararına
müdahil olarak katılan Kurumca, Yargıtay nezdinde
yapılan temyizde, Yargıtay Cumhuriyet Başsavcılığınca
8.4.1996 tarihinde usül ve kanuna uygun olan hükmün
onanması teklif edilmiş ancak, Yargıtay 4
üncü Dairesince, "Bilirkişi Raporu"na
dayandırılmadan beraat kararı verilmesi uygun
görülmeyerek, "Dosyanın oluşturulacak
bilirkişiye incelettirilmesini müteakip karar verilmek
üzere" bozulmuştur.

Halen derdest bulunan dava konusu hakkında
Danıştay İdarî Dava Daireleri Genel
Kurulu Kararıyla görevine dönen ilgili Genel
Müdür Yardımcısının, dava
konusu itibariyle Türk Ceza Kanunu gereğince almış
olduğu bir ceza bulunmadan, kesinleşmiş bir mahkeme
kararı olmadan, sırf yargılanıyor
diye bilgisinden tecrübesinden yararlanmamak, kamu yönetimi
anlayışı ile bağdaştırılamayacağı
gibi kanunen de suç sayılacaktır.

Öte yandan; Sosyal Sigortalar Kurumu Hukuk Müşavirliği
çalışanları sicil ve disiplin amiri
sıfatıyla doğrudan Genel Müdüre bağlı
olarak hizmet vermektedir. Kurumun genel müdür yardımcılarına
verilen görev, mevzuat itibariyle hizmette verimliliğin
sağlanmasıdır. Hukuk Müşavirliğinin
ilgili Genel Müdür Yardımcısına
bağlı olarak çalışması,
müşavirlik hizmetlerinde verimliliğin sağlanması
açısındandır. Kurum avukatlarına
hiçbir Genel Müdür Yardımcısının
müdahalesi Hukuk Müşavirliği Yönetmeliği
gereğince mümkün değildir.

Ayrıca, sözkonusu davaya müdahil
olarak katılan Kurum avukatı dava ile ilgili savunmayı
yapmıştır. Kurumun maddî ve manevî
kaybı söz konusu değildir. 4792 sayılı
Sosyal Sigortalar Kurumu Kanunu, 657 sayılı Devlet
Memurları Kanunu, 6183 sayılı Amme Alacaklarının
Tahsil Usulü Hakkında Kanun ve Hukuk Müşavirliği
Yönetmeliği hükümlerine göre Kurumun dava
ve icra işlemleri yürütülmektedir. Kanun
ve mevzuat dışında Kurum avukatlarının
çalışması da esasen mümkün
bulunmamaktadır.

Bilgilerinize arz ederim.

  Necati Çelik

  Bakan

11. - Burdur Milletvekili Yusuf Ekinci'nin, Burdur
BAĞ-KUR İl Müdürlüğünün
bazı sorunlarına ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/2158)

Türkiye Büyük Millet Meclisi
Başkanlığına

Aşağıdaki sorularımın
Çalışma ve Sosyal Güvenlik Bakanı
tarafından yazılı olarak cevaplandırılması
için gereğini saygılarımla arz ederim.
24.2.1997

  Dr. Yusuf Ekinci

  Burdur

1.  Burdur, Bağ-Kur İl Müdürlüğünde
tevkifat listeleri personel ve bilgisayar kullanıcısı
yetersizliği nedeniyle zamanında şahıs
hesaplarına yüklenememekte ve sağlıklı
tarama yapılamamaktadır. Bu nedenle İl Müdürlüğüne
bilgisayar kullanıcı personel takviyesi yapılacak
mıdır? Yapılacaksa ne zaman?

2.  2926 sayılı Kanun kapsamına
alınması gereken sigortalılar, mevcut kanunda
sağlık sigortasının bulunmaması
ve emeklilik halinde aylık tutarın çok düşük
olması yüzünden Bağ-Kur kapsamında
sigortalı olabilmek için tarımsal faaliyetlerine
son verilmektedir. Bu duruma bir çözüm bulmak
için gerekli yasal değişikliği yapmayı
düşünüyor musunuz?


 T.C.

 Çalışma ve Sosyal Güvenlik
Bakanlığı 17.3.1997

 Sosyal Güvenlik Kuruluşları

 Genel Müdürlüğü

 Sayı : B.13.0.SGK.0.13.00.01/1767-006831

 Konu : Yazılı Soru Önergesi


Türkiye Büyük Millet Meclisi
Başkanlığına

İlgi : 3.3.1997 tarih ve A.01.0.GNS.0.10.00.02-7/2158-5523/15642
sayılı yazınız.

Burdur Milletvekili Yusuf Ekinci tarafından
hazırlanan Bağ-Kur Genel Müdürlüğünün
Burdur İl Müdürlüğünde yaşanan
sorunlara ilişkin 7/2158 Esas No.lu yazılı
soru önergesi Bakanlığımca incelenmiştir.


Bağ-Kur Burdur İl Müdürlüğüne
3 adet bilgisayar işletmeni kadrosu tahsis edilmiş
olup, halen bu kadrolarda 3 personel görev yapmaktadır.
Kurumda bilgisayar hizmetlerinin yoğunlaşması
sebebiyle Kurum sigortalılarına daha iyi hizmet
verilebilmesi için 1997 yılı içerisinde
bilgisayar işletmeni kadrosu yetersiz olan Burdur İl
Müdürlüğü de dahil diğer İl
Müdürlüklerinde gerekli önlemler alınacaktır.

Diğer taraftan; 2926 sayılı Tarımda
Kendi Adına ve Hesabına Çalışanlar
Sosyal Sigortalar Kanununa tabi sigortalıların durumlarının
iyileştirilmesi, diğer sosyal güvenlik kanunlarıyla
norm ve standart birliğinin sağlanması ve bu çerçevede
ilgililere sağlık yardımı yapılmasını
da öngören Kanun Tasarısı hazırlık
çalışmaları Bakanlığımızca
sürdürülmektedir.

Sözkonusu Tasarının yasalaşması
halinde, 2926 sayılı Kanuna tabi sigortalıların
sağlık yardımından faydalanmaları
ve aylıklarının daha iyi düzeye getirilmesi
mümkün olabilecektir.

Bilgilerinize arz ederim.

  Necati Çelik

  Çalışma ve Sosyal Güvenlik
Bakanı

12. - Ağrı Milletvekili M. Sıddık
Altay'ın, OYAK'ın üyelerine yaptırmak
istediği konutlarla ilgili birim fiyatına ilişkin
sorusu ve Millî Savunma Bakanı Turhan Tayan'ın
yazılı cevabı (7/2215)

Türkiye Büyük Millet Meclisi
Başkanlığına

OYAK'la ilgili sorumun Sayın Millî Savunma
Bakanı tarafından sözlü olarak cevaplandırılmasını
arz ederim.

Saygılarımla.

  M. Sıddık Altay

  Ağrı

OYAK'ın   üyelerine konut yapmak üzere
1996 Nisan ayında yaptığı duyuruda;

Ayazağa konutlarının birim fiyatının
49 milyon olduğu görülmektedir. Halbukî Bayındırlık
Bakanlığının 1996 yılında
konut birim fiyatı 16.5 milyon TL.'dır.

Tahmini maliyet farkının 60 aya kadar
vadeli ödeme şartının kurum konut kredisi
ve toplu konut kredisi beraber olduğunda aylık olarak
100 milyon TL.'yı geçeceği hesaplanmaktadır.
Bu parayı hangi personel hangi maaşla, nasıl
ödeyecek?

Bu konutların % 40 oranında daha az
ödenti ile OYAK inşaattan daha kaliteli yapacak inşaat
firmalarına yaptırmayı düşünüyor
musunuz?

 T.C.

 Millî Savunma Bakanlığı
13.3.1997

 Kanun : 1996/513-TÖ

 Konu : Soru Önergesi


Türkiye Büyük Millet Meclisi
Başkanlığına

İlgi : TBMM Bşk.lığının
7 Mart 1997 tarihli ve Kan. Kar. Md. A.01.0.GNS.0.10.02-7/2215-2095/5617
sayılı yazısı.

Ağrı Milletvekili M. Sıddık
Altay tarafından verilen ve ilgi ile yazılı
soruya çevrildiği bildirilerek cevaplandırılması
istenen "OYAK'ın üyelerine yaptırmak istediği
konutlarla ilgili birim fiyatına ilişkin" yazılı
soru önergesinin cevabı Ek'tedir.

Arz ederim.

  Turhan Tayan

  Millî Savunma Bakanı

Ağrı Milletvekili Sıddık
Altay tarafından verilen 7/2215 sayılı yazılı
soru önergesinin cevabı.

l.  Ordu Yardımlaşma Kurumu tarafından,
üyelerine İstanbul-Ayazağa'da inşa ettirilmekte
olan konutların  yapımına 1996 yılı
Temmuz ayında başlanmış olup, konutların
1998 yılında tamamlanması planlanmıştır.

2.  Bilindiği üzere inşaat faaliyetlerine
ilişkin Bayındırlık ve İskân
Bakanlığı birim fiyatları; işçilik,
makina, malzeme ve tesisat harcamalarından oluşan
bina maliyetini içermekte olup, arsa ve altyapı
harcamaları birim fiyata dahil değildir.

Ayazağa konutlarına ilişkin olarak
üyelere dağıtılan broşürde belirtilen
tahmini maliyet ise, 1998 yılına aittir ve bu maliyete;
bina, arsa, yerel ve merkezi yönetim birimlerince yapılmayan
ve kurumca üstlenilen altyapı giderleri de dahildir.

3.  Önergeye konu olan konuların Haziran
1996 tarihi itibariyle peşin satış fiyatı
2 963 750 000.- TL.'dır. Bu bedelin 1 730 603 864.- TL.'sı
bina, 1 233 146 136.- TL.'sı ise arsa ve altyapı
bedeli olarak tespit edilmiştir.

İnşaat alanı 124.48 m2
olan konutların Haziran 1996 fiyatları itibarıyla
bina metrekare maliyeti KDV dahil 13 902 666.- TL. olarak belirlenmiş
olup; taksitle ödeme yapan üyeler açısından
ise, bina maliyetinin 1998 yılında 26 571 000 TL./m2
olacağı öngörülmektedir.

4.  Kaynak-maliyet farkı için 1998
yılında üyelerce ödenecek 100 milyon TL.'lık
taksitlerin 1996 yılındaki reel tutarı 35
milyon TL.'dır ve konutların bugünkü kira
bedeli, üyelerden talep edilen taksit tutarına yakındır.
Bu nedenle söz konusu taksitlerin ödenmesinin herhangi
bir sorun yaratmayacağı değerlendirilmektedir.

5.  Kurumca  inşa  edilen  konutların
 OYAK  İnşaat A.Ş. dışındaki
ciddî inşaat firmalarınca %40 daha ucuza yapıldığı
görüşüne iştirak edilmemektedir. Zira
1996 Haziran ayı itibariyle Türkiye Emlak Bankasınca
benzer kalitede inşa edilen konutların metrekare
peşin fiyatları 33 ile 60 milyon TL. olarak belirlenmiş
olup, aynı dönem için Kurumca inşa edilen
en yüksek fiyatlı konutun bina, arsa ve altyapı
dahil metrekare peşin fiyatı ise, 30 193 000.- TL.
olarak tespit edilmiştir.

Arz ederim.

  Turhan Tayan

  Millî Savunma Bakanı

13. - Bursa Milletvekili Ertuğrul Yalçınbayır'ın,
SSK'nın Bursa Uludağ Üniversitesi Tıp Fakültesi
Hastanesine olan borcuna ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/2231)

Türkiye Büyük Millet Meclisi
Başkanlığına

Aşağıdaki sorularımın
Çalışma ve Sosyal Güvenlik Bakanı
tarafından yazılı olarak cevaplandırılmasını
saygılarımla arz ederim. 5.3.1997

  Ertuğrul Yalçınbayır

  Bursa

Sorular : 1.  SSKtarafından, 1996 yılında
Bursa Uludağ Üniversitesi Tıp Fakültesi Hastanesinden
450 milyar liralık sağlık hizmeti satın
alınmıştır. Kurumun 1996 sonuna kadar
ödediği 271 milyar dışında ödemesi
olmuş mudur? Kurum borcu ne kadardır?

2.  Satın alınan sağlık
hizmeti karşılığında kesilen faturaların
bedelleri bugüne kadar niçin ödenmemiştir?
Fatura muhteviyatının bugüne kadar incelenememesi
ve ödeme yapılmaması hizmetin ağır
işlemesinden midir? Ödemede gecikenler veya bugüne
kadar ödeme yapmayanlar hakkında herhangi bir idarî
tahkikat yaptırmayı düşünüyor
musunuz?

3.  1997 yılının başından
bugüne kadar satın aldığınız
ancak Bütçe talimatı çıkarılmadığı
için size fatura edilemeyen yaklaşık 250 milyon
TL.'lık hizmet bedeli borcunuzu geç ödemek
nedeniyle vade farkı ödemeniz söz konusu mudur?

Borcunuzu geç ödemenize bağlanan
sosyal, ekonomik ve hukukî sonuçlar nelerdir?

 T.C.

 Çalışma Sosyal Güvenlik
Bakanlığı 17.3.1997

 Sosyal Güvenlik Kuruluşları

 Genel Müdürlüğü

 Sayı : B.13.0.SGK.0.13.00.01/1761-006834

 Konu : Yazılı Soru Önergesi

Türkiye Büyük Millet Meclisi
Başkanlığına

İlgi : 10.3.1997 tarih ve A.01.0.GNS.0.10.00.02-7/2231-5667/15985
sayılı yazınız.

Bursa Milletvekili Ertuğrul Yalçınbayır
tarafından hazırlanan "Sosyal Sigortalar Kurumunun
Bursa Uludağ Üniversitesi Tıp Fakültesi Hastanesine
olan borcuna ilişkin" yazılı soru önergesi
Bakanlığımca incelenmiştir.

Sosyal Sigortalar Kurumunca 1996 yılı
içerisinde Uludağ Üniversitesi Tıp Fakültesinden
satın alınan sağlık hizmetlerinin fatura
bedeli toplamı 460 771 000 000.- TL.'dır. Bu meblağın;
paket programların tamamı olan 80 296 000 000.-
TL.'sı ve diğer sevklerin % 70'i olan 274 555 000 000.-
TL.'sı olmak üzere toplam 354 851 000 000.- TL.'lık
bölümü ödenmiştir. Kalan yaklaşık
105 milyar TL.'lık kısmı ise fatura incelemeleri
sonucu peyderpey ödenmektedir.

Fatura ödemelerindeki gecikmelerin bir kısmı
Sosyal Sigortalar Kurumundan, diğer kısmı da
Uludağ Üniversitesi Tıp Fakültesi Hastanesi
yönetiminden kaynaklanmaktadır. Daha önceki hastane
idaresi döneminde komisyon çalışması
düzenli yapılmamış, arşivler düzenlenmemiş
ve hatta 1995 yılı % 30'luk bakiye fatura ödemesi
inceleme yapılmadan, Kurumun 15.10.1996 tarih ve 721664
sayılı talimatı ile % 15 kesinti yapılmak
suretiyle ödenmiştir.

Bugün için iki doktor, bir eczacı
ve dört memurdan oluşan fatura inceleme komisyonu,
haftanın 6 günü 08.00-17.00 saatleri arasında
fatura incelemesi yapmaktadır. Sevk ve fatura inceleme
arşivi düzenlenmiştir. İnceleme işlemleri
tamamlanan fatura bedelleri peyderpey ilgili fakülteye ödenmektedir.

Ayrıca, Uludağ Üniversitesi Tıp
Fakültesince mükerrer ve aşırı ilaç
ve malzeme fatura edilmesi, sevk işlemlerinde istenilenlerin
dışında tetkik ve tedavi yapılması,
gelen faturalarla birlikte gönderilmesi gereken evraklardaki
eksiklikler incelemeleri geciktirmektedir. 

Öte yandan; Sosyal Sigortalar Kurumu Genel Müdürlüğünce,
1997 yılının ilk 6 ayında tedavi hizmetlerine
ait paket program fiyatlarının % 35 oranında
artırıldığı 3.2.1997 tarih ve
84345 sayılı yazı ile Uludağ Üniversitesi
Tıp Fakültesine iletilmiş ancak bugüne
kadar konuya ilişkin herhangi bir cevap alınamamıştır.

Bilgilerinize arz ederim.

  Necati Çelik

  Çalışma ve Sosyal Güvenlik
Bakanı


EK/2

Sıvas Milletvekili Temel Karamollaoğlu
ve 28 Arkadaşının, Boğazlar ve Marmara
Denizinde Uluslararası Seyir Yapan Gemilerin  Oluşturduğu
Tehlikelerin Araştırılarak, Alınması
Gereken Tedbirlerin Belirlenmesi Amacıyla Meclis 

Araştırması Açılmasına
İlişkin Önergesi (10/175)


TÜRKİYE BÜYÜK MİLLET
MECLİSİ BAŞKANLIĞINA

Boğazlar ve Marmara Denizinde seyir yapan gemilerin,
yerleşim merkezleri için oluşturduğu büyük
tehlikeler acı tecrübelerle her zaman belleğimizdedir.
13 Şubat 1997 tarihinde Tuzla Tersaneler Bölgesinde
meydana gelen TPAO tanker yangını, Boğazlarla
Marmara Denizinin karşı karşıya bulunduğu
büyük tehlikeleri bir kere daha gündeme getirmiştir.

Bir daha bu ve buna benzer faciaların yaşanmaması
için Boğazlarla Marmara Denizinin karşı
karşıya bulunduğu sorunların tespiti ile
olası tedbirlerin alınmasına ve politikaların
belirlenmesine ışık tutacak bir Meclis Araştırması
yapılmasını Anayasanın 98, İçtüzüğün
104 ve 105 inci maddeleri gereğince arz ve teklif ederiz.

 Temel Karamollaoğlu Mehmet Gözlükaya

 Sıvas Denizli

 Ali Oğuz Ekrem Erdem

 İstanbul İstanbul

 Mehmet Ali Şahin Azmi Ateş

 İstanbul İstanbul

 Hayri Kozakçıoğlu Bahri Zengin

 İstanbul İstanbul

 Mukadder Başeğmez Hasan Ekinci

 İstanbul Artvin

 Muzaffer Arıkan Mehmet Gölhan

 Mardin Ankara

 İsmail Karakuyu Mehmet Fuat Fırat

 Kütahya İstanbul

 Ertuğrul Eryılmaz Fethi Acar

 Sakarya Kastamonu

 Osman Yumakoğulları Şevki Yılmaz

 İstanbul Rize

 Muhammet Polat Naci Terzi 

 Aydın Erzincan

 Mehmet Altan Karapaşaoğlu Yasin Hatiboğlu

 Bursa Çorum

 Zülfikar Gazi Mehmet Emin Aydınbaş

 Çorum İçel

 Saffet Benli Feti Görür

 İçel Bolu

 Bekir Sobacı Yaşar Canbay

 Tokat Malatya

Abdullah Arslan

Tokat

GEREKÇE

Bilindiği gibi, 13 Şubat 1997 tarihinde
Tuzla Tersaneler Bölgesinde meydana gelen TPAO tanker yangını,
ülkemizin, denizlerinde, özellikle Türk Boğazlarında
karşı karşıya bulunduğu tehlike
ve uluslararası konvansiyonlar karşısındaki
sorumluluklarını yeniden gündeme getirmiştir.

Boğazlar ve Marmara Denizinde uluslararası
seyir yapan gemilerin, yerleşim merkezleri için,
oluşturduğu büyük tehlikeler bulunmaktadır.
Yakın geçmişte İstanbul'un tümünü
tehdit eden ve ülke gündemini uzun sürelerle işgal
eden büyük gemi kazalarının unutulması
mümkün değildir. Ayrıca, çarpışmalar
ve çarpmalar nedeniyle ortaya çıkan can ve
mal kayıplarına yol açan kazalar da sıkça
görülmektedir. Bunlara ilaveten İzmit (Gölcük)
Rafinerisi ve Deniz Üssü Bölgesi ile Bandırma
Gemlik, Tekirdağ (Haramidere) Petrol Dolum Tesisleri Bölgesi
gibi kıyı sahil şeridi ve sanayi tesislerinin
bulunduğu yerlerde vuku bulacak gemi kazalarının
büyük felaketlere yol açması kaçınılmaz
görünmektedir.

Boğazlar ve Marmara Denizinden geçen gemilerden
aşağıda belirtilenler en büyük risk
grubunu oluşturmaktadır;

- Kimyasal ve biyolojik madde taşıyan
gemiler,

- Yanıcı, parlayıcı,
patlayıcı madde taşıyan gemiler,

- Akaryakıt ve LPG taşıyan gemiler,

- Radyoaktif ve sanayi artığı taşıyan
gemiler,

- Askerî ve askerî maksatlı gemiler.

Bu gemilerde çıkması muhtemel
bir yangın veya çarpışmanın
denizlerimizde, özellikle söz konusu Türk Boğazları
ile Marmara Denizinde, büyük can ve mal kayıpları
ile büyük boyutlarda çevre kirliliğine sebep
olacağı bir gerçektir.

Türk Boğazları dünyanın
en zor ve uzun deniz geçitlerinden birisidir. İstanbul
Boğazının uzunluğu 18 mil, Çanakkale
Boğazının 37 mil ve Marmara Denizi Geçidi
141 mil uzunluğundadır. Ayrıca bu güzergâh,
âdeta bir karayolu görünümü arz etmektedir.
Zira, her gün boğazlardan 100'ün üzerinde transit
geçişi olmakta, Marmara sahilleri arasında
ise 2 binin üzerinde gemi karşılıklı
geçiş yapmaktadır. Akıntılar
nedeniyle büyük seyir güçlükleri de
olan Türk Boğazları Bölgesinin, düz
ve sunî kanal ile Süveyş ve Panama kanalları
gibi geçiş güzergâhları ile mukayese
edilmesi mümkün değildir.

Buna rağmen, söz konusu bu düz geçiş
kanallarındaki yaptırımların, bizdeki
uygulamalara kıyasla çok daha ağır olduğu
bilinmektedir.

Montrö Anlaşması gereği Türkiye'nin
1994 yılında yürürlüğe koyduğu
"Boğazlar ve Marmara Bölgesi Deniz Trafik Düzeni
Hakkında Tüzük" ve  uygulamaları,
ülkemize seyir güvenliğini sağlamak üzere
ve güzergâhtan geçişleri düzenleme
yetkisi ile birlikte büyük yükümlülükler
getirmektedir.

Boğazlarla ilgili teknik düzenlemeleri yapacak,
finanse edecek kurum Türkiye Denizcilik İşletmeleri
(TDİ)'dir. Boğazlardaki kılavuzluk ve römorkaj
hizmetleri, seyir güvenliği ile ilgili kıyı
tesisleri, gemi kurtarma ile yangın söndürme
görevleri bu kuruluşça yürütülmektedir.
Ancak bu kurum özelleştirme kapsamındadır.
Bu kurum, diğer faaliyetleri yanında Montrö Sözleşmesinden
doğan fener, tahlisiye hususlarınca büyük
paralar tahsil etmekte ancak, özelleştirme mevzuatı
ve mevcut yapılanma gereği olarak, bu gelirleri Türk
Boğazlarındaki seyir düzeninin iyileştirilmesi
için kullanamamaktadır.

Tüzükte öngörülen seyir
güvenliğinin sağlanması ve daha etkin bir
düzenleme için boğazlar bölgesinde tesis
edilmesi gereken "Gemi Trafik Yönetim Hizmetleri Servisi"
(VTS) bugüne kadar gerçekleştirilememiştir.

Türkiye Tüzük gereği, Türk
Boğazları ve Marmara Denizi güzergâhında
seyir güvenliğini sağlayıcı teknik
düzenlemeleri gerçekleştirmek zorundadır.

Boğazlarda seyir güvenliği ile ilgili
teknik yükümlülüklerini yerine getiremediği
gerekçesi ile ülkemiz, başta üyesi bulunduğumuz
Uluslararası Denizcilik Örgütü (IMO) olmak
üzere pekçok uluslararası platformda sert tenkitlere
uğramakta ve Montrö Anlaşmasının
Türkiye'ye Boğazlarla ilgili olarak tanıdığı
haklar yeniden tartışmaya açılmaya
çalışılmaktadır.

Bunlara ilaveten, Bağımsız Devletler
Topluluğu (BDT) petrolünü dünya pazarlarına,
daha ekonomik olduğu gerekçesi ile boru hatları
yerine tankerlerle ve Türk boğazlarını
kullanarak sevketmek istemektedir. Bu talep ülkemiz için
can ve mal güvenliği açısından kabul
edilemez niteliktedir.

Ülkemizde denizcilikle ilgili olarak bugün
57 Kanun, 1 KHK, 29 Tüzük, 41 Yönetmelik ve 18
Kararname bulunmakta, uygulamalarda 8 Bakanlık yetki kullanmaktadır.
Yaşanan yetki karmaşasına bağlı
olarak ortaya büyük bir otorite boşluğu çıkmakta
ve Türk Denizcilik Sektörünün gelişmesi
için gerekli olan planlama ve koordinasyon sağlanamamaktadır.

Türk Boğazları ile Marmara Denizinden
geçişler konusunda uluslararası anlaşmaların
kendine tanıdığı hak ve vecibelerin idamesinde
ülkemizin büyük sıkıntıları
olduğu, sektörde görülen yetki kargaşası
ve koordinasyon eksikliklerinin uluslararası platformlarda
da Türkiye'yi sıkıntıya soktuğu
görülmektedir.

Türkiye uluslararası konvansiyonlar gereği
aldığı karar, kendi ülkesi ve milleti için
de Türk Boğazları ve Marmara Denizinde seyir güvenliğini,
can ve mal güvenliğini sağlamak zorundadır.

Ortaya çıkan tablo, denizciliğin
bir ülke politikası olarak ele alınmasının
gerekliliğini açıkça göstermektedir.
Üyesi olduğumuz veya olmadığımız
uluslararası organizasyonlarda izlenecek politikalar dahil
olmak üzere, denizciliğin büyük ekonomik potansiyelinin
değerlendirilmesini de mümkün kılacak, çok
boyutlu bir "Millî Denizcilik Politikası"nın
oluşturulması ve denizcilikle ilgili yetkilerin bir
idarede toplanarak yetki kargaşasının acilen
önlenmesinin, ülkemiz için kaçınılmaz
bir ihtiyaç olduğu görülmektedir.

Yukarıda belirtilen hususların Yüce
Mecliste yapılacak bir araştırmaya konu edilmesi
için "Araştırma Komisyonu" kurulmasını,
Anayasanın 98, İçtüzüğün
104 ve 105 inci  maddeleri gereğince arz ve teklif ederiz.




TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












