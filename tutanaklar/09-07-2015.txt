



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 6’ncı
Birleşim
 9
Temmuz 2015 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- AÇIKLAMALAR
1.- Ankara Milletvekili Levent Gök’ün, 11 Temmuz
Srebrenitsa katliamının 20’nci yıl dönümüne ilişkin açıklaması
2.- İzmir Milletvekili Oktay Vural’ın, Milliyetçi
Hareket Partisi olarak, 11 Temmuz Srebrenitsa katliamının 20’nci yıl dönümüne
ilişkin açıklaması
3.- Adıyaman Milletvekili Ahmet Aydın’ın, 11 Temmuz
Srebrenitsa katliamının 20’nci yıl dönümüne ilişkin açıklaması
4.- İstanbul Milletvekili Pervin Buldan’ın, Halkların
Demokratik Partisi olarak, 11 Temmuz Srebrenitsa katliamının 20’nci yıl
dönümüne ilişkin açıklaması
5.- Tekirdağ Milletvekili Emre Köprülü’nün, 11 Temmuz
Srebrenitsa katliamının 20’nci yıl dönümüne ilişkin açıklaması
6.- Bursa Milletvekili Hakan Çavuşoğlu’nun, 11 Temmuz
Srebrenitsa katliamının 20’nci yıl dönümüne ilişkin açıklaması
7.- İstanbul Milletvekili Mahmut Tanal’ın, kıyı
kentlerindeki sahillerin halka açılmasını talep ettiğine ilişkin açıklaması
8.- Artvin Milletvekili Uğur Bayraktutan’ın, Artvin
Cerattepe’de açılmak istenen maden ocağı nedeniyle ağaçların kesilmesinin hukuk
dışı bir uygulamada olduğuna ilişkin açıklaması
9.- Edirne Milletvekili Erdin Bircan’ın, 11 Temmuz
Srebrenitsa katliamının 20’nci yıl dönümüne ilişkin açıklaması

10.- Kocaeli Milletvekili Saffet Sancaklı’nın, 11
Temmuz Srebrenitsa katliamını ve Doğu Türkistan’da Müslüman Türklere yapılan
zulmü kınadıklarına ilişkin açıklaması
11.- Ordu Milletvekili İhsan Şener’in, 11 Temmuz
Srebrenitsa katliamının 20’nci yıl dönümüne ilişkin açıklaması
12.- Erzurum Milletvekili Kamil Aydın’ın, 11 Temmuz
Srebrenitsa katliamını ve Doğu Türkistan’da Müslüman Türklere yapılan zulmü
kınadıklarına ilişkin açıklaması
13.- Konya Milletvekili Mustafa Sait Gönen’in, 11
Temmuz Srebrenitsa katliamını ve Doğu Türkistan’da Müslüman Türklere yapılan
zulmü kınadıklarına ilişkin açıklaması
14.- Uşak Milletvekili Mehmet Altay’ın, 11 Temmuz
Srebrenitsa katliamının 20’nci yıl dönümüne ilişkin açıklaması
15.- İzmir Milletvekili Musa Çam’ın, 11 Temmuz Ali
İsmail Korkmaz’ın 2’nci ölüm yıl dönümüne ilişkin açıklaması
16.- Amasya Milletvekili Mehmet Naci Bostancı’nın, 11
Temmuz Srebrenitsa katliamının 20’nci yıl dönümüne ilişkin açıklaması
17.- Adıyaman Milletvekili Ahmet Aydın’ın, İzmir
Milletvekili Musa Çam’ın yaptığı açıklamasındaki bazı ifadelerine ilişkin
açıklaması 
18.- Ankara Milletvekili Levent Gök’ün, İzmir
Milletvekili Musa Çam’ın yaptığı açıklamasındaki bazı ifadelerine ilişkin açıklaması

19.- Adıyaman Milletvekili Ahmet Aydın’ın, İzmir
Milletvekili Musa Çam’ın yaptığı açıklamasındaki bazı ifadelerine ilişkin
tekraren açıklaması 
20.- Ankara Milletvekili Levent Gök’ün, İzmir
Milletvekili Musa Çam’ın yaptığı açıklamasındaki bazı ifadelerine ilişkin tekraren
açıklaması 

III.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
ülkemizin ev sahipliğinde Ankara’da 20-21 Ekim 2015 tarihlerinde gerçekleştirilecek
Birleşmiş Milletler Çölleşme ile Mücadele Sözleşmesi (BMÇMS) Taraflar
Konferansı’nın 12’nci Oturumunun hazırlıklarının yapılması ve Parlamenterler
Yuvarlak Masa Toplantısı gündemine ilişkin konuların görüşülmesi için BMÇMS
Sekretaryası ve Yönlendirme Komitesinin iş birliğiyle Almanya’nın Bonn şehrinde
13-14 Temmuz 2015 tarihlerinde düzenlenecek toplantıya katılım sağlanmasına
ilişkin tezkeresi (3/7)

IV.- SEÇİMLER
1.- Başkanlık Divanı üyeliklerine seçim 
9 Temmuz 2015 Perşembe
BİRİNCİ OTURUM
Açılma Saati: 15.02
BAŞKAN: İsmet YILMAZ
KÂTİP ÜYELER : Geçici Kâtip Üye Enise
GÜNEYLİ (Mardin), Geçici Kâtip Üye Fatma Gaye GÜLER (Tokat)
-------0-------
BAŞKAN – Türkiye Büyük Millet Meclisinin 6’ncı
Birleşimini açıyorum.
Toplantı yeter sayısı vardır.
Levent Bey,
buyurun, bir söz talebiniz var.
II.- AÇIKLAMALAR
1.- Ankara Milletvekili
Levent Gök’ün, 11 Temmuz Srebrenitsa katliamının 20’nci yıl dönümüne ilişkin
açıklaması
LEVENT GÖK (Ankara) – Teşekkür ederim
Sayın Başkan.
Sayın Başkan, benden sonra bir iki
milletvekili arkadaşımız da aynı konuda düşüncelerini ifade edecekler. Bugün bu
konuşmanın, söz almamızın gerekçesi 11 Temmuz 1995 günü Bosna’da Srebrenitsa
katliamının gerçekleşmiş olmasıdır. Bundan tam yirmi yıl önce gerçekleşen bu
katliam, yaklaşık 9 bine yakın Bosnalının hayatını kaybettiği bu olay hâlâ
güncelliğini ve sıcaklığını korumaktadır. Bu katliamla parçalanan Yugoslavya’da
birbirleriyle uzun yıllardır dost, akraba olan bütün etnik unsurlar
birbirlerine girmiş ve sonuçta dünya tarihinin en büyük trajedilerinden
birisini oluşturan bu katliam gerçekleştirilmiştir. 
Bu katliamın yıl dönümünde dünyadaki
bütün acıların sona ermesi ve böylesine insanlık dışı eylemlerin iç dünyamızda,
dünya üzerinde ve Türkiye’de asla bir daha telaffuz edilemeyeceği bir ortamın
yaratılması duygu ve düşüncesiyle katliamı kınıyorum. Hayatını kaybedenleri
tekrar rahmetle anıyorum ve ulusumuzun bütünlüğü çerçevesinde bir ortak duruş
sergilenmesi gerektiğine inanıyor, hepinize saygılar sunuyor, söz verdiğiniz
için de teşekkür ediyorum. (CHP sıralarından alkışlar)
BAŞKAN – Teşekkür ediyorum.
Oktay Bey, söz talebiniz var.
Buyurun. (MHP sıralarından alkışlar) 
2.- İzmir Milletvekili Oktay
Vural’ın, Milliyetçi Hareket Partisi olarak, 11 Temmuz Srebrenitsa katliamının
20’nci yıl dönümüne ilişkin açıklaması
OKTAY VURAL (İzmir) – Teşekkür ediyorum
Sayın Başkanım.
Biz de Milliyetçi Hareket Partisi
olarak 11 Temmuzda, Srebrenitsa katliamının yıl dönümünde hem katliamı
kınıyoruz hem de bu katliam neticesinde Hakk’ın rahmetine kavuşmuş olanlara
Allah’tan rahmet diliyoruz. 
Tabii, bu katliamla ilgili Milliyetçi
Hareket Partisi Grubundan 3 sayın milletvekilimiz orada olacak, İzmir
Milletvekilleri Aslan Savaşan, Murat Koç ve Çanakkale Milletvekili İbrahim
Kürşat Tuna Bey de bu katliamın yıl dönümünde, bu insanlık katliamının yıl
dönümünde Bosnalı kardeşlerimizin yanında olacaklar. Aslında, bu vesileyle
Birleşmiş Milletlerde, Güvenlik Konseyinde bu 11 Temmuz günü, bu Bosnalı
Müslümanlara, Bosna’da yapılan bu katliam gününü soykırım günü olarak ilan
etmeyle ilgili hususun da Rusya tarafından veto edilmiş olmasını da
kınadığımızı ifade etmek istiyorum. 
Bu çerçevede, insanlık katliamlarına
karşı bütün uluslararası camiaların ortak bir tavır alması gerektiğine ilişkin
görüşümü de ifade etmek istiyorum.
Tekrar Allah’tan rahmet diliyorum
efendim. 
BAŞKAN – Sayın Vural, teşekkür
ediyorum. 
Sayın Aydın, söz talebiniz var, buyurun
lütfen.
3.- Adıyaman Milletvekili
Ahmet Aydın’ın, 11 Temmuz Srebrenitsa katliamının 20’nci yıl dönümüne ilişkin
açıklaması
AHMET AYDIN (Adıyaman) – Teşekkür
ediyorum Sayın Başkanım. 
Evet, 11 Temmuz 1995 tarihinde insanlık
tarihinin en büyük vahşetlerinden biri yaşandı; Avrupa’nın ortasında,
medeniyetin merkezinde âdeta, Srebrenitsa katliamı. Biz de bu vahşeti en acı
şekliyle tekrar hatırlıyoruz ve bu vahşeti yapanları da lanetliyoruz. 
Sayın Başbakanımız da yarın, inşallah,
Bosna’da olacaklar, yerinde yine bu hatıralar, bu acılar canlanacak. Tabii ki
bizler de dünyanın özellikle “medeniyetin beşiği” denilen Avrupa’nın,
Amerika’nın ve bu manada uluslararası birtakım kuruluşların, Birleşmiş
Milletler Güvenlik Konseyi başta olmak üzere, bu katliamlara duyarsız
kalmamasını, vahşetlere duyarsız kalmamasını, çifte standartla meselelere
yaklaşmamasını arzu ediyoruz. Söz konusu özellikle Müslümanlar olunca
duyarsızlıklarını, maalesef, görmek mümkün ve Birleşmiş Milletlerin, Güvenlik
Konseyinin ve diğer uluslararası örgütlerin, süper güçlerin her türlü acıya
karşı, her türlü katliama karşı dik durmasını, doğru durmasını ve bütün
acıların karşısında yer almasını arzu ediyoruz. Bu noktada da bu kuruluşların
üzerine düşen vazifeyi yapmasını temenni ediyorum. 
Bir kez daha, bu vahşette, bu katliamda
hayatını kaybeden herkese Allah’tan rahmet diliyorum ve vahşetsiz, katliamsız
bir dünya diliyorum.
Teşekkür ediyorum.
BAŞKAN – Sayın Aydın, teşekkür
ediyoruz.
Sayın Buldan, buyurun, söz talebiniz
var.
4.- İstanbul Milletvekili
Pervin Buldan’ın, Halkların Demokratik Partisi olarak, 11 Temmuz Srebrenitsa
katliamının 20’nci yıl dönümüne ilişkin açıklaması
PERVİN BULDAN (İstanbul) – Teşekkür
ederim Sayın Başkan.
Sayın Başkan, değerli milletvekilleri;
biz de Halkların Demokratik Partisi olarak 11 Temmuz 1995 tarihinde Bosna’da
yaşanan katliamdan dolayı üzüntülerimizi ifade etmek istiyoruz. Tam 8.372
kişinin katledildiği, Birleşmiş Milletler ve Lahey’deki uluslararası mahkemenin
soykırım olarak tanıdığı bu olayı nefretle, şiddetle kınadığımızı ifade etmek
istiyoruz. Başta ülkemiz olmak üzere, dünyanın hiçbir yerinde bundan sonra
toplu katliamların bir daha yaşanmaması dileğimizi ifade etmek istiyoruz. 
Ayrıca, yarın Bosna’da yapılacak olan
anma törenine Sayın Başbakanla birlikte Van Milletvekilimiz Sayın Lezgin Botan
ve Erzurum Milletvekilimiz Sayın Seher Akçınar katılacaklardır. 
Bir kez daha, yaşamını yitiren tüm
insanlarımıza Allah’tan rahmet, yakınlarına başsağlığı dileklerimizi ifade
ediyor, teşekkür ediyoruz.
BAŞKAN – Sayın Buldan, teşekkür
ediyoruz.
Birçok milletvekilimizin de söz talebi
var.
Mümkünse birer dakikalık süre
içerisinde duygularını belirtmek üzere, talep eden milletvekillerine söz hakkı
vereceğim.
Sayın Köprülü, buyurun.
5.- Tekirdağ Milletvekili
Emre Köprülü’nün, 11 Temmuz Srebrenitsa katliamının 20’nci yıl dönümüne ilişkin
açıklaması
EMRE KÖPRÜLÜ (Tekirdağ) – Teşekkür
ediyorum Sayın Başkan.
Ben de hem Cumhuriyet Halk Partisi
Grubu olarak hem de milletvekili olarak, 11 Temmuz 1995 tarihinde Avrupa’nın
göbeğinde, Bosna’da Srebrenitsa’da 8.372 çocuk, kadın, erkek, sadece Boşnak
olduğu için katledilen tüm insanlara Allah’tan rahmet diliyorum. Birçok
uluslararası topluluk tarafından ve kendine insan vasıflarını taşıyan kişiler
tarafından “soykırım” olarak tanımlanan bu durumu lanetliyoruz, kınıyoruz ve
ölen tüm insanlara Allah’tan rahmet diliyoruz. 
Biz de Cumhuriyet Halk Partisi olarak
yarın Bosna’da olacağız. Tekirdağ Milletvekili ben, Kırklareli Milletvekili
Vecdi Gündoğdu ve Edirne Milletvekili Okan Gaytancıoğlu olarak yarın Bosna’da
Srebrenitsa’da olacağız, oradaki tüm insanların acısını beraber paylaşacağız.
BAŞKAN – Teşekkür ediyorum Sayın
Köprülü.
Sayın Çavuşoğlu…
6.- Bursa Milletvekili Hakan
Çavuşoğlu’nun, 11 Temmuz Srebrenitsa katliamının 20’nci yıl dönümüne ilişkin
açıklaması
HAKAN ÇAVUŞOĞLU (Bursa) – Teşekkür
ediyorum Sayın Başkanım.
Değerli Başkan, değerli milletvekili
arkadaşlarım; ben de Türkiye-Bosna Hersek Parlamentolar Arası Dostluk Grubu
Başkanı olarak söz aldım. 
Bundan tam yirmi yıl önce Avrupa’nın
göbeğinde, Bosna’nın Srebrenitsa kentinde Sırp paramiliter gruplar tarafından
kuşatılan Srebrenitsa halkı, hemen yakınındaki Potoçari kasabasındaki pil
fabrikası güvenli bölge olduğu için Birleşmiş Milletler askerlerinin şemsiyesi
altına sığınmıştı. Ancak ne yazık ki o tarihte sığınmacı olarak bulunan bu
kimseler Sırplara teslim edilmek suretiyle tam 8.372 kişi maalesef katledilmiş
oldu. Bu, artık dünyanın açık yüreklilikle kabul etmesi gereken bir soykırım
hadisesidir. Nitekim, dün itibarıyla Birleşmiş Milletlerde bununla ilgili bir
kısım girişimler olmasına rağmen ne yazık ki Rusya’nın veto kararıyla
karşılaşılmıştır. 
Ben, İkinci Dünya Savaşı’ndan sonra
Avrupa’da yaşanan bu en büyük katliamın bir daha yaşanmaması temennisinde
bulunuyorum. Aynı zamanda yakın coğrafyamızda yaşanan hadiseleri de bu minval
üzerinden bir kez daha bakmayı herkese temenni ediyorum. Çünkü bundan on yıl,
yirmi yıl sonra aynı şekilde burada bu konuları kınamak durumunda kalmayalım.
BAŞKAN – Teşekkür ediyorum.
Sayın Tanal…
7.- İstanbul Milletvekili
Mahmut Tanal’ın, kıyı kentlerindeki sahillerin halka açılmasını talep ettiğine
ilişkin açıklaması
MAHMUT TANAL (İstanbul) – Teşekkür
ederim Sayın Başkan.
Son günlerde Türkiye’nin kıyı
kentlerinde bulunan tüm sahiller halka kapatılmaktadır. Anayasa’mızın 43’üncü
maddesi, Kıyı Kanunu’nun 5 ve 6, 7, 8 devamı: “Kıyılar halka kapatılamaz; tel,
çitle engellenemez.” diyor. Sayın Bakanlığın bu konuda devreye girerek
sahillerin halka açılmasını talep eder, saygılarımı sunarım.
BAŞKAN – Teşekkür ediyorum.
Sayın Bayraktutan…
8.- Artvin Milletvekili Uğur
Bayraktutan’ın, Artvin Cerattepe’de açılmak istenen maden ocağı nedeniyle
ağaçların kesilmesinin hukuk dışı bir uygulamada olduğuna ilişkin açıklaması
UĞUR BAYRAKTUTAN (Artvin) – Teşekkür
ediyorum Sayın Başkan.
Sayın Başkan, Artvin’de bir cinayet
var. Bugün sabahtan beri Cerattepe’de çıkartılmak istenen bir maden
mücadelesine karşı, sabahın köründe jandarma ile maden şirketinin yetkilileri
ve orman kesim bölge müdürlüğünün… Öyle diyorum çünkü Orman Bölge Müdürlüğünün
ormanı koruması lazım ama Artvin’de ormanı kesmek için iki aydır mücadele
ediyor. İnsanlar ağaçlar altında nöbet bekliyorlar geceleri. Bugün sabahtan
jandarmayla müdahale durumu var. Şu anda halk ile jandarma karşı karşıya.
İçişleri Bakanına ulaştım, teşekkür ediyorum Sayın Bakana ama benim Artvinli
hemşehrim Faruk Çelik’e ulaşamıyorum. Buradan belki beni dinler, bana randevu
verir, Artvin’de bir tek insanın burnu kanarsa bu sorumluluğun altından ne ben
kalkarım milletvekili olarak ne siyasal iktidar kalkar. Lütfen, Artvin’deki bu
cinayeti durdurun, bu hukuk dışı girişime son verin çünkü gelinen noktada üzücü
olaylar olacak. 
Bir kere daha buradan, yüce
Parlamentodan ifade ediyorum, devlet ile halkı karşı karşıya getirmeyin. Bir
adama, bir şirketin yetkilisine Artvin’i teslim etmeyin. Yazıklar olsun, lütfen
yapmayın bunu diyorum. Yüce Parlamentodan, Atatürk’ün Parlamentosundan
Artvinlilerin çığlığı olarak bunu haykırmak istiyorum. 
Gerçekten olağanüstü bir durum var.
Artvin tarihinde yaşamadığı...
(Mikrofon otomatik cihaz tarafından
kapatıldı)
BAŞKAN – Teşekkür ediyorum.
Sayın Bircan...
9.- Edirne Milletvekili Erdin
Bircan’ın, 11 Temmuz Srebrenitsa katliamının 20’nci yıl dönümüne ilişkin
açıklaması
ERDİN BİRCAN (Edirne) – İkinci Dünya
Savaşı’ndan sonra insanlığa karşı yapılan en büyük suç olan, arşivlere de geçen
Srebrenitsa katliamının 20’nci yıl dönümünde, binlerce masum insanı katleden
zalimleri nefretle kınıyorum. 
11 Temmuz 1995 tarihinde masum
Boşnaklara karşı gerçekleştirilmiş Srebrenitsa katliamı bir insanlık ayıbıdır.
Bosna Hersek’in Srebrenitsa kentinde meydana gelen katliamda en az 8.372 Boşnak
kardeşimiz General Ratko Mladiç komutasındaki Bosna Sırp ordusu tarafından
öldürüldü. Üstelik, bu katliam, Birleşmiş Milletler tarafından güvenli bölge
olarak ilan edilmiş bir yerde oldu. Birleşmiş Milletlerin ve görevlerini
yapmayan Birleşmiş Milletler askerlerinin de bu katliamda sorumluluğu vardır.
Bu vahşetin bir daha hiçbir toplumun başına gelmemesini umuyorum. Acının resmi
yapılsa Srebrenitsa ortaya çıkardı. 
Ölenlere Allah’tan rahmet diliyorum, şu
anda da tekrar yakınlarına başsağlığı diliyorum.
BAŞKAN – Teşekkür ediyorum.
Sayın Sancaklı...
10.- Kocaeli Milletvekili
Saffet Sancaklı’nın, 11 Temmuz Srebrenitsa katliamını ve Doğu Türkistan’da
Müslüman Türklere yapılan zulmü kınadıklarına ilişkin açıklaması
SAFFET SANCAKLI (Kocaeli) – Sayın
Başkan, çok değerli milletvekili arkadaşlarım; bundan yirmi yıl önce 11
Temmuzda Bosna’da işlenen katliamla ilgili hepimizin çok güzel kınamaları oldu,
herkese teşekkür ediyorum. 
Kısa bir konuşma, sadece bir şeyi
belirtmek istiyorum: Yirmi yıl önce savaşta Sırbistan’ın kendi televizyonunda
“Bugün yapılan mücadelede 250 Bosnalı veya 250 Müslüman öldürüldü.” demediler;
“250 Türk öldürüldü.” dediler. Yani, şu anda Srebrenitsa’da yapılan katliamda
şu ana kadar bulunan mezarlardaki sayı o söylenen sayı, daha bulunamayan
mezarlar var. Buradan bu şekilde kınamamız, orayı ziyaret etmemiz ve destek vermemiz
çok sevindirici, teşekkür ederim herkese. 
Son olarak da Doğu Türkistan’da
kardeşlerimize yapılan zulmü de buradan kınıyor, herkesin de desteklerini
bekliyorum. 
Teşekkür ederim söz verdiğiniz için
Sayın Başkan. (MHP sıralarından alkışlar) 
BAŞKAN – Teşekkür ediyorum Sayın
Sancaklı. 
Önümde 5 tane daha söz talebi var.
Bundan sonra arkadaşlarımız lütfen girmesinler. Son olarak Bostancı’ya söz
vereceğim. 
Sayın Şener, buyurun lütfen. 
11.- Ordu Milletvekili İhsan
Şener’in, 11 Temmuz Srebrenitsa katliamının 20’nci yıl dönümüne ilişkin
açıklaması
İHSAN ŞENER (Ordu) – Sayın Başkanım,
teşekkür ediyorum. 
Ben de yirmi yıl önce insanların ırk ve
mezhep temeline dayalı zıtlaşmalarla hangi vahşi sonuçları elde edeceğinin en
büyük nişanı olan bu soykırımı kınıyorum ama bundan daha önemlisi, Rusya’nın
Birleşmiş Milletlerde bunu soykırım olarak veto etmesini de şahsen kınıyorum.
Ölenlere Allah’tan rahmet diliyorum ve bu zulmün bir daha dünya üzerinde vuku
bulmaması için herkesin üzerine düşen duyarlılığı göstermesini temenni
ediyorum. 
Saygılar sunarım. 
BAŞKAN – Teşekkür ediyorum. 
Sayın Aydın…
12.- Erzurum Milletvekili
Kamil Aydın’ın, 11 Temmuz Srebrenitsa katliamını ve Doğu Türkistan’da Müslüman
Türklere yapılan zulmü kınadıklarına ilişkin açıklaması
KAMİL AYDIN (Erzurum) – Saygıdeğer
Başkan, değerli milletvekili arkadaşlarımız; 20’nci yılını idrak ediyoruz.
Tabii, inşallah, bu tarihe düşen soykırımın Miloseviçleri, Karadziçleri,
Arkanları tekrar tarih gündemine getirmemesi dileklerimizle bunu kınıyoruz.
Orada rahmeti Rahman’a erenlere Allah’tan rahmet diliyoruz çünkü orada
Müslüman, Türk demekti; Türk, Müslüman demekti. Bu soykırım yapılırken biraz da
böyle siyasi bir perspektiften bakılarak bu soykırım gerçekleştirildi. Ama,
Murat Hüdavendigar’ın kabrine yakın bir yerde büyük bir miting yaparak bunun
ayak seslerini ve Miloseviç haberini vermişti fakat maalesef, dünya kamuoyu
bundan çok habersiz kalmıştı, kayıtsız kalmıştı. Bugün de aynı şey, sevgili
milletvekili kardeşimin ifade ettiği gibi, Doğu Türkistan coğrafyasında
yapılmaktadır. Bu aziz mübarek günlerimizde, inşallah, bu soykırımlar son
bulur; insanlık müreffeh, refah bir şekilde hayatını idame ettirir. 
Saygılar sunuyorum. 
BAŞKAN – Teşekkür ediyorum. 
Sayın Gönen…
13.- Konya Milletvekili
Mustafa Sait Gönen’in, 11 Temmuz Srebrenitsa katliamını ve Doğu Türkistan’da
Müslüman Türklere yapılan zulmü kınadıklarına ilişkin açıklaması
MUSTAFA SAİT GÖNEN (Konya) – Sayın Başkan, değerli üyeler; ben de 11
Temmuzda Srebrenitsa’da yapılan soykırımı şiddetle kınıyorum. Bölgede 42 tane
toplu mezar bulunmuş, uzmanların bildirdiğine göre 22 tane toplu mezarın
yerinin hâlen belli olmadığı söylenmekte. Bu tür insanlık ayıplarına Türkiye Büyük
Millet Meclisi Parlamentosunun her zaman duyarlı olması son derece önemlidir. 
Yine, Doğu
Türkistan’da yapılan zulme karşı da Birleşmiş Milletlerin göreve çağrılması,
İslam Konferansının göreve çağrılması gibi görevlerin Türkiye Cumhuriyeti
Hükûmetinin de görevleri arasında olduğunu bildirir, hepinize saygılarımı
sunarım. 
BAŞKAN –
Teşekkür ediyorum. 
Sayın Altay…
14.- Uşak Milletvekili Mehmet
Altay’ın, 11 Temmuz Srebrenitsa katliamının 20’nci yıl dönümüne ilişkin
açıklaması
MEHMET ALTAY
(Uşak) – Sayın Başkanım, teşekkür ediyorum. 
Ben de bundan
yirmi yıl önce Srebrenitsa’da büyük bir soykırıma maruz bırakılmış
soydaşlarımızı rahmetle anıyorum. Bu soykırım Avrupa’nın göbeğinde ve bütün
dünyanın gözü önünde gerçekleşti ve bugün de maalesef dünyada hâlâ birçok
coğrafyada Müslüman kanı dökülmeye devam ediliyor. 
Birleşmiş
Milletlerin bugün soykırım olarak tanınmasına ilişkin kararının Rusya
tarafından veto edilmesi ve Birleşmiş Milletlerin sürekli olarak bu ikircikli
tutumlarının dünya üzerindeki Müslümanların bu acısını çok daha artırdığını,
bizlerin de bu anlamda sorumluluğumuzun bilinciyle hareket etmek ve
sorumluluklarımızı hatırlamak zorunda olduğumuzu düşünüyorum. 
Teşekkür
ediyorum Başkanım. 
BAŞKAN –
Teşekkür ediyorum. 
Sayın Çam… 
15.- İzmir Milletvekili Musa
Çam’ın, 11 Temmuz Ali İsmail Korkmaz’ın 2’nci ölüm yıl dönümüne ilişkin
açıklaması
MUSA ÇAM (İzmir)
– Teşekkür ediyorum Sayın Başkan. 
10 Temmuz 2013,
Eskişehir’de üniversitede okuyan Ali İsmail Korkmaz, Gezi olaylarını protesto
eden ve Gezi’de hayatını kaybeden kardeşlerini telin etmek için polis ve esnaf
tarafından dövülerek öldürüldü. Yarın onun aramızdan ayrılışının 2’nci yılı.
Kendisine yapılan bu şiddeti kınıyoruz ve kendisini öldürenlerin yargılanarak,
tutuklanarak cezalarını çekmesini istiyoruz. 
Recep Tayyip
Erdoğan korkar, Ali İsmail Korkmaz! 
Teşekkür
ediyorum. (CHP ve HDP sıralarından alkışlar, AK PARTİ sıralarından “Yuh”
sesleri ve sıra kapaklarına vurmalar) 
BAŞKAN – Sayın Çam…
ABDULKADİR AKGÜL (Yozgat) – Şerefsiz!
MEHMET METİNER (İstanbul) – Terbiyesiz
herif!
BAŞKAN – Sayın Çam, muhakkak ki
milletvekillerinin kendi hür iradeleriyle istediklerini söyleme hakları var
ancak bu istediklerini söyleme, başka birisine hakaret olmayacak…
RECEP ÖZEL (Isparta) – Bir
Cumhurbaşkanına...
BAŞKAN - …ve bir de Sayın Cumhurbaşkanı
devletin başı. “Anayasa’ya sadakatten ayrılmayacağımıza” diye taahhüt etti.
Cumhurbaşkanı devletin başıdır. Dolayısıyla da bu yaptığınız doğru değildir,
çok net şekilde söylüyorum.
MUSA ÇAM (İzmir) – Ne yaptı… (AK PARTİ
sıralarından gürültüler)
OSMAN AŞKIN BAK (Rize) – Sözünü geri
alsın.
BAŞKAN - Sayın Bostancı...
MUSA ÇAM (İzmir) – AKP genel başkanı
gibi davrandı, AKP eş başkanı gibi davrandı... (AK PARTİ sıralarından
gürültüler)
MEHMET METİNER (İstanbul) – Bu nasıl
bir ahlaksızlıktır Sayın Başkan?
BAŞKAN – Sayın Bostancı, buyurun
lütfen.
16.- Amasya Milletvekili
Mehmet Naci Bostancı’nın, 11 Temmuz Srebrenitsa katliamının 20’nci yıl dönümüne
ilişkin açıklaması
MEHMET NACİ BOSTANCI (Amasya) – Sayın
Başkanım, teşekkür ediyorum.
İnsan aklının bir sınırı var ama
akılsızlığın ve çılgınlığın sınırı yok. (AK PARTİ sıralarından “Bravo” sesleri,
alkışlar) Bunun da her zaman, her vesileyle örneklerini görmek mümkün.
Srebrenitsa katliamı da esasen bu akılsızlığın ve çılgınlığın ürünlerinden
birisi. (AK PARTİ sıralarından alkışlar, CHP sıralarından gürültüler)
Çok önemli hususlardan birisi şudur:
Efendim, etnik kimlikçi asabiyet duygusuyla siyasetin rasyonel değil aşkın bir
şekilde birleşimi, dünyanın her yerinde kanın ve şiddetin temel dinamosudur.
Srebrenitsa Balkanlarda bir yer. Dünya gitgide her yerde Balkanlaşıyor. Hepimiz
aklımızı başımıza devşirelim. Farklı renkliliklerle birlikte yaşayacağız. Aklın
sınırı, akılsızlığın sınırsızlığı olduğunu bilmek, insan aklının da bir
gereğidir. Eğer hepimiz, Ahmet, Mehmet, oradaki, buradaki, şu siyasetin, bu
siyasetin arkasındaki medeni, rasyonel, şehirli bir kültüre uygun bir tarzda bu
ilişkileri kuramazsak aslında vahşetin tetikleyicisi oluruz. Şapkamızı önümüze
devşirelim.
Saygılar sunuyorum. (AK PARTİ
sıralarından alkışlar)
BAŞKAN – Sayın Bostancı, teşekkür
ediyorum. 
Gündemimize geçiyoruz. 
AHMET AYDIN (Adıyaman) – Sayın
Başkanım…
BAŞKAN – Türkiye Büyük Millet Meclisi
Başkanlığının bir tezkeresi vardır. Okutup oylarınıza sunacağım. 
OSMAN AŞKIN BAK (Rize) – Özür dilesin
Başkan, sözünü geri alsın.
AHMET AYDIN (Adıyaman) – Başkanım…
BAŞKAN – Sayın Aydın, buyurun. 
17.- Adıyaman Milletvekili
Ahmet Aydın’ın, İzmir Milletvekili Musa Çam’ın yaptığı açıklamasındaki bazı
ifadelerine ilişkin açıklaması 
AHMET AYDIN (Adıyaman) – Sayın
Başkanım, çok teşekkür ediyorum. 
Az önce hatibin kullandığı ifadeyi
bütün Genel Kurul dinledi. Az önceki hatibin ifadesini şiddetle kınıyoruz;
birincisi.
İkincisi: 25’inci Dönemin daha
başındayız. Daha yeni yeni… Özellikle burada bir Meclis olarak ortak bir acıyı,
bir insanlık vahşetini, bir dramı, bir katliamı, bir soykırımı ortak bir vicdan
eseri olarak hep birlikte anıyoruz ve bunu yapanları lanetliyoruz. Böyle bir
ortamda dahi bunu fırsat bilerek söz alan bir milletvekilinin, bir hatibin
özellikle İç Tüzük’ün 161’inci maddesi gereğince Cumhurbaşkanımıza söverek -orada
“sövmek” ifadesi kullanılıyor- ve orada Cumhurbaşkanımıza hakaret edercesine
bir ifade kullanmasını kabul etmiyoruz, aynen kendilerine iade ediyoruz. Kimin korkup
korkmadığını bu millet çok iyi bilir. (AK PARTİ sıralarından alkışlar) Bu
sözden dolayı hatibin özür dilemesini istiyoruz. Eğer özür dilenmeyecekse de
Meclis Başkanlık Divanı tarafından İç Tüzük’ün 161’inci maddesinin üçüncü bendi
gereğince işlem yapılmasını ve Meclisten geçici çıkarma cezasıyla
cezalandırılmasını talep ediyorum. 
Teşekkür ediyorum. (AK PARTİ
sıralarından alkışlar)
MAHMUT TANAL (İstanbul) – Hep birlikte
“Cumhurbaşkanı halktan korkuyor.” diyorlar. Hep birlikte korkuyorsunuz. Bu
disiplin suçuysa...
LEVENT GÖK (Ankara) – Sayın Başkan…
BAŞKAN – Sayın Gök, buyurun. 
MAHMUT TANAL (İstanbul) – Halktan
korkmuyor mu? 200 tane polisle dolaşıyor Cumhurbaşkanı. (AK PARTİ sıralarından
gürültüler)
GÖKCEN ÖZDOĞAN ENÇ (Antalya) – Bağırma
be, car car car başladın gene!
MAHMUT TANAL (İstanbul) – Halk
tarafından seçilenin halkın arasında korkmadan dolaşması lazım. 
LEVENT GÖK (Ankara) – Sayın Başkan,
dinliyor musunuz acaba beni?
BAŞKAN – Ben dinliyorum. 
18.- Ankara Milletvekili
Levent Gök’ün, İzmir Milletvekili Musa Çam’ın yaptığı açıklamasındaki bazı
ifadelerine ilişkin açıklaması 
LEVENT GÖK (Ankara) – Peki.
Sayın Başkanım, öncelikle, söz
verdiğiniz için teşekkür ederim. 
Bugün, bir önemli katliamı kınamak
açısından bütün partiler ortak düşüncelerini dile getirdiler. Bu katliamın dile
getirilmesindeki en büyük gerçeklik, dünyada hayatını böyle acımasız
yöntemlerle kaybeden insanları anmaktı. Sayın milletvekilimizin konuşmasında
belirttiği Ali İsmail Korkmaz da ne yazık ki Türkiye’de bir polis şiddeti sonunda
hayatını kaybetmiştir. Doğaldır ki böylesine bir trajediyi
yaşayan insanlarımızın da adalet arayışlarının sonuç vermesi gerekir ve
Türkiye’yi yönetenlerin de herkesin de ortak sorumluluğu olan bir konudur. Bu
nedenle, milletvekilimizin konuşmasında belirttiği konu tüm devletimizi de
ilgilendiren bir konu olup Ali İsmail Korkmaz’ın katillerinin bulunması da bir
zorunluluktur. 
REŞAT PETEK (Burdur) – Milletvekilinize
terbiyeli konuşmayı öğretin.
LEVENT GÖK (Ankara) – Bu nedenle sayın
milletvekilimizin konuşması bu çerçevede değerlendirilmelidir. Yoksa, bütün
ortak acılar karşısında bütün Meclisin ben ortak hareket etmesi gerektiği
kanısındayım. Herhâlde, AKP’li milletvekilleri Ali İsmail Korkmaz’ın
öldürülmesini savunuyor olamazlar, ben böyle bir şeyi aklıma dahi getirmek
istemem. Tartışmayı burada kesmemiz gerekir. 
ZEHRA TAŞKESENLİOĞLU (Erzurum) – Niye
ajite ediyorsunuz konuyu ya?
BAŞKAN – Sayın Gök, İç Tüzük’ün 67’nci
maddesi: “Genel Kurulda kaba ve yaralayıcı sözler söyleyen kimseyi Başkan
derhâl, temiz bir dille konuşmaya davet eder.” Dolayısıyla, biz, sayın hatibin,
devletimizin başı olan Cumhurbaşkanımız hiç burada değil ve şu anda Srebrenitsa
katliamıyla ilgili gündem dışı bir söz verilmişken bir başka konu… Muhakkak ki
Türkiye’de yapılan bir haksızlığı benimsemek mümkün değildir, hep beraber
kınıyoruz, faillerinin bulunmasını da isteriz. Yargının üzerine düşen görevi
yerine getirmesi lazım ama hiç alakası olmayan devlet başkanına,
Cumhurbaşkanına haksız bir sözü oldu. Dolayısıyla, bundan dolayı da hatibin
sözünü düzeltmesi gerekir ya da İç Tüzük’ün 161’inci maddesini uygulamak
durumunda kalıyorum. (AK PARTİ sıralarından alkışlar) 
ENGİN ALTAY
(İstanbul) – Sayın Başkan…
MAHMUT TANAL
(İstanbul) – Sayın Başkan, Cumhurbaşkanı…
İHSAN ŞENER
(Ordu) – Sana ne oluyor, sana ne oluyor?
OSMAN AŞKIN BAK
(Rize) – Partiliniz sizi tanımıyor, takmıyor.
ENGİN ALTAY
(İstanbul) – Sayın Başkan, hatibimizin, milletvekilimizin yerinden aldığı sözde
kullandığı ifade, o dönemin Başbakanı sıfatıyla Recep Tayyip Erdoğan’a bir siyasi
eleştiri mahiyetindedir.
ZEHRA
TAŞKESENLİOĞLU (Erzurum) – “Eleştirsin.” diyelim, karışmayalım!
ENGİN ALTAY
(İstanbul) – Ancak, siz bunu böyle algılamaz, milletvekilimizin sözünü
düzeltmesini ya da özür dilemesini talep ederseniz bundan önce bir usul
tartışması talebimiz var.
Arz ederim.
İHSAN ŞENER
(Ordu) – Ne usulü?
MEHMET METİNER
(İstanbul) – Usulsüzlük yaptınız yahu.
BAŞKAN – Sayın
Başkan, hepimiz yasaya, tüzüklere uymak zorundayız; İç Tüzük 161’inci madde
diyor ki: “Görüşmeler sırasında Cumhurbaşkanına hakarette bulunulamaz.” Doğru
mudur?
ENGİN ALTAY
(İstanbul) – Bu hakaret değil Sayın Başkan.
BAŞKAN – Hah,
güzel.
ZEHRA
TAŞKESENLİOĞLU (Erzurum) – Hakaret yahu.
İDRİS BALUKEN
(Diyarbakır) – Hakaret yok ki.
ENGİN ALTAY
(İstanbul) – Hakaret değil.
BAŞKAN – Yani,
Engin Bey, o hâlde size çok net olarak “Engin Altay korkak.” deseler bu hakaret
değil midir?
ENGİN ALTAY
(İstanbul) – Siyasi eleştiri mahiyetindedir Sayın Başkan.
BAŞKAN – Yani…
LEVENT GÖK
(Ankara) – Sayın Başkan…
BAŞKAN – Levent
Bey, buyurun.
ENGİN ALTAY
(İstanbul) – Hatibimiz sözünü geri almayacaktır ama arzu ederseniz usul
tartışması açacağız yani.
ZEHRA
TAŞKESENLİOĞLU (Erzurum) – Tamam o zaman size de “Engin korkak.” diyelim olsun
bitsin.
LEVENT GÖK
(Ankara) – Sayın Başkanım, bence olay çok abartılı bir hâle geldi.
ABDULKADİR AKGÜL
(Yozgat) – Allah belanızı versin sizin.
LEVENT GÖK
(Ankara) – Yani, Millet Meclisinde her milletvekilinin bir siyasi eleştiri
yapma hakkı vardır. Sayın Cumhurbaşkanı da bundan önceki söylemleriyle bu
siyasi tartışmaların odağında yer almıştır. Bu çerçevede, bir adalet arayışının
burada dillendirilmesinin hakaret kastıyla ilişkilendirilmesi söz konusu
olamaz.
MEHMET METİNER
(İstanbul) – Siz kanlı geçmişinizin hesabını verin önce yahu, ne adalet
arayışı!
BAŞKAN – “Hakaret
yoktur.” diyorsunuz?
LEVENT GÖK
(Ankara) – Biz “Hakaret yoktur.” diyoruz Sayın Başkanım.
BAŞKAN – Bunu da
hatip söyleyecek, “Hakaret niyetim yoktur.” diyecek. Bundan daha doğalı var mı?
OKTAY VURAL
(İzmir) – Gerek yok ki efendim, gerek yok ki.
MEHMET METİNER
(İstanbul) – Size “katil” mi diyelim?
LEVENT GÖK
(Ankara) – Hayır, ben, milletvekili arkadaşımız adına bunun bir siyasi eleştiri
olduğunu ifade ediyorum, yeterdir bu.
BAŞKAN – Peki.
ZEHRA
TAŞKESENLİOĞLU (Erzurum) – Tamam, CHP Grubu “korkak” soyadını kabul etsin,
olsun bitsin o zaman.
MEHMET METİNER
(İstanbul) – Binlerce insanı öldürdünüz geçmişinizde. “Katil” mi diyelim size? 
OKTAY VURAL
(İzmir) – Sayın Başkan, siz zaten uyarınızı yaptınız efendim. 
ENGİN ALTAY (İstanbul)
– Gerisi mahkemenin işi.
AHMET AYDIN
(Adıyaman) – Sayın Başkan…
BAŞKAN – Sayın
Aydın, buyurun.
19.- Adıyaman Milletvekili
Ahmet Aydın’ın, İzmir Milletvekili Musa Çam’ın yaptığı açıklamasındaki bazı
ifadelerine ilişkin tekraren açıklaması 
AHMET AYDIN (Adıyaman) – Sayın Başkan, şimdi, herkesi tabii ki temiz bir
dille konuşmaya davet etmek sizin göreviniz aynı zamanda, onu yaptınız. 
İkincisi: Bir defa “Dönemin Başbakanı
şimdi Cumhurbaşkanı…” Böyle top çevirmeye gerek yok. İlkeli, erdemli olmak
lazım. Siyaset, edebi gerektirir, siyasi ahlakı gerektirir. (AK PARTİ
sıralarından alkışlar) Biz, ölüler üzerinden siyaset yapmayacağız. Biz, acılar
üzerinden de siyaset yapmayacağız ve bundan sonraki süreçte acıların
yaşanmaması adına burada ortak bir vicdanı bu Parlamento oluşturuyor. Bu vicdanı
oluşturan herkese, bütün gruplara ben teşekkür ediyorum ama bunu bir fırsata
dönüştürerek ve âdeta kendi içlerindeki korkuyu “Sayın Recep Tayyip Erdoğan
korkuyor” gibi yansıtmak suretiyle burada ifade ettiklerine göre, herhâlde
Recep Tayyip Erdoğan’dan bu kadar çok korkuyor bunlar. Bunu kabul etmek mümkün
değil. 
Dolayısıyla, hatibin, sözünü geri alması
lazım, İç Tüzük hükümleri çok açık. Bunda, sözünü geri almasında bir şey yok.
Niye bu kadar gocunuyorsunuz?
ENGİN ALTAY (İstanbul) – Niye alacak
ya! Niye alsın ya?
AHMET AYDIN (Adıyaman) - Niye
gocunuyorsunuz? 
BAŞKAN – Beş dakika ara veriyorum ve
grup başkan vekillerini davet ediyorum. 
Kapanma Saati:
15.31
İKİNCİ OTURUM
Açılma Saati :
15.36
BAŞKAN: İsmet
YILMAZ
KÂTİP ÜYELER :
Geçici Kâtip Üye Enise GÜNEYLİ (Mardin), Geçici Kâtip Üye Fatma Gaye GÜLER
(Tokat)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 6’ncı Birleşiminin İkinci Oturumunu açıyorum.
Sayın Gök’ün bir açıklaması olacak.
Sayın Gök, buyurun lütfen.
20.- Ankara Milletvekili
Levent Gök’ün, İzmir Milletvekili Musa Çam’ın yaptığı açıklamasındaki bazı
ifadelerine ilişkin tekraren açıklaması 
LEVENT GÖK (Ankara) – Sayın Başkanım,
Türkiye Büyük Millet Meclisi her türlü görüşün serbestçe ve olgunlukla
konuşulacağı bir meclistir. Burada yapılacak her türlü siyasi eleştiriyi de
hakaret kastı içerisinde değerlendirmemek gerekir. Arkadaşımızın ifade ettiği,
siyasi eleştiri mahiyetinde olup herhangi bir hakaret kastı bulunmamaktadır.
BAŞKAN – Peki, teşekkür ediyoruz.
METİN KÜLÜNK (İstanbul) - Söyleyecek,
söyleyecek, ondan sonra “Hakaret değil.” denilecek, kapanacak!
BAŞKAN - Türkiye Büyük Millet Meclisi
Başkanlığının bir tezkeresi vardır, okutup oylarınıza sunacağım:
III.- BAŞKANLIĞIN GENEL
KURULA SUNUŞLARI
A) Tezkereler
1.- Türkiye Büyük Millet
Meclisi Başkanlığının, ülkemizin ev sahipliğinde Ankara’da 20-21 Ekim 2015
tarihlerinde gerçekleştirilecek Birleşmiş Milletler Çölleşme ile Mücadele
Sözleşmesi (BMÇMS) Taraflar Konferansı’nın 12’nci Oturumunun hazırlıklarının
yapılması ve Parlamenterler Yuvarlak Masa Toplantısı gündemine ilişkin
konuların görüşülmesi için BMÇMS Sekretaryası ve Yönlendirme Komitesinin iş
birliğiyle Almanya’nın Bonn şehrinde 13-14 Temmuz 2015 tarihlerinde
düzenlenecek toplantıya katılım sağlanmasına ilişkin tezkeresi (3/7)
Türkiye Büyük
Millet Meclisi Genel Kuruluna
Ülkemizin ev sahipliğinde Ankara'da
20-21 Ekim 2015 tarihlerinde gerçekleştirilecek Birleşmiş Milletler Çölleşme
ile Mücadele Sözleşmesi (BMÇMS) Taraflar Konferansı'nın 12’nci Oturumunun
hazırlıklarının yapılması ve Parlamenterler Yuvarlak Masa Toplantısı gündemine
ilişkin konuların görüşülmesi için BMÇMS Sekretaryası ve Yönlendirme
Komitesinin iş birliğiyle Almanya'nın Bonn şehrinde 13-14 Temmuz 2015
tarihlerinde bir toplantı düzenlenecektir.
Söz konusu toplantıya katılım
sağlanması hususu, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 9'uncu maddesi
uyarınca Genel Kurulun tasviplerine sunulur.
 İsmet
Yılmaz
 Türkiye
Büyük Millet Meclisi Başkanı
BAŞKAN –
Teşekkür ediyorum.
Kabul edenler…
Kabul etmeyenler… Kabul edilmiştir.
Gündemin “Seçim”
kısmına geçiyoruz.
BAŞKAN – Türkiye
Büyük Millet Meclisi Başkanlık Divanı üyelikleri için seçim yapacağız.
Başkanlık Divanı üyeliklerine dört siyasi parti grubunca bildirilen adayları
gösteren listeyi okutup oylarınıza sunacağım.
Türkiye Büyük Millet Meclisi Başkanlık Divanı Üyelikleri Aday Listesi
Başkan Vekillikleri
Adı Soyadı Seçim
Çevresi Siyasi Parti Grubu
Mehmet Naci
Bostancı Amasya AK PARTİ
Şafak Pavey İstanbul CHP
Koray Aydın Trabzon MHP
Yurdusev
Özsökmenler Van HDP
Kâtip Üyelikler
Adı-Soyadı Seçim
Çevresi Siyasi Parti Grubu
Sema Kırcı  Balıkesir
 AK PARTİ
Fehmi Küpçü Bolu AK
PARTİ
Bülent Turan Çanakkale AK
PARTİ
Gülizar Biçer
Karaca  Denizli CHP
Emin Çınar Kastamonu MHP
Erol Dora Mardin HDP
Mücahit
Durmuşoğlu Osmaniye AK PARTİ
Emre Köprülü Tekirdağ CHP
İdare Amirlikleri
Adı Soyadı Seçim
Çevresi Siyasi Parti Grubu
Seyfettin yılmaz Adana MHP
Ahmet Gündoğdu Ankara AK
PARTİ
Sırrı Süreyya
Önder Ankara HDP
Tufan Köse Çorum CHP
Salim Uslu Çorum AK
PARTİ 
BAŞKAN – Kabul edenler… Kabul
etmeyenler… Kabul edilmiştir. 
Başkanlık Divanı üyeliklerine seçilen
sayın milletvekillerini kutluyor ve başarılar diliyorum.
Sayın milletvekilleri, gündemimizde
görüşülecek başka bir konu bulunmamaktadır. Bu nedenle, Radyo ve Televizyon Üst
Kuruluna üye seçimini yapmak ve gündemde yer alacak diğer konuları görüşmek
üzere, 14 Temmuz 2015 Salı günü saat 15.00’te toplanmak üzere birleşimi
kapatıyorum.
Kapanma Saati:
15.41



