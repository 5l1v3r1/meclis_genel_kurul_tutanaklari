



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 55’inci
Birleşim
 12
Şubat 2015 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Sakarya Milletvekili Münir Kutluata’nın, Sakarya
ilinde aksayan kamu hizmetleri ve yönetim zafiyetlerine ilişkin gündem dışı
konuşması
2.- İzmir Milletvekili Musa Çam’ın, Türkiye’de grev
hakkının kullanılmasına ilişkin gündem dışı konuşması
3.- Şanlıurfa Milletvekili Abdulkerim Gök’ün, Hükûmetin
Şanlıurfa ilinde yaptığı yatırımlara ilişkin gündem dışı konuşması

IV.- AÇIKLAMALAR
1.- Artvin Milletvekili Uğur Bayraktutan’ın, Birleşik
Haziran Hareketi tarafından “Laik ve Bilimsel Eğitim İçin Boykottayız”
eylemiyle ilgili Artvin’de stant açan öğretmen ve öğrencilerin gözaltına
alınmalarına ilişkin açıklaması
2.- Ankara Milletvekili Özcan Yeniçeri’nin, olağanüstü
yetkiler içeren iç güvenlik yasasının çıkarılmasının bazı görevlilerin aşırı
güç kullanması, görevini abartması gibi durumları artıracağına ilişkin
açıklaması
3.- Kocaeli Milletvekili Mehmet Hilal Kaplan’ın, millî
eğitim politikasının, öğrencileri aşarak velilerin de denetimi noktasına
geldiğine ilişkin açıklaması
4.- Uşak Milletvekili Dilek Akagün Yılmaz’ın, görüşmeleri
yarım kalan Ceza İnfaz Kurumları Güvenlik Hizmetleri Kanunu Tasarısı’nın
çıkarılması ve KPSS mağdurlarının taleplerine cevap verilmesi gerektiğine
ilişkin açıklaması
5.- Tokat Milletvekili Reşat Doğru’nun, Tokat’ta
yaşayan emeklilerin sorunlarına ilişkin açıklaması
6.- Bursa Milletvekili İlhan Demiröz’ün, Bursa’nın
Değirmenkaya ve Kireçtepe mevkisinde bulunan taş ocağındaki patlamaların
Derbent köyünde yapılmakta olan sulama amaçlı göleti tehdit ettiğine ilişkin
açıklaması
7.- İzmir Milletvekili Mustafa Moroğlu’nun, hak arama
eylemlerine yasak koyan valilerle ilgili soruşturma açılması gerektiğine
ilişkin açıklaması
8.- Balıkesir Milletvekili Namık Havutça’nın,
Balıkesir’in bazı ilçe ve köylerinde yağış nedeniyle elektriklerin kesilmesine
ilişkin açıklaması
9.- Isparta Milletvekili S. Nevzat Korkmaz’ın,
üniversiteye kayıt için istenen sağlık kurulu raporlarından ücret alınmaması gerektiğine
ilişkin açıklaması
10.- Malatya Milletvekili Ömer Faruk Öz’ün, Kıbrıs Türk
Federe Devleti’nin 40’ıncı kuruluş yıl dönümününe ilişkin açıklaması
11.- İzmir Milletvekili Oktay Vural’ın, okul aile
birliklerinde çalışanlardan geriye dönük SGK primi istenmesi konusunda düzenleme
yapılması gerektiğine ve Kahramanmaraş’ın kurtuluşunun 95’inci yıl dönümüne
ilişkin açıklaması
12.- Kayseri Milletvekili Yusuf Halaçoğlu’nun, Bursa
Milletvekili Hakan Çavuşoğlu’nun 104 sıra sayılı Kanun Tasarısı’nın tümü
üzerinde şahsı adına yaptığı konuşmasındaki bazı ifadelerine ilişkin açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Kanada
Avam Kamarası Başkanı Andrew Scheer'in vaki davetine icabet etmek üzere 22-26
Şubat 2015 tarihleri arasında Kanada’ya resmî bir ziyarette bulunması Türkiye
Büyük Millet Meclisi Genel Kurulunun 3/2/2015 tarihli 50’nci Birleşiminde kabul
edilen Türkiye Büyük Millet Meclisi Başkanı Cemil Çiçek başkanlığındaki heyeti
oluşturmak üzere siyasi parti gruplarınca bildirilen isimlere ilişkin tezkeresi
(3/1697)


B) Meclis Araştırması Önergeleri
1.- Bursa Milletvekili Kemal Ekinci ve 29
milletvekilinin, sanayi amaçlı kullanılmak üzere tarım dışı ilan edilen tarım
arazilerinin durumunun araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1203)
2.- Erzincan Milletvekili Muharrem Işık ve 24
milletvekilinin, Erzincan’da özellikle 1992’den sonra yapılan binaların depreme
dayanıklı olup olmadıklarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1204)
3.- Malatya Milletvekili Veli Ağbaba ve 21
milletvekilinin, 8’inci Cumhurbaşkanı Turgut Özal’ın ölümüyle ilgili iddiaların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1205)

VI.- GENSORU
A) Ön Görüşmeler
1.- Ankara Milletvekili Zühal Topcu ve 25
milletvekilinin; milli eğitimle ilgili sorunlara çözüm bulamadığı ve sorunların
daha kötüye gitmesine sebep olduğu iddiasıyla Millî Eğitim Bakanı Nabi Avcı
hakkında bir gensoru açılmasına ilişkin önergesi (11/44)

VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa Elitaş,
Giresun Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008) (S.
Sayısı: 685)
5.- Kültürel İfadelerin Çeşitliliğinin Korunması ve
Geliştirilmesi Sözleşmesinin Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/292) (S. Sayısı: 54)
6.- Vişegraddaki Sokullu Mehmet Paşa Köprüsünün Yapısal
Unsurlarının Durumunun Tespit Edilmesi, Restorasyon Projesinin Hazırlanması ve
Projenin Uygulanması Konusundaki İşbirliği Protokolünün Onaylanmasının Uygun
Bulunduğuna Dair Kanun Tasarısı ile Milli Eğitim, Kültür, gençlik ve Spor
Komisyonu ile Dışişleri Komisyonu Raporları (1/333) (S. Sayısı: 104)
7.- Türkiye Cumhuriyeti Hükümeti ile Türkmenistan
Hükümeti Arasında Tarım Alanında Teknik, Bilimsel ve Ekonomik Alanda İşbirliği
Protokolünün Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/855) (S. Sayısı: 602)
8.- Türkiye Cumhuriyeti Sağlık Bakanlığı ve Dünya
Sağlık Örgütü Avrupa Bölge Ofisi Arasında İki Yıllık İşbirliği Anlaşması
2010/2011’in Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/392) (S. Sayısı: 162)
9.- Türkiye Cumhuriyeti Hükümeti ile Belçika Krallığı
Arasında Diplomatik ve Konsüler Personelin Belirli Yakınlarının Kazanç Getirici
Bir İşte Çalışmalarına Olanak Sağlayan Anlaşmanın Onaylanmasının Uygun
Bulunduğuna Dair Kanun Tasarısı ile Dışişleri Komisyonu Raporu (1/341) (S.
Sayısı: 281) 

VIII.- OYLAMALAR
1.- (S. Sayısı: 104) Vişegraddaki Sokullu Mehmet Paşa
Köprüsünün Yapısal Unsurlarının Durumunun Tespit Edilmesi, Restorasyon
Projesinin Hazırlanması ve Projenin Uygulanması Konusundaki İşbirliği
Protokolünün Onaylanmasının Uygun Bulunduğuna Dair Kanun Tasarısı‘nın oylaması
2.- (S. Sayısı: 602) Türkiye Cumhuriyeti Hükümeti ile
Türkmenistan Hükümeti Arasında Tarım Alanında Teknik, Bilimsel ve Ekonomik
Alanda İşbirliği Protokolünün Onaylanmasının Uygun Bulunduğuna Dair Kanun
Tasarısı’nın oylaması

IX.- YAZILI SORULAR VE CEVAPLARI
1.- Ankara Milletvekili Aylin Nazlıaka'nın, Ankara'nın
bazı ilçelerindeki elektrik kesintilerine ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/58708)
2.- Ardahan Milletvekili Ensar Öğüt'ün, İran'dan petrol
ve doğal gaz alımına ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/58710)
3.- Ankara Milletvekili İzzet Çetin'in, Ankara'nın
Beypazarı ilçesine doğal gaz getirilmesi çalışmalarına ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/58712)
4.- Kocaeli Milletvekili Lütfü Türkkan'ın,
Şanlıurfa'nın Siverek ilçesindeki elektrik kesintilerine ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/58713)
5.- Kırklareli Milletvekili Turgut Dibek'in, Türkiye
Kömür İşletmelerinin bir bölgedeki kömür çıkarma işlemine ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/58714)
6.- İstanbul Milletvekili Umut Oran'ın, petrol
fiyatlarındaki düşüşün uçak bileti fiyatlarına yansıtılmasına ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/58715)
7.- İstanbul Milletvekili Mustafa Sezgin Tanrıkulu'nun,
tarımsal amaçlı elektrik kullanımına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/58718)
12 Şubat 2015 Perşembe
BİRİNCİ OTURUM
Açılma Saati: 14.03
BAŞKAN: Başkan Vekili Meral AKŞENER
KÂTİP ÜYELER: İsmail
KAŞDEMİR (Çanakkale), Fehmi KÜPÇÜ (Bolu)
----0----
BAŞKAN – Türkiye Büyük Millet
Meclisinin 55’inci Birleşimini açıyorum.
Evet, bir sürpriz yapıyorum ve…
Toplantı yeter sayısı vardır, görüşmelere
başlıyoruz. (Alkışlar)
Sıfırcı hoca imajından azıcık kurtulmak
için böyle bir iyilik yapmış durumdayım.
Şimdi yalnız gürültüyü kesiyoruz
muhteremler çünkü 3 arkadaşım hazırlandı, onlar sizinle görüşlerini
paylaşacaklar. Onlara duyduğumuz saygı sebebiyle tekrar ediyorum: Değerli
milletvekili arkadaşlarım, uğultuyu keselim.
S. NEVZAT KORKMAZ (Isparta) – Yüz
vermeye gelmiyor Başkanım işte böyle.
BAŞKAN – İşte, sıfır vermeye devam
etmek lazım da hep hocaları görünce karşımda -orada Nur Hoca, orada Zuhal Hoca-
öyle bir iyilik yapalım dedik.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Sakarya ilinde
aksayan kamu hizmetleri ve yönetim zafiyetleri hakkında söz isteyen Sakarya
Milletvekili Sayın Münir Kutluata’ya aittir. 
Buyurunuz Sayın Kutluata. (MHP
sıralarından alkışlar)

III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Sakarya Milletvekili Münir Kutluata’nın, Sakarya
ilinde aksayan kamu hizmetleri ve yönetim zafiyetlerine ilişkin gündem dışı
konuşması
MÜNİR KUTLUATA (Sakarya) – Sayın
Başkan, sayın milletvekilleri; yüce Meclisi saygıyla selamlıyorum.
Sakarya ilinde aksayan kamu hizmetleri
ve yönetim zafiyeti konusunda söz almış bulunuyorum.
İllerdeki yerel yönetimlerde yaşanan
yönetim zafiyetlerinin esasen merkezî yönetimdeki zafiyetten kaynaklandığını
biliyoruz, yolsuzluk ve bölücülük çeteleri tarafından tutsak alınmış iktidarın
gündeminin vatandaşın ve Türk milletinin gündemiyle ayrıştığını da biliyoruz.
Bu yüzden ortaya çıkan yönetim zafiyeti illerde hizmetleri ve yatırımları
fevkalade aksatmaktadır. Bu cümleden olmak üzere, Sakarya’da yaşanan
problemlere zamanımın yettiği ölçüde temas etmek istiyorum. Ancak, çoğu
milletvekilimiz görecektir ki benzer problemler kendi illerinde de
yaşanmaktadır.
Değerli
milletvekilleri, Sakarya’da sağlık hizmetlerinde görülen aksamalar, AKP iktidarının
hastayı müşteri, tedavi edenleri patron hâline getiren, adına da “sağlıkta
dönüşüm” dediği ve kurmaya çalıştığı sistemin iflasa doğru gittiğini gösteren
bariz örneklerdendir. İlimizde para getirmeyen sağlık hizmetlerinin -yoğun
bakım gibi, acil gibi, kanser hastalarının durumu gibi- fevkalade aksadığını,
yatak sıkıntısı yaşandığını ve bu hastalarımızı komşu illere sevk etmekle her
gün meşgul olduğumuzu ifade etmek istiyorum. En son Sakarya Kadın Doğum ve
Çocuk Hastanesinin, yaşanan sıkıntılarla, yetersizliklerle gündeme geldiği
çoğunuzun hafızasındadır zannediyorum. Bu, sağlık sisteminin iflasa doğru
gitmesinin Sakarya’daki bir örneğidir.
Diğer taraftan,
bu kadar sıkıntı yaşanırken devletin masraf edip harcama yaptığı, açmış
bulunduğu ilçe sağlık kurumları, ilçe hastaneleri, ilçe devlet hastaneleri
kapatılmaya başlanmıştır. Bunun ciddi bir örneği Kocaali ilçemizde
yaşanmaktadır. Düşünebiliyor musunuz: Devlet hastane yapmış, ilçe uzun yıllar
beklemiş, hizmete geçmiş, hizmete başlamış, kısa süre sonra kapanma noktasına
getirilmiş. Bu sadece Sakarya’nın sorunu değil. Türkiye’de yaşanmakta olan,
sağlığı kazanç kapısı hâline getiren sistemin iflası anlamına gelmektedir.
Değerli
milletvekilleri, Sakarya’da yaşanan ve Türkiye’deki aksaklıklara önemli örnek teşkil
edecek problemlerden bir tanesi “Adapazarı Ekspresi” diye bilinen, yüz yılı
aşkın geçmişi olan tren seferinin hızlı tren yapım bahanesiyle üç yıl önce
devreden kaldırılması ve şimdi de Adapazarı’nın içinden değil, Arifiye
ilçesinden sefere koyularak zarar edişinin seyredilmesi ve kapatılmasının,
tamamen ortadan kaldırılmasının zihnî altyapısının oluşturulduğunu görüyoruz.
Bunu, alenen yapmadığı için, açıktan yapmadığı için, alıştıra alıştıra yapmaya
kalkıştığı için iktidarı bu açıdan da tenkit ediyoruz. Yerel yönetimlerimizin
il yönetiminin bu konuya ciddi şekilde sahip çıkmaması ve Demiryolları ile
kendi arasında birtakım polemikle işi tamamen kapatma noktasına getirmeye
çalıştığını görüyoruz. 
Diğer taraftan,
yine, Türkiye’nin her tarafında yaşanan, Sakarya’da elektrik kesintileri
problemi çok ciddi boyutlardadır. Daha önce de söylemiştim; yağmur yağınca, kar
yağınca, rüzgâr esince elektrikler kesilmekte ve doğal gazla ısınan şehirde
ısınma işi aksadığı için hastalık sayıları artmaktadır. Ancak, vatandaş bu
sıkıntı çok sık yaşandığı için devamlı oradaki elektrik dağıtım şirketinin
kapısına dayanmakta, AKP’nin kapısına dayanması için gelişmeleri de yerel
yöneticiler engellemektedir. Ama vatandaş bilmektedir ki elektrik dağıtım
şirketleri elektrik yatırımlarını yapamadıkları için, iktidarla aralarındaki
ilişkiden dolayı kontrole tabi tutulmamakta ve bu aksaklıkların önüne
geçilmemektedir. 
Bu örnekler çok
daha artırılabilecek sayıdadır ve dile getirmeye vaktimiz yetmediği için
Türkiye sathında yaşananlara örnek teşkil etsin diye bütün illerimizi şamil
olanlardan örnek vermeye çalıştım.
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ederim.
Gündem dışı
ikinci söz, Türkiye’de grev hakkının kullanılmasıyla ilgili söz isteyen İzmir Milletvekili
Sayın Musa Çam’a aittir.
Buyurunuz Sayın
Çam. (CHP sıralarından alkışlar)
Siz, hoca
değilsiniz, değil mi?
MUSA ÇAM (İzmir)
– Ben, efendim, marabayım. 

2.- İzmir Milletvekili Musa Çam’ın, Türkiye’de grev
hakkının kullanılmasına ilişkin gündem dışı konuşması
MUSA ÇAM (İzmir)
– Sayın Başkan, Türkiye Büyük Millet Meclisinin saygıdeğer üyeleri; hepinizi
sevgi ve saygıyla selamlıyorum. Grev hakkıyla ilgili söz almış bulunuyorum. 
Anayasa’mızın
54’üncü maddesi “Toplu iş sözleşmesinin yapılması sırasında, uyuşmazlık çıkması
hâlinde işçiler grev hakkına sahiptirler.” diyor ve devam ediyor fakat son,
AKP’nin on üç yıllık iktidarı döneminde grev hakkının ne yazık ki
kullanılmadığını açık ve net bir şekilde görüyoruz. AKP’nin on üç yıllık
iktidarı döneminde yaklaşık olarak 9 kez madenlerde, metalde, lastikte ve cam
iş kollarında grevler ertelenmiştir. 
Şimdi, 1
Ağustosta Türkiye’de metal iş kolunda çalışan yaklaşık 80-90 bin işçiyi
kapsayan bir toplu sözleşme görüşmeleri başladı. Burada TÜRK-İŞ’e bağlı TÜRK
METAL, HAK-İŞ’e bağlı ÖZ ÇELİK-İŞ ve DİSK’e bağlı BİRLEŞİK METAL-İŞ Sendikasını
kapsayan, yaklaşık olarak 89 bin işçiyle bir toplu sözleşme süreci yaşandı.
MESS’le, METAL İŞVERENLERİ Sendikasıyla görüşmeler yapıldı. Yapılan görüşmeler
ve müzakereler sonucunda, TÜRK-İŞ’e bağlı TÜRK METAL SENDİKASI ve HAK-İŞ’e
bağlı ÖZ ÇELİK-İŞ Sendikası toplu sözleşmeyi imzaladı. DİSK’e bağlı BİRLEŞİK
METAL-İŞ Sendikası yapılan bu görüşmeler sonucunda, işçilerin söz ve karar
ilkesi çerçevesinde, toplu sözleşmenin iki yıldan üç yıla çıkartılması, en
düşük ücret olan 1.200 liranın insanca yaşayabilecekleri bir ücrete
çıkartılması ve Türkiye’deki enflasyon, hayat pahalılığı, ekonomik ve sosyal
hakların toplu sözleşmeye giydirilmesi konusundaki tutum ve davranışları,
talepleri sonucunda MESS’le anlaşamadılar ve prosedür grev aşamasına kadar
geldi. 29 Ocak son tarih ve 29 Ocakta da BİRLEŞİK METAL-İŞ Sendikası yaklaşık
41 iş yerinde, 15 bin işçiyi kapsayan greve çıktı arkadaşlar. Bu anayasal bir
haktır çünkü eğer greve çıkmamış olsalardı toplu sözleşme yapma yetkisini
kaybedeceklerdi. Grevin ikinci günü, ayın 30’unda Bakanlar Kurulu Resmî
Gazete’nin mükerrer sayısında bir kanun yayınlandı, diyor ki, 29 Ocakta
Bakanlar Kurulu toplandı ve metal iş kolunda çalışan 15 bin işçiyi kapsayan bu
grevin millî güvenliği bozucu nitelikte olduğu gerekçesiyle grevi altmış gün
süreyle erteledi. 
Şimdi, burada
iki temel nokta var: 
Bir; millî
güvenliği gerçekten etkiliyor mudur metal iş kolunda, otomobil sektöründe,
buzdolabında, çamaşır makinasında, mikrodalgada, demir-çelikte millî güvenliği
engelleyen ne var ki Bakanlar Kurulu toplanıp bunu millî güvenlik gerekçesi
yaparak grevi erteliyor?
İkincisi;
gerçekten 29’unda Bakanlar Kurulu toplanmış mıdır, toplanmamış mıdır? 
Şimdi, burada
çok değerli iki bakanımız var; Sayın Veysel Eroğlu ve Sayın Millî Eğitim
Bakanımız burada. Kendilerine sormak istiyorum: 29 Ocakta Bakanlar Kurulu
toplanıp böyle bir karar aldı mı, almadı mı arkadaşlar? Ama bizdeki verilere
göre 29’unda Bakanlar Kurulunun toplanmadığı açık ve net. 29’unda Sayın
Başbakanın programı: 
Saat 11.00’de
törende Sayın Başbakan. 
Sayın Grup
Başkanvekili,13.00’te Cumhurbaşkanıyla görüşme yapıyor.
15.30’da
Genelkurmay Başkanıyla görüşme yapıyor.
16.30’da MİT
Müsteşarıyla görüşme yapıyor. Büyük bir ihtimal MİT Müsteşarıyla görüşme
yaparken adaylığı da mutlaka konuşmuşlardır.
17.00’de de
çözüm süreciyle ilgili bir toplantıya katılıyor. 
Şimdi, Sayın
Bakanlar, siz 29’unda katılmadığınız Bakanlar Kurulunda elden imzayla millî
güvenliği zedeleyici noktada BİRLEŞİK METAL-İŞ Sendikamızın grevini
erteliyorsunuz.
Şimdi,
arkadaşlar, millî güvenliği ilgilendiren bir konuda mutlaka Bakanlar Kurulunun
toplanıp karar alması gerekiyor. Millî güvenliği etkileyen nedir? Ülkede savaş
mı var; Türkiye Rusya’yla, İran’la, Irak’la, Suriye’yle, Yunanistan’la savaş mı
yapıyor, kendi içimizde mi bir savaş var, nedir? Ama bunları gerekçe göstererek
grevi erteliyorlar arkadaşlar. Bu antidemokratiktir, bu hukuk dışıdır, bu yasa
dışıdır. Bunu bir kez daha burada söylemek istiyorum ve AKP on üç yıllık
iktidarı döneminde 13 kez grevi ertelemiştir. Buradan protesto ediyorum.
Nazım Hikmet
diyor ki: “Onlar ümidin düşmanıdır, sevgilim/ Akarsuyun, meyve çağında ağacın,
serpilip gelişen hayatın düşmanı/ Çünkü ölüm vurdu damgasını alınlarına:
Çürüyen diş, dökülen et/ Bir daha geri dönmemek üzere yıkılıp gidecektir/ Ve
elbette ki, sevgilim, elbet/ Dolaşacaktır elini kolunu sallaya sallaya/
Dolaşacaktır en şanlı elbisesiyle: İşçi tulumuyla bu güzelim memlekette.” 
Hepinizi
saygıyla selamlıyorum. (Alkışlar)
BAŞKAN
– Teşekkür ederim.
Bu
arada “Marabayım.” dediniz ama ceket hiç öyle demiyor. (Gülüşmeler)
MUSA
ÇAM (İzmir) – Teşekkür ederim.
BAŞKAN
– Gündem dışı üçüncü söz, Hükûmetin Şanlıurfa’da yaptığı yatırımlar hakkında
söz isteyen Şanlıurfa Milletvekili Sayın Abdulkerim Gök’e aittir.
Buyurunuz
Sayın Gök. 

3.- Şanlıurfa Milletvekili Abdulkerim Gök’ün, Hükûmetin
Şanlıurfa ilinde yaptığı yatırımlara ilişkin gündem dışı konuşması
ABDULKERİM
GÖK (Şanlıurfa) – Teşekkür ediyorum Sayın Başkan.
Değerli
milletvekilleri, Şanlıurfa’da hükûmetlerimiz döneminde yapılmış olan
yatırımlara ilişkin şahsım adına gündem dışı söz almış bulunuyorum. Bu
vesileyle hepinizi saygıyla selamlıyorum.
Değerli
milletvekilleri, AK PARTİ iktidarları döneminde Şanlıurfa’ya -rakam yalan
söylemez- bütçemizden tam 18 milyar TL yatırım ve destek sağlanmıştır. Birileri
bugünlerde Şanlıurfa’ya uğrar durumunda oldular. Onlar bilsinler ki, seçim
yaklaştı mı Urfa’ya gidebilirsiniz, Urfalı misafirperverdir, sizi kucaklar ve
Urfalı müziğiyle, folkloruyla, kültürüyle sizlere o güzel bir geceyi yaşatır
ama Urfalı biliyor, her hafta sonu biz Urfa’dayız. Şanlıurfa milletvekili
arkadaşlarımla beraber, AK PARTİ Grubuyla beraber biz Urfa’dayız.
Bu 18 milyar TL nereye gitti? Eğitime
gitti, sağlığa gitti, aynı zamanda dünyanın sayılı projelerinden olan Suruç
Sulama Tüneli’ne gitti. Bakınız, önümüzdeki günlerde açılışını
gerçekleştireceğimiz sağlık alanında 800 yataklı Eyyübiye Devlet Hastanemizi
ağustos ayı itibarıyla hizmete koyacağız. Bundan önce ne yapmıştık? 500 yataklı
devlet hastanesini devreye koymuştuk. Milletvekilleri olarak, 2011 yılında dört
yılda 400 projeyi gerçekleştirmek doğrultusunda bir kitapçık hazırlamıştık.
İşte, şu anda, tam 500’e doğru giden bu projeleri, hamdolsun, gerçekleştirdik.
Yetti mi? Hayır, yetmedi. Tam yüz yıl devam eden Ceylanpınar’da tapu sorununu
çözdük. Yetti mi? O da yetmedi; yüz yıllık bir sorunu daha beraber çözdük. Bu
Meclisteki bütün arkadaşlarımla beraber geçirdik, göçerler sorununu çözdük. 
Öte taraftan, bütün
ilçelerimizde 1 tane yüzme havuzu, 1 spor kompleksi, 1 kapalı spor salonu, 1
sentetik çim saha, devlet hastaneleri… Tüm alanlarda yatırımlarımız
Şanlıurfa’da tüm hızıyla devam ediyor. 
Değerli
milletvekilleri, bakınız, 600 yataklı Harran Üniversitesi -devlet hastanesinin
dışında- Araştırma ve Uygulama Hastanesini ağustosta devreye koyuyoruz. 1.700
yataklı şehir hastanesinin, inşallah, mart ayında -sizleri buradan davet
ediyorum- beraber temelini atacağız ama bilinsin ki gerek Şanlıurfa merkezde ve
gerekse ilçelerde son derece önemli gelişmeler kaydediliyor. 
Biraz da eğitim
konusuna değineyim. 2013 ve 2014 yılları arasında tam 300 okulun temelini
attık, eğitim öğretime açılışlarını gerçekleştirdik. 60 tane okulun şu anda
temeli atılmak üzere çalışmalar yapılıyor. Nereden geldi? Şanlıurfa merkezde
derslik başına 65 olan öğrenci sayısını 40’lara, Şanlıurfa’da ilçelerde derslik
başına 65 olan öğrenci sayısını 30’lara çektik. Hamdolsun. 
Bunu neyle
yaptık? Bunu, AK PARTİ’nin ak kadrolarının o sevdasıyla Şanlıurfa’ya, doğu ve
güneydoğuya vermiş olduğu önemin, sevdanın bir gereği olarak gerçekleştirdik
ama biz bunları burada ifade ederken “Mutlaka olumsuz bir şey bulmak istiyor
musunuz, mutlaka bir kara yakalamak istiyor musunuz?” anlayışıyla hareket ederseniz
o ayrı bir husus ama bilinsin ki bizim daha çok yapacaklarımız var. 
Biz,
Şanlıurfa’da ve Türkiye'nin birçok ilinde iddialı bir şekilde siyasetimizi
gerçekleştiriyoruz. Siyasetimizin adı, hizmet üretme siyasetidir. Siyasetimizin
adı, millete tepeden bakma, milleti hor görme siyaseti değildir, “Milletle
beraber, halkla beraber, halk için.” anlayışından hareket ettiğimiz için Rabbim
bizlere mahcubiyet vermesin diyorum. 
Değerli
milletvekilleri, elbette ki, dört dörtlük müyüz, her şeyi bitirdik mi? Hayır,
böyle bir iddiada olmadığımızın mutlaka ama mutlaka bilinmesini istiyorum. Yani
her şey dört dörtlükmüş gibi bir tablonun içerisinde olmadığımı ifade etmek
isterim. Zaten “Her şey bitti.” derseniz orada o zaman hayat bitmiştir, sizin
siyaset yapma gereğiniz ortadan kalkmıştır. Biz de diyoruz ki, Türkiye'ye ve
ülkemize, Türkiye'nin doğu ve güneydoğusuna ve özellikle de ilim olan
Şanlıurfa’ya âdeta yirmi yılda yapılacakları özellikle son dört yılda
gerçekleştirdiğimizi ifade etmek isterim. Bu manada emeği geçen siz değerli
milletvekili arkadaşlarıma, Parlamentoya, Hükûmetimize, Sayın Bakanımıza,
bakanlarımıza -elbette ki, büyük sevdası olan Şanlıurfa’ya- o dönem
Başbakanımız olan Sayın Cumhurbaşkanımıza, Sayın Başbakanımıza ilim adına
yürekten teşekkür ediyorum.
Bu vesileyle
hepinizi saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Gök.
60’ıncı maddeye
göre söz veriyorum 10 arkadaşıma.
Sayın
Bayraktutan, buyurunuz.

IV.- AÇIKLAMALAR
1.- Artvin Milletvekili Uğur Bayraktutan’ın, Birleşik
Haziran Hareketi tarafından “Laik ve Bilimsel Eğitim İçin Boykottayız”
eylemiyle ilgili Artvin’de stant açan öğretmen ve öğrencilerin gözaltına
alınmalarına ilişkin açıklaması
UĞUR BAYRAKTUTAN
(Artvin) – Teşekkür ediyorum Değerli Başkanım.
Değerli
milletvekilleri, Birleşik Haziran Hareketi tarafından 13 Şubatta gerçekleşmesi
öngörülen “Laik ve Bilimsel Eğitim İçin Boykottayız” eylemine ilişkin olarak
bugün Artvin’de buna ilişkin stant açan öğretmen ve öğrencilerin bulunduğu
stant ne yazık ki güvenlik görevlileri tarafından zor kullanılarak dağıtıldı. 9
Şubatta da aynı şekilde bir olay olmuştu, 9 Şubatta cumhuriyet savcısının
vermiş olduğu talimat üzerine bu genç çocuklar ve öğretmenler tekrar gözaltına
alınmıştı. 
Önümüzdeki hafta
güvenlik paketi Türkiye Büyük Millet Meclisine gelecek, güvenlik paketi
gelmeden faşizm ülkeye geldi Değerli Başkanım. Ben buradan Artvin’deki zor
kullanmaya ilişkin talimat veren güvenlik görevlilerine sesleniyorum:
Cumhuriyet Halk Partisi iktidarında bunun hesabını ve bedelini ödeyeceksiniz,
öncelikle bunu ifade etmek istiyorum. O genç çocuklara acımadan gözaltına alan
güvenlik görevlilerine de seslenmek istiyorum: Bir gün bu siyasal rüzgâr
değişebilir, herkes ayağını ona göre denk alsın. O gençlerin yanında…
(Mikrofon
otomatik cihaz tarafından kapatıldı)
BAŞKAN – Sayın
Yeniçeri…

2.- Ankara Milletvekili Özcan Yeniçeri’nin, olağanüstü
yetkiler içeren iç güvenlik yasasının çıkarılmasının bazı görevlilerin aşırı
güç kullanması, görevini abartması gibi durumları artıracağına ilişkin
açıklaması
ÖZCAN YENİÇERİ
(Adana) – Teşekkür ederim Sayın Başkan.
Yılmaz Koçyılmaz adlı vatandaşımız
Ankara’ya aracıyla gelirken trafik polisi tarafından kontrol amacıyla
durduruluyor. Aracında kış lastiği ve zincir olmasına rağmen vatandaşın
yolculuğuna izin verilmiyor. Bu yüzden çıkan tartışma sonucu şahıs yere
yatırılıyor, adam “Yapmayın, ben tansiyon hastasıyım, kelepçelemeyin.” demesine
rağmen de kelepçeleniyor. O sırada yaşanan arbede sonucunda vatandaşımız kalp
krizi geçiriyor ve ölüyor. Ayrıntılar günlük gazetelerde var. 
Son zamanlarda
görevini abartmak, aşırı güç kullanmak, durumdan vazife çıkarmak bazı
görevlilerin davranışı hâline gelmiştir. AKP’nin yeniden yürürlüğe koyduğu
“makul şüphe” kavramı bu tür olayları artırmıştır. Makul şüphenin üstüne bir de
olağanüstü yetkiler içeren iç güvenlik yasasının çıkarılması, durumu daha da
vahim bir konuma getirecektir. AKP’ye ikazen ve ilanen duyurulur. 
BAŞKAN – Sayın
Kaplan…

3.- Kocaeli Milletvekili Mehmet Hilal Kaplan’ın, millî
eğitim politikasının, öğrencileri aşarak velilerin de denetimi noktasına
geldiğine ilişkin açıklaması
MEHMET HİLAL
KAPLAN (Kocaeli) – Teşekkür ediyorum Sayın Başkan.
Sayın Millî
Eğitim Bakanı buradayken bir konuyu kendisiyle paylaşmak istiyorum.
Osmaniye’nin Cansan İlköğretim Okulunda, on beş tatile gitmeden önce bir din
dersi öğretmeninin verdiği ödevi, size, kameralar yaklaştırırsa göstermek
istiyorum. 
Sayın Bakan, din
dersi öğretmeni, bu ekte gösterdiğim yazıda görüldüğü gibi, öğrencinin adı
soyadının altına diyor ki: “Ailenizde bu on beş tatil süresi içerisinde kaç cüz
okundu, salavat çekildi, kaç kez Yasin okundu, kaç İhlas, kaç Fatiha okundu?”
Bununla ilgili bir görev veriyor ve bu görevin sonrasında, on beş gün sonra,
öğrenciye din dersinden ev ödevi notu veriyor. 
Sayın Bakan,
dikkatinizi çekmek istediğim nokta şu: Millî eğitimde getirmiş olduğunuz eğitim
politikası, artık öğrencileri aşarak, öğrencilerin velilerinin de denetim
noktasına getirmeye çalıştığınız bir noktadadır. 
(Mikrofon
otomatik cihaz tarafından kapatıldı) 
BAŞKAN – Sayın
Yılmaz…

4.- Uşak Milletvekili Dilek Akagün Yılmaz’ın,
görüşmeleri yarım kalan Ceza İnfaz Kurumları Güvenlik Hizmetleri Kanunu
Tasarısı’nın çıkarılması ve KPSS mağdurlarının taleplerine cevap verilmesi
gerektiğine ilişkin açıklaması
DİLEK AKAGÜN
YILMAZ (Uşak) – Teşekkür ederim Sayın Başkan.
Öncelikle, ben
burada hükûmet yetkililerine ve buradaki gündemi belirleyen bütün yetkililere
şunu belirtmek istiyorum: Cezaevlerinin dış güvenliğiyle ilgili tasarının
görüşülmesi yarıda kaldı ve infaz koruma memurlarının, cezaevi çalışanlarının
fiilî hizmet zammı, yani erken emekliliği ve aynı zamanda da özlük haklarıyla
ilgili talepleri yarıda kaldı. Önce bu insanlar umutlandırıldılar, daha sonra
da bu, Maliye Bakanlığı ile Adalet Bakanlığı anlaşamıyor diye yarıda bırakıldı.
İnfaz koruma memurları, elbette bütün iktidar mensuplarını aradığı gibi bizleri
de arıyorlar ve bir an önce bunun görüşülmesini istiyorlar. 
Bunun yanında
KPSS mağdurlarının çok ciddi bir talepleri var. Haziranda mezun olacaklarını
düşünerek taleplerini gerçekleştirmişler, çok da yüksek puan almışlar. Ancak,
ne yazık ki atamaların nisana alınması nedeniyle haziran mezunları bundan
yararlanamayacak. 2 Sayın Bakana ben buradan çok özel rica ediyorum, çocukların
da, gençlerin de burada çok özel…
(Mikrofon
otomatik cihaz tarafından kapatıldı)
BAŞKAN – Sayın
Doğru…

5.- Tokat Milletvekili Reşat Doğru’nun, Tokat’ta
yaşayan emeklilerin sorunlarına ilişkin açıklaması
REŞAT DOĞRU
(Tokat) – Teşekkür ederim Sayın Başkanım.
Ülkemizin en
önemli sorunlarının başında fakirlik ve yoksulluk gelmektedir. Bu konuda da
emekliler başta geliyor. Tokat ilinden emekli Mustafa Bilir ve arkadaşları ve
birçoğu bizleri telefonla arayarak konuyu Meclis gündemine getirmemizi
istiyorlar. AKP iktidarının kendilerine takdir edilen yüzde 2,32’lik zammı
kabul etmediklerinin bilinmesi isteniyor. 4 kişilik ailenin açlık sınırı 1.257,
yoksulluk sınırı 4.094 liradır. Bu durumda kaç tane memur, SSK ve BAĞ-KUR
emeklisi bu kadar maaş alıyor? Yok diyorsak, birçok emeklimiz açlık ve
yoksulluk sınırının altında yaşıyor demektir. Ülkemizde sayıları yüzleri bulan
dolaylı ve dolaysız vergiler var. Vergi adaletsizliğinden ve enflasyondan
yürekler parçalanıyor. Emekli insanların ve diğer sosyal katmaların sesini
herkesin duyması gerekiyor. 
Ses duyulmaz ise
7 Haziran seçimlerinde onlar seslerini duyuracaklardır diyor, yüce Meclisi
saygıyla selamlıyorum.
BAŞKAN – Sayın
Demiröz…

6.- Bursa Milletvekili İlhan Demiröz’ün, Bursa’nın
Değirmenkaya ve Kireçtepe mevkisinde bulunan taş ocağındaki patlamaların
Derbent köyünde yapılmakta olan sulama amaçlı göleti tehdit ettiğine ilişkin
açıklaması
İLHAN DEMİRÖZ
(Bursa) – Teşekkür ediyorum Sayın Başkanım.
Bursa Yenişehir
ve İznik ilçeleri sınırlarında Değirmenkaya ve Kireçtepe olarak adlandırılan
mevkide kalker ocağı ve kırma eleme tesisi kurulmuştur. Ruhsat verilen kalker
ocağı ve kırma eleme tesisinin su havzası üstünde olduğu, civar köylerin içme
ve sulama ihtiyaçlarının bu kaynaktan sağlandığı belirtiliyor. Taş ocağı
ruhsatı verilen bu bölgede gerçekleştirilecek patlamalar, aynı bölgede yer alan
Derbent köyü sınırlarında yapılmakta olan sulama amaçlı göleti de tehdit
ediyor. Firmaya verilen işletme ruhsatıyla ilgili hukuki süreç devam ederken,
Bakanlık olarak bir inceleme, değerlendirme yapmayı ve tekraren bir tasarrufta
bulunmayı düşünür müsünüz? 
Teşekkür ederim.
BAŞKAN – Sayın
Moroğlu…
7.- İzmir Milletvekili Mustafa Moroğlu’nun, hak arama
eylemlerine yasak koyan valilerle ilgili soruşturma açılması gerektiğine
ilişkin açıklaması

MUSTAFA MOROĞLU
(İzmir) – Sayın Başkan, öğretmenler ve öğrencilerini her gün okula nasıl
gönderdikleri konusunda endişe içinde olan veliler, 13 Şubattan itibaren
çağdaş, laik bir eğitim için anayasal güvence altında olan hak arama
eylemlerine başlıyorlar. Düşünce ve ifade özgürlüğünün anayasal güvence altına
alındığını düşündüğümüz Türkiye’de, maalesef İzmir Valisi bu hak arayışlarını
AK PARTİ karşıtı eylemler olduğu gerekçesiyle yasaklama yolunda çabalar ve
düşünceler ifade etmektedir. Bulundukları makamın ve yaptıkları görevin
bilincinde olmayan ve bütün görevlilerini sanki AK PARTİ Hükûmetine ve AK
PARTİ’ye karşı yapılan eylemlere karşı durmak gibi algılayan bu valilere karşı
bir şey yapmayı düşünüyor musunuz? Onların görevlerini kötüye kullandıkları
konusunda bir soruşturma yapılması için İçişleri Bakanlığını ve gerekli
makamları görev…
BAŞKAN – Sayın
Havutça…

8.- Balıkesir Milletvekili Namık Havutça’nın,
Balıkesir’in bazı ilçe ve köylerinde yağış nedeniyle elektriklerin kesilmesine
ilişkin açıklaması
NAMIK HAVUTÇA
(Balıkesir) – Sayın Başkan, Sayın Bakan; Balıkesir bu kış ikinci kez kara
teslim oldu. Bakın, Balıkesir’e iki damla yağış düşüyor, köylerin elektrikleri
kesiliyor ve günlerce sürüyor bu. Şimdi, Sayın Bakan, bakın, bir önceki kar
yağışında 300’ün üzerinde köy yolu kapanmıştı. Şu anda da Balıkesir’de salı
sabahında başlayan kar yağışıyla ilgili Savaştepe’de 39, Balya’da 6, Gönen’de
5, Sındırgı’da 10, Karesi’de 41, Susurluk’ta 20, İvrindi’de 47, Manyas’ta 7,
Havran’da 3, Balya’da 5, Altıeylül’de 29 ve Kepsut’ta 6 olmak üzere toplam 218
kırsal mahallenin yani köyün yolları ulaşıma kapandı. Aynı şekilde, İvrindi’de
16, Savaştepe’de 8, Susurluk’ta 26, Kepsut’ta 8, Karesi’de 13 olmak üzere
toplam 71 köyde de elektrik yok. Yani, şimdi, burada, Enerji Bakanlığı… Ki
bizim bölgede beyaz et sektörüyle ilgili burada çok ciddi…
BAŞKAN – Sayın
Korkmaz…

9.- Isparta Milletvekili S. Nevzat Korkmaz’ın,
üniversiteye kayıt için istenen sağlık kurulu raporlarından ücret alınmaması
gerektiğine ilişkin açıklaması
S. NEVZAT KORKMAZ
(Isparta) – Sayın Başkanım, bir öğrenci arkadaşımız bir mektup gönderdi bana,
kendisi Süleyman Demirel Üniversitesinden: “Üniversiteye kayıt için bazı
fakültelerin isteyip bazı fakültelerin istemediği sağlık kurulu raporu için
benden 200 lira para istediler ve ben de bu 200 lirayı yatırdım. Fakat benden
sonra sağlık raporu almak isteyen öğrencilerden bu para alınmadı. Demek ki aynı
durumda olan yüzlerce, binlerce öğrenci var.” Kendisi Kamu Hastaneleri Birliği
Genel Sekreterliğine başvurduğunda da Türkiye’de uygulamaların farklı olduğunu,
Isparta Kamu Hastaneleri Birliği de bu parayı iade etmeyeceğini ifade etmiş.
Takdir edersiniz ki bir öğrenci için 200 lira önemli bir para. Bunun özellikle
Millî Eğitim Bakanımıza duyurulmasını istiyor öğrenci menfaatlerini koruması
açısından. Lütfen, Sağlık Bakanıyla irtibata geçerek binlerce öğrencimizin bu
menfaatinin korunması yönünde harekete geçmesini istiyoruz. 
Teşekkür
ediyorum.
BAŞKAN – Sayın
Öz…

10.- Malatya Milletvekili Ömer Faruk Öz’ün, Kıbrıs Türk
Federe Devleti’nin 40’ıncı kuruluş yıl dönümününe ilişkin açıklaması
ÖMER FARUK ÖZ
(Malatya) – Sayın Başkanım, teşekkür ediyorum.
Kuzey Kıbrıs
Türk Cumhuriyeti’ne giden yolda önemli bir dönüm noktası olan Kıbrıs Türk
Federe Devleti’nin kuruluşunun 40’ıncı kuruluş yıl dönümünü tebrik ediyorum. Bu
devlete giderken Kıbrıs Türk halkının onurlu mücadelesi uğruna şehit olan başta
Mehmetçiklerimizi, Kıbrıslı mücahitlerimizi ve Kıbrıslı Türk vatandaşlarımızı
rahmetle anarken, yine, burada öncülük yapan rahmetli Fazıl Küçük’ü, Rauf
Denktaş’ı, dönemin Başbakanı Bülent Ecevit ve Başbakan Yardımcısı Necmettin
Erbakan Hoca’mızı da tekrar rahmetle ve şükranla anıyorum. 
Kıbrıs Türk
halkının uluslararası arenada kazanımlarının artırılması noktasında özellikle
hükûmetlerimiz döneminde gayretlerimiz aynen devam etmekte. Kıbrıs Türk
halkının yaşam kalitesinin artırılması noktasında da, inanıyorum ki, önümüzdeki
günlerde daha güzel şeyler olacaktır.
Teşekkür
ediyorum.
BAŞKAN – Sayın
Vural…

11.- İzmir Milletvekili Oktay Vural’ın, okul aile
birliklerinde çalışanlardan geriye dönük SGK primi istenmesi konusunda
düzenleme yapılması gerektiğine ve Kahramanmaraş’ın kurtuluşunun 95’inci yıl
dönümüne ilişkin açıklaması
OKTAY VURAL
(İzmir) – Teşekkür ederim Sayın Başkan.
Sayın Millî
Eğitim Bakanıyla ilgili verdiğimiz gensoru önergesi görüşülecek olmakla
birlikte bir konuyu bilgilerine arz etmek istiyorum: Bu okul aile birlikleri.
Okul aile birliklerinde çalışanlar, özellikle okullara hizmet amacıyla
çalışanlar var; bunlar “özel işletme” kapsamında belli bir teşvikten
faydalanıyordu ama SGK, bunları “kamu iş yeri” olarak belirledi ve geriye dönük
olarak bunlardan prim tahsil edilmesi için borç çıkartmış, 8-10 milyar. Tabii,
8-10 milyar lira para aynı zamanda öğrenci velilerine yüklenecek. Bu konuda bir
kanuni düzenleme yapılması gerekiyor.
Ayrıca, bir de,
Kayseri Pınarbaşı Ahmetbeyli İlköğretim Okulu’nun öğretmenle ilgili sıkıntıları
olduğunu ifade etti vatandaşlarımız. Bu konuyu da bilgilerinize arz etmek
istiyorum. 
Bugün 12 Şubat,
Kahramanmaraş’ın zafer günü. Bize bu zaferi yaşatanlara, Hakk’ın rahmetine
kavuşanlara Allah’tan rahmet, gazilerimize minnet duygularımızı ifade etmek
istiyorum.
Teşekkür ederim.
BAŞKAN –
Teşekkür ederim.
Gündeme
geçiyoruz.
Başkanlığın
Genel Kurula sunuşları vardır.
Türkiye Büyük
Millet Meclisi Başkanlığının bir tezkeresi vardır. Okutup bilgilerinize
sunacağım. 

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Kanada
Avam Kamarası Başkanı Andrew Scheer'in vaki davetine icabet etmek üzere 22-26
Şubat 2015 tarihleri arasında Kanada’ya resmî bir ziyarette bulunması Türkiye
Büyük Millet Meclisi Genel Kurulunun 3/2/2015 tarihli 50’nci Birleşiminde kabul
edilen Türkiye Büyük Millet Meclisi Başkanı Cemil Çiçek başkanlığındaki heyeti
oluşturmak üzere siyasi parti gruplarınca bildirilen isimlere ilişkin tezkeresi
(3/1697)
9/2/2015
Türkiye Büyük Millet Meclisi Genel Kuruluna
Türkiye Büyük
Millet Meclisi Başkanı Cemil Çiçek başkanlığındaki heyetin, Kanada Avam
Kamarası Başkanı Andrew Scheer'in vaki davetine icabet etmek üzere 22-26 Şubat
2015 tarihleri arasında Kanada’ya resmî ziyarette bulunması, TBMM Genel
Kurulunun 03/02/2015 tarih ve 50’nci Birleşiminde kabul edilmiştir.
Anılan kanunun
2’nci maddesi uyarınca, heyetimizi oluşturmak üzere siyasi parti gruplarınca
bildirilen isimler Genel Kurulun bilgisine sunulur.
 Cemil
Çiçek
Türkiye Büyük Millet Meclisi 
 Başkanı
1) Sadık Badak (Antalya)
2) Ahmet Kenan
Tanrıkulu (İzmir)
3) Ahmet Tevfik Uzun (Mersin)
4) Engin Özkoç (Sakarya)

BAŞKAN
– Bilgilerinize sunulmuştur. 
Meclis
araştırması açılmasına ilişkin üç önerge vardır, ayrı ayrı okutuyorum: 

B) Meclis Araştırması Önergeleri
1.- Bursa Milletvekili Kemal Ekinci ve 29
milletvekilinin, sanayi amaçlı kullanılmak üzere tarım dışı ilan edilen tarım
arazilerinin durumunun araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1203)
Türkiye Büyük Millet Meclisi Başkanlığına
Plansız
kentleşmeyle birlikte plansız sanayileşme de ülkemizin temel sorunları arasında
yer almaktadır. İzlenen sanayi politikası sebebiyle ülkemiz sanayi tesislerinin
Marmara Bölgesi’nde yoğunlaşması, çarpık kentleşmenin yanı sıra, verimli,
ekilebilir tarım alanlarını da âdeta yok etmiştir.
Özel sektörün
pazara ve ulaşım yollarına yakın alanları tercih etmesi anlaşılabilir bir
durumdur. Ancak, olur olmaz alanlarda kamu yararı gözetilmeksizin yasaları
âdeta arkadan dolanarak tarlaları arsaya çevirmek suretiyle sanayi
kuruluşlarına birinci sınıf tarım arazilerini tahsis etmek, kamu adına görev
yapan kurum ve kurulların görevleri olmamalıdır.
Sanayi
yatırımlarına arsa tahsis etmek, istihdamı teşvik etmek, ülke ekonomisine katkı
vermek, şüphesiz ki başta hükûmetler olmak üzere tüm kamu kurumlarının
görevleri arasındadır. 
Ancak bu
kurumların, ülke topraklarını korumak, tarımsal alanları geliştirmek gibi de
temel görevleri vardır.
Sakarya ili,
arazi yapısı itibarıyla tarıma elverişli bir ilimizdir. Mevcut arazinin yüzde
50’si tarım alanı, yüzde 42’si orman ve fundalık alanı yüzde 6’sı tarım dışı
alan, yüzde 2’si ise çayır ve meradan oluşmaktadır.
Erenler ilçesi
de bu ortalamaları yansıtmaktadır. İlçe, D-100 devlet yolu ve Anadolu
Otoyolu’na yakın mesafededir. Erenler ilçesi, esas itibarıyla 2008’de kurulmuş
bir ilçemizdir. 
2008 yılında
Erenler Belediyesine mahalle olarak bağlanan Bekirpaşa Belde Belediyesi, 2003
yılında yapmış olduğu mevzi imar planı çalışmaları doğrultusunda, Tarım ve
Köyişleri Bakanlığı Tarımsal Üretim Genel Müdürlüğünden, Kamışlı ve Reşitpaşa
köyleri tarım arazilerini de kapsayacak şekilde, söz konusu bölgenin sanayi
amaçlı ilave imar planı yapılmak üzere tarım dışı kullanılmasını talep etmiş ve
bu Bakanlıkça 17/12/2002 tarih ve TAD/250 11 11 12-2416-018777 sayılı yazı ile
uygun görülmüştür. 
İlgili belediye
05/02/2003 tarih ve 01 no.lu Belediye Meclisi Kararı ile mevzi imar planını
onaylamıştır. 
Plan
onaylanmasını müteakip bahse konu bölgede Türk-Hollanda şirketlerine ait ortak
traktör fabrikası kurulmak üzere arazi tahsisi yapılmıştır. 
Birinci sınıf
tarım arazisi olan bu bölge, hangi uzmanların oluşturduğu belli olmayan
kurullarca tarım arazisi dışına çıkarılmıştır? Açıklanmalıdır.
5403 sayılı
Toprak Koruma ve Arazi Kullanım Yasası’nın kabulünden önce belediyece mevzi
imar planı onaylandığından söz konusu arazi kapsam dışında tutulmuştur. Kamu
yararı gözetilmemiştir. Âdeta örtülü af niteliği taşımaktadır. İşlem denetimden
kaçırılmıştır. 
Bugün mahalleye
dönüşen belediyenin hangi gerekçelerle mevzi imar planı yaparak mücavir alanı
genişlettiği, sanayi arsaları üretmeye ihtiyaç duyduğu, bunu neden tarım
alanlarını yok ederek yaptığı açıklanmaya muhtaçtır. 
Sanayi arsası
üretilen bölgede taşınmazların kimlere ait olduğu, karar mercilerindeki kişi ya
da kişilerle yakınlıkları araştırılmalıdır. 
Bölgede oluşacak
sanayi tesislerinin tarımsal alanlara etkileri hususunda bilimsel veriler göz
önünde bulundurulmuş mudur? Bu hususta oluşan rapor, belge, bilgi ve dokümanlar
açıklanmalıdır.
Dışa
bağımlılığın her gün biraz daha artış gösterdiği tarımsal üretimde ülkemizin verimli
arazilerinin herhangi bir sebeple heba edilmesine kayıtsız kalmamız
düşünülemez. 
Bu sebeple
Sakarya ili Erenler ilçesi (eski Bekirpaşa Belediyesi) Kamışlı ve Reşitbey
köylerinin birinci sınıf tarım arazileri hangi gerekçe ile sanayi amaçlı
kullanılmak üzere tarım dışı alan olarak ilan edildi? Söz konusu alan özelinde,
ülkemizde yapılan benzer uygulamalara da örnek teşkil etmesi açısından
Anayasa’nın 98’inci, TBMM İçtüzüğü’nün 104 ve 105’inci maddesine göre Meclis
araştırması açılması konusunda gereğini arz ederim. 
1) Kemal Ekinci (Bursa)
2) Turhan Tayan (Bursa)
3) Mahmut Tanal (İstanbul)
4) Yıldıray
Sapan (Antalya)
5) Osman Kaptan (Antalya)
6) Ali Haydar
Öner (Isparta)
7) Arif Bulut (Antalya)
8) Mehmet Şeker (Gaziantep)
9) Ali Rıza
Öztürk (Mersin)
10) Recep Gürkan (Edirne)
11) Sakine Öz (Manisa)
12) Mustafa
Serdar Soydan (Çanakkale)
13) Sena Kaleli (Bursa)
14) Candan
Yüceer (Tekirdağ)
15) Mehmet Hilal
Kaplan (Kocaeli)
16) Haydar Akar (Kocaeli)
17) İdris Yıldız (Ordu)

18) Kazım Kurt (Eskişehir)
19) Osman Aydın (Aydın)
20) Mehmet Ali
Susam (İzmir)
21) Vahap Seçer (Mersin)

22) Turgut Dibek (Kırklareli)
23) Ümit Özgümüş (Adana)
24) Kamer Genç (Tunceli)
25) Celal Dinçer (İstanbul)
26) İlhan
Demiröz (Bursa)
27) Selahattin
Karaahmetoğlu (Giresun)
28) Gürkut Acar (Antalya)
29) Mehmet Siyam
Kesimoğlu (Kırklareli)
30) Namık
Havutça (Balıkesir)

2.- Erzincan Milletvekili Muharrem Işık ve 24
milletvekilinin, Erzincan’da özellikle 1992’den sonra yapılan binaların depreme
dayanıklı olup olmadıklarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1204)
Türkiye Büyük Millet Meclisi Başkanlığına
Erzincan'da yeni
yapılan, özellikle 1992'den sonra yapılan binaların sağlam olduğu düşünüldüğü
için dayanıklı olup olmadıkları incelenmemektedir. Biliyoruz ki depremlerde can
ve mal kaybı binaların sağlam olmaması nedeniyle yaşanmaktadır. “Deprem
öldürmez, binalar öldürür.” söylemi de çok doğru bir söylemdir.
Son yıllarda
Erzincan'da yapılan binaların çok sağlam olduğu yönündeki yaygın olan kanı,
geçtiğimiz günlerde yaşanan bazı olaylarla sarsılmıştır. Son yıllarda yapılan
binaların özellikle devlet eliyle ve bağımsız bir ekiple incelemeye alınması
gerekiyor. Şahıslara ve belediyelere bırakılması doğru ve güvenli sonuç
vermeyecektir. Bundan dolayı bir araştırma ekibinin kurulmasıyla olabilecek can
ve mal kayıpları önlenecektir. İleride olası bir depremde Erzincan'ımızın aynı
acıları tekrar yaşamaması için gerekli önlemlerin alması amacıyla Anayasa’nın
98'inci, TBMM İçtüzüğü’nün 104 ve 105'inci maddeleri gereğince Meclis
araştırması açılmasını arz ederiz.
1) Muharrem Işık (Erzincan)
2) Ali Demirçalı (Adana)
3) Mehmet Ali
Ediboğlu (Hatay)
4) Ali Serindağ (Gaziantep)
5) Mustafa
Serdar Soydan (Çanakkale)
6) Hurşit Güneş (Kocaeli)
7) Hülya Güven (İzmir)
8) Ahmet İhsan
Kalkavan (Samsun)
9) Mustafa
Sezgin Tanrıkulu (İstanbul)
10) Veli Ağbaba (Malatya)
11) Ali Rıza
Öztürk (Mersin)
12) Haluk
Eyidoğan (İstanbul)
13) Namık
Havutça (Balıkesir)
14) Osman Aydın (Aydın)
15) Hasan Ören (Manisa)
16) Selahattin
Karaahmetoğlu (Giresun)
17) Mahmut Tanal (İstanbul)
18) Ali Sarıbaş (Çanakkale)
19) Kamer Genç (Tunceli)
20) Gürkut Acar (Antalya)
21) Recep Gürkan (Edirne)
22) Kadir Gökmen
Öğüt (İstanbul)
23) Mehmet Şeker (Gaziantep)
24) Ahmet Toptaş (Afyonkarahisar)
25) Ramazan
Kerim Özkan (Burdur)
Gerekçe:
Erzincan,
birinci derecede deprem kuşağında olan bir ilimizdir. Hatta Türkiye'deki
depremlere bakıldığında en kötü sonuçlara sebep olan depremler Erzincan'da
olmaktadır. 1939 depreminde Erzincan yerle bir olduğu hâlde ders alınmamış ki
1992 depreminde de Erzincan bir kez daha yerle bir olmuş, can ve mal kaybı
yaşanmış ve binlerce insan Erzincan'ı terk etmiştir. Doğunun en güzel şehri
olan Erzincan'da ne yazık ki depremden dolayı istenen sosyal ve ekonomik
gelişmeler olmamıştır. Bunda gelen iktidarların yatırım yapmamalarının payı
kadar depremlerin de rolü büyüktür. 1992 depreminden sonra Erzincan'da yeni bir
yapılanmaya gidilmiş olup daha sağlam binalar yapılmaya çalışılmıştır.
Özellikle çok katlı bina yapımına izin verilmemiş ve depreme dayanıklı sağlam
binaların yapımına özen gösterilmiştir. Fakat son günlerde yaşanan olaylar
nedeniyle acaba bu konuda halk ve bizler kandırıldık mı diye düşünmeye
başladık.
Binalarda en
önemli sağlamlık göstergesi kullanılan demirin ve betonun kalitesidir. Son
günlerde Erzincan'da kullanılan betonların kalitesinin düşük olduğu yönünde
söylemler vardır. Bu konuyla ilgili olarak Rekabet Kurumunun 10/10/2012
tarihinde Erzincan ilinde faaliyet gösteren hazır beton üreticilerinin
aralarında anlaşmak suretiyle kurdukları ortak şirket vasıtasıyla satışlarını
gerçekleştirdikleri beton fiyatlarına maliyet artışlarıyla açıklanmayacak
oranda zam yaptıkları, fiyat artışlarına karşılık beton kalitesinde düşüş
yaşandığı iddialarını içeren şikâyet başvuruları üzerine başlatılan ön
araştırma Rekabet Kurulunca karara bağlanmıştır. 
Ön araştırmada
elde edilen bilgi, belge ve yapılan tespitleri 10/10/2012 tarihli toplantısında
müzakere eden Kurul, bulguları ciddi ve yeterli bularak 4054 sayılı Rekabetin
Korunması Hakkında Kanun'un 41’inci maddesi uyarınca,
Erzincan Teknik
Hazır beton İnş. Taah. Nakl. Mad. İth. İhr. San. ve Tic. Ltd. Şti.
Koru Gayrimenkul
Yatırım İnşaat AŞ.
Öz Çakıroğlu
İnşaat San. ve Tic. Ltd. Şti.
İşbirlik
Hafriyat İnş. Taah. Tic. ve San. Ltd. Şti.
Betaşcan inşaat
Mad. Petrol Oto ve Nak. San. Tic. Paz. Ltd. Şti.
İlkadım Beton
Maden Petrol ve Nak. San. Tic. Paz. Ltd. Şti.
Haklarında
soruşturma açılmasına karar vermiştir.
Bilindiği üzere,
4054 sayılı Kanun'un 4’üncü maddesi, teşebbüsler arasındaki rekabeti
sınırlayıcı anlaşmaları ve uyumlu eylemleri yasaklamaktadır. Rekabet Kurumu,
yukarıda adı geçen ve Erzincan il merkezinde hazır beton üretimi ve/veya
satışında faaliyet gösteren 6 teşebbüsün ortak satış bayileri oluşturmak,
fiyat, miktar, ödeme bilgileri vb. rekabete duyarlı bilgileri ve müşterileri
paylaşmak, sunulan betonun kalitesini düşürmek, fiyat ve ödeme koşullarını
birlikte belirlemek suretiyle “4054 sayılı Kanun'un 4’üncü maddesini ihlal edip
etmediklerinin tespiti amacıyla soruşturma başlatıldı.” şeklinde açıklama
yaparak soruşturma açılmasına karar vermiştir. Bu karara bakarak ve Erzincan
gerçekleri göz önüne alınarak şu ana kadar yapılan binaların depreme ne kadar
dayanıklı olduğu araştırılmalıdır. Araştırma yapılırken bu firmaların
sahiplerinin de kimler olduğu ve iktidar partisiyle aktif ya da pasif (direkt
ya da dolaylı ) bir ilişkisinin olup olmadığı da araştırılmalıdır. Araştırmanın
sağlıklı olabilmesi için Erzincan'ın deprem gerçeği göz önüne alınarak bağımsız
üniversitelerden deprem konusunda uzman kişilerin katılımı ile bir heyet
oluşturulması ve araştırmanın bu heyet tarafından yapılması gerekir.
Bu firmaların
ortak şirket kurarak beton fiyatlarında tekelleşmeye gitmeleriyle vatandaşlar
büyük zararlar görmüştür. Ayrıca, alınan betonlarda istenen kalitenin dışında
betonlar satılmış ise vatandaşlar bir de bu anlamda zarar görmüş olacaktır. 

3.- Malatya Milletvekili Veli Ağbaba ve 21
milletvekilinin, 8’inci Cumhurbaşkanı Turgut Özal’ın ölümüyle ilgili iddiaların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1205)
Türkiye Büyük
Millet Meclisi Başkanlığına
8’inci
Cumhurbaşkanı Turgut Özal, 1993 yılı Nisan ayında on iki günlük yurt dışı
gezisine çıkmış, gezinin ardından 17 Nisan 1993 tarihinde vefat etmiştir.
Turgut Özal'ın vefatı Türkiye'nin yakın tarihinde hâlâ aydınlatılmayı bekleyen
önemli olaylardan biridir. Vefatının üzerinden on dokuz yıl geçmesine rağmen,
değişik tarihlerde Özal’ın bir suikasta kurban gittiği, zehirlenerek
öldürüldüğü iddiaları kamuoyunda tartışılmış, hâlâ da tartışılmaktadır.
İddialar, Ankara
Cumhuriyet Başsavcılığı tarafından sürdürülen soruşturma ile yeni bir boyut
kazanmıştır. Ankara Cumhuriyet Başsavcılığının talimatıyla mezarından
çıkarılarak otopsi yapılan 8’inci Cumhurbaşkanı merhum Turgut Özal’ın ölümüyle
ilişkili adli süreçte önemli bulgulara ulaşıldığı belirtilmektedir. Basın yayın
kuruluşlarında Adli Tıp Kurumunun otopsi raporuna dayanılarak verilen
haberlerde Özal’dan alınan örnekler üzerindeki toksikolojik inceleme sırasında
fazla miktarda zehir bulgusunun tespit edildiği belirtilmektedir. Yapılan
incelemelerde zehrin mezar bölgesinden geçme ihtimalleri de incelenmiş, yapılan
toprak analizlerinde Özal'ın anıt mezardan alınan kabir toprağında herhangi bir
zehir bulgusuna rastlanmadığı belirtilmektedir. 
Adli Tıp Kurumu
tarafından yapılan incelemeler ve kamuoyuna aktarılan bilgiler ışığında 8’inci
Cumhurbaşkanı Turgut Özal’ın zehirlendiği iddiaları gerçeklik kazanmaktadır.
Özal’ın tarım ilaçları ve ağır metaller gibi vücuda dışarıdan verilen maddeler
nedeniyle zehirlenmiş olabileceği dillendirilmektedir.
Özal’ın ailesi, 1993 tarihinden bu yana
şüphelerini dile getiren çeşitli örnekler vererek Özal’ın öldürüldüğünü iddia
etmektedir ancak aradan on dokuz yıl geçtikten sonra zehirlenme iddiaları
dikkate alınarak Ankara Cumhuriyet Başsavcılığı tarafından incelenmiştir. On
dokuz yıllık süre içerisinde çeşitli kesimler tarafından ortaya konulan çok
ciddi iddiaların yeterince araştırılmaması, yetkililerin konunun üzerine
gitmemesi kamuoyu tarafından sürekli eleştirilmiştir.
8’inci
Cumhurbaşkanı Turgut Özal'ın hangi nedenlerle zehirlenmiş olabileceği hâlâ
bilinmemektedir. Özal ailesinin, Özal'ın 2000 yılında yakınlarına verilmek
üzere yazdığı beş mektubun beşinin birden kaybolması, 18 Haziran 1988 günü
Ankara Atatürk Kapalı Spor Salonu’nda yapılan ANAP kongresinde Özal’a
gerçekleştirilen suikastta Kartal Demirağ'ın salonda yalnız olmayıp ikinci bir kişinin
ona yardım ettiği ve Demirağ'ın arkasında gizli güçlerin olduğunu dile
getirmeleri, Özal’dan alınan kan örnekleri ve 8 sayfalık tahlil raporunun
kaybolduğu söylemleri zehirlenme ile ilgili ciddi şüpheleri beraberinde
getirmektedir.
8’inci
Cumhurbaşkanı Özal'ın vefatının ardından, bu kadar ciddi iddialar olmasına,
ailesi ve yakın çevresinin ölümü şüpheli bulduklarına dair söylemlerine rağmen,
on dokuz yıldır görevini yapmayan, Özal ailesinin iddialarını incelemeyen ve
ölüm olayının tam olarak aydınlatılmasını sağlamayan yetkililerin belirlenmesi
ve gerekli işlemlerin yapılması beklenmektedir.
Adli Tıp Kurumu
Turgut Özal'ın ölümünü aydınlatmak amacıyla otopsi raporunu bir an önce
kamuoyuna açıklamalı, zehirlenmenin en önemli bulgusu olan saç örnekleri incelenmeli,
Turgut Özal'a gerçekleştirilen suikastın dosyası da tekrar açılmalı, konu tüm
ayrıntıları ile ele alınıp ciddi bir sorgulama ile kamuoyuna açıklanmalıdır.
Yukarıda
açıklanan sebeplerle, Malatya'nın yetiştirdiği önemli siyaset adamlarından
8’inci Cumhurbaşkanı Turgut Özal'ın ölümüyle ilgili iddiaların tüm yönleri ile
değerlendirilmesi, ölümündeki ihmallerin ve sorumluların tespit edilmesi
amacıyla, Anayasa'nın 98'inci maddesi, İç Tüzük’ün 104’üncü ve 105'inci
maddeleri gereğince Meclis araştırması açılmasını arz ve teklif ederiz. 
1) Veli Ağbaba  (Malatya)
2) Ali Demirçalı
 (Adana) 
3) Mehmet Ali
Ediboğlu  (Hatay) 
4) Ali Serindağ  (Gaziantep)
5) Mustafa
Serdar Soydan  (Çanakkale)
6) Mustafa
Sezgin Tanrıkulu  (İstanbul)
7) Ahmet İhsan
Kalkavan  (Samsun)
8) Ali Rıza
Öztürk  (Mersin)
9) Hülya Güven  (İzmir)
10) Osman Aydın  (Aydın)
11) Hasan Ören (Manisa)
12) Ali Sarıbaş  (Çanakkale)
13) Haluk
Eyidoğan  (İstanbul)
14) Namık
Havutça  (Balıkesir)
15) Selahattin
Karaahmetoğlu  (Giresun)
16) Mahmut Tanal (İstanbul)
17) Gürkut Acar (Antalya)
18) Recep Gürkan (Edirne)
19) Kadir Gökmen
Öğüt (İstanbul)
20) Mehmet Şeker
 (Gaziantep)
21) Ahmet Toptaş (Afyonkarahisar)
22) Ramazan
Kerim Özkan  (Burdur)
BAŞKAN –
Bilgilerinize sunulmuştur.
Önergeler,
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
Gündemin “Özel
Gündemde Yer Alacak İşler” kısmına geçiyoruz.
Bu kısımda yer
alan Ankara Milletvekili Zühal Topcu ve 25 milletvekilinin; millî eğitimle
ilgili sorunlara çözüm bulamadığı ve sorunların daha kötüye gitmesine sebep
olduğu iddiasıyla Millî Eğitim Bakanı Nabi Avcı hakkında bir gensoru açılmasına
ilişkin (11/44) esas numaralı Gensoru Önergesi’nin gündeme alınıp alınmayacağı
hususundaki görüşmelere başlıyoruz.


VI.- GENSORU
A) Ön Görüşmeler
1.- Ankara Milletvekili Zühal Topcu ve 25
milletvekilinin; milli eğitimle ilgili sorunlara çözüm bulamadığı ve sorunların
daha kötüye gitmesine sebep olduğu iddiasıyla Millî Eğitim Bakanı Nabi Avcı
hakkında bir gensoru açılmasına ilişkin önergesi (11/44)
BAŞKAN –
Hükûmet? Yerinde.
Önerge
bastırılıp 7 Şubat 2015 tarihinde dağıtılmış ve Genel Kurulun 10 Şubat 2015
tarihli 53’üncü Birleşiminde okunarak bilgiye sunulmuştur.
Sayın
milletvekilleri, Anayasa’nın 99’uncu maddesine göre, bu görüşmede önerge
sahiplerinden bir üyeye, siyasi parti grupları adına birer milletvekiline ve
Bakanlar Kurulu adına Başbakan veya bir bakana söz verilecektir.
Konuşma
süreleri, önerge sahibi için on dakika, gruplar ve Hükûmet için yirmişer
dakikadır.
Şimdi, söz alan
sayın üyelerin tümünün ismini okuyorum: 
Önerge sahibi,
Balıkesir Milletvekili Sayın Ahmet Duran Bulut; Milliyetçi Hareket Partisi
Grubu adına Ankara Milletvekili Sayın Zühal Topcu; Halkların Demokratik Partisi
Grubu adına Ağrı Milletvekili Sayın Halil Aksoy; Cumhuriyet Halk Partisi Grubu
adına İstanbul Milletvekili Sayın Fatma Nur Serter; Adalet ve Kalkınma Partisi
Grubu adına Amasya Milletvekili Sayın Avni Erdemir; Hükûmet adına Millî Eğitim
Bakanı Sayın Nabi Avcı.
İlk söz, önerge
sahibi olarak Balıkesir Milletvekili Sayın Ahmet Duran Bulut’a aittir.
Buyurunuz. (MHP
sıralarından alkışlar)
AHMET DURAN
BULUT (Balıkesir) – Sayın Başkan, değerli milletvekilleri; yüce heyetinizi
saygıyla selamlıyorum.
Millî Eğitim
Bakanı Sayın Nabi Avcı hakkında vermiş olduğumuz gensoru üzerine Milliyetçi
Hareket Partisi Grubu adına söz almış bulunuyorum.
Değerli
milletvekilleri, devlet, Anayasa ve kanunlarla yönetilir. Devlette keyfîlik
olmaz, yapan, hem devlete hem millete hem de kendine zarar vermiş olur.
Görüşmekte olduğumuz Sayın Bakanın başında bulunduğu Bakanlık, Millî Eğitim
Bakanlığı, çok önemli görevleri bulunan, hataları asırlar sonra ortaya çıkan
bir Bakanlık, 1739 sayılı Kanun’la yönetilen bir Bakanlık. Türk millî
eğitiminin genel amaçları yani Türk milletinin bütün fertlerini Atatürk’ün
tarif ettiği milliyetçiliğe bağlı, Türk milletinin millî, ahlaki, insani,
manevi, kültürel değerlerini benimseyen, koruyan, geliştiren, ailesini,
vatanını, milletini seven ve daima yüceltmeye çalışan, insan haklarına ve
Anayasa’nın başlangıcındaki temel ilkelere dayanan, demokratik, laik ve sosyal
bir hukuk devleti olan Türkiye Cumhuriyeti’ne karşı görev ve sorumluluklarını
bilen ve bunları davranış hâline getirmiş yurttaşlar olarak yetiştirmek.
Değerli
milletvekilleri, şüphesiz, Millî Eğitim Temel Kanunu’nun ilgili maddeleri,
ilahî maddeler değildir ancak bu hükümler, köklü bir geçmişimizin, zengin bir
tarihimizin, eşsiz bir tecrübenin sonucunda damıtılarak oluşmuştur.
Dolayısıyla, her gelenin keyfine göre değiştirilemez, yok sayılamaz, gereği
savsaklanamaz. Bu ülkede kanunlar karşısında hiçbir vatandaşa, hiçbir şahsa,
zümreye, aileye, cinsiyete, dine, mezhebe ayrıcalık gösterilemez. Her vatandaş
eşit yurttaştır bu ülkede. Eğitim, herkesin hakkıdır. Bu hak, hiçbir şekilde
engellenemez. 
Değerli
milletvekilleri, hepimizin içinden geldiği eğitim sistemini uygulayıcıların
beceriksizliği ve başarısızlığı karşısında tenkit kolay bir yoldur. Millî
eğitimin amaçları ortak paydamızdır. Bu hedeflere ulaşmak, programlarla,
müfredatla, önemli gün ve haftalarla mümkündür. Bu programları uygulayacak
öğretmenlerin yetiştirilmesi, eğitim yöneticilerinin yetiştirilmesiyle
mümkündür. 
Türkiye’de
eğitimin, amaçlarına uygun yapıldığını kimse iddia edemez, gerçek ortada. Öğrencilerimizi
millî kültürden, millî değerlerimizden uzaklaştırıyorsunuz. 19 Mayıs Bayramı,
emperyalizme başkaldırış, vatan işgaline karşı koyuştur. Neden bu bayramı
amacına uygun kutlamıyorsunuz, temsilî hâle getiriyorsunuz? 23 Nisan, millî
egemenlik kavramının pekiştirilmesidir. 30 Ağustos, Zafer Bayramı’dır. Ellerde
bayrak bütün halkın, Türk milletinin coşkuyla kutladığı bir bayramdır. 29 Ekim,
kanla, irfanla kurduğumuz bir cumhuriyetin büyük bir coşkuyla kutlanmasıdır. 
Bunlar bir
ritüel hâline getiriliyor. Okullarda -her okul değil- okulun kendi içerisinde
küçük bir tören, ilde veya ilçede tek bir okulun gösterdiği bir müsamere
şeklinde, coşkudan uzak, eğitimden uzak bir hâle getiriliyor. Neden bunları
tıraşladık, bunları neden kuşa çevirdiniz Sayın Bakan? Her Türk çocuğu, bu
vatanın neye mal olduğunu bilirse, düşmanına karşı müdafaa gücü artar. Her Türk
çocuğu, Mustafa Kemal’i öğrenirse, ondaki yüksek vatan aşkını, liderlik ve
kahramanlığını bilirse, Türk milletine mensubiyet duygusu artar. “Ne mutlu Türk’üm
diyene!” sözlerinden, “Türkiye Cumhuriyeti” ibarelerinden nedir sizin
rahatsızlığınız? Tabelalardan ya çıkardınız ya da yazıların bir yerine
sakladınız. Türkiye Cumhuriyeti’ni, “Ne mutlu Türküm diyene!” yazılarını fırsat
bulduğunuz yerlerden kaldırıyorsunuz, toplumsal bir tepki olursa tekrar yerine
koyuyorsunuz.
Balıkesir’de
Millî Kuvvetler Caddesi’nde böyle bir yazı vardı, Büyükşehir Belediyesi
kaldırdı, Balıkesir ayağa kalktı. Kuvayımilliye şehri, Türklüğüyle gurur duyan
bir il. Nasıl kaldırılır, neden kaldırılır, anlamış değilim! Sonra bir başka
yere koydular. “Ne mutlu Türküm diyene!” sözlerinden, ibarelerinden rahatsız
olmamak gerekir.
Bu
davranışlarınızla, Sayın Bakan, IŞİD’e sempatizan, bölücü terör örgütlerine
özenen, katılan gençler yetiştiriyorsunuz, katılmalarına sebep oluyorsunuz.
Eğitim sistemleriyle oynuyorsunuz. Zamanın Başbakanı, “Yapın.” dediği için, hiç
düşünmeden, tartışmadan, “Acaba doğru mu, değil mi?” demeden 4+4+4 sistemini
getirdiniz. Her getirdiğiniz sistemin eğitime geri dönüşünün hesabını yapıyor
musunuz, ne getirdiğinin, ne götürdüğünün hesabını biliyor musunuz? Aynı
partiden farklı bakanların ayrı ayrı getirdiğini bir sonraki bakan geliyor,
ortadan kaldırıyor. 
Ortada
bir gerçek var: Millî Eğitim Bakanlığı, millî eğitimin temel amaçlarını yerine
getirmekten çok uzak. Sistem kargaşası içerisinde bunalmış, bilimde başarısız,
sporda başarısız, sanatta başarısız bir nesil sizin eseriniz.
Kendi
kendinizi aldatıyorsunuz, tabii, milleti de. Kralın çıplak olduğunu hiçbiriniz
söyleyemiyorsunuz. Türk çocuklarına kötü örnek oluyorsunuz. Haksızlık
karşısında susuyorsunuz. Para sıfırlamacılarına, İranlı uşağın önüne yatanlara,
ayakkabı kutularına, takılan kol saatlerine... Karşınızdaki Türk gençliğine
hesap veremiyorsunuz ama Türk milleti, Türk gençliği, inşallah, 7 Haziranda
size “Saat kaç?” diye soracak.
Öğrenciler
verdiğiniz eğitimi sevmiyorlar, “Tatil olsa da okula gitmesek.” diyorlar çünkü
verilen eğitimin öğrencilere faydası yok. OECD araştırmalarında, raporlarında
eğitimde 64 ülke içerisinde 42’nci sırada oluşumuz çok üzücü, acı. Aileler
perişan, sorunlu ve başarısız, veliler çaresiz. 
ÖSYM’de 1 milyon
200 bin öğrenci sınava giriyor. Bunların içerisinde 900 bin öğrenci, fen
bilgisinden sıfır alıyor; 420 bin öğrenci matematikten sıfır alıyor. Ne olacak
bunlar? Nereye götürüyorsunuz bu Millî Eğitim Bakanlığını Sayın Bakan?
Öğrenciniz okulu sevmez, öğretmen sizi sevmez. Bakanlık personeliniz arasında
lütfen, bir anket yaptırın, sonucu da kimseye açıklamayın; size yol gösterecek
o sonuç, bunu bilin. 
Sayın Bakan ve
değerli milletvekilleri; Bakanlıkta bir sürü genel müdürlük vekâleten
yönetiliyor. Türkiye’de bakanlığın temsilciliği olan millî eğitim
müdürlüklerinin çoğu vekâleten yürütülüyor. Ben, Sayın Bakana soruyorum: Siz
“Bakanlığın başı benim.” diyebiliyor musunuz? Size dilek ve temennilerini,
sorunlarını anlatanlara yanınızda oturan müsteşar sizden izin almadan “Bunları
bizzat Başbakanla görüşeceğim.” dedi mi? Size rağmen eğer böyle bir davranış
sergilemişse Cengiz Han’ı size hatırlatırım: “Benim başımın emrine eğer
ayaklarım uymazsa, o ayakları keser, atarım.” Sizi ben severim Sayın Bakanım,
sayarım da, aynı Komisyonda çalıştık. Ancak, sizin personeliniz değil sadece,
Hükûmet bizzat, sizi başarısız kılmaya çalışıyor; sizi atlıyor, memurlarınızla
Millî Eğitim Bakanlığını yönetmeye kalkıyor. Buna dur demelisiniz veyahut da
onurlu bir tavır ortaya koymalısınız. 
Eğitimdeki bu başarısızlık, millette,
gelecekte vahim sonuçlar doğuracaktır. Bu sistem değişiklikleriyle sürekli
olarak devam eden bu yapı, Türk gençliğinde ve eğitim sisteminde derin yaralar
açacaktır. Siz, Kandil’le, ampulle bu işlerin çözüleceğini sanıyorsunuz. Merak
etmeyin, 7 Haziran gelmekte. Öyle bir güneş doğacak ki Kandil’in de, ampulün de
gözleri kapanacak, Türk milletine yeni bir aydınlık yol açacak, millet yeniden
bu sorunlardan kurtulacak. Millî eğitimin sorunlarını çözmek, atanamayan
öğretmenlerin derdini ifade etmek ve bu büyük yükü ortadan kaldırmak için
milletin Türk milletine ihtiyacı var, Türk milletinin Milliyetçi Harekete
ihtiyacı var. 
Sayın Bakanın
durumunu gözden geçirmesini ve değerli milletvekillerinin bu önergemizi kabul
etmesini diliyor, yüce heyetinizi saygıyla selamlıyorum. (MHP ve CHP
sıralarından alkışlar) 
BAŞKAN –
Teşekkür ederim Sayın Bulut.
Gruplar adına
ilk söz, Milliyetçi Hareket Partisi Grubu adına Ankara Milletvekili Sayın Zühal
Topcu’ya aittir. 
Buyurunuz. (MHP
sıralarından alkışlar) 
MHP GRUBU ADINA
ZÜHAL TOPCU (Ankara) – Sayın Başkan, değerli milletvekilleri; Milliyetçi
Hareket Partisinin Millî Eğitim Bakanı hakkında verdiği gensoru üzerinde
Milliyetçi Hareket Partisi adına söz almış bulunuyorum. Hepinizi saygıyla
selamlıyorum.
Evet, ben birkaç
gün önce basına yansıyan, gerçekten trajikomik bir haberle konuşmaya başlamak
istiyorum. Burada Denizli Valisinin yaptığı bir açıklama vardı. Okulların
ihtiyaçlarını karşılamak için okulların ismini sattığına yönelik, bir
hayırsevere satıldığına yönelik bir haberdi. Bu haber aslında, Millî Eğitim
Bakanlığının ne hâle geldiğinin, ne kadar aciz bir durumda olduğunun da
göstergesidir. “Yeni Türkiye” denilen, 2023’te 10’uncu büyük ekonomi olması
beklenen Türkiye bu mu acaba? Gerekçe olarak da sunulan, okulların
ihtiyaçlarının karşılanması. Aslında bu ayıp, bu ülkenin okullarının düştüğü bu
ayıp AKP’ye yeter diye ifade edebiliriz. Nerede eğitime o yüksek bütçeyi
ayırdık diye övünenler? Nerede “Aslında en yüksek bütçeyi verdik.” diyen
çığırtkanlar? Burada bu rezalete bir son verilmesini istiyoruz. 
Özellikle 2002 ve 2015 yılları arasında
tek partinin hâkim olduğu süreçte 5 bakan, 6 müsteşar değişti, bunun yanında
birçok da bürokrat değişti aslında. Bu kadar sık değişen bakan ve bürokratları
dikkate aldığımızda acaba eğitim kalitesi de değişti mi diye baktığımızda,
gerçekten eğitim kalitesi değişti ama hangi yönde değişti? Aşağı yönlü değişime
uğradı çünkü eğitim şu anda kontrolden çıkmış durumda çünkü bu bakan
değişikliklerinin, bu bürokrat değişikliklerinin gerçekten hiçbir akli
gerekçesi yok, bu politika değişikliklerinde hiçbir mazeret beyan edecek
durumda değil şu andaki AKP. 
Eğitimde büyük
reformlar yapan, işte birkaç gündür basında yer alan Finlandiya örneği var, 800
bin öğrencisiyle dünyada ilk sıralamada. “Fakat o çok küçük bir ülke.”
denebilir ama bunun yanında Amerika’yı, Japonya’yı, Çin’i, birçok ülkeyi,
Almanya’yı örnek olarak verebiliriz, nüfusları bizden fazla olmasına rağmen
eğitim alanında gösterdikleri başarıları dikkate alınabilir. 
2013-2014 eğitim
yılında Millî Eğitim Bakanlığı özellikle “Okul çeşitlerini azaltıyorum.” diye
yüz altmış altı yıllık, öğretmen yetiştiren okulları da kapattı. Gerçekten bu,
851 bin öğretmenin olduğu, neredeyse 24 milyon öğrencisiyle beraber inanın üçte
1 nüfusa karşılık gelen böyle bir yapının ne hâle getirildiğinin de
göstergesidir. Eğitim sistemiyle bu kadar çok oynanır mı? Sayın Bakan,
özellikle sormak istiyoruz: 
Ve eğitimi
eğiticilere, öğretmenlere emanet etmediğiniz bir Bakanlıktasınız. Müsteşarlar…
Eğitimle ilgisi yok, eğitim alanıyla. Getirdiğiniz bürokratlara bakıldığında
aynı durumda. Yani “Bu bakan çözmezse nasıl olsa başka bakan gelir.” diye,
böyle bir yapı devam ediyor. 
Sayın Bakan,
özellikle öğretmen alımlarındaki politikalarınıza baktığımızda inanın neye
hizmet ettiğinizi hâlâ anlamış değiliz çünkü öğretmen alımlarına bakıldığında
artık bunun siyasete alet edildiğini ve seçim zamanlarının klasiği hâline
geldiğini de görebiliyoruz. Yeni 15 bin öğretmen ataması yapıldı ama şu anda
ihtiyacın 90 bin olduğu bildiriliyor. Ama özellikle 350 bin atama bekleyen
öğretmen adayımız var. Buna göre yeniden bu politikaların oluşturulması lazım
ve AKP’nin seçim ihtiraslarına bu gençlerin alet edilmemesi lazım. 
Yeni atanan öğretmen adaylarının da
çilesi atamayla bitmiyor hiçbir zaman çünkü 1739 sayılı Millî Eğitim Temel
Kanunu’nun 43’üncü maddesi sekiz ay içerisinde üç kere değişti. Özellikle
vurgulamak istiyoruz, üç kere değişti çünkü burada, bu sınavlar acaba Millî
Eğitim Bakanlığı tarafından mı yapılsın, ÖSYM tarafından mı yapılsın, “ve/veya”
diye -ne oldu- değişiklikler yapıldı. Ardından bu sınavlar yazılı mı yapılsın,
sözlü mü, yoksa yazılı sözlü beraber mi yapılsın diye tekrar “ve/veya”
çalışmalarıyla değiştirildi ve bu şekilde üç kere değişikliğe uğradı. 
Yine, bu sizin
iktidarınızda uygulanacağı söylenen bir performans değerlendirme sistemini
getiriyorsunuz. Kim ölçecek bu performansı, nasıl ölçecek? Malum sendika
üyeliği aranacak mı bu performans ölçümlerinde? Kart hamili yakınımdır denecek
mi? Burada onlar aranacak mı? Kriterler ne, performans kriterleri ne? Hiçbir
şey belli değil. Akşam yatıyorsunuz, sabah kalktığınızda “Aklımıza bir fikir
geldi.” deyip ondan sonra yeni şeyleri açıklıyorsunuz, ondan sonra da “Pardon,
biz hata yaptık.” deyip geri dönüyorsunuz. Ne olacak bu gençliğin hâli? Ne
olacak bu kadar stres yükünü kaldıramayan ailelerin hâli? Acaba bu performansı
kimler ölçecek? İl millî eğitim müdürleri mi, ilçe millî eğitim müdürleri mi,
yandaş sendika mı yapacak yoksa sınavlarınızı? İşte artık diyoruz ki: Doğru
dürüst oturun ve kararınızı verin. 
Bu öğretmenler
var olmayan bir yönetmelikle bilinmeyen bir performans değerlendirmesine tabi
tutulacaklar. Buradan anlıyoruz ki Millî Eğitim Bakanlığı “ve/veya”larla ne
yaptı? Bu ülkeyi kandırmaya devam ediyor. Yapmak istediği şey çok açık aslında,
öğretmen atamalarında artık, fikri ve zikri size uymayan, yandaş tanımlaması
içine girmeyen gençlerimiz sınavlarda kazandırılmayacaklar. Artık ne yapılıyor?
Kendi ekipleri yoğun olarak oluşturulmaya başlanıyor. Bu gençliğe yazık, bu
ülkenin geleceğine yazık. 
Ayrıca, eğitim
gibi hassas konularda skandal sayılabilecek uygulamaların gündeme geldiğini
görebiliyoruz. Millî Eğitim Bakanlığı güya öğretmen atamalarında o kadar hassas
davranıyor ki, bütün yönetmelikleri değiştiriyor ve gündeme geliyor. Ama gördük
ki, basından ve velilerden edindiğimiz bilgilere göre, ilçe ve il millî eğitim
müdürlükleri -buraya dikkatinizi çekmek istiyorum- bazı vakıflarla anlaşmalar
yapıyorlar. Gençliklerinin en güzel yıllarını öğretmen olmak için eğitim almak
üzere harcayan gençlerimiz bir kenara bırakılıyor, bu çocuklar, bu ülkenin
emanetleri, bu ne idüğü belirsiz vakıftaki insanlara emanet ediliyor.
“Formasyon” diyorsunuz bu çocuklara, “KPSS” diyorsunuz ama bir bakıyorsunuz ki
sonra “Sözlü ve/veya yazılı sınavlar” diyorsunuz, ondan sonra bu çocukları
atamıyorsunuz, dışarıdan hizmet alıyorsunuz. Elimizde yapılan anlaşmaların
-sizlerde de vardır, basına yansıyanları da var- yazılı dokümanları var. 
Şimdi soruyoruz:
Bu insanlar kimlerdir? Bu vakıflar kimlerdir, kimlerden oluşmaktadır? Bu
konferansı veya eğitimi verecek kişilerin formasyonları var mı, alan eğitimleri
nedir? Hatta bu vakıf elemanları rehber öğretmenlerini sınıftan çıkarıp
kendileri konferans verecek kadar da cüretkârlar, bunu buradan açıklamak
istiyoruz. Bu kadar pervasız nasıl davranıyorlar? Her konuda eğitim
verebiliyorlar, konferans verebiliyorlar ve kimdir bunlar, buradan soruyoruz.
Bu çocukları nasıl emanet ediyorsunuz? Eğer öğretmenlik vasfı için gerekli
formasyona ve diplomaya ihtiyaç yoksa o zaman üniversiteleri de kapatalım, bu
Bakanlığı da kapatalım -bu teklifimizi de dikkate almanızı istiyoruz- bu
vakıflar Millî Eğitimi yönetsinler. 
Sayın Bakan, siz
bir akademisyensiniz -ve gerçekten de saygı duyuyoruz, onu özellikle belirtmek
istiyoruz- nasıl böyle şeylere müsaade ediyorsunuz? Çocukları, eğitimi,
geleceğin nesillerini böyle yapılanmalara nasıl alet ediyorsunuz? Bu
skandallara “Dur.” demeniz gerekiyor. Bakın, öğretmenlerimize neden
güvenmiyorsunuz? Bu öğretmenler, gerçekten fedakârlıklarıyla türkülerimize,
romanlarımıza ilham kaynağı olan Çalıkuşlarımız bunlar; bu vatan, bu ülke, bu
millet için çalışan isimsiz kahramanlar bunlar. 
Evet, Sayın
Bakan, değerli milletvekilleri; özellikle ortaöğretime geçiş amacıyla Millî
Eğitim Bakanlığı tarafından birçok sınav ve değişiklik yapıldı; işte SBS, OKS
ve en son TEOG. TEOG’da da, yine baktığımızda, 2013-2014 yıllarında yine iki
değişiklik yapıldı, sınav sayısı ikiye çıkartıldı ve yalnızca 8’inci sınıflara
uygulandı ve bir sınavda bile, Ortaöğretime Geçiş Sınavı’nda bile bu kadar
ciddiyetsiz uygulamanın nasıl millîliği olacak, onu da tekrar sormak istiyoruz
buradan. 
Şimdi, tekrar,
yine bir hatayla karşı karşıyayız. TEOG sınavlarında 4.800 öğrenci 1’inci oldu.
Şimdi bakıyoruz, “Acaba sorular mı çok kolaydı? Kopya mı çekildi?” dendi ama
acaba her öğrencinin kendi okulunda sınava girmesi mi sebep oldu, bu sonucu
doğurdu? Bu çocukların okul tercihlerini nasıl yapacaklar? 4.800 tane tam puan
alan çocuk var. Şimdi, baktığımızda, bu çocuklar şampiyonlar ama bunları nasıl
yerleştireceksiniz? Acaba böyle bakıldığında eğitimde çağ mı atlanıyor? 
Şimdi, o zaman
soruyoruz: Acaba bu sınavda sıfır çeken kaç tane öğrenci var? Bunları neden
açıklamıyorsunuz? Korktuğunuz bir şeyler mi var acaba? Bu sınavın
istatistiklerinin paylaşılmasını istiyoruz. Şimdi diyoruz ki, illere göre
başarı sıralamasını, özel-devlet okulu ayrımına göre başarı sıralamasını
istiyoruz. Cinsiyete göre, okul türlerine ve derslerine göre yapılması lazım.
Korktuğunuz bir şey var mı? 
Sayın Bakan,
özellikle bu istatistikleri neden açıklamıyorsunuz? Başarısızlığı kamufle etmek
için, acaba, saklanan bu istatistiklerin arkasına mı sığınmak istiyorsunuz? 
Yine, sayın
milletvekilleri, çok önemli bir konu var: Özellikle Anayasa’nın 42’nci
maddesine göre Türkiye Cumhuriyeti devletinin eğitim dili Türkçedir ama
görülmektedir ki -yine de baktığımızda basında yer alıyor- şubat ayında da
birinci dönemin bitiminde belediye tarafından açılan okullarda öğrencilerin
karne aldıklarına yönelik basında yer alan bilgiler var. Şimdi diyoruz ki:
Defaatle sormamıza rağmen Sayın Bakan “Bilmiyorum, görmüyorum.” dedi ama
bunlara nasıl müsaade ediliyor, nasıl görülmez, nasıl duyulmaz bunlar? Anayasa
ihlal edilmektedir burada. Vatanın bölünmez bütünlüğü, millî birlik ve üniter
yapı temelden sarsılmaktadır. Burada okuyan çocuklar, acaba ikinci ve üçüncü
dört yılda nereye gidecekler? Erbil’e mi göndermeyi düşünüyorsunuz? Suriye’ye
mi göndermeyi düşünüyorsunuz bu çocukları? Ve şuradan da diyoruz ki “Yeni vakıf
kurup Afrika’daki okulları kapatacağız.” diye televizyon televizyon
gezileceğine aslında buradaki okulların öncelikli olarak kapatılması, mühür
vurduğunuz okulların, bu mühre rağmen açılan, eğitimine devam eden okulların
kapatılması gerekiyor. 
Yine
AKP on üç yıldır iktidarda ama geldiğinden beri mağdur edebiyatı yapıyor.
“Darbe kurumu” diye YÖK eleştirildi ama şu anda baktığımızda hâlâ yeni bir YÖK
yasasının ve bilim kurulunun bile oluşturulmadığını görebiliyoruz ve yine bu
yeni yapılan yapılandırmayla özellikle 2015 yılında tıp ve hukuk alanlarında
belli bir barajın getirileceğine yönelik açıklamalar geldi, puan sıralaması
olacak. Acaba bu karara ulaşılmadan önce herhangi bir alt çalışma yapıldı mı,
bilimsel çalışmalar yapıldı mı? 
Hükûmet,
parti programlarında “Sınav odaklı sistemden okul odaklı sisteme geçiyoruz.”
dedi ama bakıyoruz ki hedeflenenin tam aksine uygulamalar var. Çünkü
baktığımızda, sınav odaklı sistemi sürdürmeye yönelik icraatlar devam ettiği
gibi… Yani bunlara devam ediliyor ve özellikle, işte, kendi iç
hesaplaşmalarının ortaya çıkardığı ve dershanelerin kapatılmasıyla sanki çözüme
ulaşmış gibi bir durum yansıtılmaya çalışılıyor. 
Şimdi,
soruyoruz, diyoruz ki: Acaba, dershaneleri kapatınca sınav odaklı sistemden
vazgeçildi mi? Sorun çözüldü mü? Başarı arttı mı? Sistem mükemmel hâle geldi
mi? Hatta “Dershaneleri kapatıp onun yerine okullarda kurslar açtık, açıyoruz.”
dediniz. Şu andaki kursların hâli hiç iç açıcı değil çünkü baktığımızda, bu
kurslar yirmi saat, gece ona kadar devam ediyor. Tekli okullarda okul saat
beşte bitiyor, çiftli eğitim yapanlarda saat yedide bitiyor. Yediden sonra veya
beşten sonra bu çocuklar ve öğretmenler okulda kalacaklar, saat ona kadar ders
dinleyecekler. Böyle bir garabet olamaz. 
Ayrıyeten,
öğretmenlere söz verdiniz, hem Cumhurbaşkanı hem Başbakan, saat ücretleri
konusunda. Şu anda 9 lira, akşam kursuna giren bir öğretmen 9 lira alıyor. Saat
ondan sonra arabası olmayan bir öğretmen neyle evine gidecek? Taksiyle. Taksiye
ne kadar para verecek? Herhâlde 10 liradan aşağı vermeyecek.
Ayrıyeten,
temizlikçi arkadaşlara da hiçbir ücret ödenmiyor ve orada o sınıfların
temizlenmesi lazım. Siz nasıl mazlumun yanındasınız? Siz nasıl çalışanın
yanındasınız? Lütfen empati yapın; hem öğretmen olarak hem öğrenci olarak hem
de veli olarak yaptığınızda işin içinden çıkılmayacağını çok rahatlıkla
göreceksiniz. 
Şimdi,
baktığımızda, özellikle bu öğretmenlere de baskının olduğunu görüyoruz
kursların açılması için ama buradan belirtelim, birçok okul olmasına rağmen çok
az okulda bu kurslar açıldı ve öğrenciler de artık kursları terk etmeye
başladılar çünkü istedikleri verimi alamadılar. 
Sayın
milletvekilleri, şu anda çok önemli bir problemle karşı karşıyayız Millî Eğitim
Bakanlığında, özellikle meslek liseleriyle ilgili olarak. Çünkü meslek
liselerinde, özellikle 2011 ve 2012 yılında METEGEM Projesi’nde, METEGEM resmî
yazıyla müdürlüklere ve okullara istatistiki veriler gönderdi. Verilerde
deniyor ki: “Bu çocukların devamsızlık oranları yüzde 35.” Ve şu andaki
verilere baktığımızda, 2012-2013 verilerine baktığımızda, devamsızlıkların ve
okul terklerin yüzde 45’e çıktığını görebiliyoruz. Özellikle TEOG sınavı
yerleştirmelerinde meslek liselerine başarı seviyesi düşük çocukların
alındığını biliyoruz ve artık gördüğümüzü de, meslek liselerinin iflas ettiğini
buradan bütün millete haykırmak istiyoruz ve diyoruz ki Millî Eğitim Bakanlığı
bu sistemi kontrol edemiyor, birçok nedenden dolayı okulla ilişiği kesilen
öğrenciler sanki sistemde gözüküyor gibi üç yıl sistemde yer alıyorlar.
Bakın, şurada
önemli bir veri daha var; Emniyet Çocuk Şubenin verdiği bilgilere göre, bunları
her yıl artırdığımızda, okul terk ile suç oranları arasında doğru orantı var ve
şu anda, informel verilere göre, 1 milyon çocuğun suça bulaşmış olduğunu,
uyuşturucuya bulaşmış olduğunu çok rahatlıkla söyleyebiliyoruz buradan çünkü
MERNİS’e dayalı sistemde okulu terk eden çocuk da sistem içinde görülüyor. 
Aslında buradan
dün bir vatandaşın ilettiği küçük bir notu size iletmek istiyordum. 13-14
yaşındaki çocukların evinin duvarının dibinde nasıl uyuşturucu aldıklarını ve
ondan sonra “Ana, bize dua et, biz ölelim, bu illetten kurtulalım.” diye
yalvardıklarını da buradan kısa olarak paylaşmak istiyorum.
FATİH Projesi
özellikle yılan hikâyesine döndü ama bazıları için de cüzdan hikâyesine dönüştü
çünkü Hans’ta ne varsa bizim Hasan’da da olsun diyerek başladı ama bunun
başlangıcı da yanlış oldu. Çünkü bütün projeler gibi bir sürü paralar
harcanarak şu anda FATİH Projesi’nin yalnızca yüzde 10’u gerçekleştirildi.
Dağıtılan tabletlerin de yüzde 40’ı üç ay içerisinde teknik servise gönderilmek
durumunda kaldı. Şu anda gerçekten de o kadar çok şey var ki… Bir Öğretmen
Strateji Belgesi hazırlandı ama ne oldu? Bunların hepsi hayal oldu.
AKP yalnızca
hayal tacirliği yaptı, başka hiçbir şey olmadı. Ulusal Eğitim Strateji Belgesi…
Nitelikli öğretmen nerede yetişecek? Hâlâ seçim dönemlerine yönelik geçici
tedbirlerle durumu izah ediyorsunuz, geçiştirmeye çalışıyorsunuz. Bizim
dinimizde israf haram. Biz zengin bir ülke değiliz, paramızı çöpe atamıyoruz.
Onun için, o kadar çok söylenecek şey var ki. 
Ücretli öğretmen
durumu... Sayın Bakan, siz Bütçe Komisyonundaki konuşmanızda 47.825 ücretli
öğretmen var derken, bütçede de 39 bin ücretliden bahsediyorsunuz. Biz, sizden
bu gerçek rakamları öğrenmek istiyoruz. 
Okul müdür ve
müdür yardımcıların atanmasına geldiğinizde de gerçekten adaletsiz
davrandığınızı buradan haykırmak istiyoruz. Mahkemeyi kazananları bile tekrar
göreve atamıyorsunuz. 
Ve sonuç olarak
diyoruz ki: Artık, bu Millî Eğitim Bakanlığı enkaza çevrilmiştir. Anayasa’ya,
hukuka, adalete uygun olmayan işler yapılmaktadır. Okul idarecilerinin atamalarında
tek kriter olarak yandaşlık dikkate alınmaktadır. Eğitimde bilgi, beceri
uygulanmamaktadır, adalet ve ehliyet dikkate alınmamaktadır. Millî Eğitim
Bakanlığının hafızası silinmiştir Adalet ve Kalkınma Partisiyle. Onun için
diyoruz ki: Lütfen, lütfen Sayın Bakan, biz sizi seviyoruz ama artık yeter.
Teşekkür
ediyorum, sağ olun. (MHP sıralarından alkışlar)
BAŞKAN -
Teşekkür ederim Sayın Topcu.
HALİDE İNCEKARA
(İstanbul) – Bu nasıl sevgi sayın vekilim?
ZÜHAL TOPCU
(Ankara) – Yani, çocukları daha çok seviyoruz, onu da söyleyelim.
BAŞKAN –
Halkların Demokratik Partisi Grubu adına Ağrı Milletvekili Sayın Halil Aksoy.
(HDP sıralarından alkışlar)
Buyurunuz. 
HDP GRUBU ADINA
HALİL AKSOY (Ağrı) – Sayın Başkan, değerli milletvekilleri; Millî Eğitim Bakanı
Sayın Nabi Avcı hakkında verilen gensoru önergesi üzerine grubum adına söz
aldım. Genel Kurulu saygıyla selamlıyorum.
Başlangıçta,
cezaevlerinde yaşayan hasta tutsakların durumuna dikkatinizi çekmek istiyorum.
Ölüm sınırında bulunan çok sayıda hasta tutsak var. Tahliye edilmedikleri gibi
gerekli tedavileri de ya yapılmıyor ya da geciktiriliyor, bu da acı sonuçların
doğmasına neden oluyor. Bakınız, yirmi iki yıl cezaevinde kalan ve uzun yıllar
kanser tedavisi gören, ancak tedavisi gerektiği gibi yapılmadığı için hastalığı
ilerleyen Abdulsamet Çelik de yaşamını yitirdi. Çelik, uzun yıllar tek başına
bu ağır hastalıkla cezaevinde mücadele etmek zorunda kaldı. Tek başına en basit
gereksinimlerini dahi karşılayamayan ve hastane koğuşlarında, ring araçlarında
âdeta işkenceye dönüşen bir yaşamı sürdüren Çelik’in zamanında tedavisi yapılsa
belki şu anda yanımızdaydı. 
Bakınız, konuyla
ilgili olarak ben 14/3/2012 tarihinde Adalet Bakanlığına bir soru önergesi
vermiştim. 20/12/2012 tarihinde verilen cevapta Adli Tıp Kurumunun “Cezaevinde
kalabilir.” şeklindeki ciddiyetten uzak kararı gerekçe gösterilmişti ve bugün
bu arkadaşımız aramızda yok. 
Değerli
milletvekilleri, Millî Eğitim Bakanlığı, temel sorunlara kalıcı çözüm
politikaları geliştireceği yerde, her yıl sorunlara yeni sorunlar ekleyerek
eşitsizlikler ve mağduriyetler yaratmaktadır. Sadece geçtiğimiz bir yıl
içerisinde on binlerce eğitim yöneticisinin görevine son verildi, tabii,
bunların yerine AKP iktidarı kendi kadrolarını yerleştirdi.
TEOG’da yapılan
sistem değişikliğiyle on binlerce öğrenci mağdur edildi, binlerce öğrenci
isteği dışında başta imam-hatipler olmak üzere meslek liselerine yerleştirildi.
Kamusal eğitime harcanması gereken kaynaklar özele aktarıldı. Suriyeli, Iraklı
ve Rojavalı on binlerce mülteci öğrenci eğitim öğretim haklarından hâlen
yoksun. Eş durumu atamalarında sigortalı çalışma süresinin üç yıla
çıkarılmasıyla aile bütünlüğü bozulan on binlerce öğretmene bu dönemde
binlercesi daha eklendi. Eğitim kurumlarında siyasal kadrolaşmaya zemin oluşturan
sözlü sınav şu anda yaygınlaştırılıyor. Tabii ki ana dilde eğitim için kendi
kurumlarını açan halka yönelik baskı ve zor kullanımı da ayrıca hatırlatılması
gereken önemli bir olgudur. 
Bu sorunlarla
birlikte, Eğitim Bakanlığının, eğitim emekçilerinden öğrenci sorunlarına, ana
dilde eğitimden demokratik, laik ve bilimsel eğitime, müfredattan okulların
fiziksel şartlarına, eğitimde yaşanan eşitsizliklerden eğitimdeki tekçi devlet
söylemine kadar sayısız sorun alanları bulunmaktadır. Bunları saymakla da bitiremeyiz.
Tüm bu sorunların temelinde yatan dinamik ise, Millî Eğitim Bakanlığının devlet
ve siyasi iktidarların söylem ve uygulama alanı olmasından çıkarılmamasıdır.
Başka bir anlatımla, Millî Eğitim Bakanlığı iktidarın ideolojik aygıtı hâline
getirilmiştir. Eğitim örgütlenmesinin demokratik bir şekilde siyasal etkilerin
en aza indirileceği bir örgütlenme modeline dönüştürülmemesi, müfredattan
eğitim uygulamalarına kadar eğitimin laik, bilimsel ve demokratik bir içeriğe
kavuşturulmamasında yatmaktadır sorun. Öğrenciler arasındaki farklılıkların
-dil, inanç, kültür, bölge, cinsiyet ve benzeri- birer zenginlik olarak
algılanmaması, aksine, birer tehdit olarak görülmesidir asıl sorun olan.
Liyakatten ve eleştirel bir pedagojik yaklaşımdan uzak şahısların eğitimde
karar mekanizmalarında yer alması ile yine, kamusal ve ücretsiz bir eğitim
perspektifinden yoksun olması da sorunların temelinde görülen şeylerdendir. 
Değerli
milletvekilleri, ana dilde eğitim bütün dünyada vazgeçilmez temel insan
haklarından biridir. Günümüzde dünya ülkeleri incelendiği zaman, Birleşmiş
Milletler üyesi 194 ülkenin 113’ünde birden çok resmî dilin olduğu ve
İngiltere, İspanya, İtalya, İsveç, Almanya, Çin, Hindistan ve benzeri birçok
ülkede ana dilde eğitim ve öğretim yapıldığı görülmektedir. Ancak, Türkiye
Anayasası’nın 42’nci maddesine göre “Türkçeden başka hiçbir dil, eğitim ve
öğretim kurumlarında Türk vatandaşlarına ana dilleri olarak okutulamaz ve
öğretilemez.” denmektedir. Eğitimde ana dilin kullanımını ilgilendiren
düzenlemeler sadece Anayasa hükümleriyle de sınırlı değil. Anayasa hükümleri
dışında, Tevhidi Tedrisat Kanunu, Millî Eğitim Temel Kanunu, Özel Eğitim
Kurumları Kanunu, Yabancı Dil Eğitimi ve Öğretimi ile Türk Vatandaşlarının
Farklı Dil ve Lehçelerinin Öğrenilmesi Hakkında Kanun, Azınlık Okulları Türkçe
ve Türkçe Kültür Dersleri Öğretmenleri Hakkında Kanun gibi kanunlarda,
kanunların yanı sıra birçok yönetmelikte de bu engeller bulunmaktadır. Bu
yaklaşım sonucu Türkiye’de, başta Kürtçe olmak üzere, Gürcüce, Hemşince, Lazca,
Pontusça, Süryanice, Abazaca, Ermenice, Rumca, Arapça, Çerkezce, Acemce,
Mıhallemice, Pomakça gibi diller inkâr ve asimilasyon politikalarına maruz
kalmaktadır. Türkiye'de konuşulan yaklaşık 36 dilin yarısından fazlası yavaş
yavaş yok olmaya başlamıştır çünkü çoğu tamamen güçsüz bırakılmış durumdadır.
Temel bir insan hakkı olan ana dilde eğitim hakkını yok sayan AKP iktidarı,
halkın talebini seçmeli ders ya da özel liselerde birkaç dersin ana dilde
verilmesi aldatmacasıyla ötelemeye çalışmaktadır. Kürt halkının ve diğer
halkların talebi ortaokulda birkaç saatlik ana dili öğretimi değildir, Kürk
halkının talebi özel liselerde birkaç dersin ana dilde verilmesi de değildir;
ana dil temelli çok dilli eğitim sistemi bu ülkede yaşayan tüm halkların ortak
dileği ve talebidir.
Değerli milletvekilleri, bizler
eğitimin okul öncesinden yükseköğretime kadar kamusal ve parasız olarak
sunulmasını savunmaktayız. Lakin, AKP iktidarı, iktidar olduğu 2002 yılından
bugüne kadar eğitim sisteminin bütün alanlarında -eğitimin içeriğinden eğitimin
yönetimine kadar- sayısız değişiklik yapmış, eğitim biliminin en temel ilkeleri
ve sistemin acil ihtiyaçları göz ardı edilmiştir. Bunun yanında, AKP, on iki
yıllık iktidarı boyunca eğitimi hem işlevsel hem de örgütsel açıdan piyasa merkezli
bir işletmecilik mantığıyla sürekli olarak dönüşüme tabi tutmuştur. Dershaneler
kanunu bu politikanın en açık bir ifadesidir. Özel okullara yönelik, devletin
bütün olanakları seferber edilmiştir. AKP iktidarı bu kanunla kamu kaynaklarını
sermayeye peşkeş çekmiştir. Hazine arazileri yirmi beş yıllığına, Millî Eğitim
Bakanlığına tahsisli taşınmazlar üzerindeki okul binalarının tamamı veya bir
kısmı ile bu binaların eklenti ve bütünleyici parçaları eğitim ve öğretim
faaliyetlerinde kullanılmak üzere on yıla kadar sermayenin hizmetine peşkeş
çekilmiştir. Bunlar yetmiyormuş gibi, kamu kaynaklarını özel okullara “eğitim
öğretim desteği” adı altında aktarmaktadırlar. 
Bugün, Türkiye'de 2013-2014 eğitim
öğretim yılı özel okul ücretleri ilkokullarda ortalama 16 bin TL, ortaokullarda
ortalama 18 bin TL ve liselerde ise ortalama 20 bin TL'dir. Türkiye'de acaba
kaç milyon aile bu şartlarda çocuğunu özel okullarda okutabilir? Bu uygulama
beraberinde derin ve telafisi imkânsız sınıfsal ve bölgesel eşitsizlikler de
yaratmıştır.
Ayrıca, kamusal
eğitim için harcanması gereken kaynakların -her ne ad altında olursa olsun-
özel öğretim kurumlarına aktarılması da kabul edilebilir bir uygulama değildir.
Hükûmetin "özel okullara destek" adı altında asıl yapmak istediği
özel öğretimi özendirmek, öğrenci ve velileri parasal destek üzerinden özel
okullara yönlendirmektir. Özel okulların yıllardır doğrudan kamu kaynaklarıyla
desteklenmesinin, eğitimin zaten sorunlu olan kamusal niteliğini daha da
düşürmek ve paralı eğitim uygulamalarını giderek yaygınlaştırmak olduğu
tartışma götürmez bir gerçektir.
Kamusal
kaynakların, eğitimin ticarileştirilmesi ve her geçen gün daha fazla oranda
piyasalaştırılması için, özel sermaye kesimlerine aktarılmaya çalışılması kabul
edilemez. Keza Hükûmetin yeniden gündeme sokmaya çalıştığı üniversitelerde
katlamalı harç uygulaması da kabul edilemez. Neyse ki bu uygulamanın geri
çekileceği kararının alındığını dünkü Bakanlar Kurulu toplantısından sonra
Sayın Arınç ifade etti ama muhtemelen “Seçim öncesi böyle bir riske
girmeyelim.” hesabı yapıldığı için geri çekildi.
Sayın Başkan, değerli milletvekilleri;
Hükûmetin liselere ibadethane açılma zorunluluğu getirmesini ve “başörtüsü
serbestliği” adı altında temel olarak hayata geçirdiği tüm uygulamaları
özgürlükler temelinde ele almak çok mümkün görülmemektedir. Peki, AKP'nin
eğitimde dinî politikaları ve bu temeldeki müdahaleleri ne kadar doğrudur? Din
kültürü ve ahlak bilgisi dersinin zorunlu olması, liselerde ibadethanelerin
zorunlu olması ve başörtüsünün ortaokullardan itibaren serbest olması ne kadar doğrudur? Bunlar özgürlükler
temelinde ele alınabilir mi?
Milyonlarca
Alevi’nin, gayrimüslimin, ateistin, diğer bir deyişle İslam'ın Sünni Hanefi
mezhebinden farklı bir mezhepte, inançta, dinde ya da dinî veya herhangi bir
inanç şeklini yaşamının merkezine yerleştirmeyen yurttaşların bulunduğu bir
ülkede dinî eğitimin zorunlu olması kabul edilebilir mi?
Avrupa İnsan
Hakları Mahkemesinin kararlarında da açıkça belirtildiği üzere, bu zorunluluk
eğitim hakkının ihlali anlamına gelmektedir. Unutulmamalıdır ki Türkiye'de din
kültürü ve ahlak bilgisi dersinin içeriği büyük oranda Sünni ve Hanefi
mezhebinin öğretileriyle doludur. Bu derslerde namazın nasıl kılınacağı,
abdestin nasıl alınacağı, namazda okunan dualar ve benzeri öğretilmektedir.
Böylelikle, Aleviler başta olmak üzere Sünni Hanefi olmayanların din ve vicdan
özgürlükleri görmezden gelinmektedir.
Kamusal ve
zorunlu eğitimin, herhangi bir din ya da inancın, genç kuşaklara, öğrencilere
örtülü ya da açık empoze edildiği ya da iktidarın ideolojik arka bahçesi olarak
ele alındığı yaklaşımlar da kabul edilemez.
Bakınız, hiçbir
yetkisi olmadığı hâlde, Edirne Valisi çıkmış, Roman yurttaşlara -dikkat edin
lütfen- 100 Türk lirası burs karşılığında hafızlık eğitimi vereceğini
açıklıyor. Bir de sanki başka işi gücü yokmuş gibi, 41 kişilik Roman mehteran
takımı kuracaklarını ifade ediyor. Açıkçası Roman halkının farklılıklarını,
zenginliklerini asimile etmek istiyor. Bu kabul edilebilir bir uygulama
değildir. Bırakın, halklar, aidiyetler, inançlar kendi kültürüyle yaşasın,
eğitim alsın, ibadetini de ona göre yapsın.
Değerli
milletvekilleri, Türkiye'de siyasi iktidarlar yıllardır, eğitim sistemini kendi
siyasal, ideolojik görüşleri doğrultusunda düzenlemek ve şekillendirmek istemişlerdir.
Bu isteklerini gerçekleştirmek için başvurulan ilk ve en etkili yöntem ise
siyasal kadrolaşma olmuştur.
Bugün, Eğitim Bakanlığı, müdür yardımcılığından şefliğe,
okul müdürlüğünden il millî eğitim müdürlüğüne kadar her alanda atamaları
liyakate, deneyime göre değil siyasi tercihlerine göre yapmaktadır. AKP
iktidarı döneminde, Eğitim Kurumu Yöneticileri Atama ve Yer Değiştirme
Yönetmeliği sayısız kere değiştirilmiştir. 
En son,
geçtiğimiz 2014'te çıkarılan kanunla Millî Eğitim Bakanlığında görevli on
binlerce yöneticinin görevine bir gecede son verilerek eğitim ortamı tam bir
kaosa sürüklenmiştir. Söz konusu görevden almaların Millî Eğitim kurumlarında
yarattığı olumsuz etki de hâlâ devam etmektedir.
Vali istediği
kişiyi okul müdürü, istediğini müdür yardımcısı olarak atayabilecek bir
yetkiyle donatılmıştır. Sonuçta valilerin çoğunlukla AKP'nin memuru gibi
hareket ettiğini düşünürseniz, pratikte ortaya çıkan tabloyu da tahmin
edebilirsiniz. Nihayetinde, valilerin atadığı kişi listelerinin Hükûmete yakın
sendika şubelerinde hazırlandığı da bilinmektedir.
Millî Eğitim
Bakanlığındaki bu atama ve görevde yükselme sınavlarına sözlü sınav şartının
getirilmesi ve bu sınavların hiçbir şekilde kayıt altına alınmaması, sınavlara
ilişkin denetim mekanizmalarının işletilmemesi, Hükûmetin siyasi kadrolaşmadaki
minareye kılıf bulma çabasından başka bir şey değildir. AKP bu gidişle yakın
bir zamanda öğretmen atamalarında da sözlü sınav şartını getirirse
şaşmayacağız.
Değerli
milletvekilleri, AKP iktidarı döneminde Millî Eğitim Bakanlığının YÖK’le uyumlu
çalışmaması, öğretmen ihtiyacı ile öğretmenlik bölümü kontenjanları arasında
bir türlü sağlıklı bir şekilde kurulamayan arz-talep dengesi ve iktidarların
yanlış politikaları nedeniyle, bugün 400 bine yakın ataması yapılmayan öğretmen
bulunmaktadır. Bu rakam, Millî Eğitim Bakanlığı verilerine göre ise 250 binin
üzerindedir. Millî Eğitim Bakanının açıklamalarına göre ise ihtiyaç duyulan
öğretmen sayısı yaklaşık 120 bindir.
Bugün, bu kadar
ataması yapılmayan öğretmene ve öğretmen ihtiyacına karşılık Bakanlık, 55 bin
ücretli öğretmeni ucuz iş gücü olarak güvencesiz bir şekilde istihdam
etmektedir.
Cumhurbaşkanı Erdoğan, Başbakan olmadan
önce, 2002 yılında -iktidara gelmeden hemen önce- İstanbul'da yaptığı
bir mitingde aynen şöyle bir ifade kullanmıştı: "Bir çok gencimiz,
özellikle öğretmen adaylarımız işsiz kaldı. Ülkede eğitim çökmüş, köy okulları
kapanmış, merkezdeki okullar bile öğretmen diye can çekişiyorken sen sınavla
öğretmen seçmeye kalkıyorsun. Bıraksana genç öğretmenlerimiz gitsin, çalışsın.
O kadar sene beklet, sonra al; adamda artık heves kalır mı, öğretmenlik
yapabilir mi? Ama, inşallah, biz, iktidar olunca öğretmenler okulun bittiği gün
görev aşkıyla okuluna gidecek, merak etmeyin.”
Yine, 2002
yılında atanmayan öğretmen 70 binken bugün 400 bin. 20 Ocak 2013 tarihinde,
Gaziantep'te Erdoğan'a "Şubatta atama bekliyoruz." diye seslenen
öğretmen adayına Başbakan "Kusura bakma, biz ne dediysek o. Al oyunu,
kendine sakla." diye cevap vermiştir.
Eğitim
emekçilerinin üçte 2’si insan onuruna yaraşır bir yaşam sürdürebilmek için ek
işler yapmak zorunda bırakılmış, özellikle öğretmenlerin satın alma gücü bugün
belirgin bir şekilde azalmıştır. AKP'nin iktidarda olduğu on iki yıl itibarıyla
eğitim emekçilerinin maaşları ile diğer kamu emekçilerinin maaşlarını
karşılaştırdığımızda: 
2002'de göreve
yeni başlayan bir öğretmen aynı durumdaki polisten yüzde 4 daha az,
2014’te göreve
yeni başlayan bir öğretmen 8'inci derecenin 1’inci kademesindeki bir polis
memurundan yüzde 32 oranında daha az,
2002'de göreve
yeni başlayan bir öğretmenin maaşı uzman doktor maaşından yüzde 43 daha az,
2002'de göreve
yeni başlayan bir öğretmen kamuda çalışan avukatlardan yüzde 34 daha az aylık
almaktadır.
OECD raporlarına
göre, Türkiye'de ilköğretimde on beş yıllık bir öğretmen yıllık ortalama 27.338
Türk lirası kazanırken OECD ülkelerinde bu ortalama 38.914 Türk lirasıdır.
Ortaöğretimdeyse
Türkiye'de on beş yıllık bir öğretmenin yıllık ortalama geliri 28 bin Türk
lirasıyken OECD ülkelerinde 43.711 Türk lirasıdır.
Değerli
milletvekilleri, eğitim sistemine dair radikal demokrasi temelinde farklı bir
tez ileri sürmemiz gerekiyor. Bunun adı "demokratik okullar"
olabilir. 
Konuşmamızın
başında da ifade ettiğimiz gibi, tüm sorunların en aza indirilmesi ve aşılmasında
eğitim sisteminin demokratik bir yapıya kavuşturulması gerekmektedir.
Türkiye'de eğitim tamamen merkezî politikaların kontrolü ve baskısı altında
yürütülmektedir. Okulların özerklikleri söz konusu değildir. Eğitim
sistemindeki kadrolaşma, muhalif eğitim emekçileri üzerinde baskılar
yaratmaktadır. 
4+4+4 sistemiyle
eğitim yapısı bir anda değiştirildi. Dershaneler kanunuyla 100 bin yöneticinin
görevine bir anda son verildi. Bunları aşmak için okullara özerklik tanınmalı,
öğretmenin, öğrencinin, velinin katılımıyla okul meclisleri kurulmalı, okula
ilişkin birçok karar bu meclislerde alınmalıdır. Öğretmenliğin asli görev
olduğundan hareketle, yöneticilik okullarda siyasal iktidarların kadrosu
olmaktan çıkarılmalıdır. 
(Mikrofon
otomatik cihaz tarafından kapatıldı) 
HALİL AKSOY
(Devamla) – Bu anlamda, yapılması gereken bilimsel, özerk, parasız, demokratik
ve ana dilde eğitim sisteminin tüm ülkeye hâkim kılınmasıdır. 
Bu duygu ve
düşüncelerle hepinizi saygıyla selamlıyorum. (HDP sıralarından alkışlar) 
BAŞKAN –
Teşekkür ederim Sayın Aksoy. 
Cumhuriyet Halk
Partisi Grubu adına İstanbul Milletvekili Sayın Fatma Nur Serter, buyurunuz.
(CHP sıralarından alkışlar) 
CHP GRUBU ADINA
FATMA NUR SERTER (İstanbul) – Teşekkürler. 
Sayın Başkan,
değerli milletvekilleri; bugüne kadar, Adalet ve Kalkınma Partisinin on iki
yıllık iktidarı döneminde onun izlediği eğitim politikalarıyla ilgili pek çok
şey söyledik: Eğitim planlamasından yoksun oluşundan, eğitimdeki nitelik
konusunun tamamıyla göz ardı edilmiş olmasından, eğitimde tamamen siyasi amaçlı
kadrolaşmadan ve bütün eğitim projelerinin, maalesef, siyasi ve hayalî içerikli
projeler olmasından çok bahsettik, ama bu bir gensoru. Gensoru olunca somut
şeyler söylemek lazım. Yani, ben eğitimin genel yapısıyla ilgili konuları
değil, somut konuları gündeme getirmek ve bu somut konulardaki Cumhuriyet Halk
Partisi Grubunun görüşlerini sizlerle paylaşmak istiyorum.
Öncelikle, Sayın
Nabi Avcı’nın Bakanlığı döneminde, ne yazık ki bazı önceki bakanlarda dahi
-dahi kelimesinin de altını özellikle çiziyorum- görmediğimiz, hukuku, yargı
kararlarını yok sayan, Anayasa Mahkemesi kararını yok sayan ve ciddi hak
ihlallerine yol açan uygulamalarla karşılaştık.
İkincisi: Temel
bir hak olan inanç özgürlüğü konusunda, çok ciddi -size belgeleriyle
takdim edeceğim Sayın Bakan- inanç özgürlüğüne yönelik baskılarla karşılaştık.
Bir üçüncü temel
konu: Sınav sistemindeki çöküşün ve bu çöküşe rağmen, sistemin yeniden ayağa
kaldırılması konusunda bir irade gösterilememiş olmasının yarattığı mağduriyetlerle
karşılaştık.
Şimdi,
öncelikle, hem yargı kararını yok sayan hem de çok önemli hak ihlallerine neden
olan bir konuyla başlamak istiyorum, Millî Eğitim Bakanlığı şube müdürlerinin
atama meselesi. 
Şimdi, değerli
arkadaşlar, 2013 yılında ÖSYM bir sınav yaptı şube müdürlüğü için. Bu sınava 40
bin kişi girdi, yazılı bir sınav. Bu sınavı 5.914 kişi geçti. İkinci aşama
olarak bunlar sözlü sınava alındılar. Sözlü sınava alınanlardan 3.287’si de
sözlü sınavı geçti. Şimdi, doğal olarak bir yazılı sınav, bir de sözlü sınav
varsa ne yapılır? İkisinin ortalaması alınır, değil mi? Hayır, öyle olmadı.
Sözlü sınav esas alındı, yazılı sınav yok sayıldı yani yazılı sınav sonucu
eşittir sıfır kabul edildiğini düşünün, sadece sözlü sınava dayalı olarak 1.709
şube müdürünün ataması yapıldı. 
SEDEF KÜÇÜK
(İstanbul) – Pes, rezalet!
FATMA NUR SERTER
(Devamla) – Bu 1.709 şube müdürünün ataması sadece sözlü sınavla yapıldığında,
arkada kalanların not ortalamalarını biliyoruz. Bir örnek vereyim: Yazılıdan 83
almış, sözlüden 30 almış, nasıl işse! Yani, bu çok açık ve net bir
kadrolaşmaydı. 
Peki, ne oldu?
Danıştaya başvuruldu. Danıştay yürütmeyi durdurma kararı aldı. İdari yargıya,
idare mahkemelerine davalar açıldı, bireysel davalar tabii. Bu davalarda idare
mahkemeleri, aritmetik ortalamayla atama yapılması gerektiğine ve sözlü sınava
dayalı atama yapılamayacağına ilişkin kararlar aldı. En son olarak, Ankara 9.
İdare Mahkemesi 1.700 şube müdürünün atamasını esastan iptal etti, iptal,
iptal. Şimdi, burada ne yaparsınız? Benzeri bir durum, okul müdürleriyle ilgili
olarak Sayın Hüseyin Çelik döneminde yaşanmıştı. Hüseyin Çelik bunun
karşılığında yargı kararını tebliğ etti ve yargı kararının uygulanması yolunda
yazı yazdı ilgili birimlere. Peki, Sayın Bakan ne yaptı? Hiç, hiçbir şey
yapmadı, bu mağduriyet devam ediyor. Bugün, binlerce şube müdürü, uğradıkları
bu ciddi hak ihlali ve yargı kararlarının yok sayılması karşısında “Acaba ne
yapılacak? Belki Bakanın ağzından bir cümle dökülür.” umuduyla bizi izliyor.
Ben Sayın Bakanın yapacağı konuşmada buna mutlaka bir cevap vermesi gerektiğini
düşünüyorum. Cevap vermesini düşünmeyi bırakın, zorunlu olduğu da çok açıktır.
Bu hak ihlalinin ve hukuku yok sayan bu uygulamanın sonlandırılması gerekir. 
Gelelim,
Anayasa Mahkemesi kararını yok sayan ikinci bir ciddi uygulamaya. Değerli
arkadaşlar, biliyorsunuz, ÖSYM’nin yaptığı üniversite giriş sınavlarında, sınav
soruları Bilgi Edinme Yasası kapsamının dışına çıkarıldı. Şu demek bu: Yani,
sınav soruları ve cevapları yayınlanmayacak. Böyle bir yasal düzenleme yapıldı,
hiçbir mantığı olmayan. O dönemde, biz, burada itiraz ettik, bunun
olamayacağını defalarca söyledik. Bunun üzerine, Cumhuriyet Halk Partisi bu
maddeyi Anayasa Mahkemesine götürdü. Anayasa Mahkemesi bunu iptal etti. Yani,
şu anda, artık ÖSYM’de yapılan sınavlardaki soru ve cevaplar Bilgi Edinme
Yasası kapsamı dışında değil, bilgi edinme hakkı kapsamı içerisinde.
Peki,
ne oldu bunun sonucunda? ÖSYM bir açıklama yaptı orada Anayasa Mahkemesi kararı
kapı gibi dururken ve bu açıklamada dedi ki: “Biz 6114 sayılı Yasa’da bu
soruların yayınlanıp yayınlanmayacağı konusunda ‘Yönetim Kurulu kararı
gerekir.’ diye bir karar aldık. Bizim Yönetim Kurulumuz bunu uygun görmüyorsa
biz bunu yayınlamayız.” Bununla da yetinmedi, bir şey daha ekledi, dedi ki:
“Canım, sorunun cevabını öğrenmek isteyen veya soruyu görmek isteyenler ÖSYM’ye
başvurur. Yani, bir öğrenci üniversite sınavına girmiş, çıkmış; soru ve cevabı
bir görmek istiyor. Gelir buraya, biz ona gösteririz.” Yani, bu trajikomik bir
şey, bu ayıp bir şey. Elbette öğrenci o soruları alacak, kendini değerlendirecek,
çizecek, yazacak, bir sonraki sınav için belki bir altyapı oluşturacak o
sorular. Bu, Anayasa Mahkemesi kararını yok saymaktır. Oysa biliyoruz ki
Anayasa Mahkemesi kararları bütün kamu kurum ve kuruluşları için, tabii ki ÖSYM
için de bağlayıcıdır. Siz bunu yok sayıyorsanız, siz Anayasa’nın 146’ncı
maddesini de aslında ihlal ediyorsunuz demektir.
Bu ÖSYM kimdir,
nedir, gökten mi inmiştir, çok mu ayrıcalıklıdır da Sayın Bakan bu ÖSYM’yle ilgili
hatalara, skandallara hiç söz geçirememektedir? Bunun da cevabının verilmesi
gerektiğini düşünüyorum.
Bir diğer büyük
hak ihlali, 2014 yılında LYS-2 sınavında yaşanmıştır.
Değerli
milletvekilleri, haziran ayında, üniversiteye giriş kapsamında LYS-2 sınavı
yapılacak. Öğrenciler -yeni, uygulamada bir değişiklik oluyor- önce başvuru
ücretlerini ÖSYM’ye banka aracılığıyla gönderiyorlar. Göndermişler, bir sorun
yok, ellerinde de makbuzları var gönderdiklerine dair. Arkadan, ÖSYM’nin
İnternet sitesinden bir form dolduruyorlar. Formu da doldurmuşlar. En son bir
onay butonu varmış sonradan açılan, o onay butonunu görmedikleri için
basmamışlar. Sınav sonuçları geldiğinde bakmışlar –yerler belli oluyor, nerede
girecekleri- bu öğrencilerle ilgili hiçbir bildirim yok. Onun üzerine,
dilekçeyle ÖSYM’ye başvurmuşlar ve paralarını yatırdıklarına dair makbuzları da
göndererek. Kaç kişi bunlar? 9.343 kişi. 3 kişi, 5 kişi filan zannetmeyin,
9.343 kişi. 
Şimdi, bu
makbuzlar ve dilekçeyle başvurulara rağmen ÖSYM bunları sınava almadı. Başka
bir şey var: Bu 9.343 öğrencinin 28 tanesi kendisi yapmamış bu İnternet
üzerinden başvuruyu, okul müdürlükleri yapmış yani hata da okul
müdürlüklerinin. Buna rağmen, ÖSYM bunları sınava almama kararını bildirdi ve
bu çocuklardan 8 tanesi idari yargıya başvurdu, idari yargı yürütmeyi durdurma
verdi ve bunlar sınava alındı. Kaç tanesi? 8 tanesi. Demek ki yargı “Haklısın.”
diyor. “Haklısın.” dediğine göre ÖSYM’nin de dönüp “Haksızım.” deyip geri kalan
9.343 öğrenciyi sınava alması gerekir mi, gerekmez mi; almazsa bu bir hak
ihlali midir, değil midir? O süreçte Sayın Bakanla bu konuyu konuştum, dedim
ki: Kendi çocuğumuz olduğunu düşünelim bu 9.343’ten birisinin, dağları taşları
devirirdik, neler yapmazdık ki. Lütfen, ÖSYM Başkanıyla görüşün, bu öğrencilerin
sınava alınmasını sağlayın, siz Millî Eğitim Bakanısınız. Sayın Bakan
görüşeceğini söyledi, sonra döndü ve bana şu açıklamada bulundu: “Aslında,
evet, dediğiniz doğru yani vicdanen doğru en azından ama 10 bin soru kitapçığı
daha basmak gerekiyormuş ve matbaalar dolu olduğu için ÖSYM yeni 10 bin
kitapçık basamıyor, o nedenle de bu çocuklar sınava alınamıyor.” Ben bunu kabul
etmediğimi Sayın Bakana söyledim. Bir matbaa kiralarsınız, güvenlik tedbiri
alırsınız, bir gecede o kitapçıkları basarsınız, Ankara’da bir adres
gösterirsiniz, hepsini Ankara’da sınava alırsınız, bu mağduriyeti ortadan
kaldırırsınız. Şimdi, ne oldu? Sınava giren öğrencilerden birisi dava açtı
-girip de bir tıp fakültesini kazanan öğrenci- davayı kazandı ve tazminat hakkı
doğdu. Şimdi, bir, ben, burada üzerine düşeni tam olarak yapmayan Millî Eğitim
Bakanını, maalesef, üzülerek kınadığımı ifade etmek istiyorum. 
İki, kazanılan
bu davayı emsal alarak bu 9.343 öğrenci ailesinin hepsinin tek tek dava açarak
hayatlarının bir yılını gasbeden ÖSYM’den o bir yılın bedelini talep
edebileceklerini de onlara duyurmak istiyorum. (CHP sıralarından alkışlar) Bu
bir hak ihlalidir, bu haksızlıktır. En basit deyimiyle Millî Eğitim Bakanının
da burada görevi ihmali vardır, bunun da altını çiziyorum. 
Şimdi, gelelim
TEOG sınavlarına. Değerli arkadaşlar, TEOG sınavını biliyoruz, çok yakında
yapıldı, yaşandı. TEOG sınavından çeşitli mağduriyetler ortaya çıktı. İşte,
özel okul kayıtlarının geçe alınmış olmasının yarattığı sorunlar, çocukların
istemedikleri okullara yerleştirilmeleri, vesaire, vesaire… Şimdi, bugün Millî
Eğitim Bakanlığı ne yapıyor? Sayın Bakan açıkladı, dedi ki. “Bu sınavları
yeniden ele aldık. Ne yapacağız? İşte, özel okulların kayıt takvimini
değiştireceğiz, tek listede tercih imkânı vereceğiz.” Peki, ben şunu sorma
hakkına sahip değil miyim, biz Cumhuriyet Halk Partisi olarak şunu soramaz
mıyız: Değerli milletvekilleri, peki, bu mağdur edilen öğrencilerin günahı
neydi? Bunlar deneme tahtası mıdır? Siz “Bu sınavları yeniden ele alıyoruz.”
dediğinizde, bu aslında başarısızlığınızın ikrarı değil midir? (CHP
sıralarından alkışlar) Bu, başarısızlığın ikrarıdır ve bu öğrencilerin mağdur
edildiğinin kabul edilmesidir. Dolayısıyla, hesapsız kitapsız, böyle hayalî
projelerle yola çıkıp paldır küldür çocuklarımızın hayatından yıllar çalmaya
hiç kimsenin, o kişi Millî Eğitimin başında da olsa, devletin başında da olsa,
Hükûmetin başında da olsa hakkı yoktur. 
Şimdi, gelelim
bir başka ilginç projeye; değerler eğitimi: Değerler eğitimi yeni başlamadı,
2010’da Sayın Nimet Baş başlattı. Sessiz sedasız, gayet güzel bir şekilde devam
ediyordu, birden değerler eğitimi ruh değiştirdi, yapı değiştirdi. Birden,
değerler eğitimi öğrencilerin genetik yapısını değiştirmeye yönelik bir format
kazandı ve Millî Eğitim Bakanlığı değerler eğitimi konusunda “Hizmet Vakfı”
denilen vakıfla bir protokol imzaladı; bu protokolle, değerler eğitiminin ders
materyalleri ve eğiticilerinin tamamının bu Hizmet Vakfı tarafından
bulunmasını, belirlenmesini kabul etti.
Kimdir Hizmet
Vakfı? Hizmet Vakfının İnternet sitesine girip baktığınızda kim olduğunu
görürsünüz. Hizmet Vakfının kurucuları ve çok yakın tarihe kadar Başkanının
resmî bir ilkokul diploması bile yoktur. Resmî hiçbir okuldan diploma almamış
ve bugüne kadar tek yaptığı şey bazı dinî kitapların basımı ve dağıtımı olan
bir vakfa, okuryazarlığı bile şüpheli olan insanlardan oluşturulan bir vakfa,
tek özelliği Nurcu olmak olan bir vakfa “değerler eğitimi” adı altında,
çocuklarımızın yaşamları emanet edilmiştir, bu bir. 
Peki, nasıl oluyor da bu vakıf Nurcu
olduğu hâlde, paralel çatışmaları böyle sürürken bu iş oluyor diye merak
edenleriniz olursa hemen şunu söyleyeyim: Bu vakfın başındaki kişi, 31 Aralık
2013’te, Fethullah Gülen’in uygulamalarının Risale-i Nur’a tamamen aykırı
olduğu ve kendisinin hiçbir şeklide Nurcu bile kabul edilemeyeceği yolunda çok
sert bir açıklama yaptı. Bundan tam yedi ay sonra yani tamamen siyasi bir
kararla bu protokol imzalandı ve çocuklarımızın “değerler eğitimi” denilen,
aslında fevkalade değerli ve önemli olan temel etik değerleri edineceği eğitim,
bütün işlevi üç beş tane dinî kitabı basıp dağıtmak olan bir vakfa teslim
edildi. Ben, Sayın Bakanın şu protokolü yırtıp atmasını istiyorum, yırtıp
atılacak bir protokol var burada. (CHP sıralarından alkışlar) Bunu bekliyorum
Sayın Bakan. 
Gelelim, son bir
ilginç olaya: 3 Şubat 2015’te okullara bir yazı gönderildi, bakınız, din
kültürü ve ahlak bilgisi dersiyle ilgili. Zorunlu oldu ya AİHM kararına rağmen,
iddia ediyor, ısrar ediyor ya Millî Eğitim “Bu zorunlu derstir.” diye. Yazıdan
bir satır okuyorum: “Hristiyanlık ve Musevilik dışındaki diğer dinlere mensup
veya herhangi bir dine inanmayan öğrencilerin din kültürü ve ahlak bilgisi
dersini okumaları zorunludur.” Anladığınız değil mi? Yani “Hristiyan ve
Musevi’ysen bu dersi almayabilirsin.” diyor Bakanlık “Ama bunun dışında bir
dine mensupsan ya da hiçbir dine inanmıyorsan sana ben bu dersi zorla da olsa
okuturum.” diyor. Bu mudur inanç özgürlüğü Sayın Bakan? Bu mudur inanç
özgürlüğü? (CHP sıralarından alkışlar) Bu, kabul edilebilecek bir şey değildir.
İşte baskının daniskası budur. Bu, bir baskıdır. Bunun da altından kalkmanız
kolay olmayacaktır. 
Gelelim en
hayalî projenize: En hayalî ve en siyasi proje olan ve 2011 seçimlerinden bir
ay önce hayata geçirilen FATİH Projesi çökmüştür Sayın Bakan, hem de öyle bir
çökmüştür ki o projenin siz de altında kaldınız. Proje yolsuzluklara
bulanmıştır. Size kaç tane soru önergesi verdim. 
(Mikrofon
otomatik cihaz tarafından kapatıldı) 
FATMA NUR SERTER
(Devamla) – Soru önergeme cevap vermediniz ama soru önergesinde adı geçen
şirket bana 100 bin liralık tazminat davası açtı ve o şirket beni telefonla
tehdit etti. Bu konuda, size ileride bir dosya takdim edeceğim. 
Teşekkür ederim.
(CHP sıralarından alkışlar)
ENGİN ALTAY
(Sinop) – Hükûmet eşkıyalarla iş birliği mi yapıyor bu durumda? 
BAŞKAN –
Teşekkür ederim Sayın Serter. 
Adalet ve
Kalkınma Partisi Grubu adına Amasya Milletvekili Sayın Avni Erdemir. 
Buyurunuz. (AK
PARTİ sıralarından alkışlar) 
AK PARTİ GRUBU ADINA AVNİ ERDEMİR
(Amasya) – Sayın Başkan, değerli milletvekilleri; Ankara Milletvekili Zühal
Topcu ve 25 milletvekilinin Millî Eğitim Bakanımız Nabi Avcı hakkında vermiş
olduğu gensorunun aleyhinde AK PARTİ Grubu adına söz almış bulunuyorum;
hepinizi saygıyla, sevgiyle selamlıyorum.
Değerli
milletvekilleri, hepimizin bildiği gibi, gensoru ciddi bir müessese,
verildiğinde, konular ortaya konduğunda kamu vicdanında ve yüce Meclisin
vicdanında makes bulması gerekiyor, yoksa gensoru müessesesinin yıpranmasına, etkisini
kaybetmesine sebep oluyor.
Bu gözle,
gensoru konularından birkaçına şöyle bir bakalım; deniyor ki: “Fatih Projesi
tamamlanmadı.” “Akademisyenler unutuldu.” “Dershaneler kapatıldı.” “Yeni atanan
öğretmen adaylarına sözlü ve/veya yazılı sınav getirildi.” “YÖK Yasası hâlâ
yapılamadığı için düzenlemeye geçilemedi.” Evet, gensoru konularından birkaçı
bunlar değerli arkadaşlar.
Değerli
arkadaşlar, AK PARTİ’nin eğitim alanında yaptığı icraatlar bu gensoru konusu
olarak sıralanıyor ve uygulamada karşılaşılan sorunlar gensoru sebebi olarak
ortaya konuyor. İşin doğrusu, bu konuları gensoru sebebi olarak görünce, ben AK
PARTİ milletvekili olarak, diğer taraftan da Sayın Bakan adına sevinmedim
dersem yalan söylerim. Biz, AK PARTİ olarak on iki yıllık iktidarımızın ve
eğitim alanında yaptıklarımızın arkasındayız. Sayın Hüseyin Çelik Beyefendi,
Sayın Nimet Baş Hanımefendi, Sayın Ömer Dinçer Beyefendi bakanlıkları
dönemlerinde AK PARTİ’nin eğitim politikalarını uygulamışlar… 
EMİN HALUK AYHAN
(Denizli) – Erkan ne oldu?
AVNİ ERDEMİR
(Devamla) - …ve eğitimde fiziki altyapının güçlendirilmesinde, eğitimin
teknolojiyle buluşmasında, ders programlarının yenilenmesinde, yapısal
reformların yapılmasında hepsi ayrı ayrı önemli hizmetler yürütmüşlerdir;
buradan kendilerine teşekkür ediyorum.
ORHAN DÜZGÜN
(Tokat) – Her gelen enkaz aldığını söyleyerek başladı ama nasıl oluyor?
AVNİ ERDEMİR
(Devamla) - Sayın Nabi Avcı, nezaketi, zarafeti, bilge kişiliğiyle aldığı
hizmet bayrağını daha yükseklere çıkarmak için samimi gayret göstermiş,
eğitimde özgürlükçü, çoğulcu yaklaşımı benimsemiş, kılık kıyafet serbestisini
getirmiş; okulu, öğretmeni ve öğrenciyi esas alan TEOG sistemini başlatmıştır.
Ne yazık ki, bu önemli değişiklikler ve hizmetler karşılığında teşekkür
edilmesi gerekirken hakkında gensoru verilmiş, bugün onu görüşüyoruz.
Biz, elbette, muhalefetin denetim
hakkına saygı duyuyoruz ve eleştirilerini dikkate alacağız, karşılaşılan
sorunlarla ilgili çözüm önerilerinden yararlanacağız. Bardağın boş tarafı var
mı, neler yapılabilir, bir daha bakacağız. Bu gensoru vesilesiyle on iki yıllık
eğitim hizmetlerimizi Meclisimizle, milletimizle paylaşacağız. Buna fırsat
verdikleri için kendilerine teşekkür ediyoruz.
Değerli arkadaşlar, kuruluşundan bugüne
AK PARTİ iktidarları güçlü devlet, evet, mutlu millet hedefine ancak eğitimle
ulaşabileceği inancıyla eğitime büyük önem vermiş ve bütçeden hep en büyük payı
eğitime ayırmıştır. Evet, 13 bütçe yaptık, hepsinde birinci sırada eğitim var.
Devraldığımız Türkiye’de yani eski Türkiye’de, 2002 yılında Millî Savunma
Bakanlığı bütçesi 8,2 milyar, Millî Eğitim Bakanlığı bütçesi 7,4 milyar yani…
ENGİN ALTAY (Sinop) – Avni Bey, yatırım
paylarını, yatırım bütçelerini söyle; yatırımlara gel.
AVNİ ERDEMİR (Devamla) - …Millî Savunma
Bakanlığı bütçesi, evet, Millî Eğitim Bakanlığı bütçesinden fazlaydı. 2015
yılında Millî Savunma Bakanlığı bütçesinin 22,7 milyar, Millî Eğitim Bakanlığı
bütçesinin ise 62 milyar olduğunu görüyoruz. Yani 2002’de Millî Savunma
Bakanlığı Millî Eğitim Bakanlığı bütçesinden fazlayken 2015’te…
GÜRKUT ACAR (Antalya) – Diyanet İşleri
Başkanlığına da bir bakalım.
AVNİ ERDEMİR (Devamla) - …Millî Eğitim
Bakanlığı bütçesi Millî Savunma Bakanlığı bütçesinin neredeyse 3 katına
çıkmıştır. Bu, bizim eğitime ne kadar önem verdiğimizi göstermesi bakımından
önemlidir. 
AK PARTİ iktidarı olarak, Anayasa’da
ifadesini bulan eğitimde fırsat eşitliğini sağlamak için de çok önemli
çalışmalar yürüttük. Evet, bu amaçla ders kitaplarını ücretsiz dağıttık ve
velilerimizi büyük bir külfetten kurtardık. Doğru mu? Doğru. İsterseniz gelin
“Yanlış.” deyin. Milletimiz okulların açıldığı gün kitapların masanın üzerinde
olduğunu ve çocuğunun akşam eve kitapla döndüğünü görüyor ve bunu yaşıyor.
Şartlı eğitim yardımlarıyla dar gelirli ailelerin çocuklarını okula göndermesini
özendirdik. Taşımalı eğitim uygulamalarını liseyi de kapsayacak şekilde
genişlettik. 
Muhalefet
gensoru gerekçesinde ne diyor? “FATİH Projesi tamamlanamadı.” Düşünebiliyor
musunuz, bir projenin henüz tamamlanamamış olması gensoru konusu oluyor. Demek ki
Sayın Nabi Avcı’yla ilgili gensoru verecek konu bulmak gerçekten zor. Evet,
FATİH Projesi’ni biz başlattık, bilgi ve iletişim teknolojisinin kullanımıyla
eğitimde kalite artışını hedefledik, 3.657 okula 65 bin akıllı tahta kurduk,
739 bin tablet bilgisayarı öğretmen ve öğrencilerimize dağıttık. Bu proje büyük
bir proje olup en önemli özelliği, yerli bilişim sektörünün oluşmasını ve
güçlenmesini sağlamak ve çocuklarımızı yaşayacağı çağa hazırlamaktır. 
Değerli
milletvekilleri, bütçeden en büyük payı eğitime ayırdığımız gibi, her yıl en
fazla kadroyu da eğitime ayırdık. Bugün çalışan 866 bin öğretmenin 473 binini
AK PARTİ iktidarı olarak biz atadık yani bugün çalışan öğretmenlerin yarıdan
fazlası AK PARTİ iktidarında atandı. Sayın Nabi Avcı döneminde iki yılda 92.374
öğretmen atandı. 
Biraz önce dendi
ki: “Seçim ihtirası ile öğretmen ataması arasında ilişki kuruluyor.” Burada
yanıldıklarını kendileri de biliyor. Eğer biz popülizm yapsak o zaman çok fazla
-evet, ülkenin ekonomisini dikkate almadan- atama yapmamız gerekiyor. 
Değerli
arkadaşlar, eğitimde beşerî ve fiziki altyapıyı iyileştirdik. 2002 yılında 347
bin derslik vardı, biz son on iki yıl içinde 234 bin yeni dersliğin yapımını
tamamladık. 
YUSUF HALAÇOĞLU
(Kayseri) – Hâlâ birleştirilmiş okullarda, sınıflarda ders gösteriyorsunuz. 
AVNİ ERDEMİR
(Devamla) – Başta kız çocuklarının okullaşması olmak üzere tüm kademelerde
okullaşma oranlarında artış sağladık. Okul öncesi eğitimde yüzde 11’lerde olan
okullaşma oranını yüzde 42’lere çıkardık. Gelin, deyin ki: “Hayır,
çıkarmadınız.”
Özel eğitimi
destekledik değerli milletvekilleri. 
Bu çalışmalar
eğitimde kaliteyi artırdı, fırsat eşitliğine katkı sundu. Hep eleştirilen
-biraz önce de eleştirildi- PISA sonuçlarını eğitimde fırsat eşitliği açısından
değerlendirirsek bu başarıyı daha net görürüz. Zira, 2003’te en alt gelir
grubuna sahip aile çocukları ile en üst gelir grubuna sahip aile çocukları
arasındaki puan farkı 122’ydi, 2012’de bu puan farkı 86’ya indi. OECD
ülkelerinde bu iki grup arasındaki puan farkı 90’dır. Yani, biz, on iki yıldır
uyguladığımız fırsat eşitliğine yönelik politikalarla bu alanda OECD
ülkelerinden daha iyi bir noktaya geldik. 
Değerli
milletvekilleri, gerçekten de 2003-2015 yılları eğitimde hamle yılları oldu. Bu
dönemde biz daha demokratik ve özgürlükçü bir eğitim anlayışını benimsedik.
4+4+4 sistemiyle 28 Şubatın eğitimdeki son izlerini de sildik. 28 Şubat mağduru
öğretmenlerimiz mesleklerine geri döndü. Ortaokul ve liselerde başörtüsü
yasağını kaldırdık. Öğrencinin beceri ve tecrübelerini dikkate aldık, yeni
seçmeli dersler getirdik; Kur'an-ı Kerim ve siyer derslerini seçmeli olarak
okutmaya başladık. On iki yıllık kademeli zorunlu eğitimi başlattık.
Değerli
milletvekili arkadaşlarım, gensoruda “Meslek liselerindeki büyüme ve gelişme
problemleri hâlâ çözülmedi.” deniyor. Bunu söyleyenler mesleki eğitim için
yapılanları ve mesleki eğitimin bugünkü geldiği noktayı muhakkak bilmiyorlar.
İnanıyorum ki, bu konuyu bilseler gensorularına gerekçe yapmazlardı. Maalesef,
kesintisiz eğitimle, katsayı adaletsizliğiyle meslek liselerinin üniversite
yolu kesilmiş; meslek lisesi elektrik bölümü mezununa “Elektrik mühendisi
olamazsın.”, makine bölümü mezununa “Makine mühendisi olamazsın.” denmiştir.
Sonuçta, kimse çocuğunu üniversiteye girme şansı olmayan meslek liselerine
göndermemiş, meslek liseleri hiçbir umut taşımayan çocukların gittiği
mutsuzlar, umutsuzlar lisesine dönüşmüştür. Mesleki eğitim nitelik sorunu
yaşamış, büyük yara almıştır. Bu kararlardan mağdur olan bu milletin
çocuklarının çığlıkları duyulmamış, gözyaşları sel olup oligarşiyi boğmuş,
maalesef, farkına varılmamıştır. Evet, bizden önce yani AK PARTİ iktidarından
önce “İmam-hatip liselerinin önünü keseceğiz.” diye getirilen katsayı
adaletsizliğiyle bütün mesleki eğitime darbe vurulmuştur. Katsayı
adaletsizliğini ortadan kaldırdık, mesleki eğitimin önünü açtık. Organize
sanayilerinde yapılan meslek liselerini destekledik. Bu sayede meslek
liselerine olan talep hızla arttı. Mesleki ve teknik eğitimin payını yüzde
36’dan yüzde 54’lere çıkardık. Şu anda Avrupa ortalamalarındayız. İşte, sonuç
bu. Bu mu meslek liselerinde büyüme ve gelişmenin olmaması?
Değerli
milletvekilleri, maalesef, bugün okulu, öğretmeni ve öğrenciyi eğitimin
merkezine alan ve okul dışı kurumlara ihtiyacı azaltan TEOG sistemi gensoru
sebebi yapılmış. Peki, TEOG’la ilgili bu eleştiriler niçin yapılıyor, sorun
nerede? Ben inanıyorum ki bu eleştirilerin iki sebebi var: Ya her şeyi
eleştirmeye dayalı, hakkı, hukuku unutturan köhnemiş siyaset anlayışı ya
sistemi bilmeme, sistemi tanımamadır. 
FATMA NUR SERTER
(İstanbul) – Hatanızı kabul ettiniz, sistemi değiştirdiniz.
AVNİ ERDEMİR
(Devamla) - TEOG’un temel özelliği, öğrenci başarısını anlık bir performansa
dayalı olarak değil, geniş bir zaman dilimine yayarak belirlemektir. Siyasetçi
olmanın ötesinde bir eğitimci olarak şunu inanarak söylüyorum ki TEOG şeffaf,
açık bir sistem, kayırmacılıktan uzak bir sistem. 6 temel ders için 8’inci
sınıfta öğretmen tarafından dönemsel olarak yapılan sınav, evet, merkezî olarak
yapılıyor. Bu sınav öğrencinin okulunda, arkadaşlarıyla aynı ortamda, stressiz,
sıkıntısız bir şekilde yapılıyor. 6’ncı, 7’nci, 8’inci sınıf başarı puanları
ile 8’inci sınıftaki -biraz önce ifade ettiğim- ortak sınav puanları
birleştiriliyor ve yerleştirme puanı oluyor. Bu yerleştirme puanlarıyla
öğrenciler tercih yapıyor. İki tercih var: Bunlardan biri, (A) grubu tercih
yani okul türü. Evet, puanına göre tercih yapıyor öğrenciler. Okulların kodu var. Edirne’deki
öğrenci Kars’taki bir okulu, Kars’taki bir öğrenci İstanbul’daki bir okulu
koduna göre, puanına göre tercih ediyor. Diğer taraftan, buraya
yerleşemeyeceğine inanan öğrenci (B) grubu dediğimiz tercihlerden, 6 tercihten
4’ünü yapıyor. (A) grubu tercihlerine puanı tutan öğrenciler, adresi neresi
olursa olsun, evet, istedikleri okula e-okul sistemi tarafından otomatik
yerleştiriliyor. (A) grubu tercihlerine yerleşemeyen öğrencilerimiz (B)
grubundan tercih ettikleri 4 okuldan 1’ine, tercih öncelikleri dikkate alınarak
ikamet ettikleri adrese en yakın boş kontenjanı olan okula, puan üstünlüğü
esasına dayalı olarak sistem tarafından otomatik atanıyor. 
Değerli
arkadaşlar, bir taraftan sıfır çekenlerin varlığından bahsediliyor, bir
taraftan da “Çok fazla tüm soruları yapan öğrenciler var.” deniyor. Sizce bu
bir çelişki değil mi? Evet, artık öğrenciler işledikleri konulardan sorumlu,
onun için başarı artıyor. Değerli arkadaşlar, işte, TEOG’un en önemli başarısı
da bu, okulu merkez olarak ortaya çıkarıyor.
Uygulama
sonuçları nedir arkadaşlar? Evet, üzerinde fırtınalar koparılan yerleştirme
sonuçlarına göre, inanın, 8’inci sınıfı bitirmiş, mezun olan 1 milyon 300 bin
öğrenciden 1 milyon 136 bini tercih yapmış ve 134 bin öğrenci tercih
yapmamıştır. Niçin? Özel okula gitmek istemiş veya azınlık okulunu bitirmiş,
tercih yapmamış. Bu çocuklarımız tercih yapmadıkları için tabii ki sistem
tarafından bir okulla ilişkilendirilmiş. Ancak, bu arkadaşlarımız, bu
çocuklarımız diyelim ki Rize imam-hatiple ilişkilendirildi -sistemde kaçak
olmasın diye ilişkilendirilmiş- bu arkadaşımız hangi özel okula gidecekse
direkt kayıt olmak istediği özel okula gidiyor, kaydını otomatik yaptırıyor
yani Rize’yi falan görmüyor; insanlarımızın, öğrencilerimizin mağduriyeti yok. 
Değerli arkadaşlar,
deniyor ki: “TEOG’dan öğrenciler memnun değil. TEOG sınavında yaşanan sorunlar
yüzünden ailelerin ve öğrencilerin psikolojisi bozuldu.” Arkadaşlar, hiç
üzülmeyin, öğrenci, öğretmen ve veli TEOG’dan memnun, yapılan anketlerde yüzde
85’in üzerinde memnuniyet var. 
Değerli
arkadaşlar, maalesef ve maalesef, gensoruda “Akademisyenler unutuldu.” deniyor.
İnanın, siz bilmeseniz de akademisyenler unutulmadığını biliyor. Kendisi de bir
akademisyen olan Başbakanımız göreve başlar başlamaz bu konuya el atmış,
akademik teşvik ödeneğiyle birlikte öğretim elemanlarına yüzde 35 civarında zam
yapılmıştır. 
Evet, maalesef,
ihtiyaç duyan öğrenciye okullarda bedava kurslar açmak bu memlekette gensoru
sebebi olmuş. Gensoruda “Dershanelerin kapatılması yüzünden devlet eliyle
kurslar açıldı. Sürecin başarısızlıkla sonuçlanacağı öğrenci talebinin
azlığından ortaya çıkmaktadır.” deniyor. Bakalım, gerçekler öyle mi, talep az
mı? 4 Kasım 2014 itibarıyla yurt genelinde açılan kurs merkezi olan okul sayısı
17 bin küsur, açılan kurs sayısı 196 bin küsur, müracaat eden öğrenci sayısı 2
milyon 547 bin 902, görevlendirilen öğretmen sayısı 104 binin üzerinde. Demek
ki kurslara ihtiyaç var, demek ki talep az değil. Hiç şüpheniz olmasın, kurslara
katılan öğretmelerin ücretleri de en kısa sürede düzeltilecek. 
Değerli
arkadaşlar, evet, serbest kıyafet uygulaması da gensoru sebebi. Arkadaşlar,
velilere güvenelim, öğrencilere güvenelim, verecekleri kararlara saygı
gösterelim. Yönetmelik gayet açık, kararı öğrenciler ve veliler veriyor.
Dünyaya bakalım, gelişmiş ülkelere bakalım; tek tip kıyafet uygulamasını Fransa
1968’de, Almanya 1980’lerde, İngiltere 1950’lerde terk etti. Okul dışında aynı
mahallede, sokakta bir arada serbest kıyafetlerle oynayan, arkadaşlık eden
öğrencilerin okulda da serbest kıyafet giymelerinin ne sakıncası olabilir?
Serbest kıyafet uygulayan okullardaki öğrencilerin öz güveni, gözlerindeki
ışıltı ne kadar doğru bir iş yaptığımızı gerçekten gösteriyor. 
Değerli
arkadaşlarım, evet, yine YÖK Yasası’nın değişmemesini bile Sayın Nabi Avcı’dan
soran ve gensoru sebebi sayan anlayışı, doğrusu, anlamakta da güçlük çekiyorum.
Eğer YÖK Kanunu’nun değiştirilmemesi gensoru ve bakan düşürme sebebiyse
1982’den beri, içinde MHP ve CHP’nin de bulunduğu hükûmetlerin Millî Eğitim
Bakanlarının hep istifa etmesi gerekirdi herhâlde. 
Yine unutmayalım
ki YÖK Kanunu Anayasa’dan da eski olup Anayasa değişikliği yapmadan
-yükseköğretim kurumlarının kısaltılması olan- YÖK Kanunu’nun adını bile
değiştirmek mümkün değil. Evet, Anayasa’yı değiştirmeden, köklü bir YÖK
değişikliği zor. Gelin, Anayasa’yı ve YÖK Kanunu’nu değiştirelim desek yine
biriniz “Çay içer gidersiniz.” dersiniz herhâlde, bir diğeriniz de “Hiç
gelmeyin, kapımız kapalı.” dersiniz. Hiç merak etmeyin değerli arkadaşlar,
inşallah, 2015 yılı yeni anayasa yılı olacak. İşte, o zaman, YÖK Kanunu da
değişecek, onu değiştirmek de inşallah, bize, AK PARTİ’ye nasip olacak. (AK
PARTİ sıralarından alkışlar)
Değerli
arkadaşlar, işte, gerçeklikten ve dayanaktan yoksun gensoru ve gerekçeleri;
işte, Sayın Bakanımız Nabi Avcı ve AK PARTİ iktidarının eğitim politikaları;
inanıyorum ki elini vicdanına koyan herkes der ki: “Teşekkürler AK PARTİ,
teşekkürler Sayın Nabi Avcı.”
Bu duygularla,
AK PARTİ Grubu olarak Sayın Nabi Avcı hakkında verilen gensoru önergesinin
aleyhinde olduğumuzu bildirir, yüce Meclisi saygıyla selamlarım. (AK PARTİ
sıralarından alkışlar)
BAŞKAN –
Teşekkür ederim Sayın Erdemir.
Hükûmet adına
Millî Eğitim Bakanı Sayın Nabi Avcı.
Buyurunuz. (AK
PARTİ sıralarından alkışlar)
MİLLÎ EĞİTİM
BAKANI NABİ AVCI (Eskişehir) – Sayın Başkan, değerli milletvekili arkadaşlarım;
bir kere daha Millî Eğitim Bakanlığının yaptığı icraatı anlatmak üzere
huzurunuzdayız gensoru vesilesiyle. Bu nedenle arkadaşlarımıza çok teşekkür
ediyoruz; yaptıklarımızı, yapmadıklarımızı bir kere daha hep birlikte
hatırlamaya vesile oldular.
Şimdi, sürenin
kısıtlılığı nedeniyle çok hızlı, başlıklar hâlinde gensoru gerekçesinde dile
getirilen hususlarla ilgili konuları elden geçirmek istiyorum.
Birinci iddia:
4+4+4 eğitim sistemi pilot uygulama yapılmadan hayata geçirildi. Arkadaşlar,
4+4+4 eğitim sistemine kademeli bir şekilde geçiş yapıldı. İlk yıl 1’inci ve
9’uncu sınıflarda olmak üzere kademeli bir geçişti bu, ara sınıflar bu ilk geçişlerden
etkilenmedi. Bu çerçevede haftalık ders çizelgeleri ve ders programları da
kademeli olarak değiştirildi. 
İkinci iddia
çocukların okullara başlama yaşlarıyla ilgili. Okulların açılacağı yılın eylül
ayının sonu itibarıyla 66 ayını dolduran çocukların ilkokula başlamaları
gerekiyor. 60-66 ay arası çocuklar velilerinin talebi üzerine ilkokula
kaydediliyorlar. Fiziken veya ruhen hazır olmadığı düşünülen 66-72 aylık
çocuklarsa doktor raporuyla ilkokul yerine ana sınıflarına kayıt
yaptırabiliyorlar. Ayrıca, hangi ayda, hangi yaşta olursa olsun, hangi ayda
ilkokula kayıt yaptırmış olursa olsun bütün çocuklarımız öncelikle uyum
eğitiminden geçiriliyor. Bununla ilgili çalışmaları, durum tespiti yapmak için
11.957 okul müdürünün katıldığı bir araştırma yaptık. Okul müdürlerinin yüzde
70’i 1’inci sınıf uyum ve hazırlık çalışmalarının öğrencilerin ve velilerinin
okula uyumuna katkı sağladığını belirttiler. 
Gerekçede yer
alan üçüncü iddia: Serbest kıyafet uygulaması. İddiaya göre, bu uygulamamız hem
okul yönetimlerine hem öğretmenlere hem de velilere problemler oluşturmuş.
Şimdi, öncelikle şunu hatırlamakta fayda var: Hiçbir Avrupa Birliği ülkesinde
zorunlu ve tek tip öğrenci kıyafeti uygulaması yok. Bizim uygulamamızda da
öğrenci kıyafetleri velilerin çoğunluk kararına göre belirleniyor ve bu kararda
da ekonomik, sade ve pedagojik esaslara uyulması ilkesi dışında bir
kısıtlamamız yok. Ve bu uygulama, gerçekten özellikle okul aile birliği
üzerinden kararlar geliştirildiği için demokrasi kültürüne de çok ciddi katkıda
bulundu, bulunuyor. 
4+4+4’le
okulların birden fazla eğitim yapmak zorunda kaldığı iddiası da dördüncü iddia.
Okulların dönüşümü bizim planlamamızda, stratejik planımızda üç yıla yayılmıştı
ve 2014-2015 eğitim öğretim yılı itibarıyla binalarımızın yüzde 98’inin ilkokul
ve ortaokul olarak dönüşümü tamamlanmıştır. Burayı alkışlayabilirsiniz, yüzde
98. (AK PARTİ sıralarından alkışlar) Ortaöğretim Genel Müdürlüğüne bağlı
liselerin yüzde 3’ünde, mesleki ve teknik liselerimizin ise sadece yüzde 8’inde
ikili eğitim yapılıyor; yüzde 3 ve yüzde 8. İkili eğitimi bütünüyle ortadan
kaldırmak için çalışmalarımız da devam ediyor. 
Beşinci iddia:
“Öğretmen ve yöneticilere sahip çıkılmadı.” Şimdi, biraz önce Avni Bey
rakamları açıkladı ama biz muhalefetin icraatımızı günü gününe takip etmemesini
anlıyoruz da kendimiz bile kendimizi takip etmekte zorlanıyoruz. Avni Bey 92
bin atama yapıldığını söyledi; son atamayı, bu ayki 15 bini dâhil etmemişti.
Dolayısıyla, onu da kattığımız zaman 107.374 ama bu iyi bir tevafuk oldu AK
PARTİ’nin kendi kendisiyle yarıştığının bir göstergesi olarak. 107.374 öğretmen
ataması gerçekleştirdik.
ALİ SERİNDAĞ
(Gaziantep) – Emekli olanlar, meslekten ayrılanlar; aradaki fark ne kadar?
MİLLÎ EĞİTİM
BAKANI NABİ AVCI (Devamla) – Onlarla birlikte, ben, hani övünmek gibi olmasın
ama cumhuriyet tarihinin en fazla öğretmen ataması yapan Bakanı olmakla da
ayrıca iftihar ediyorum ve grubumuza, Hükûmetimize bu konudaki destekleri
nedeniyle ayrı ayrı teşekkür ediyorum. (AK PARTİ sıralarından alkışlar)
Bu, öğretmenlerimizin
eş durumu tayinleri nedeniyle mağdur edildiklerine dair bir iddia: 2013-2014
yıllarında öğretmenlerimizin eş özrü ve sağlık özrü nedeniyle yer değiştirme
taleplerinin tamamı karşılanmıştır. 2015 yılının ilk yarısında yani bugünlerde,
sömestire girerken yapılan taleplerin de yüzde 98’ini karşıladık. 800 küsur
civarında öğretmenimiz için de çözüm arayışlarımız sürüyor onları da bir
şekilde eşleriyle bir araya getirmek için; yüzde 98’ini birleştirdik.
Sağlık özrü ve
özel hayatı etkileyen durumlara bağlı yer değişiklikleri daha önce dönemsel
olarak yapılıyordu, şimdi gerekli belgeler sunulduğunda her an yapıyoruz.
Özellikle sağlık özrüyle ilgili veya özel hayatı ilgilendiren nedenlerle eğer
bir yer değiştirme talebi olursa dönem sonunu beklemek gibi bir kuralımız yok,
işin aciliyetine göre ve ciddiyetine göre hemen uygulamaya koyuyoruz. 
Bir sonraki,
altıncı iddia, yine bununla bağlantılı: “Parçalanan aileleri birleştirmiş gibi
gözüküp alan değiştirme dayatılması sonucunda birleşen aileler, alanlarında
mutsuz olmaktan dolayı intiharın eşiğine kadar geldi.” 
Evet, tamamını
birleştirdik. Ayrıca, alan değişikliği sebebiyle bundan hoşnut olmayan, geçtiği
yeni alandan memnun olmayan, mutsuz olan öğretmenlerimizin de 2013 Aralık
ayından itibaren eski alanlarına dönüşlerine imkân sağladık, bu sorunu
giderdik. 
FATİH
Projesi’yle ilgili birtakım iddialar burada dile getirildi. Kısaca, hemen Avni
Bey çok güzel özetledi ama tekrar da yarar var. Bu uygulama, FATİH Projesi’yle
ilgili uygulamalar 2012 yılında başladı biliyorsunuz. Lise düzeyindeki
okullarımızda 114.921 dersliğin tamamına etkileşimli tahta yerleştirildi. 20.269
okulumuzda çok fonksiyonlu yazıcının kurulumu tamamlandı. 737.800 adet tablet
bilgisayar öğretmen ve öğrencilerimize ulaştırıldı. 3.516 okulun yerel alan ağ
kurulumu tamamlandı. 
FATMA NUR SERTER
(İstanbul) – Oranlarını söyler misiniz Sayın Bakan?
MİLLÎ EĞİTİM
BAKANI NABİ AVCI (Devamla) - Projede özellikle önem verdiğimiz bir konu,
alacağımız tablet bilgisayarların, bundan sonraki dönemlerde de alacağımız
tablet bilgisayarların yasada da belirtildiği gibi, yerlilik oranının yüksek
tutulması. O nedenle, ihalelerimizde ince eleyip sık dokuyoruz. O yüzden, ihale
şartnamesinin hazırlanması biraz gecikti, orada bir gecikmemiz var. 2015 yılı
içinde inşallah, 10 milyon 600 bin tablet bilgisayar alımını
gerçekleştireceğimizi söylüyorum. 
FATMA NUR SERTER
(İstanbul) – Oran yüzde 4. 
MİLLÎ EĞİTİM BAKANI NABİ AVCI (Devamla)
- Şimdi, ÖSYM ve sınavlarla ilgili iddialar var. Tabii, bu kopya iddiaları
sınavların tarihçesi kadar eski, öteden beri oluyor bunlar. Ama, hiçbir zaman
bu kopya iddialarıyla bu dönemde olduğu kadar etkili mücadele edilmediğini de
bir kere daha vurgulayayım. 2010 yılı Kamu Personeli Seçme Sınavı’nın eğitim
bilimleri alanıyla, bizimle ilgili olan alanla ilgili iddialar üzerine sınav
iptal edilmişti; yeni bir sınav yapıldı, bununla ilgili adli soruşturma da
devam ediyor. 2012 yılında avukatlar için adli hâkim ve savcı sınavında sınav
sonrası ÖSYM’ce yapılan analizler sonucunda ulaşılan anormal bulgular üzerine
adli işlem başlatıldı. Kanuna işlenen caydırıcı hapis cezaları, sınav
salonlarında ve binalarında uygulanan üst düzey arama ve güvenlik tedbirleri,
sinyal kesiciler, salonlarda kullanılan kameralar, sınav sonrası analizler,
başvuru ve kimlik kaydı denetimleri kopya teşebbüslerini de en aza indirdi. 
Şimdi, bununla
çok doğrudan ilgili değil ama kurumla ilgili olduğu için, ÖSYM’yle ilgili
olduğu için, biraz önce Fatma Nur Hanım’ın sözünü ettiği 10 bin öğrencinin
paralarını yatırdıkları hâlde sınava girememeleriyle ilgili olan konu
kendisinin anlattığı gibi ama bir ilave var; ben -kendisinin de söylediği gibi-
o dönemde konuyla ilgili olarak ÖSYM Başkanımızla görüştüm fakat görüştüğümüz
tarihte soru kitapçıkları basılmıştı, salon planlamaları yapılmıştı ve o zaman
ÖSYM dedi ki: “Bu öğrenciler, bizden kaynaklanan bir nedenle değil, sadece
kendi o onay butonuna basmamaktan kaynaklanan nedenlerle bu sınava
alınmıyorlar. Bizim, şimdi sınav salonlarını bu öğrencileri araya katacak
şekilde yeniden planlamamız, sınav güvenliğini, soru güvenliğini… Çünkü o
salonlara dağıtılacak olan soru kitapçıklarının isme yazılı ve cevap
kâğıtlarının paketlerinin açılıp her bir öğrencinin, o 10 bin öğrencinin o
paketlere tekrar yerleştirilmeleri gerekiyor; bu da, bütün sınav güvenliğini
berhava edecek bir işlem olacağı için yapamayız.” dediler.
FATMA NUR SERTER
(İstanbul) – Öyleydi zaten, ben de aynı şeyi söyledim. 
MİLLÎ EĞİTİM
BAKANI NABİ AVCI (Devamla) – Efendim, on yıllık AK PARTİ kadrolarını yok sayıp
uzman olmayan kadrolarla devam ettiğimize dair gerekçede bir iddia… Bizim
mevcut personelimizden, özellikle üst düzey yönetimimizin eğitimle ilgisi
bakımından bir eleştiri vardı anladığım kadarıyla. Müsteşar yardımcılarımızın
ortalama eğitimle ilgili kariyerleri yirmi dört yıllık, genel müdür düzeyinde
en az on yedi yıllık, daire başkanı düzeyinde en az on iki yıllık eğitim… 
FATMA NUR
SERTER (İstanbul) – Kime söylüyorsun? Bana mı söylüyorsunuz? Ben öyle bir şey
demedim. 
MİLLÎ EĞİTİM
BAKANI NABİ AVCI (Devamla) – Sizinle ilgili değil. 
Efendim,
dershaneler meselesi… Bence bu gensorunun asıl verilme nedeni burası. Şimdi,
son durum nedir? Ben, onunla ilgili bilgileri sizinle kısaca paylaşayım.
YUSUF HALAÇOĞLU
(Kayseri) – Mahkeme kararlarını uygulamamanız olamaz mı Sayın Bakan? 
MİLLÎ EĞİTİM
BAKANI NABİ AVCI (Devamla) - Dershanelerden özel okula dönüşmek için başvuru
yapan kurumların sayısı 1.295. Bunlardan 979 tanesinin dönüşüm programına
alınmasına onay verildi. 
Şimdi,
“Dershanelerin dönüşüm süreci çalışanları işsiz bırakacak.” gibi orada bir
gerekçe veya iddia var. Tam tersine, okula dönüşen dershanelerin daha çok
personele ihtiyacı olacak ve dolayısıyla bu hatta yeni bir istihdam alanı
açmaya da vesile olacak. 
SEYFETTİN YILMAZ
(Adana) – Madem niye o kadar dershane açtırdın Sayın Bakan? 
MİLLÎ EĞİTİM
BAKANI NABİ AVCI (Devamla) - 6 Şubat 2015 tarihi itibarıyla dershanelerde,
dershanelerimizde, dönüşmekte olan dershanelerimizde eğitim personeli olarak
44.470 kişi çalışıyor. Şimdi önergede bir 100 bin rakamı, “100 binlerce kişi
işsiz kalacak, eğitim personeli dışında orada hizmette çalışan 100 binlerce
insan işsiz kalacak.” deniliyor. Gerçek rakamı söyleyeyim: Dershanelerde
çalışan, sigortalı, kayıtlı çalışan sayısı -bu durumda olan 100 binler filan
değil- 5.536 kişi. 
Şimdi, bir de bu
takviye kurslarımızla ilgili, dershanelerle bağlantılı olarak takviye
kurslarımızla ilgili, önergede, işte, takviye kurslarının açıldığı ama
öğrencilerin ve öğretmenlerin buna ilgi göstermediği gibi iddialar var, burada
da dile getirildi. 
Peki, dershaneye giden öğrenci sayısı
neydi, açtığımız takviye kurslarına giden öğrencilerin sayısı ne? Düzenleme
öncesinde dershanelere giden öğrenci sayısı 1 milyon 220 bin, dershanelere
gidenler. Bizim Ekim 2014 tarihinden itibaren örgün ve yaygın eğitim
kurumlarında açtığımız takviye kurslarına gelen öğrenci sayısı 2 milyon 547 bin
902. Dershanelere giden 1 milyon 200 bin, takviye kurslarına gelen
öğrencilerimizin sayısı 2 milyon 547 bin, 2 katından fazla. Ayrıca bu takviye
kurslarımızda -sizin de söylediğiniz gibi- çok düşük ücretlere rağmen -ona
teşekkür ederim- artırdık ders saati ücretini ama… 
SEYFETTİN YILMAZ
(Adana) – İktidarınız döneminde dershanelerin sayısını niye artırdınız o zaman
Sayın Bakan? 
MİLLÎ EĞİTİM
BAKANI NABİ AVCI (Devamla) - …104.799 öğretmenimiz ücrete falan bakmadan bu
takviye kurslarında görev yapıyorlar. Ben buradan hepsine ayrı ayrı bir kere
daha çok teşekkür ediyorum. Çocuklarımız adına, Millî Eğitimimiz adına çok
teşekkür ediyorum. 
İLHAN CİHANER
(Denizli) - Sayın Bakan, boykota destek verecek misiniz? Yarın boykot var.
MİLLÎ EĞİTİM
BAKANI NABİ AVCI (Devamla) – Bu, öğretmenlere tatmin edici ücret verilmediği
iddiası belki de bu gensoru önergesinin tek doğru iddiası. Doğru, tatmin edici
bir ücret vermiyoruz ama dediğim gibi 104 bin öğretmen buna rağmen gönüllülük,
artık gönüllülük sayılır… Onu artırdık yani Plan ve Bütçe Komisyonunda kabul
edildi. Plan ve Bütçe Komisyonundaki katkılarından ötürü bütün Plan ve Bütçe
Komisyonu üyesi arkadaşlarımıza çok teşekkür ediyorum. Bu takviye kurslarında
görev yapan öğretmenlerimizin ders saati ücretlerini 2 katına çıkardık. 2
katına çıkardık da ne yaptık? 9 liraydı 18 lira yaptık. Dolayısıyla
öğretmenlerimize fedakârlıkları için tekrar çok teşekkür ediyorum.
İLHAN CİHANER
(Denizli) - Boykot için bir şey söyleyecek misiniz? Yarın boykot var.
MİLLÎ EĞİTİM
BAKANI NABİ AVCI (Devamla) – Bu, yeni atanan öğretmen adaylarına sözlü sınav
getirilmesine ilişkin. Şimdi, süre çok azaldığı için hızlıca okuyacağım. Yeni
atanan öğretmenlerin öncelikle yeterlik alanlarına uygun bir şekilde çok yönlü
olarak yetişmeleri sağlanacak, hizmet içi eğitimlerden geçirilecek, daha sonra
performans değerlendirmesi, ardından yazılı ve sözlü sınava alınacaklar.
Dolayısıyla sadece sözlü sınav iddiası doğru değil. 
Açık liselere
kayıt yapan öğrencileri takip ediyoruz. 
“Okul müdürü
atamalarında yandaş sendikalardan kişiler seçildi.” 
Dört yıllık
görev süresini tamamlayan 16.559 eğitim kurumu müdürünü değerlendirmeye aldık.
Yapılan değerlendirmeler sonunda 75 ve üzeri alanlardan 8.156’sı görevlerine
devam ediyor. 
SEYFETTİN YILMAZ
(Adana) – Neye göre aldınız? Bir sürü, emek veren müdürü görevden aldınız. 
MİLLÎ EĞİTİM
BAKANI NABİ AVCI (Devamla) – Sendikalara göre söylüyorum şimdi. 
Görev
sürelerinin uzatılması kapsamında 75 ve üzerinde puan alan müdürlerin
sendikalara göre dağılımı: 
EĞİTİM-BİR-SEN;
6.903 kişi değerlendirmeye alınmış, 4.900’ü başarılı, 75’in üzerinde.
TÜRK EĞİTİM-SEN;
3.922 kişi değerlendirmeye alınmış, 1.146’sı 75 üzerinde almış. 
EĞİTİM SEN;
1.207 kişi değerlendirmeye alınmış, 386 kişi 75 üzeri almış, 
EĞİTİM-İŞ; 403
kişi, 84’ü… 
Diğerleri daha
küçük rakamlar. 
ZÜHAL TOPCU
(Ankara) – Yüzde 80 EĞİTİM-BİR-SEN Hocam! 
MİLLÎ EĞİTİM
BAKANI NABİ AVCI (Devamla) – “TEOG sınavlarında yaşanan sorunlar yüzünden ailelerin
psikolojileri, öğrencilerin psikolojileri bozuldu.” 
Tam tersine,
burada, yaptığımız çok ciddi araştırmalar var. ”Ortak sınavların kendi okulumda
yapılması -yani “TEOG” dediğimiz sınavlarla yapılması- beni rahatlatıyor.”
diyen öğrencilerin oranı yüzde 87’i. 
Ortak sınavların
iki ayrı günde yapılması olumlu, yüzde 86. 
Yani sınavın
bütün bileşenlerini sorduğumuzda anket çalışmalarımızda yüzde 80-90’lar
arasında memnuniyet görüyoruz. 
“Şimdi
bugünlerde, bu son yapılan sınavlarda 4.800 öğrenci, efendim, nasıl bu
çocukların hepsi tam puan aldılar?” 
Şimdi,
arkadaşlar, 1 milyon 300 bine yakın öğrenci. Bunlar yarışma sınavı değil,
bunlar sınıflarda yapılan denetimli yazılılar. Yani sizin de, benim de,
hepimizin normal lise hayatımızda girdiğimiz yazılı sınavlar. Yazılı sınavlarda
çocuklardan bazıları tam puan almış. Ne kadarı? 1 milyon 300 bin öğrenciden
4.800’ü. Bu da şüphe uyandıracak bir oran değil. Kaldı ki buna rağmen biz
herhangi bir şekilde bir yığılma olduğu zaman bir yerde onları ayrıca araştırıyoruz
orada bir sorun var mı diye. 
Bir de “Bu TEOG
sınavları tekrar değiştiriliyor.” falan gibi bir söylem burada da, dışarıda da
söyleniyor. Bu doğru değil.
ZÜHAL TOPCU
(Ankara) – Hocam sonuçları neden açıklanmıyor? Sonuçları istiyoruz. 
MİLLÎ EĞİTİM
BAKANI NABİ AVCI (Devamla) – Bakın, geçen sene ilk defa uyguladığımız özel
okullara teşvik kapsamında çocukları ister istemez bir devlet okuluyla
irtibatlı gösteriyorduk. Şimdi bu sene özel okullarda okuyan çocuklarımıza da
bu teşviki verebileceğimiz için çocukların illa bir devlet okulunda…
(Mikrofon
otomatik cihaz tarafından kapatıldı)
BAŞKAN –
Teşekkür ederim. 
MİLLÎ EĞİTİM
BAKANI NABİ AVCI (Devamla) – Biraz müsaade eder misiniz? Üç grup altmış dakika
konuştu. 
BAŞKAN - Bir
saniye, ben size iki dakika söz vereceğim.
ZÜHAL TOPCU
(Ankara) – Hocam, istatistikleri istiyoruz. 
BAŞKAN –
Buyurun.
MİLLÎ EĞİTİM
BAKANI NABİ AVCI (Devamla) – Biraz daha uzatın.
BAŞKAN – O kadar
olamaz. Ben hayatımda ilk defa böyle bir şey yapıyorum. 
MİLLÎ EĞİTİM
BAKANI NABİ AVCI (Devamla) – TEOG sınavlarını yeniden şey yapmış değiliz,
sadece geçen sene yaptığımız bazı uygulamalara bu sene gerek kalmadı. Bunu da
ayrıca Millî Eğitim Bakanlığının sitesinden duyurduk, yapmayı düşündüğümüz
değişiklikleri, taslağımızı, bunu çok yapıyoruz ama ne yazık ki gözden kaçıyor.
Her yeni yönetmelik veya düzenlememizi mutlaka Millî Eğitim Bakanlığı
sitesinden duyuruyoruz. İlgili bütün paydaşlar, öğrenciler, öğretmenler,
siyasetçiler, sivil toplum kuruluşları, eğitimciler girsinler, lütfen orayla
ilgili değerlendirmelerini, eleştirilerini, önerilerini bize iletsinler diye
bunları açıklıyoruz. 
Meslek
liseleriyle ilgili -böyle artık rastgele seçerek gitmek zorundayım- bakın, 2004
yılında meslek liselerimizde o katsayı uygulaması yüzünden 1 milyon 102 bin
öğrenci vardı, 2014’te 2 milyon 513 bin ve 62 alanda 226 dalda meslek eğitimi
veriyoruz. Bu öğrenci sayısı ve bu okullaşma oranı OECD ortalamalarının
üzerinde. 
Öğretmenlerin
maaşlarıyla ilgili, öğretmenler biliyorlar onun dolar bazında, avro bazında,
yüzde 200, yüzde 98,17 artış olduğunu. 
Yurt dışındaki
akademisyenlerle ilgili düzenlemelerimizi, yurt dışındaki çocuklarımız, doktora
yapan, master yapan öğrencilerimiz, kendilerine sağlanan imkânları biliyorlar. 
Harç sorunuyla
ilgili olarak katlamalı harç meselesini dün Bakanlar Kurulunda görüştük. Onunla
ilgili düzenlemeyi açıkladık. 
Daha söylenecek
çok şey var ama süre maalesef bu kadar.
FATMA NUR SERTER
(İstanbul) – Sayın Bakan, şube müdürlerini söyler misiniz? 
ZÜHAL TOPCU
(Ankara) – Kürtçe okullarla ilgili…
MİLLÎ EĞİTİM
BAKANI NABİ AVCI (Devamla) – Ben bu önergeyi veren arkadaşlarımıza çok teşekkür
ediyorum, muhabbet izhar eden arkadaşlarımıza çok teşekkür ediyorum. Muhabbet
karşılıklı. Ama biliyorum, sizin gözünüzde en iyi Millî Eğitim Bakanı giden
Millî Eğitim Bakanı. 
(Mikrofon
otomatik cihaz tarafından kapatıldı) 
MİLLÎ EĞİTİM
BAKANI NABİ AVCI (Devamla) – Daha buradayız. 
Çok teşekkür
ediyorum. İyi çalışmalar diliyorum. Hepinize ayrı ayrı çok teşekkür ediyorum.
(AK PARTİ sıralarından alkışlar) 
BAŞKAN – Teşekkür
ederim Sayın Avcı. 
Millî Eğitim
Bakanı Sayın Nabi Avcı hakkındaki gensoru önergesinin gündeme alınıp
alınmayacağı hususundaki görüşmeler tamamlanmıştır. 
Şimdi, gensoru
önergesinin gündeme alınıp alınmayacağı hususunu oylarınıza sunuyorum: Gensoru
önergesinin gündeme alınmasını kabul edenler… Kabul etmeyenler… Gensoru
önergesinin gündeme alınması kabul edilmemiştir. 
Birleşime on beş
dakika ara veriyorum. 
 Kapanma
Saati: 16.46

İKİNCİ OTURUM
Açılma Saati: 17.05
BAŞKAN: Başkan Vekili Meral AKŞENER
KÂTİP
ÜYELER: İsmail KAŞDEMİR (Çanakkale), Fehmi KÜPÇÜ (Bolu)
----0----
BAŞKAN – Sayın
milletvekilleri, Türkiye Büyük Millet Meclisinin 55’inci Birleşiminin İkinci
Oturumunu açıyorum.
Gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu’nun görüşmelerine kaldığımız yerden
devam edeceğiz.

VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN –
Komisyon? Yok. 
Ertelenmiştir.
2’nci sırada yer
alan, Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz.

2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
BAŞKAN –
Komisyon? Yok.
Ertelenmiştir. 
3’üncü sırada
yer alan, Ceza İnfaz Kurumları Güvenlik Hizmetleri Kanunu Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz.

3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN –
Komisyon? Yok.
Ertelenmiştir.
4’üncü sırada
yer alan, Askeri Hakimler Kanunu ile Bazı Kanunlarda Değişiklik Yapılmasına
Dair Kanun Tasarısı ve Adalet Komisyonu Raporu’nun görüşmelerine kaldığımız
yerden devam edeceğiz.

4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
BAŞKAN –
Komisyon? Yok.
Ertelenmiştir.
5’inci sırada
yer alan, Kültürel İfadelerin Çeşitliliğinin Korunması ve Geliştirilmesi
Sözleşmesinin Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.

5.- Kültürel İfadelerin Çeşitliliğinin Korunması ve
Geliştirilmesi Sözleşmesinin Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/292) (S. Sayısı: 54)
BAŞKAN –
Komisyon? Yok.
Ertelenmiştir.
6’ncı sırada yer
alan, Vişegraddaki Sokullu Mehmet Paşa Köprüsünün Yapısal Unsurlarının
Durumunun Tespit Edilmesi, Restorasyon Projesinin Hazırlanması ve Projenin
Uygulanması Konusundaki İşbirliği Protokolünün Onaylanmasının Uygun Bulunduğuna
Dair Kanun Tasarısı ile Millî Eğitim, Kültür, Gençlik ve Spor Komisyonu ile
Dışişleri Komisyonu Raporlarının görüşmelerine kaldığımız yerden devam
edeceğiz.

6.- Vişegraddaki Sokullu Mehmet Paşa Köprüsünün Yapısal
Unsurlarının Durumunun Tespit Edilmesi, Restorasyon Projesinin Hazırlanması ve
Projenin Uygulanması Konusundaki İşbirliği Protokolünün Onaylanmasının Uygun
Bulunduğuna Dair Kanun Tasarısı ile Milli Eğitim, Kültür, gençlik ve Spor
Komisyonu ile Dışişleri Komisyonu Raporları (1/333) (S. Sayısı: 104)(x)
BAŞKAN
– Komisyon ve Hükûmet burada.
07/05/2014
tarihli 86’ncı Birleşimde tasarının 2’nci maddesi üzerinde görüşmeler
tamamlanmıştı. 
2’nci
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Şimdi,
3’üncü maddeyi okutuyorum:
MADDE 3- (1) Bu Kanun
hükümlerini Bakanlar Kurulu yürütür.
BAŞKAN
– 3’üncü madde üzerinde söz talepleri var.
Milliyetçi
Hareket Partisi Grubu adına Kayseri Milletvekili Sayın Yusuf Halaçoğlu.
Buyurunuz.
(MHP sıralarından alkışlar)
MHP
GRUBU ADINA YUSUF HALAÇOĞLU (Kayseri) – Teşekkür ederim Sayın Başkan.
Değerli
milletvekili arkadaşlarım, gerçekten, maddeler konuşuldu bunda ama sizlerle bir
önemli konuyu paylaşmak istiyorum, onun için söz aldım.
Balkanlarda
bıraktığımız kültürel varlıklarımız Türkiye açısından, hepiniz takdir
edeceksiniz ki son derece önemlidir. Bunların restorasyonu ve koruma altına
alınması son derece önemlidir. Çünkü, beş yüz yıllık bir oradaki Osmanlı Dönemi
Türk hâkimiyetinin hepsi birer eseridir bize kalan, intikal eden. Burada bir
iki konuya değineceğim ama sizlerle bir konuyu paylaşmak istiyorum. 
Biliyorsunuz,
1923’te mübadele söz konusu oldu ve Yunanistan’daki Türkler Anadolu’ya
nakledildi; Anadolu’daki, İstanbul dışındaki Rumlar da Yunanistan’a nakledildi.
İşte, bu sırada çok hazin durumlar meydana geldi. Oradan Türkiye’ye göç eden
Türkler, beş yüz yıllık yurtlarını terk ederken aslında bütün atalarının,
analarının, babalarının mezarlarını da orada bırakarak döndüler. İşte, onlardan
size bir örnek vermek istiyorum, hüzünlü bir örnek vermek istiyorum, bizzat
baştan geçmiş olan bir örnek. Buna “Son Ezan” ismini veriyorlar, “Son Ezan.”
Bunu büyükelçimiz Erol Uzsoy yazmıştı. Konuyu sizlerle paylaşmak için olduğu
gibi okumak istiyorum.
“Müezzin
İsmail Efendi yıllardır her gün 5 defa çıktığı minareye bu defa adımlarını
zorlukla atarak yavaş yavaş çıktı.”
Arkadaşlarımız,
konuşmadan… Lütfen konuşmazsanız, istirham ediyorum. 
“Gecenin
sessizliği ve serinliği içinde ovanın karanlığına, aşağıdaki evlerdeki zayıf
ışıklara baktı. Daha önce yüzlerce defa okuduğu ezanın, atalarının yüzyıllardır
yaşadığı bu küçük kasabada son defa yankılanacağını düşünerek ellerini
kulaklarına götürdü. Derin bir iç geçirerek gözlerini kapattı. Sicim gibi
yaşlar kır düşmüş sakallarına doğru süzülürken ağır, yanık bir sesle yatsı
ezanını okumaya başladı.
Yağ
kandilleriyle aydınlatılmış camide imam efendi ve cemaat, başları öne eğilmiş,
gözlerinden süzülen yaşlarla İsmail Efendi’nin okuduğu yatsı ezanını son defa
dinlediler. Kasabanın en uçtaki evlerine kadar bütün kasabalılar aynı hüzün ve
sessizlikle, başları önlerinde, ezanın bitmesini beklediler.
İmam Şefik
Efendi son rekâtı kıldırıp selam verdiğinde cemaatin hıçkırıkları sessizliğin
içinde yankılanırken, sanki yarın her biri bir tarafa dağılmayacak, belki de
birbirlerini bir daha hiç görmeyeceklerini düşünmeden, herkes başı önde,
kafalarında bin bir düşünce, evinin yolunu tuttu. Cemaatin tamamı dağılınca
Şefik Efendi, kapıda dikilen Müezzin İsmail Efendi'den başka kimsenin kalmadığını
gördü. "Sen de gidebilirsin İsmail Efendi" dedi. "Kapıyı ben
kapatırım." İsmail Efendi boğazına düğümlenen acıyla hiçbir şey diyemeden
ağır adımlarla çıktı.
İmam Şefik
Efendi, cübbesiyle olduğu yere çöktü, sarığını çıkardı. Küçücük bir çocukken
dedesiyle bu camiye geldiklerini, camide kılınan bayram namazlarını, avludaki
bayramlaşmaları, cami hocasından gördüğü dersleri aklından geçirdi. Birisi bu
tarihî camide son namazı kendisinin kıldıracağını söylese idi herhâlde kötü bir
rüya diye düşünürdü. Ama işte, önce söylenti şeklinde duydukları, sonra
jandarma kumandanı ve cemaat liderleri tarafından da resmen bildirilen o gün
gelmişti. Yüzyıllardır yaşadıkları, bütün atalarının gömülü olduğu bu
toprakları yarın terk edeceklerdi. Bu tarihî camide son namazı kıldırmak da ona
düşmüştü.
Çöktüğü yerden
yavaşça kalktı. Kandilleri tek tek söndürdü. Son kalan kandilin titrek ışığında
minbere çıktı. Bohçanın içinde sarılı Kur'an'ı öpüp başına koyduktan sonra
koynuna soktu. Ağır adımlarla dışarı çıkarak halının altındaki kocaman
anahtarla kapıyı her zamanki gibi iki kere kilitledi. Gecenin serinliğinde
içinden "Allah yardımcımız olsun, camimiz de atalarımızın ruhlarına emanet
olsun." diyerek gözlerinden süzülen yaşlarla, ağır adımlarla karanlığın
içinde kayboldu.”
Değerli
milletvekilleri, aslında burada bizim üzerimize düşen görevi İmam Efendi son
cümlesinde çok iyi açıklamış. Atalarının ruhlarına emanet ettiği oradaki bizim
kültür varlıklarımızı atalarının torunları, bizler, maalesef hangi ölçüde
koruyabiliyoruz? Bunu çok iyi düşünmemiz lazım. Bakın, ben yıllardır ifade
ediyorum, Kültür Bakanlığının, yurt dışındaki mimari yapılarımızı aslına uygun
restore edebilmek için bir birim kurması gerektiğini söylüyorum ama bir türlü
gerçekleşmiyor, TİKA’ya bırakılıyor. TİKA’ya bıraktığınız bu onarım meselesi
maalesef aslına uygun restorasyona imkân vermiyor, maalesef. Nitekim, bakın,
Rodos Murat Reis Külliyesi, buradaki Mehmet Paşa Türbesi şu an yıkılmış durumda
ve hiç kimse ilgilenmiyor. Keza, Rodos Süleymaniye Medresesi’ne Yunanlılar el
koymuş durumdalar…
HAKAN ÇAVUŞOĞLU
(Bursa) – Doğru değil. Sorun Yunanistan’da.
YUSUF HALAÇOĞLU
(Devamla) – Bakın, bir dakika, Yunanistan’da değil. 
HAKAN ÇAVUŞOĞLU
(Bursa) – TİKA, Yunanistan…
YUSUF HALAÇOĞLU
(Devamla) – Ben söyleyeceğim… Kardeşim, bir dinleyin, ben size söyleyeyim.
Gidip gören, bilen insanım. Konuşmayın, dinleyin, ondan sonra konuşun. 
Yunanlılar el
koymuştur, Ege Üniversitesi, kendilerinin üniversitelerine tahsis etmişlerdir,
orası Türk vakfına ait olmasına rağmen. Biz burada Vakıflar Yasası çıkarıyoruz,
onlar vakfa ait olan bir eseri kendi üniversitelerine veriyorlar.
Yine, Şumnu
Şerif Halil Paşa Camisi 1998’den beri sözde restore edilmekte. Balkanlarda
UNESCO tarafından tescil edilmiş tek eserimizdir. Buna rağmen, maalesef, restorasyon
devam etmemektedir. Keza, Filibe Sultan Murat Camisi içinde, Bursa Yıldırım
Camii’nde olduğu gibi, içeride şadırvanı vardır onun da, maalesef, bizim
tarafımızdan yapılan restorasyonda bu şadırvan yerle bir edilmiş, dümdüz hâle
getirilmiş, şadırvan yok edilmiştir. Yani, tıpkı Yıldırım Camii’ndeki,
hepimizin bildiği Ulu Camideki o şadırvanı biliyorsunuz, o şadırvan yok
edilmiştir orada. Keza, Üsküp Mustafa Paşa Camisi bahçesinde bulunan şadırvan,
maalesef, yine TİKA tarafından restore edilirken aslına uygun restore edilmek
yerine modern hâle getirilmiştir, yıkılmıştır. Buna benzer bir sürü örnekler
vardır.
Rodos’a gelince,
bakın, söyleyeyim size -Rodos’a ben de gittim, kaç kere gittim- Rodos’ta,
arkadaşım, Süleymaniye Camii… Bakın, şimdi, Murat Paşa Külliyesi var
biliyorsunuz orada. Şu an, onun bakıcısı olan kişi de rahmetli olmuştur. Ama,
orada, inanın ki yıkılmıştır. Bakın, yine oradaki birçok türbeler yıkılmayla
yüz yüzedir. “Yunanistan’dan kaynaklanıyor.” diyorsunuz ama Yunanistan’la her
türlü anlaşmayı yapıyorsunuz ama, restorasyon konusunda niye anlaşma
yapmıyorsunuz? Onlarla ilgili, bakın, 52 tane kiliseyi onardınız siz
Türkiye'de. Ama, bakın, bunları da ibadete açtınız. Bunlara karşılık siz niye
Fethiye Camisi’ni, Atina’dakini açmıyorsunuz? Niye Selanik’teki bir tanesini
açmıyorsunuz? Ama, buna karşılık ne yapıyorsunuz? 1023 Lozan Antlaşması’nda
olmamasına rağmen siz Bursa’ya metropolit atıyorsunuz. Hangi sebeple
atıyorsunuz? Zeytinbağı’nın ismini Tirilye yapıyorsunuz; hangi sebeple
yapıyorsunuz, söyler misiniz? Niye Isparta’ya veya Kütahya’ya metropolit
atıyorsunuz? Lozan’a göre metropolit atayacağınız sadece İstanbul ilçeleridir,
başka hiçbir yere atayamazsınız. Bunları atarken niye Yunanistan’la eşdeğerlik
üzerine, mütekabiliyet üzerine yapmıyorsunuz bunları? Bakın, ben size bir şey
söylüyorum: Oradaki eserlerimizi araştıran, restorasyonunu yapan Dışişleri
Bakanlığı aracılığıyla, benim eşimdir, hepsinden tek tek haberim var.
Dolayısıyla, bakın, bir şey söylüyorum, bunu herhangi bir siyasi sebeple söylemediğimi
konuşmalarımdan anlıyor olmanız lazım. Ne diyorum? Kültür Bakanlığı bunları
ciddi bir şekilde yapmak üzere kendi içinde bir birim oluştursun diyorum, yurt
dışında restorasyon yapacak birim oluştursun, özel statüyle yapsın bunu.
Birtakım kanunlar çıkarılsın, o kanunlar çerçevesinde yurt dışında, şimdi
Türkiye'deki gibi bir ihale sistemi dışında bir özellik verilsin ve bu eserler
aslına uygun olarak yapılsın. Ama, bakın, Makedonya’nın Ohri kentinde Fetih
Camii, Fatih Sultan Mehmet tarafından yapılan cami yıkıldı mı? Yıkıldı. Kimin
izniyle yıkıldı? Kültür Bakanlığının izniyle yıkıldı ve şimdi kilise yapıldı
oraya. Şimdi, bakın, bunlar bizim hatalarımızdır, bunu kabul etmek zorundayız.
Teşekkür
ediyorum. (MHP sıralarından alkışlar) 
BAŞKAN – Teşekkür
ederim Sayın Halaçoğlu.
Özellikle
konuşmanızın ilk bölümü… Hepimizi kalbimizden vurdunuz, sağ olasınız, hele
benim gibileri.
Sağ olun, çok
teşekkür ederim.
Halkların
Demokratik Partisi Grubu adına Şırnak Milletvekili Sayın Hasip Kaplan… (HDP
sıralarından alkışlar) 
Buyurunuz.
HDP GRUBU ADINA
HASİP KAPLAN (Şırnak) – Teşekkür ederim Sayın Başkan.
Halkların
Demokratik Partisi Grubu adına hepinizi saygıyla selamlıyorum.
Biliyorsunuz,
partimizin programında tarihe, kültüre ve varlıklarına hem Türkiye'de hem de
dünyada sahip çıkma anlayışımız vardır çünkü insanlığın ortak kazanımları ve
insanlığa mal olan bu tür değerli eserleri, yapıtları elbette ki korumak lazım.

Şuradan bu sözleşmeye baktığım zaman aslında
koalisyon hükûmetlerinden AK PARTİ hükûmetlerine kadar, TİKA çalışmalarından
günümüze kadar yapılanların ne kadar gayriciddi olduğunu bir gösteriyor zaten,
onu söyleyeyim. Niye gayriciddi? Düşünün, 2007’de UNESCO tarafından Dünya Miras
Listesine alınan bir eser. İkinci Dünya Savaşı’nda faşistler gelmiş, orada
partizanlarla savaşmış, hasar görmüş, sonra Bosna-Hersek savaşında en büyük
tahribatı yaşamış ve işte o 11 gözlü ve 1577’de Drina Irmağı üzerinde yapılan
bu köprüyle ilgili çalışmaların yetersiz olduğu ve sonuçta bu sözleşmeyle
tekrardan yapılması gerektiği dile getiriliyor. 
Şimdi, biz, böylesine bir tarih
mirasına, böylesine UNESCO’nun koruma altına aldığı bir gerçekliğe, böylesine
de güzel bir esere… Ki Mimar Sinan’ın çok fazla eserleri var o bölgede ama
Drina Köprüsü romanını bilirsiniz -edebiyatla ilgisi olanlar okumuştur mutlaka-
Ivo Andric’in romanı da bu konuda çağrışım yapıyor. Şimdi, bu çok güzel
arkadaşlar. Peki, Hükûmetin bu hassasiyetini, Osmanlı sevdasını ele alalım ve
buradan gelelim, milliyetçi duygularla bu sahiplenmeye gelenlere de söyleyelim
ve sonra şöyle dönelim: Allah aşkına, Allah aşkına vicdanlarınıza sesleniyorum.
Vicdanlarınıza sesleniyorum çünkü Türkiye’de, dünyanın, 21’inci yüzyılda en
büyük tarih ve kültür katliamı nerede yapılıyor biliyor musunuz? Hasankeyf’te
yapılıyor. Hasankeyf’teki köprü sular altında bırakılacak. Hasankeyf’teki köprü
öylesine bir köprü ki, o köprüden Hasankeyf’in o tarihî konaklarından,
kayalıklarından tahtalar üst üste atılır ve öyle geçilirdi. Bugün hâlâ dimdik
ayakta olan Hasankeyf’in camileri, kümbetleri, tarihî, on beş bin yıllık
tarihini otuz yıllık bir elektrik kârına, marjına yabancı şirketlere ve küresel
sermayenin uğruna kurban edip sular altında bırakırken bu ne yaman çelişkidir
arkadaşlar, bu ne yaman çelişkidir.
Eğer tarihe
sahip çıkmaksa önce kendi tarihinize de sahip çıkacaksınız, elbette ki
Bosna-Hersek’teki tarihe de sahip çıkacaksınız. Ama kendi gözünüzün önünde
yitip giden tarihe bakıp da burada vicdanen rahatsızım demeyecek, iki söz
söylemeyecek milletvekilleri seyirci kalıyorlar. 
Cizre’den… Hep
Cizre’yi konuşursunuz değil mi? Bafid Köprüsü’nü Google girin, bir tıklayın
bakayım. Önünüzde hepinizin bilgisayarlar duruyor. Cizre’nin hemen yanında
çevre yolundan geçerken Dicle Nehri’nin sağ yakası Suriye’dir, sol yakası
Türkiye’dir. Ve Dicle Nehri, ırmak taştığı zaman sular Suriye tarafına doğru
aktığı zaman, Pira Bafid… Pira Bafid –pira, köprüsü demek- Bafid Köprüsü demek.

Bakın, işte, sular taştığı zaman
Türkiye tarafından kalıyor -dikkat edin, Türkiye tarafında kalıyor- sular
kuruduğu zaman, sol tarafından akmaya başladığı zaman Suriye topraklarında
kalıyor. Ortada kalmış, harabeye dönmüş ve bu köprünün ayaklarında 12 tane burç
var. Güneşin her ay doğduğu bir burcunun ayağında o köprünün bir anlam, bir
ifade, bir felsefe var. Bilmeyen varsa AK PARTİ’li Oğuz Kağan Köksal Cizre
Kaymakamıydı, size bu engin bilgiyi verebilir. Yok, yetersiz buluyorsanız İdris
Naim Şahin’e gidin. Yok, onu da az buluyorsanız İçişleri Bakanı Yardımcısı şu
an Müsteşar Osman Güneş’e gidin, o da Cizre Kaymakamlığı yaptı.
Şimdi, ben,
Cizre Kalesi tarihe, kültüre kazandırılsın diye burada sekiz sene mücadeleden
sonra bu karar alındı. Bakın, muhteşem bir Bedirhan Beyliği’nin o köprü
kalıntıları, saray, hamam, Romalılara kadar giden, Mem û Zîn'in zindanı, orası,
hepsi ne güzel kazandırılıyor.
Ama şöyle bir
bakın etrafınıza, kaç yer askerî birliklerin içinde? Hakkâri Kalesi askerî
birliğin içindedir. Patnos’un en tarihî kalesi askerî alayın içindedir
arkadaşlar. Sayabilirim kaç tane. Kaç tane HES barajında kurban giden köprüyü
buradan size sayabilirim. 
Siz Allianoi’yi
hatırlıyor musunuz? Ey Ege’nin milletvekilleri, zeybek deyince siz, efe deyince
siz efeliğinizden geri durmuyordunuz. Hani Allianoi, söyler misiniz bana?
Efelik burada taslanır kardeşim, burada. Ben de oynayabilirim efeliği. Öyle
efelik olmaz. Burada gelip sahip çıkacaksınız, sahip. 
Biz şunu
diyoruz: Kültüre sahip çıkın, tarihe sahip çıkın, eserlere sahip çıkın,
zenginliğe sahip çıkın. UNESCO’nun yakasına yapışın. UNESCO da gereğini yapsın.

Bugün
Bosna-Hersek Cumhuriyeti’nde Cumhurbaşkanı altı yıllığına seçilir. İki yıl
Hırvatlar Cumhurbaşkanlığı yapar, iki yıl Sırplar Cumhurbaşkanlığı yapar, iki
yıl da Boşnaklar yapar. Biz bu ülkede 20 milyon Kürt yaşıyoruz, burada hâlâ bu
konuştuklarımız “Kürtçe yoktur, Kürtçe diye bir dil yoktur.” diye stenograflara
tırnak içinde “x” işareti olarak yazdırılıyor. Siz de tarihe, kültüre, dile,
bütün bunlara sahip çıkma vicdanı diye bir şey varsa, bu Meclisin kuruluş
felsefesinde Kürdistan mebuslarının tuzu varsa, Lazistan mebuslarının tuzu
varsa bütün tarihimizi, kültürümüzü hem Türkiye’de hem Avrupa’da hem dünyada
sahipleneceğiz, sahipleneceğiz arkadaşlar. Dünya mirasını sahiplenmek,
insanlığı sahiplenmektir. Onun için de buradan şunu çok açıklıkla söylüyoruz:
Halkların Demokratik Partisi insanlığın kazanımı olan tarihin, kültürün,
sanatın, eserin de sahiplenicisidir; koruyucusuyuz. 
Böyle
sözleşmeleri böyle senelerce burada tutmanın bir anlamı yoktu, niye
geciktirmişsiniz de anlamıyorum. Bu sizin TİKA takalar başka işler mi yapıyor
yoksa yurt dışında ya? Cidden soruyorum, başka işler mi yapıyor? Galiba başka
işlerle uğraşıyorlar. İnanın, bunu bir araştırırsanız çok iyi edersiniz.
Bir şeyi daha
hatırlatacağım size. Bakın, iç savaşlar, çatışmalar başladığı zaman ne tarih
dinliyor ne kültür dinliyor ne de insanlık dinliyor. Suriye’de yıkılan tarihe
bakınız, bir düşünün. Irak’ta yakılan tarihe bakın; IŞİD’in yaktığı camilere,
ibadethanelere bakın. Şimdi, bütün bunlara sahip çıkmak… Afganistan’da yıkılan
eski dönem kutsal mabetlerine bakın. Elbette ki bunlara sahip çıkacağız, çıkmak
zorundayız. Yoksa Bosna-Hersek mahkemesi gibi ad hoc mahkeme, Avrupa İnsan
Hakları Mahkemesine benzer bir mahkeme orada kurulur; savaş suçları
mahkemesinde, bu insanlığa karşı suç işleyenler, soykırım suçlarını işleyenler
bu eserleri de katlettikleri için sorumlu tutulur ve bunun hesabı sorulur.
(Mikrofon
otomatik cihaz tarafından kapatıldı) 
HASİP KAPLAN
(Devamla) – Bu duygularla destek verdiğimizi beyan ediyoruz, biraz da
Türkiye’ye vicdanınızın bakmasını diliyoruz. 
Saygılar
sunuyorum. (HDP sıralarından alkışlar) 
BAŞKAN –
Teşekkür ederim Sayın Kaplan.
Cumhuriyet Halk
Partisi Grubu adına Mersin Milletvekili Sayın Aytuğ Atıcı.
Buyurunuz. (CHP
sıralarından alkışlar) 
CHP GRUBU ADINA
AYTUĞ ATICI (Mersin) – Teşekkür ederim Sayın Başkan.
Değerli
arkadaşlar, Vişegraddaki Sokullu Mehmet Paşa Köprüsü’nün Yapısal Unsurlarının
Durumunun Tespit Edilmesi, Restorasyon Projesinin Hazırlanması ve Projenin
Uygulanması Konusundaki İşbirliği Protokolünün Onaylanmasının Uygun Bulunduğuna
Dair Kanun Tasarısı’nın 3’üncü maddesi üzerinde Cumhuriyet Halk Partisi Grubu
adına söz almış bulunuyorum. Siyasi kariyerlerini ve kazanımlarını sağlam
iradenin gölgesine borçlu olmayan milletvekillerini saygıyla selamlıyorum. 
Değerli arkadaşlar,
Sokullu Mehmet Paşa Köprüsü yani Drina Köprüsü Bosna ile Osmanlı
İmparatorluğu’nun başkenti olan İstanbul arasındaki kervan yolu üzerinde
bulunan bir köprüdür ve etrafındaki köy ve şehirlerin gelişmesine tarih boyunca
önemli katkılar sağlamıştır. Peki, ne olmuş köprüye? Köprü İkinci Dünya
Savaşı’nda hasar görmüş ve ardından da aslına uygun olarak onarılmış. Güzel.
Peki, daha sonra ne olmuş? Daha sonra olan şey şu: Bu köprüye yakın yerlere 2
tane hidroelektrik santral yapılmış. Bu 2 tane hidroelektrik santral nedeniyle
de akarsuyun taban rejimi değişmiş ve köprünün temellerinde ciddi hasarlar
olmuş. Yani oraya yapılan 2 tane hidroelektrik santrali köprünün temellerinde
bile hasar yaratmış. Ne yaparak? Akarsuyun taban rejimini değiştirerek. 
Şimdi, ben düşünüyorum,
Türkiye’de akarsularımız üzerine adımbaşı yaptığınız ve daha sonra “Tüh, keşke
yapmasaydık. Yanlış yapmışız.” dediğiniz HES’ler, bu barajlar acaba toprağın
kompozisyonunu değiştirdi mi, değiştirmedi mi? Buradaki çiftçiler, köylüler
sizin yaptığınız HES barajları yüzünden aç kaldı mı, kalmadı mı? Koskoca Drina
Köprüsü’nün bile temellerini sarsan ve yıkılmasına neden olan bu HES barajları
aynı şekilde Türkiye’de de çok ciddi hasarlar yaratmıştır. Bu konuda gerçekten
çok ciddi suçlarınız vardır, halk bunu asla affetmeyecektir. 
Şimdi, değerli
arkadaşlar, Sokullu Mehmet Paşa Köprüsü’nün restore edilmesine elbette bir
itirazımız yok. El birliğiyle yapalım, ancak eğer Türkiye’deki gibi, burada
yaptığınız icraatlar gibi bu köprüyü restore edecekseniz Allah rızası için
elinizi çekin bu köprüden. Eğer bu şekilde davranacaksanız ne olur ellemeyin,
bir başkası yapsın. Niye bunları söylüyorum? Eğer Mersin’e yaptığınız stadyum
gibi yapacaksanız, yani 100 binlerce lira parayı harcayıp ondan sonra da bir
tek futbol maçı bile oynayamayacak duruma getirdiğiniz Arena Stadyumu gibi
yapacaksanız, Allah aşkına, Vişegrad köprüsüne dokunmayınız. Eğer Vişegrad
köprüsünü yaparken tıpkı Mersin’deki spor komplekslerinde yaptığınız
yolsuzluklar gibi yapacaksanız, Allah aşkına, ecdadın yadigârına dokunmayınız.
Eğer Mersin’de yaptığınız kapalı spor tesisleri gibi, bir ay sonra her yağmurda
şır şır akacak şekilde bir inşaat yapacaksanız, bir restorasyon yapacaksanız,
Allah aşkına, baba yadigârı bu köprüye dokunmayın; bırakın daha düzgün, daha
dürüst insanlar yapsınlar.
Bakın
arkadaşlar, tarihî eserlere yurt dışında sahip çıkıyormuş gibi görünüyorsunuz
ancak yurt içindeki tarihî eserlerimizi yok etmekten geri durmuyorsunuz. Tarihî
yarımadada, İstanbul’da bütün tarihî eserlerimizin, başta Sultanahmet Camii
olmak üzere, silüetini bozuyorsunuz, buradaki yapıları tehlikeye atıyorsunuz,
sonra kalkıp gidip Vişegrad’daki Sokullu Mehmet Paşa Köprüsü’nü onarıyorsunuz.
Yani hakikaten insanın acı acı gülesi geliyor.
Şimdi, silüeti
bozuluyor bu yapıların diye çıkıp Cumhuriyet Halk Partisi bütün gücüyle
muhalefet yapıyor. Siz de diyorsunuz ki: “Ne yapalım? Söyledim yapmadılar. Ben
de küstüm.” Sonra, bu silüeti bozan yapıları, İstanbul’daki, tıraşlayacağınıza,
utanmadan sıkılmadan hukuku tıraşlıyorsunuz ve buradaki yapıları sizin
karakterinize uygun hâle getiriyorsunuz.
Bakın
arkadaşlar, eğer Vişegrad’daki bu köprüyü yaparken yine yolsuzluk batağına
batacak iseniz, ne olur, bari bizi yurt dışında rezil etmeyin.
Bazı rakamlar
vereceğim: 1 Ocak 2002 ile 1 Ekim 2011 tarihi arasında tamı tamına 1.330 camide
tamirat ve tadilat yaptınız. Bunları ben söylemiyorum, Diyanet İşleri
Başkanlığı söylüyor. Bunların 212’si vakıf camisi, vakıf eseri yani tıpkı
Vişegrad’daki Sokullu Mehmet Paşa Köprüsü gibi tarihî eserler. Fakat ne yazık
ki dinî eserlerimizde bile ciddi yolsuzluk iddialarının çıkmasına neden
oldunuz. Araştıralım dedik, kılınızı kıpırdatmadınız. Bakın, sadece Manisa’da
2005-2007 yılları arasında 7 tane cami onarımına 1 milyon 619 bin 681 lira
bedel ayırdınız, hiçbir iş yapılmadığı hâlde müteahhide bunun 2 katı para
ödediniz yani 2 milyon 821 bin lira para ödediniz, böyle iddialar var. Diyoruz
ki: Bakın, bunlar ciddi iddialardır, bunlar bizi, Parlamentoyu gerçekten töhmet
altında bırakır. Gelin, bir komisyon kuralım, cami onarımında yolsuzluk yapıldı
mı yapılmadı mı, bunları araştıralım. Tık var mı? Yok. Rahatsız olan var mı?
Vallahi yok. Bizim araştırma önergelerimiz sizleri bekliyor AKP Grubu, indirin
raftan, bunlarla ilgili ciddi şekilde bir komisyon kuralım ve dinî
eserlerimizin, tarihî eserlerimizin onarımlarında herhangi bir yolsuzluk
yapıldı mı, bunlara bakalım.
Bakın, size
gerçekten ironik bir şey anlatacağım. Bingöl ilimizde bir köprü var, Yedisu
Barajı’nın altında kalıyor, üç yüz yıllık Osmanlı Selenk Köprüsü. Daha yeni
yapılacak bu Yedisu Barajı ve bu üç yüz yıllık tarihî köprü sizin barajınızın
altında kalacak. Kıyameti kopardık Bingöl’de, yapmayın, etmeyin, Yedisu’da bunu
yapmayın, bu tarihî köprüye sahip çıkalım dedik, kılınız kıpırdamıyor. 
Aynı şekilde, ne
garip tesadüf ki Bingöl’de yine Pembelik Barajı yapıyorsunuz, Sürmelikoç ve
Çayağzı köylülerinin tek bağlantı noktası olan iki köprüyü sular altında
bırakıyorsunuz, kalkmışsınız bir de hiç boyunuza posunuza bakmadan
Vişegrad’taki Drina Köprüsü için yatırım, onarım yapmaya çalışıyorsunuz. Yapın,
elbette yapalım, el birliğiyle yapalım ama öncelikle kendi vatandaşlarımızın
işini kolaylaştıralım, kendi tarihî eserlerimize sahip çıkalım. 
Mersin’de birçok
tarihî bina var. Allah rızası için hangi binaya el attınız Mersin’de? Bakın,
eğer bu binalar cumhuriyet döneminin binaları diye sizi rahatsız ediyorsa
bilemem. Mersin’de Kasaplar Çarşısı ve balık pazarı var, restorasyon kararı
alındı. Kimse kılını kıpırdatmıyor, gözünüzü çevirmişsiniz Drina Köprüsü’ne,
illa burayı restore edeceğim diye uğraşıyorsunuz. 
Değerli
arkadaşlar, tarihimize, kültürümüze sahip çıkmak çok önemlidir. Kalkıyorsunuz,
tarihimize, Osmanlı tarihine, Selçuklu tarihine sahip çıkacağım diye bir
Cumhurbaşkanlığı Sarayı yapıyorsunuz. Güzel, sahip çıkın ama bu sahip çıkma
eğer yasal olmayan yollarla oluyorsa, kaçak saray yaparak tarihimize sahip
çıkıyorsanız ciddi bir yanlışlık içerisindesiniz. Bu olmaz arkadaşlar, ben
tarihime, kültürüme sahip çıkacağım diye yolsuzluğa kapı açıyorsam makbul
değilim. Siz yapıyorsanız siz de makbul değilsiniz. Ama ne yazık ki kaçak
olduğu 5. Bölge İdare Mahkemesi tarafından tescil edilen, tespit edilen bu
kaçak sarayı hâlâ yapmaya, onarmaya, para harcamaya ve içinde oturmaya devam
ediyorsunuz. Peki siz böyle yaparsanız kaymakamlar ne yapar? Türkiye’de 15 tane
kaymakamlık hükûmet binasını aynı sizin kaçak sarayda yaptığınız gibi yapmaya
çalışıyor, ona benzetiyor. E imam böyle yaparsa cemaat ne yapsın?
Değerli
arkadaşlar, tarihimize, kültürümüze sadece binalarla sahip çıkılmaz.
Tarihimize, kültürümüze sahip çıkmak istiyorsanız dürüst olacaksınız, yalan
söylemeyeceksiniz, rüşvet almayacaksınız, yolsuzluk yapmayacaksınız, kul hakkı
yemeyeceksiniz, din kisvesi altında çıkar sağlamayacaksınız, halka hizmet edeceksiniz,
adil olacaksınız, adam kayırmayacaksınız tıpkı bizim yaptığımız gibi. Eğer
bunları yaparsanız hem kültürümüze sahip çıkarsınız hem tarihimize sahip
çıkarsınız. Çünkü bizim şanlı tarihimiz dürüstlüklerle, doğruluklarla doludur,
adaletle doludur ama ne yazık ki son on iki yılda bütün bunlar ciddi şekilde
tahrip edilmiştir ve maalesef bütün Türkiye’de çok ciddi pis kokular
yayılmıştır. Bunun da tek müsebbibi sizsiniz ve tarih önünde de hesap
vereceksiniz. (CHP sıralarından alkışlar)
BAŞKAN –
Teşekkür ederim Sayın Atıcı.
Şahıslar adına,
Bursa Milletvekili Sayın Hakan Çavuşoğlu, buyurunuz. (AK PARTİ sıralarından
alkışlar)
HAKAN ÇAVUŞOĞLU
(Bursa) – Teşekkür ederim Sayın Başkanım. 
Sayın Başkan,
değerli milletvekilleri; Vişegraddaki Sokullu Mehmet Paşa Köprüsünün Yapısal
Unsurlarının Durumunun Tespit Edilmesi, Restorasyon Projesinin Hazırlanması ve
Projenin Uygulanması Konusundaki İşbirliği Protokolünün Onaylanmasının Uygun
Bulunduğuna Dair Kanun Tasarısı’nın üzerinde şahsım adına söz aldım. Hepinizi
saygıyla selamlıyorum. 
Değerli
milletvekilleri, evladı fatihanın bir mensubu olarak ve aynı zamanda Bosna
Hersek-Türkiye Parlamentolararası Dostluk Grubu Başkanı olarak Vişegrad
Köprüsü’nün, Sokullu Mehmet Paşa Köprüsü’nün restore edilecek olmasından
duyduğum memnuniyeti ayrıca ifade etmek istiyorum. 
Tabii,
Balkanlar, evladı fatihan deyince, bir acı coğrafyanın bir makus talihi ve
tarihi aklımıza geliyor, hatırımıza geliyor. 1878-1879, 93 Harbi dediğimiz Rus
Savaşı’ndan itibaren acıların dinmediği ve milyonlarca insanın buradan akın
ederek Türkiye’ye sığındığı, ana kucağına sığındığı bir bölgeden bahsediyoruz.
Tabii, buradaki keşmekeş, buradaki etnik çatışmalar, buradaki dinî, siyasi
çatışmalar hiçbir zaman için son bulmadı, özellikle Sovyet blokunun çökmesinden
sonra bölgede ortaya çıkan etnik çatışmalar birçok canın… Hatta, özellikle de
Srebrenitsa’da İkinci Dünya Savaşı’ndan sonra yaşanan en büyük soykırımı burada
gördük. Dolayısıyla, bölgeyle ilgili olarak bizim akrabalık ilişkilerimizin,
dostluk ilişkilerimizin, özellikle son yıllarda, son derece önemli bir ivme
katettiğini görüyoruz ve tarihimizden bize miras bırakılan ancak yıllardan bu
yana ne yazık ki atıl olan, yıkık, dökük hâle gelen çeşitli tarihî
eserlerimizi, kültürel mirasımızı burada restore ederek, bir nadide eser
hâlinde yeniden o güzel günlerine nazire yaparcasına burada gün yüzüne
çıkarıyoruz. Bu konuda TİKA’mız çok önemli icraatlar yapmış durumdadır. TİKA bu
noktada, gerçekten, ülkemizin, Türkiye’nin, sadece Balkanlar bölgesinde değil,
Orta Doğu’da, Kuzey Afrika’da, dünyanın çeşitli bölgelerinde yüzümüzü ağartan
bir kurum olmuştur. Dolayısıyla, hatta, bunu çeşitli şekillerde
sınıflandırabiliriz dahi. Biliyorsunuz, 2002’li yıllarda 85 milyonluk bir
yatırımın yapıldığı TİKA tarafından bilindiği hâlde, bugün artık 5 milyara
varan yatırımları telaffuz etmeye başladık. Dolayısıyla, Balkanlarda yaşayan
akraba topluluklarımızın, bizim soydaşlarımızın bu noktada yapılan bu
yatırımların, bu hizmetlerin kendilerine özgüven tesis ettiğini, o bölgelerde
rahat ve huzur içerisinde, özgüvenli bir şekilde yaşamalarına, istikbale daha
güzel ve istikrarlı bir şekilde bakmalarına vesile olduğunu söylediklerini
burada ifade etmek istiyorum. 
Tabii,
zaman zaman burada ifade ediliyor bölgeyle ilgili yapılan restorasyonlarda
birtakım yanlışlıkların bulunduğu. Hatta yine ifade edildi, özellikle Ohri’yle
ilgili olarak bir ifadede bulunuldu burada, denildi ki “Ohri’de bir cami,
kilise olarak restore edildi.” Arkadaşlar, böyle bir şey mümkün değil, böyle
bir şey mevzubahis değil, bu doğru bir bilgi de değil.
Bakınız,
Ohri’de 2000 yılında İmaret Camisi restorasyonuyla ilgili bir anlaşma yapıldı.
Bu İmaret Camisi’nin altında bir Plaosnik Kilisesi var. Bu restorasyon
yapılırken bu Plaosnik Kilisesi’nin de restore edilmesi konusunda bir
mutabakata varıldı. Dolayısıyla, burada söylenen sözlere özellikle dikkat
edilmesi gerekiyor. Yani, bir caminin, bir ecdat yadigârı caminin yerine kilise
yapıldığı hususunda, bunun da TİKA tarafından yapıldığı hususunda bir söylemde
bulunurken özellikle dikkat edilmesi gerekiyor. Bu çünkü herkesi rencide edecek
bir tutum olarak algılanabilir. Bunlar, üzerinde siyaset devşirilecek, siyaset
konusunda istismar edilecek konular değil diye düşünüyorum. 
Bakınız, ben size başka bir hususu
anlatmak istiyorum. 2009 ya da 2010 yılında -beni hafızam yanıltabilir- Sayın
Cumhurbaşkanımız -o zamanki Başbakanımız- Karadağ’a gidiyor. Karadağ’ın
Podgorica ilinin Tuzi kasabasına gidiyor. Tuzi kasabasının o zamanki müftüsü
Rıfat Feyziç -şimdi de aynı şekilde müftü, hatta geçtiğimiz hafta buradaydı
kendisi de- orada bir Türk şehitliğini ziyaret ederken Sayın Cumhurbaşkanımızı
-o zamanki Başbakanımızı- bir yere davet ediyor, burası Nizam Camisi. Nizam
Camisi’ne gidiyorlar, bakıyorlar ki her taraf yıkık, harabe bir durumda. Ve
diyor ki Rıfat Feyziç: “Sayın Başbakanım, bundan tam yüz yıl önce, 1911 yılında
bu caminin mütevelli heyeti İstanbul’da Devlet-i Aliyye’ye bir mektup
gönderiyor bu caminin birtakım hususlarının karşılanmasına matuf olarak. Ve
ondan sonra Balkan Savaşları ortaya çıkıyor, irtibat kopuyor, Karadağ elimizden
çıkıyor ve bu caminin bu talebi atıl kalıyor. 1933 ya da 1935 yılında bu
caminin imamı da yine bir Hırvat tarafından katledilince camiye kilit
vuruluyor, cami kapanıyor. Allah aşkına bu camiyi restore edin.” Ve bu cami
2011 yılında TİKA tarafından restore edilmek suretiyle Kadir Gecesi’nde açılışı
yapılıyor. Bu açılışta oradaki halk ne diye sesleniyor biliyor musunuz? “Allah
aşkına, Türkiye bizim mektuplarımıza cevap vermek için artık yüz yıl beklemesin.”
diyor. (AK PARTİ sıralarından alkışlar)
(Mikrofon
otomatik cihaz tarafından kapatıldı) 
BAŞKAN –
Teşekkür ederim.
HAKAN ÇAVUŞOĞLU
(Devamla) – Arkadaşlar, bizim bakış açımız bu, bizim Balkanlara bakış açımız
bu. Bilge Kral’ın söylediği gibi “Biz burada savaşıyorsak İstanbul’u
savunuyoruz.” diyor. 
Çok teşekkür
ediyorum. (AK PARTİ sıralarından “Bravo” sesleri, alkışlar)
BAŞKAN –
Teşekkür ederim Sayın Çavuşoğlu.
YUSUF HALAÇOĞLU
(Kayseri) – Sayın Başkan…
BAŞKAN – Sayın
Halaçoğlu, bir şey var. Hızlıca bu işlemi tamamlayayım, sizinle konuşacağız.
Şimdi, sayın
milletvekilleri, tasarı açık oylamaya tabidir…
3’üncü maddeyi
oylayacağım değil mi?
YUSUF HALAÇOĞLU
(Kayseri) – Onun için söz istiyorum.
BAŞKAN – Ben
sizinle konuşacağım, orada bir sorun yok da. Sonra kafam karışıyor, bir saniye.
Bak, karıştı zaten.
3’üncü maddeyi
oylarınıza sunuyorum: Kabul edenler… Kabul etmeyenler… Kabul edildi.
Sayın
milletvekilleri, tasarı açık oylamaya tabidir. 
Bundan sonra
görüşeceğimiz sıradaki uluslararası anlaşmalara dair kanun tasarıları da dâhil
olmak üzere açık oylamanın elektronik cihazla yapılmasını oylarınıza sunuyorum:
Kabul edenler… Kabul etmeyenler… Kabul edildi. 
Hepsi için bir
oylama yaptık.
Tasarıyı sonra
oylayacağım.
Sayın Halaçoğlu,
anladığım kadarıyla bilgi düzelteceksiniz.
YUSUF HALAÇOĞLU
(Kayseri) – Sadece bilgi düzeltmek istiyorum.
BAŞKAN -
Buyurun.
Ya, bitmez
zaten; şimdi biz ha bire bilgi düzelteceğiz. Hadi bakalım.
Hakan Çavuşoğlu,
katiyen söz vermiyorum size. Ha, baştan söyleyeyim. Tamam mı?
HAKAN ÇAVUŞOĞLU
(Bursa) – Yok, söz talebim yok.
BAŞKAN – Sonra
evladı fatihanın burada oturan temsilcisi olarak bir başlarım konuşmaya, var
ya, on birde zor biter. Hadi bakalım.
Buyurun.

IV.- AÇIKLAMALAR (Devam)
12.- Kayseri Milletvekili Yusuf Halaçoğlu’nun, Bursa
Milletvekili Hakan Çavuşoğlu’nun 104 sıra sayılı Kanun Tasarısı’nın tümü
üzerinde şahsı adına yaptığı konuşmasındaki bazı ifadelerine ilişkin açıklaması
YUSUF HALAÇOĞLU
(Kayseri) – Teşekkür ederim Sayın Başkanım.
Değerli Hakan
kardeşim, Gümülcine doğumlu. Ben zaten oradaki kültür varlıklarını savunuyorum
yani daha ciddi bir restorasyona tabi tutulsun istiyorum.
HAKAN ÇAVUŞOĞLU
(Bursa) – Aynı şeyi söylüyoruz.
YUSUF HALAÇOĞLU
(Devamla) - TİKA konusunda ise bunu yapamayacağını söylüyorum. Başarılı işler
yapabilir ama onun işi değil, Kültür Bakanlığımızın işi bu. Kültür Bakanlığı bu
konuda bir şey yapsın.
Hakan Bey,
burada bir yanlışınız var, bilgi yanlışınız. Ohri’deki Fetih Camii’nin
fotoğrafı bu, eski fotoğrafı bu ama bugün onun yerinde bu var. Bakın, ben oraya
daha geçen sene gittim tekrar, yeniden fotoğrafını çektim, cami yerine yapılmış
kilise bu. 
HAKAN ÇAVUŞOĞLU
(Bursa) – Ne zaman yapılmış?
YUSUF HALAÇOĞLU
(Devamla) – Orada üniversite 2000 yılından sonra başlanmıştır ve…
HAKAN ÇAVUŞOĞLU
(Bursa) – 2000 yılında mı?
AHMET AYDIN
(Adıyaman) – 2000 yılından sonra mı Hocam?
YUSUF HALAÇOĞLU
(Devamla) - Bakın, sizi ben suçlamadım yani buradaki caminin kilise hâline
getirilmesi diye suçlamadım, Rumeli’deki kültür miraslarımızın ne hâle
geldiğini anlattım ve dedim ki onun için Kültür Bakanlığı bir özel birim
oluştursun. 1996’da yıkım kararı alındı ve Kültür Bakanlığının bir mensubu buna
onay verdi. Bakın, benim söylediğim yanlış iş değil, şuradaki eser caminin
yerine yapılmış kilisedir, giden herkes görmüştür, bilir bunu. Dolayısıyla,
burada herhangi bir kimseyi suçlama yoktur, tam tersine, kültür mirasımız,
demin okuduğum “Karaferye’de son ezan”da olduğu gibi, “Ruhları atalarımızın
buna sahip çıkacaktır.” diyor. Ben de diyorum ki o ruhların sahip çıkmasını
beklemeyin, torunları olarak bizler sahip çıkalım diyorum. Hepsi bundan
ibarettir.
Teşekkür
ediyorum. (MHP ve AK PARTİ sıralarından alkışlar)
BAŞKAN –
Teşekkür ederim Sayın Halaçoğlu.
Şimdi bir şey
söyleyeceğim, dolayısıyla ne bu taraf ne bu taraf ne bu taraf suçlu değil, 1996’da
Refahyol vardı. 
AHMET AYDIN
(Adıyaman) – 2000 yılında?
BAŞKAN - Bir
adet temsilci olarak buradan şimdi sataşmadan söz istiyorum, çıkacağım orada
konuşacağım, bir. 
İki, sizden,
hepinizden ben yönetirken bir konuda ricada bulunmak istiyorum, Sayın Halaçoğlu
benim hocamdır, Allah rızası için tarihî konularda cevap vermeyin kendisine
yani konuyu biliyor. Dolayısıyla, siyasi konularda istediğinizi konuşun ama
bundan sonra ben yönetirken Sayın Halaçoğlu’nun tarihî konulardaki
konuşmalarına rica ediyorum, rica ediyorum… (Alkışlar)
Tamamdır.

VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
6.- Vişegraddaki Sokullu Mehmet Paşa Köprüsünün Yapısal
Unsurlarının Durumunun Tespit Edilmesi, Restorasyon Projesinin Hazırlanması ve
Projenin Uygulanması Konusundaki İşbirliği Protokolünün Onaylanmasının Uygun
Bulunduğuna Dair Kanun Tasarısı ile Milli Eğitim, Kültür, gençlik ve Spor
Komisyonu ile Dışişleri Komisyonu Raporları (1/333) (S. Sayısı: 104) (Devam)
BAŞKAN - Evet,
şimdi, tasarının tümü açık oylamaya tabidir. 
Açık oylamayı
elektronik cihazla yapacağız.
Oylama için bir
dakika veriyorum ve de başlatıyorum oylamayı.
(Elektronik
cihazla oylama yapıldı)
BAŞKAN – Tasarı açık oylama sonucu:




“Kullanılan
  oy sayısı


:


210








Kabul


:


210


(X)







Kâtip Üye
İsmail Kaşdemir
Çanakkale


Kâtip Üye
Fehmi Küpçü
Bolu”



Tasarı kabul edilmiş ve kanunlaşmıştır.
7’nci
sıraya alınan, Türkiye Cumhuriyeti Hükümeti ile Türkmenistan Hükümeti Arasında
Tarım Alanında Teknik, Bilimsel ve Ekonomik Alanda İşbirliği Protokolünün
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.

7.- Türkiye Cumhuriyeti Hükümeti ile Türkmenistan
Hükümeti Arasında Tarım Alanında Teknik, Bilimsel ve Ekonomik Alanda İşbirliği
Protokolünün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/855) (S. Sayısı: 602)(x)
BAŞKAN
– Komisyon ve Hükûmet burada.
Komisyon Raporu
602 sıra sayısıyla bastırılıp dağıtılmıştır.
Tasarının tümü
üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler... Kabul etmeyenler... Kabul
edilmiştir.
1’inci
maddeyi okutuyorum:

TÜRKİYE
CUMHURİYETİ HÜKÜMETİ İLE TÜRKMENİSTAN HÜKÜMETİ ARASINDA TARIM ALANINDA TEKNİK,
BİLİMSEL VE EKONOMİK ALANDA İŞBİRLİĞİ PROTOKOLÜNÜN ONAYLANMASININ UYGUN
BULUNDUĞUNA DAİR KANUN TASARISI

MADDE
1- (1) 30/5/2013 tarihinde Aşkabat’ta imzalanan “Türkiye
Cumhuriyeti Hükümeti ile Türkmenistan Hükümeti Arasında Tarım Alanında Teknik,
Bilimsel ve Ekonomik Alanda İşbirliği Protokolü”nün onaylanması uygun
bulunmuştur.

BAŞKAN
– Madde üzerinde Cumhuriyet Halk Partisi Grubu adına Artvin Milletvekili Sayın
Uğur Bayraktutan konuşacaktır.
Buyurunuz.
(CHP sıralarından alkışlar)
CHP
GRUBU ADINA UĞUR BAYRAKTUTAN (Artvin) – Sayın Başkan, çok değerli
milletvekilleri; öncelikle yüce heyetinizi saygıyla selamlıyorum.
Aslında
madde üzerinde daha değişik bir konuşma yapacaktım ama bugün Artvin’de olan bir
gelişmeyi yüce heyetinizle, Parlamentoyla ve Türkiye kamuoyuyla paylaşmak
istiyorum.
Olay
şu: Değerli arkadaşlarım, üç gün evvel yine Artvin’de Birleşik Haziran
Hareketinin yapmış olduğu bir eylemden dolayı, bildiri dağıtmadan dolayı 4
kişi, 4 arkadaşımız, öğretmen ve öğrencilerinin bulunduğu bir grup polis
tarafından gözetime alındı. Arkasından, ifadeleri alındıktan sonra cumhuriyet
savcısının talimatı üzerine adliyeye götürüldüler, adliyede dört-beş saati
aşkın süre bekletildiler. Yine, cumhuriyet savcımızın özel bir ilgisiyle, özel
bir alakasıyla tutuklamaya sevk edildiler ama aynı gün yapılan yargılama
sonucunda mahkeme tarafından serbest bırakıldılar. Her zaman derim “Bu ülkede
hâlen hâkimlerin olduğuna inanıyorum.” diye. Ama gelinen noktada, aradan üç gün
geçti, yine bugün öğlen saatlerinde değerli arkadaşlarım… Bunların içerisinde
daha önceki eyleme katılanlar da var, ki bunların sadece bildiri dağıtmanın
dışında herhangi bir şeyleri yok; polise mukavemet yok, zor kullanma yok,
molotofkokteyli yok, herhangi bir şekilde taşlama yok, kamu malına zarar verme
yok, polise mukavemet yok biraz önce dediğim gibi. Bugün bir stant kurmuş bu
gençler, 8 kişi, aralarında öğretmenler de var. Bir baktık, öğlen vakti bize
bir haber geldi, çok yoğun bir müdahaleyle, yine polis tarafından yoğun bir
müdahaleyle… Artvin’de hiç olmadı bunlar değerli arkadaşlarım. Artvinliler
tarihinde hiç devletle karşı karşıya gelmediler. Hep bunu onurla, gururla
burada anlattım ama özellikle son şu bir haftada, on günde meydana gelen
olaylardan sonra -Türkiye’deki tablo açısından- Artvin’deki bu tabloyu
Türkiye’ye yansıtma gereği hasıl oldu.
Değerli
arkadaşlarım, hani hep dersiniz ya bu darbelerle alakalı, 12 Eylül 1980’i
yaşayan bu kent büyük mağduriyetler gören bir kenttir. 12 Eylül 1980 darbesi
olduğu zaman ben de 16-17 yaşındaydım değerli arkadaşlarım. Bir sabah vakti,
evler basıldı, insanlar gözaltına alındı, Artvin’in en önemli eğitim kurumu
Artvin Öğretmen Okulunda insanları işkencelerle, soğuk sularla, her türlü
işkence yöntemiyle bertaraf etmeye çalıştılar. Daha sonra, Artvinlileri
aldılar, Erzurum’a götürdüler. Üç yıl, dört yıl süren yargılamalar meydana
geldi. O yargılamalardan önce, yine Artvin Öğretmen Okulunda insanları
işkencelerle öldürdüler değerli arkadaşlarım. Darbenin ne olduğunu en iyi bilen
kentlerden bir tanesi de Artvin’dir. 
Aradan yaklaşık
otuz yıl geçtikten sonra, otuz-otuz beş yıllık bir süre geçtikten sonra yeniden
bir darbe hukuku yaratılmaya çalışılıyor Artvin’de. 12 Eylül savcılarının diz
çöktüremediği Artvin’e sanki bu dönemin savcıları tarafından diz çöktürüleceği
zannediliyor değerli arkadaşlarım. 
Bakın, bu konuda
bu soruşturmayı yapan savcı, biraz önce de belirtmiş olduğum gibi, bu
soruşturmaya özel bir hassasiyet gösteriyor. Bu ne demektir? Sanki düşman ceza
hukuku uygulanıyor değerli arkadaşlarım. Geçenki, bundan üç gün evvelki gözaltı
olayları meydana geldiği zaman savcının sormuş olduğu sorular avukatlar
tarafından tutanak hâline getirildi. Elimde var değerli arkadaşlarım, Adalet
Bakanı burada olsa o tutanağı kendisine vermek isterdim. 
Avukatlarla
sanıklar arasında bazı diyaloglar geçiyor, savcı
-Cumhuriyetin savcısı yapıyor bunu değerli arkadaşlarım- kalkıyor, avukatlara
veya soru sorduğu sanıklara -durup dururken diyor bunu, hiç ortada bir şey yok
değerli arkadaşlarım, tutanaklarda var, 4 kişiden de ayrı ayrı dinledim-
“Atatürk din değildir.” diyor. Bu savcının Atatürk’le bir problemi var. Bakın,
iddiayla söylüyorum, bu savcının Mustafa Kemal Atatürk’le bir problemi var.
Ben, bu konuşmalarımda burada birçok kere, defaten söyledim, Mustafa Kemal
Atatürk’ün Adalet Bakanı Mahmut Esat Bozkurt, cumhuriyet savcılarına diyor ki:
“Cumhuriyet savcıları, Meriç kıyılarında çalışan Türk köylüsünün kaybolan
sabanından tutunuz da bu vatanda yaşayanların uğrayacağı en ufak haksızlıktan,
hatta Bingöl dağlarının ıssız kuytularında nafaka bekleyen öksüzlerin göz
yaşlarından siz sorumlusunuz.” Bunu Mustafa Kemal Atatürk’ün Adalet Bakanı
cumhuriyetin savcılarına diyor, cumhuriyetin avcılarına demiyor değerli
arkadaşlarım, aradaki ince fark bu. Ama gelinen noktada, bugün, özellikle
Artvin’de meydana gelen bu gözaltını ve bu gözaltında zor ve şiddet
kullanılmasını, polisin aşırı güç kullanmasını kabul etmemiz mümkün değil. Yani
burada birileri özellikle Artvin'deki yaşam tarzını, sosyal yapıyı değiştirerek
devletle milleti karşı karşıya getirmeye çalışıyor, hiçbir Artvinli bu oyunun
içerisinde olmayacaktır, öncelikle onu ifade etmek istiyorum.
Bakın, değerli
arkadaşlarım, bir yargılama yapıldığı zaman, bir soruşturma yapıldığı zaman
veya bir kovuşturma yapıldığı zaman, yargılama alenidir, insanlar giderler, onu
izlerler. Biraz önce, buraya gelmeden evvel telefonla konuştum ne yapılıyor
diye, Artvin Adliyesi abluka altına alınmış -9‘undaki eylemde de aynıydı-
hiçbir şekilde oraya vatandaşların girmesine çıkmasına izin verilmiyor. 12
Eylüldeki düşman ceza hukuku uygulanmaya çalışılıyor değerli arkadaşlarım, bunu
kabul etmemiz mümkün değil. Neden kabul etmemiz mümkün değil?
Değerli
arkadaşlarım, demokrasiyle yönetilen ülkelerde, hukukun egemen olduğu ülkelerde,
AB normlarını kendisine ilke edinmiş olan ülkelerde hukuk devleti esastır,
polis devleti istisnadır. Ama gelinen noktada şimdi böyle bir uygulamayla karşı
karşıya kalındığı zaman, insanlar kendilerine ilişkin iddialarını demokratik
hukuk devleti gerekleri çerçevesi içerisinde, hukuk çerçevesi içerisinde ileri
sürüyorken basın açıklaması, buna ilişkin herhangi bir zor ve şiddet
kullanmadan yapacakları ifade özgürlüğü kapsamında ele alınabilecek eylemlerin
bu şekilde bastırılmasını asla ve asla kabul etmiyoruz değerli arkadaşlarım,
asla ve asla kabul etmiyoruz. (CHP sıralarından alkışlar) 
Bakın, bu konuda
yapılan eylemi buradan ifade etmeye çalışıyorum, bu eylemin arkasında bir
hukuksal dayanağı arayan kamu görevlileri vardır, onlara da buradan sesleniyorum:
Kim olursa olsun, hangi konumda olursa olsun bu iktidar rüzgârı bir gün ters
esecektir değerli arkadaşlarım. O cumhuriyet savcısına, oradaki kamu
görevlilerine de sesleniyorum: Bu rüzgâr ters estiği zaman bakalım o rüzgâr
sizin için nasıl ters esecektir onu da merak ediyorum. Benim onlara tavsiyem
şu: Hukuk çerçevesi içerisinde kurallarını, görevlerini yapsınlar, ona bir
lafımız yok ama cumhuriyetin savcılığını yapsınlar, siyasal iktidarın
savcılığını yapmasınlar. Biraz önce de ifade ettiğim gibi, Atatürk’ün Adalet
Bakanlığı savcıları ne yapacağını biliyorlardı, şimdiki savcıların hepsi için
demiyorum, bir bölümünü tenzih ediyorum, kraldan daha fazla kralcı bir yapı
içerisinde savcılık görevini yapmaya çalışıyorlar, kamu görevlileri de o görevi
yapmaya çalışıyorlar.
Buradan Artvin'e
tayin olan yeni Emniyet Müdürüne de sesleniyorum –biraz önce ifade ettim-
Sayın Müdürün iyi niyetli olduğuna inanıyorum, gelmeden evvel konuştum. Valiye
de sesleniyorum, kamu görevlilerine de sesleniyorum: Lütfen, bu konuda daha
duyarlı davranın, duyarlı davranacağınıza inanmak istiyorum, devletin
görevlileri olduğunuzu asla unutmayın. Bakın, Artvin'i başka yerlerle
karıştırmayın, başka yerlerde devletle karşı karşıya gelinebilecek bir tabloyu
öngörebilirsiniz ama Artvin’de böyle bir tablo yok değerli arkadaşlarım. Bugün
Artvin’in caddesinde olan, Artvin’in sokağında olan coplama olayı, zor kullanma
olayı… Otuz yıl içerisinde hiç böyle bir olay olmadı belki, ilk olarak böyle
bir olay oluyor. Biraz önce fotoğraflarla beraber bana gönderdiler, şaşırdım
kaldım değerli arkadaşlarım, şaşırdım kaldım; böyle bir şey yok yani. İnsanlar
bir eylem yapıyor, siz eğer bunun hukuka aykırı olduğuna inanıyorsanız zor
kullanmadan da siz insanları karakola davet edebilirsiniz, adliyeye davet
edebilirsiniz ama gelinen noktada, 18, 20 yaşında çocuklar var bunların
içerisinde, onların anneleri var, babaları var; çaresizlik içerisinde beni
telefonla arıyorlar “Bu nedir? 12 Eylülde bile böyle bir tabloyu yaşamadık.”
diye değerli arkadaşlarım.
Biraz önce de ifade ettiğim gibi,
Artvin 12 Eylül darbesinden en büyük zarar gören kentlerden bir tanesi.
Gerçekten büyük zararlar gördük. İnsanlar cenazeler verdiler, hayatlarıyla
bedel ödediler, mesleklerini kaybettiler, sürgünlere uğradılar. Hani her zaman diyorsunuz
ya “Siz darbelerin yanındasınız.” diye, gelip 12 Eylülde bizimle beraber
olsaydınız da darbenin nasıl olduğunu bir görseydiniz siz. 
O nedenle, ben burada önümüzdeki hafta
görüşülecek olan hani o ünlü bir güvenlik yasası var ya, daha yürürlüğe girmeden,
yürürlük diye bir uygulama yapılmadan, daha bir hafta evvelden bir reklam arası
yapılıyor, hani bir milletvekiliniz demişti ya, bir reklam arası yapılıyor,
nasıl bir uygulamayla karşı karşıya kalacağımıza ilişkin bir “drive test”
yapılıyor bize değerli arkadaşlarım; bunu kabul etmemiz mümkün değil. Çünkü
orada getireceğiniz düzenlemelerde aramaların nasıl olacağına, özel hayatın
gizliliğinin nasıl ihlal edileceğine, bir kişiyle alakalı olarak herhangi bir
mahkeme kararı olmadan, cumhuriyet savcısı tarafından verilen bir soruşturmaya
ilişkin bir evrak tanzim edilmeden kolluk tarafından, dikkat edin değerli
arkadaşlarım, kolluk tarafından –bu bahsetmiş olduğum da adli kolluk filan
değildir- hiçbir şeye gerek olmadan, belki keyfî bir şekilde gözaltına alınabileceğine,
her türlü zorun kullanılabileceğine ilişkin kaygılarımızı daha kanun yürürlüğe
girmeden, kanun ortadan yokken dile getirdik. Bu kanun hazırlanmadan önceki
aşamada yaşadığımız bu olaylar karşısında demek ki bu kaygılarımızın haklı
olduğu bir anlamda ortaya çıkıyor. 
Değerli milletvekilleri, bakın, buradan
bir kere daha ifade etmek istiyorum sayın bakanlar burada, Sayın Bakanın ilgi
alanına girmediğini biliyorum ama, İçişleri Bakanı için de buradan seslenmek
istiyorum: Eğer Artvin’de şu saatten sonra, bu saatten sonra tutuklamalar
olursa, -hukuksal boyutu vardır, inanıyorum ki böyle bir olay olmayacaktır, üç
gün evvel çünkü buna ilişkin bir serbest bırakılma oldu ama- Artvin’de bu
saatten sonra bir tek kişinin burnu kanarsa, bir tek kişiyle alakalı problem
olursa, bunun sorumlusu siyasal iktidardır. 
Bunun altından
kalkamayacağını ilave ediyor, yüce heyetinizi saygıyla selamlıyorum. (CHP
sıralarından alkışlar)
BAŞKAN –
Teşekkür ederim Sayın Bayraktutan.
Milliyetçi
Hareket Partisi Grubu adına, Kayseri Milletvekili Sayın Yusuf Halaçoğlu. (MHP
sıralarından alkışlar)
Buyurunuz Hocam.
MHP GRUBU ADINA
YUSUF HALAÇOĞLU (Kayseri) – Teşekkür ederim Sayın Başkanım, dayanışma
içerisinde demesin kimse. 
Ben hepinizi
saygıyla selamlıyorum.
BAŞKAN – Hocalık
hukuku devam eder canım.
YUSUF HALAÇOĞLU
(Devamla) – Teşekkür ediyorum, sağ olasınız. 
Değerli
arkadaşlar, Türkmenistan, tabii ki Orta Asya’da bizim ata yurdumuz olan bir
bölge. Benim ahfadım da var, hâlâ orada duruyor, Halaçlar nahiyesi var, bizim
orada soy ismimizi de taşıyan, aynı şeyden geliyoruz, çünkü aynı zamanda da
Türkmenbaşı zamanında bana bir pasaport da verildi vatandaşlıkla beraber
Türkmenistan’dan. 
Şunu özellikle
belirtmek istiyorum: Tarih Kurumu Başkanlığım döneminde çok sık gidip geldiğim
ülkelerden bir tanesi Türkmenistan. Son derece akıllıca hareket edilen ve
Sovyet izlerinin tümüyle silinmeye çalışıldığı bir düşünceyle hareket edilen
bir yapısı var. Geleneklerine son derece bağlı, kıyafetleriyle, âdetleriyle,
hatta bizim eski Türklerde olduğu gibi kurultay toplayan ve o kurultayda
kararlar alarak kanun hâline getiren bir sistemleri de var. 
Ben, tabii,
bunların ötesinde bir şeyden bahsetmek istiyorum. Şimdi, Türkmenistan çok büyük
bir nüfusa sahip değil, 4,5 milyon, 5 milyon civarına varmış bir nüfusa sahip,
ama doğal gaz açısından bakarsanız dünyanın en zengin ülkesi, hatta bundan bir
iki sene önce, Türkiye'nin ve Türkmenistan’ın kesintisiz yetmiş yıl ihtiyacını
karşılayacak zenginlikte yeni bir doğal gaz ocağı açıldı, bu kadar zengin. Nitekim,
Türkmen halkı tümüyle doğal gazı bedava kullanıyor, kibrit harcamamak için de
doğal gazı yazın da söndürmüyorlar. Yani bu derece geniş bir imkânları var.
Orada elektrik bedava, telefon bedava, buna benzer birçok konuda halka bedava
hizmet veriliyor. Şimdi, petrol derken, o araçlarınızın deposunu
doldurduğunuzda 1 dolara dolduruyorsunuz, o kadar. Dolayısıyla, böyle bir ülke.
Son derece modern hâle getirilmiş, yeni imar faaliyetleriyle âdeta “Alice
Harikalar Diyarında” diyebileceğiniz bir Aşkabat, başkent. 
Ama, ben bundan
çok şundan bahsetmek istiyorum: Bizim eski Merv şehri Türklerin ilim alanında
da en ağır olduğu şehirlerden bir tanesi. Biliyorsunuz, burada Sultan Sencer’in
mezarı vardı, türbesi vardı. 2000 yılında bunun ihalesi yapıldı, zannediyorum 2003
veya 2004’te, sizin iktidarınız döneminde de açılışı yapıldı Sultan Sencer
Türbesi’nin. 
Burada farklı
önemli bir şahsiyet daha var. Bizim bugün bu topraklarda yaşamamızın en önemli
unsurlarından bir olan Hükümdar, Sultan Alparslan’ın mezarı da Merv şehrinde
bulunuyor. Onun babası Çağrı Bey’in mezarı da orada. Ancak, Sultan Alparslan,
biliyorsunuz, Kara Yusuf tarafından öldürüldükten sonra -yaralı olarak Merv
şehrine getirildi ve orada vefat edince- oraya, babasının mezarının yanına
gömüldü. Bugün Savunma Bakanımız olan İsmet Yılmaz Bey o zaman Kültür Bakanlığı
Müsteşarıydı, onunla birlikte gittik, mezarının yerini belli bir ölçüde tespit
de ettik. Bugün o mezar yeri TİKA tarafından araştırılıyor. Ama, gariptir ki,
çok beyanat verdiğim hâlde, bana diyorlar ki: “Sadece yerini söyle.” Ben de
diyorum ki: “Bilim ahlakı böyle bir soru sorulmasına muhatap değildir.
Yapılacak şey şu: Gelirsiniz birlikte gideriz ve bu konuyu birlikte, beraber
araştırırız.” Çünkü, biliyorsunuz, bilim ahlakı, bir kişi bir konuda bir
tespitte bulunmuşsa, o atlanarak başka birine mal edecek şekilde ortaya konmaz.
Bunu tekrar ediyorum, İsmet Bey’le gittik, orada epeyce bir araştırma yaptık,
gerekli kişilerle de görüştük ve yeri en azından yüzde 90 tespit edilmiş
durumda. Yani, Sultan Alparslan’ın mezarı ortaya çıkacağı gibi babası Çağrı
Bey’in de mezarı ortaya çıkacak. Bu, Türkiye için, bizim için son derece
önemli. Nitekim, kültür işlerine bakan Cumhurbaşkanı Yardımcısı bir
hanımefendiydi, onunla yaptığımız görüşmede şunu söyledim: Sultan Alparslan
olmasaydı burada sizinle birlikte yaşıyor olacaktık. Hatta bana dedi ki:
“Ruslar araştırdı, bulamadılar. Siz nasıl bulacaksınız?” Onlar Rus, biz de
Türkmen’iz dedim ben de hatta. Böyle bir konuşma da geçti. Bunu özellikle
belirtmek istiyorum ve bunun bir an önce, siyasi alan içerisine çekilmeden,
ciddi bir biçimde ele alınması ve Sultan Alparslan’ın mezarının ortaya
çıkarılması gerektiğini özellikle belirtmek isterim. Ki doğal gazda maalesef
hata işledik biliyorsunuz. Cumhur Ersümer vardı zannediyorum zamanında,
Türkmenbaşı onlara 47 dolardan teklif etmişti doğal gazı ama bizimkiler Mavi
Akım vesair gibi birtakım konularla buna yanaşmadılar ve doğal gaz
Türkmenistan’dan Türkiye’ye aktarılma imkânı bulmadı.
Şimdi, bununla
beraber şunu da ifade etmek isterim: Bakın, demin Balkanlardan bahsettim.
Değerli milletvekilleri, şimdi, ne kadar duyarsız olduğumuzu anlatmak açısından
söylüyorum, Selanik’te Musa Baba Türbesi var, Yenişehir’de Tempi Hasan Türbesi
var ki bunlar yıkılmak üzere, son derece kötü; bende resimleri var tek tek,
yeni çekilmiş resimleri. Yine, Makedonya Ohrid Fatih Camisi’nden demin
bahsettik ama en kötüsü, Narda Faik Paşa Camisi maalesef genelev olarak
kullanıldı. Şu an boşaltılmış vaziyette ve harap durumda. Bakın, buna karşılık
bizim onları imar etmemiz, yeniden restore etmemiz boynumuzun borcudur diye
düşünüyorum. Keza, Sakız’da Süleymaniye Camisi, gerçekten şöyle bir bakın yani
içler acısı... Cami, tamam, minaresi yıkılmış, kilise yapılmış, çan takılmış.
Hani, bunu bir yere kadar kabul edebiliyorsunuz. Yani, bir ibadethane başka bir
ibadethaneye çevrilmiş. Biz de kiliseleri cami yapıyoruz. Bu belli bir oranda
tabii karşılanabilir ama kötü tarafı, Bulgaristan’ın Filibe Perşembe Pazarı
Camisi içler acısı bir durumda. Caminin, gördüğünüz gibi, bakın, kubbesi
müstehcen resimlerle dolu ve taverna şeklinde, lokanta şeklinde kullanılıyor...
Şimdi, bunu
kabul etmemiz mümkün değil. Yani, bir dine, hangi dinden olursanız olun saygı
göstermek zorundasınız, onların ibadet yerlerine saygı göstermek zorundasınız.
Maalesef bu saygıyı burada göremediğimiz gibi, böyle çok kötü bir pozisyonda. 
Yine, Drama’da
Yıldırım Beyazıt Camisi var. Aynı şekilde, 2 çan kulesi yapılmak suretiyle o da
kilise hâline getirilmiş, onarılmış fakat hani kilise yapılırken… Bakın, en
azından, biz cami yaptığımız kiliselerin mimarisini bozmayız ama bunlar mimari
diye bir şey bırakmıyorlar, hepsini yerle bir edip mimari tarzını
değiştiriyorlar yani kültüre saygısızlık ediyorlar. Bunun önüne geçilmesi
lazım. 
Yine, çok acı
verici, Kavala’daki Sadrazam İbrahim Paşa Camisi de aynı durumda,
Karaferye’deki Namazgâh da keza aynı şekilde Saint Paul altarı şekline sokulmuş
durumda, tamamen bozulmuş. 
Yine, Kılkış’ta
Beyazıt Baba Türbesi… Şimdi, yani, en azından, bir kişinin türbesine saygı
göstermeleri gerekirken türbe kilise hâline getirilmiş durumda. Yani, şimdi
bunları göz önüne almamız lazım. 
Neden yaptılar,
niçin yaptılar gibi bir meseleyi dile getirmenin ötesinde şunu söylemek
istiyorum: İşte, sahip çıkıp çıkmamak bununla bağlantılıdır. Bu gibi
hadiselerin olmaması için Türkiye Cumhuriyeti devletinin bu ata yadigârı
bölgelerde bıraktığı mimari yapıları, kültürel varlıkları hangi türde
kullanacakları konusunda bunlarla kültürel anlaşmalar imzalıyoruz. Bunların
içerisinde bunların değerlendirilmesi gerekmez mi? Bunları değerlendirmek
gerekiyor. Bakın, bu görev Kültür Bakanlığımıza aittir. Camilerle ilgili bir
kısım konular, biliyorsunuz, Vakıflar Genel Müdürlüğü tarafından yürütülüyor
ama Vakıflar Genel Müdürlüğü ile Kültür Bakanlığı arasında bu konuda bir
çatışma olmaması için yani sen camiye baktın, sivil mimariye baktın gibi bir
çatışma olmaması için, tekrar ediyorum, bu kaçınılmazdır, gereken her türlü
desteği verelim, gelin, Kültür Bakanlığında ayrı bir birim oluşturalım. Yurt dışındaki
kültür varlıklarının restorasyonunu yapacak, özel statülü bir görev verelim ve
burada, bunları denetleyebilecek, bu eserlerin gerçek yönlerini bilen, mimari
tarzlarını bilen ve yanlış yapılmasını önleyecek bir ekip de koymak suretiyle
bir birim oluşturalım ve Kültür Bakanlığımız bunları yapsın. 
Aynı şekilde, bakın, biz Tarih
Kurumundayken hem Balkanlardaki hem Orta Doğu’daki, Afrika’daki ve Asya’daki tüm kültür varlıklarımızın
–ki Hindistan dâhil bunun içerisine- envanterini yapmaya başlamıştık ama, ben
ayrıldıktan sonra bu envanter çalışması durdu. Hâlbuki yapılması gereken en
önemli konulardan biriydi. 
Bakın,
Yunanistan diyoruz, demin konuştuk. Hiç ummadığınız kadar mimari yapımız var,
kültür varlığımız var inancınız olsun ki. Bu, diğer coğrafyalar için de, Balkan
coğrafyası için de geçerli ama en sıkıntılı olduğumuz yerlerden birisidir
Balkanlar. 
(Mikrofon
otomatik cihaz tarafından kapatıldı) 
YUSUF HALAÇOĞLU
(Devamla) - Eserlerimizi bir yana bırakın, inancınız olsun ki bütün
mezarlıklarımız park hâline getiriliyor ve yok ediliyor. Bunları bilginize
sunuyorum.
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ederim, sağ olasınız.
Halkların
Demokratik Partisi Grubu adına Muş Milletvekili Sayın Demir Çelik.
Buyurunuz.
HDP GRUBU ADINA
DEMİR ÇELİK (Muş) – Teşekkürler Sayın Başkanım.
Sayın Başkanım,
değerli milletvekilleri; şahsım ve partim adına hepinizi saygıyla sevgiyle
selamlıyorum. 
Türkiye’nin
Türkmenistan’la tarım, teknik, bilimsel ve ekonomik ilişkilerine dair bir sözleşmenin
imzalanmasıyla ilgili tasarıyı beraberce tartışacağız. 
Sayın Başkan,
değerli milletvekilleri; globalleşen ve küreselleşen günümüz dünyasının ülkeden
ülkeye, ulustan ulusa, kişiden kişiye ilişkileri tarihselliğin zorunlu bir
gerekçesidir. Bu teknolojik ve bilimsel alandaki devrimsel devasa gelişmelerin
de açığa çıkardığı yeni bir ilişkidir. Bu ilişki olmaksızın tek başına ne bir
ülke ne bir devlet ne de bir milletin varlığını sürdürebilmesi mümkün değildir.
O nedenle, biz, uluslararası ilişkileri elbette ki savunan, medeniyetler
çatışması yerine medeniyetlerin uzlaşmasını ve ortaklaşmasını esas alan,
dinlerin ve halkların düşmanlığı değil kardeşliği esasına dayalı, cihanda barış
içerisinde bir arada yaşama felsefesine, zihniyetine, anlayışına sahip olmak
durumundayız.
Sayın Başkan,
değerli milletvekilleri; uluslararası ilişkilerde beklenen ve meram edilen bu
arzuya rağmen ilişkiler çıkara dayalıdır, hiyerarşiktir, demokratik
olmadığından kaynaklı da hegemonik güçlerin palazlanmasına, büyümesine ama buna
karşın da toplumun öz gücünü, ihtiyaçlarını da kaybetmesine neden olur. İşte,
dikkat edilmesi gereken konu budur. Türkiye, uluslararası ilişkilerin de
verdiği sinerjiyle bugün gelişmiş 20 ülkenin içinde yer almaktadır. Ancak, bu
gelişmişliğine rağmen Türkiye'nin büyük fotoğrafını çektiğimizde hâlâ “açlık
sınırı” denilen 1.250 TL’nin altında 949 TL’lik asgari ücretle 7 milyon insan
geçinmek durumunda. Gelişmiş 20 ülkenin içerisinde bulunan ülkemizin 13 milyon
insanı açlık sınırının altında bir yaşamı sürdürmek durumuyla karşı karşıyadır.
Yoksulluk sınırı 4 bin TL’yken, başta emeklilerimiz olmak üzere, 25 milyonu
aşkın bir kitle yoksulluk sınırının altında bir yaşam koşullarına maruz
bıraktırılmıştır. Demek ki ilişkiler devleti büyütüyor, devletin ve iktidarın
büyümesine, çoğalmasına yol açıyor ama toplum yoksullukla, açlıkla, sefaletle
karşı karşıya, bu manada da iradesi satın alınmaya muhtaç kılınıyor.
Sandıklarda oy devşirmenin, sandıklarda irade çelmenin bir yöntemi olarak
insanlar aç, yoksul ve muhtaç bırakılıyor, sosyal yardımlaşma politikalarıyla
onların iradesi çeliniyor. Bunun adı “demokrasi” değildir, bunun adı “insanın
vicdani sorumluluklarının yerine getirilmesi bilinciyle hareket etmesi” hiç
değildir, aksine bilerek ve isteyerek iktidarlar ve devletler toplumu yoksul
bırakıyor, bıraktırıyor, kendisine muhtaç kılarak onun vesayetinin üzerinden
kendi iktidarını pekiştirmeye çalışıyor.
Sayın Başkan,
değerli milletvekilleri; böylesi bir tiyatroyu sergileyen iktidarcı, devletçi
zihniyet, elbette ki toplumun ihtiyacı olan barışı, demokrasiyi ve özgürlükleri
getiremez. Demokrasi, barış ve özgürlük ile iktidar, devlet bağdaşmaz, çatışır,
çelişir. Bir yerde özgürlük varsa iktidarın hükümranlığı olmaz. Bu manada,
evet, dünya ve yeryüzü üzerinde siyasal ve toplumsal olaylara yaklaşımda üç
temel parametre vardır. 
Birincisi:
Güvenlikçi anlayışla Amerika Birleşik Devletleri’nin yaptığı gibi, askerî
operasyonlarla irade kırıp teslim almaktır. Âdeta Birinci, İkinci Körfez
Savaşı’nda Afganistan’da ve Orta Doğu’da yaptığına benzer, bugün de yanı
başımızda Rojava’da, Suriye’de, Irak’ta yaptığıyla irade kırmaktır. 
İkincisi:
Diyaloğa ve müzakereye dayalı her şeyin tartışılıp, konuşulduğu,
ortaklaştırıldığı Avrupa Birliği Konseyi eksenli yaklaşımdır ki bu da Amerika
Birleşik Devletleri’nin gölgesinden kendisini kurtaramadığı için, halklar
kıyımı, toplumsal, siyasal yıkım, ekolojik tahribat had safhada devam ediyor. 
Üçüncüsü: Devlet
dışı kalmış, iktidar dışı kalmış bütün mazlumların, mağdurların, devletçi,
iktidarcı sistemden çekmiş bütün yoksulların, emekçilerin, halkların barış ve
özgürlük eksenli çözümüdür ki bu çözüm herkese ama herkese kazandırır. Ne
yazıktır ki bu çözümün talebi arkasında duran, bu çözümün ısrarında bulunan
insanlar da savaş, yoksulluk, açlık ve sefaletle terbiye edilmek durumuyla
karşı karşıya kaldığı için de yeryüzünde, cihanda çok da öne çıkan temel bir
çözüm parametresi olamamıştır. 
Diliyor ve
umuyorum, mazlum ve mağdur olanların, ezilenlerin, yoksulların, iktidarcı,
devletçi sistemlere rağmen kardeşlik hukukuyla barış içerisinde bir arada
yaşayabilecekleri bir dünya, bir gelecek var olsun. 
Sayın Başkan,
değerli milletvekilleri; bu manada, yeni bir yaşamın, başka bir dünyanın mümkün
olduğunu düşünüyorum. İnsanlık, milyonlarca yıl devlet ve iktidar olmadan,
devletin ve iktidarın hiyerarşik ilişkisi olmadan kendisini demokratik,
ekonomik, ekolojik olarak yönetmiştir, pekâlâ devletin yanı başında, devlete
rağmen kendisini yine yönetebilir. O nedenle, biz, demokratik özerklik siyasal
projemizle, Türkiye'nin 25-26 civarındaki siyasal bölgesel yönetimlerin
demokratik cumhuriyete evrilmesiyle, demokratik cumhuriyetin idari, siyasi
yapılanmasıyla yüz yıldır çözemediğimiz Kürt sorununu, Alevi sorununu, merkez
ile çevre arasındaki, merkez ile dil arasındaki ilişkileri, çelişkileri,
çatışmaları çözebiliriz. Bu manada, demokratik özerklik, sadece ve tek başına
etnik kimliğe, coğrafi sınıra indirgenemeyecek kadar, devlet dışı kalmış her
topluluğun, her halkın çıkarına olan bir projedir. 
Türkiye'nin
Çoruh’u, Kızılırmak’ı, Yeşilırmak’ı, Sakarya’sı, Menderes’i, Meriç’i, Ceyhan’ı,
Seyhan’ı, Dicle’si, Fırat’ı -yetinmiyoruz- Van Gölü, Tuz Gölü, Göller
Bölgesi’nin sulak havzalarında binlerce yıllık kadim medeniyetlerinin kültürel,
tarihsel birikimlerini esas alan ve onun insanlığın ortak mirası olduğu
tespitinden hareketle de bölgesel yönetimlerle, biz, merkezde maliye, merkezde
diplomasi, merkezde savunma eksenli eşit halkalar sistemiyle adil, eşitlikçi,
özgürlükçü bir toplumu, bir geleceği, yeni bir Türkiye’yi var edebiliriz; bu
mümkündür. Ama çözümsüzlükte ısrar edip irade kıran, inkâr ve imhayla toplumu
hizaya getiren geçmişteki hükûmetlerin, iktidarların yanlışlığının benzeri
yanlışlıklarda ısrar ettiğimizde de ya darbe mekanizması ya da bölünme riski ve
tehlikesiyle karşı karşıya kalırız. 
Sayın Başkan,
değerli milletvekilleri; dünyanın yeniden şekillendiği, Orta Doğu’nun yeniden
dizayn edildiği, yok sayılan, inkâr edilen bir kısım toplumsal dinamiklerin
kendisini yeniden var ettiği günümüz dünyasında artık hiçbir şeyin eskisi gibi
gizli kapaklı olamayacağı, her şeyin aleniyete dayalı, emeğin kurtuluşunun
toplumsal kurtuluşla ilintili olacağı, toplumsal kurtuluşun kadının
özgürlüğünden geçtiği, kadın özgürlüğünün toplumun özgürlüğü olduğu tespitinden
hareketle yeni bir dünyanın mümkün olduğu ve bu dünyanın da demokratik,
ekolojik, kadın özgürlükçü zihniyetle pekâlâ hegemon olan, egemenlikçi olan
devletçi, iktidarcı sistemlere rağmen, mazlumların, mağdurların, yoksulların,
emekçilerin ve ezilenlerin böyle başka bir dünyanın mümkün olduğuna olan inancı
gerçek, somut, elle tutulabilir bir realiteye dönüşebilir. Bu mümkündür ve bunu
da ertelemeden, bugüne kadar verdiğimiz emek, gösterdiğimiz gayret ve çabanın
üstüne yeni toplumsal ve siyasal değerlerimizi örterek, örtüştürerek geleceğin
aydınlık Türkiye’sine, geleceğin demokratik, ortak vatanında birlikte barış
içerisinde yaşayacağımız demokratik cumhuriyetle buluşma umudumla saygılar
sunuyorum. (HDP sıralarından alkışlar)
BAŞKAN –
Teşekkür ederim.
Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Diğer maddeyi
okutuyorum:
MADDE 2- (1) Bu Kanun yayımı
tarihinde yürürlüğe girer.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Diğer maddeyi
okutuyorum:
MADDE 3- (1) Bu Kanun hükümlerini
Bakanlar Kurulu yürütür.
BAŞKAN – Madde
üzerinde şahıslar adına ilk söz Tokat Milletvekili Sayın Reşat Doğru’ya aittir.

Buyurun Sayın
Doğru. (MHP sıralarından alkışlar)
REŞAT DOĞRU
(Tokat) – Teşekkür ederim Sayın Başkanım.
Kardeş devlet
Türkmenistan’la ilgili bir uluslararası anlaşmanın onaylanmasıyla ilgili
görüşmelerde söz almış bulunuyorum. Yüce Meclisi saygıyla selamlıyorum. 
Tabii, “kardeş
devlet” denince rahmetli Türkmenbaşı’nı anmadan da geçmek mümkün değildir. Rahmetli
Türkmenbaşı her zaman “Bir millet iki devlet.” sözünü söyleyen ve onun da
arkasında duran bir insandı, onu da rahmet ve şükranla anıyorum.
Tabii, bu
anlaşmanın da ülkemize, milletimize, her iki devlete de hayırlar getirmesini,
bundan sonra daha farklı anlaşmaların da bu şekilde getirilmesini temenni etmek
istiyorum.
Saygıdeğer
milletvekilleri, 1990’lı yıllar, tabii, Türk dünyasıyla ilgili bahtın açılmış
olduğu yıllardır. 1990’lı yıllarda, bir anda işte Sovyetler Birliği dağılmış,
akabinde de bağımsız Türk devletleri ortaya çıkmıştır, bunlardan bir tanesi de
Türkmenistan’dır. Türkmenistan bağımsızlığını kazandığı tarihten itibaren de
Orta Asya’daki parlayan yıldız şeklinde olmuş ve hakikaten çok önemli
gelişmeler oluşturarak millî gelir noktasından tutun da diğer yerlerine kadar
Aşkabat kentinin görünümüne kadar çok büyük gelişmeler görülmüştür ve şu an
itibarıyla da o bölgede büyük bir denge unsuru olan devletler içerisinde
olduğunu söylemek durumdayız.
Tabii, bunların
yanında özellikle diğer Türk devletlerini de şöyle değerlendirdiğimiz zaman bu
devletlerin hepsinde çok ciddi manada gelişmeler olduğu da görülüyor. Tabii,
biz Türkiye olarak önce bunların hepsinin bağımsızlıklarının devam etmesini ve
bağımsızlığın ilelebet, artarak, güçlenerek devam etmesinden yana olmak
mecburiyetindeyiz. Bu noktada da bu ülkelerle her türlü ilişkiye nasıl 1990’lı
yıllarda başlamışsak bundan sonraki dönemde de devam ettirmek
mecburiyetindeyiz. 
Ayrıca bu
ülkelerin birçoğunun şu anda çok ciddi manada sorunları vardır. Bakınız,
önümüzdeki günlerde, 26 Şubatta, Hocalı katliamını hep beraber anacağız. Şu
anda Azerbaycan devletinin topraklarının büyük bir kısmı yani üçte 1’ine varan
kısmı maalesef Ermenistan tarafından işgal altındadır. Hocalı katliamı, 1992
yılında çok ciddi manada ağır saldırının olduğu ve saldırı da 25 Şubatı 26
Şubata bağlayan bir gecede Ermeniler tarafından yapılmıştır; 83 çocuk, 106
kadın, 70’ten fazla yaşlı insan olmak üzere toplam 613 kişi katledilmiştir. Bu
katliam bir soykırımdır yani orada yaşayan insanların hepsi Ermenilerin
saldırıları neticesinde katledilmiştir. İşte, burada hatta daha sonra yapılan,
bu öldürülen, şehit edilen kardeşlerimizin üzerindeki otopsilerde insanların
cesetlerinin yakıldığı, gözlerinin oyulduğu yani insanoğlunun kabul edemeyeceği
ağır bir şekilde bunların katledilmiş olduğunu da görüyoruz. 
İşte, burada
hepimize çok farklı görevler düşmektedir. Hocalı katliamı dünyanın her tarafına
anlatılmalıdır. Şu anda Hocalı katliamını yapanlar; işte Ermenistan’ın devlet
başkanlarıdır, meclis başkanlarıdır, işte, Sarkisyan’dan tutun da diğerlerine
kadar. Ama şurası bir gerçektir ki bunlarla ilgili, başta dünyadaki bütün
devletler olmak üzere, dünyadaki STK’lar olmak üzere hiçbir şey yapılmamış
olduğunu da görüyoruz. İşte, Türkiye Cumhuriyeti devleti olarak bizlere burada
çok ciddi manada görevler düşüyor. Bizler de diğer devletler gibi sessiz
kalamayız, sorumsuz duramayız. Yani, orada bir işgal varsa, Azerbaycan
topraklarının üçte 1’i işgal altındaysa, o bölgede yaşayan 1 milyonun üzerinde
Azerbaycan Türkü kardeşimiz eğer kendi bölgelerinden başka bölgelere göç
etmişlerse, onların tabirleriyle kaçkın konuma gelmişlerse onların haklarını
savunmak da öncelikle bizlere düşmektedir. Yani, o, 1992 yılında yapılan Hocalı
katliamını dünyaya unutturmamak ve onların faillerinin de mutlaka ve mutlaka
cezalandırılmasını istemek mecburiyetindeyiz.
Saygıdeğer
milletvekilleri, sadece bunlar mı? Hayır. Bakınız, Ahıska Türkleri, işte
1948’de Stalin döneminde zorla göç ettirilen gruplardan bir tanesidir. Aynı durum
Kırım Türklerinin başına gelmiştir ama Kırım Türkleri kendi bölgelerine bir
nebze olsun dönebilmişken Ahıska Türklerinin maalesef dönmemiş olduğunu da
görüyoruz. Şu anda Ahıska Türklerinin de Ahıska bölgesine yani Türklerin öz
yurdu, ana vatanı olan o bölgeye dönmesi gerekmektedir. Bu manada da Türkiye
Cumhuriyeti devleti maalesef yine duyarsız kalmış. O, geriye dönüşle ilgili çok
ciddi birtakım çalışmalar yapılmamış olduğunu da görüyoruz. Hâlbuki, Kırım
Türklerine TİKA marifetiyle ev alınması, arazi alınması; yaklaşık olarak 5 bine
yakın ailenin dönüşü bu şekilde sağlanmıştır. Aynı tabloyu Ahıska Türklerine
sağlamış olsaydık herhâlde durum daha farklı olurdu diye düşünüyorum.
Bunun yanında,
Doğu Türkistan’ında, Suriye’sinde, Irak’ında, IŞİD terör örgütünün
saldırılarıyla beraber o bölgelerde çok ciddi manada Türklerin mağduriyet
içerisinde olduğunu görüyoruz.
(Mikrofon
otomatik cihaz tarafından kapatıldı) 
REŞAT DOĞRU
(Devamla) – İşte, öyleyse Türkiye Cumhuriyeti devletine buralarda görev
düşmektedir diyor, yüce Meclisi saygıyla selamlıyorum. (MHP ve AK PARTİ
sıralarından alkışlar)
BAŞKAN –
Teşekkür ederim.
Kocaeli
Milletvekili Sayın Haydar Akar, buyurunuz. (CHP sıralarından alkışlar) 
HAYDAR AKAR
(Kocaeli) – Sayın Başkan, sayın milletvekilleri; evet, dün KİT Komisyonunda
yani Kamu İktisadi Teşebbüsleri Komisyonunda Ziraat Bankasını görüştük. Ziraat
Bankasının 2012 raporunu, Sayıştayın hazırlamış olduğu raporu görüştük. Burada
Ziraat Bankasının 2014 yılında havuz medyasına vermiş olduğu teminatsız krediden
bahsetmeyeceğim. Ziraat Bankasıyla ilgili bir tespit yaptık orada, bu, iktidar
partisindeki arkadaşlarımız, muhalefetteki arkadaşlarımızla birlikte. Ve
Sayıştay raporlarında da vardı 2012 raporlarında. Neydi bu tespit? Bankaların,
Ziraat Bankası dâhil olmak üzere, 2012’de açılan dava sayısı yüzde 400 artmış,
kaybettiği davalar da aşağı yukarı ona yakın. Bu davaların tümü bu kredilerle
ilgili. Hangi krediler? Bireysel kredilerle ilgili, vatandaşın almış olduğu
konut kredisi, araç kredisi, bireysel tüketici kredisiyle ilgili davaları
kaybetmişler. Ki bununla ilgili Yargıtayın da kararı var. Ve ne yapıyor
vatandaş? Hiç bankalara uğramadan direkt gidiyor, müracaatını yapıyor
mahkemelere ve bu mahkemeler de vatandaşın lehine sonuçlanıyor genelde. Böyle
olunca da bankanın masrafları daha çok artmaya başlamış. Yani, sadece,
vatandaşa masraf diye yutturdukları -hani hiçbir masraf yok aslında- bir
sözleşmeden ibaret olan bir masrafı, büyük meblağlarla vatandaştan kestikleri
bu masrafları mahkeme kararıyla vatandaşlar almaya başlamışlar. Sadece masrafı
almıyor, neyi alıyor? Bir de avukatlık ücretini alıyor. Neyi ödüyor? Mahkeme
masrafını da ödüyor bankalar. Bankalar aslında, bunu böyle yaparken büyük bir
zarar oluşturmaya, iş yükü oluşturmaya ve maddi kayıplara neden olmaya
başlamış. Biz bunu Ziraat Bankası Genel Müdürüne sorduğumuzda, “Sayın Genel
Müdür, niye bu masrafları almaya devam ediyorsunuz?” dediğimizde şunu söyledi:
“Biz banka olarak karar aldık, artık bu masrafları almayacağız.” dedi, bir.
İki: “Daha önce alınmış masrafları da, vatandaş mahkemeye gitmeden eğer bize
müracaat ederse bu masrafları ödeyeceğiz.” dedi.
Şimdi, burası güzel bir şey aslında,
vatandaşlar için gerçekten güzel bir haber. Ama, bugün bu devam etti, sadece
Ziraat Bankasıyla sınırlı kalmaması gerektiğini söyledik ve bugün Bankalar
Birliği de bir açıklama yaparak sadece bu olayın Ziraat Bankasıyla sınırlı
kalmayacağını, diğer bankaların da aynı işlemi uygulayacağını ifade etti ve
ifadelerinde başka bir şeyi de söylüyor tabii, orası çok önemli, “Vatandaşlar
şubelere gittikleri takdirde, onları bekleyen bir şube görevlisi, bir memur
veya görevli olacak ve vatandaşın taleplerini yerine getirecek.” dedi,
mahkemeye gitmeden önce bunu yapması gerektiğini söyledi. 
Şimdi ben
buradan bankalara sesleniyorum: Vatandaşlar yarından itibaren şubelere,
bankalara başvurmaya başlayacaktır çünkü bu haberler kamuoyunda paylaşılmaya
başlandı ve paylaşılınca da vatandaşlar mahkeme sürecini bir süre
erteleyecek, bir süre bu işlerle uğraşmayacak. Çünkü -biliyorsunuz- simsarlar
da türedi yani hepimize SMS mesajları geliyor “Eğer bankalardan kredi
kullanmışsanız masraflarınızı geri alıyoruz.” diye. Bu işten para kazanan
insanlar var ve gerçekten de, vatandaşın aslında bir kısmını iade olarak
alabilmesine rağmen daha çok parayı bu simsarlar ve bu işi takip eden insanlar
kazanmaya başladı. Bankalar kendileri mağdur oldukları için bu işe bir dur
dediler, dur derken de şunu söylüyorlar: “Gitsinler bankadaki görevli memuru
bulsun.” diyorlar. 
Şimdi buradan
seslenmek istiyorum: Sadece bunu demek yetmiyor, yarından itibaren vatandaş
bankaya gittiğinde gerçekten bu işi çözecek bir memurla karşılaşması, bir
görevliyle karşılaşması, buluşması gerekiyor. Eğer bankalar bu işi biraz
ertelemek, bu talepleri geri ötelemek gibi bir gayret içerisine girerlerse
bununla ilgili de bir yaptırım olması gerektiğine inanıyorum. 
Bu iş gerçekten
vatandaşın faydasına olmuştur. Bayburt Milletvekili arkadaşımızın da KİT
Komisyonunda çok değerli katkıları olmuştur, diğer KİT Komisyonu üyeleriyle birlikte.
Ve Ziraat Bankası Genel Müdürünün de bu işe ikna olmuş olması ve bu işin
gerçekten bu şekilde yapılması gerektiğini orada ifade edip, bankaların da bu
hizaya gelmesinin vatandaş açısından memnuniyet verici bir iş olduğunu
düşünüyorum. 
Bundan sonra
umarım, vatandaşların, zaten zor şartlar altında geçinen, Hükûmetin uygulamış
olduğu ekonomik politikalar nedeniyle bankalardan kredi almak zorunda kalan
vatandaşların mağdur olmaması için de gerekenin yapılacağını ifade ediyor,
hepinize saygılar sunuyor, teşekkür ediyorum. (CHP sıralarından alkışlar)
BAŞKAN – Teşekkür
ederim. 
Maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
Tasarının tümü
açık oylamaya tabidir. 
Açık oylama için
iki dakika süre veriyorum ve oylamayı başlatıyorum.
(Elektronik
cihazla oylama yapıldı)
BAŞKAN –
Tasarının açık oylama sonucu:




“Kullanılan
  oy sayısı


:


205








Kabul


:


205 


(X)







Kâtip Üye
İsmail Kaşdemir
Çanakkale


Kâtip Üye 
Fehmi Küpçü
Bolu”





Tasarı
kabul edilmiş ve kanunlaşmıştır.
8’inci sırada
yer alan, Türkiye Cumhuriyeti Sağlık Bakanlığı ve Dünya Sağlık Örgütü Avrupa
Bölge Ofisi Arasında İki Yıllık İşbirliği Anlaşması 2010/2011'in Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız.

8.- Türkiye Cumhuriyeti Sağlık Bakanlığı ve Dünya
Sağlık Örgütü Avrupa Bölge Ofisi Arasında İki Yıllık İşbirliği Anlaşması
2010/2011’in Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/392) (S. Sayısı: 162)
BAŞKAN –
Komisyon yok.
Ertelenmiştir.
9’uncu sırada
yer alan, Türkiye Cumhuriyeti Hükümeti ile Belçika Krallığı Arasında Diplomatik
ve Konsüler Personelin Belirli Yakınlarının Kazanç Getirici Bir İşte
Çalışmalarına Olanak Sağlayan Anlaşmanın Onaylanmasının Uygun Bulunduğuna Dair
Kanun Tasarısı ile Dışişleri Komisyonu Raporu’nun görüşmelerine başlayacağız.

9.- Türkiye Cumhuriyeti Hükümeti ile Belçika Krallığı
Arasında Diplomatik ve Konsüler Personelin Belirli Yakınlarının Kazanç Getirici
Bir İşte Çalışmalarına Olanak Sağlayan Anlaşmanın Onaylanmasının Uygun
Bulunduğuna Dair Kanun Tasarısı ile Dışişleri Komisyonu Raporu (1/341) (S.
Sayısı: 281)(x)
BAŞKAN –
Komisyon ve Hükûmet burada.
Komisyon raporu
281 sıra sayısıyla bastırılıp dağıtılmıştır.
Tasarının tümü
üzerinde gruplar adına söz talebi yok.
Şimdi, şahıslar
adına Balıkesir Milletvekili Sayın Haluk Ahmet Gümüş.
Buyurunuz.
HALUK AHMET GÜMÜŞ (Balıkesir) – Değerli
üyeler, küresel ekonominin yapısal krizi devam ediyor. 2008’den bu yana
gelişmiş ülkelerde deflasyon beraberinde uzun bir durgunluk ve hatta bunalım
denilebilecek şartlar yaşanmaktadır. Bu bunalım dünyadaki tüm bölgeleri aynı
oranda ve şiddette etkilememektedir. Uluslararası güç dengeleri alışılmışın
dışında değişme eğilimindedir. Büyük güçlerin dünyayı değiştirme yeteneği veya
gücü farklılaşmış ve gerileme sürecine girmiş gözükmektedir. Gelişmiş ülkelerde
dahi sosyal sınıflar arasındaki gelir uçurumlarının artması liberal ekonomi
anlayışını yıpratırken koşullar dünyadaki siyasi yelpazenin sağ ve sol uçlarının
güçlenmesine zemin hazırlamaktadır. Tüm bu kaos ortamına bölgesel savaşlar ve
küresel kaynaklar üzerinde artan rekabeti eklediğimizde dünya barışının veya şu
anki dengeler durumunun hiç de iç açıcı olmadığı gözükmektedir. 
Değerli arkadaşlar, bu görüntü bir
gerçekliğin, dünyada kökten bir değişiklik olduğunun göstergesidir, değişiklik
ülkede değil, dünyada da olmaktadır. Bu değişikliğin ana hedeflerinden biri
bundan böyle, bugüne kadar dünyada Batı’da odaklanan gücün dünya coğrafyalarına
dağılacağı gerçekliğidir. Gelişmiş ülkelerin önemli raporlarında yer alan bu
beklentinin bir kısmı hâlen gerçekleşmiş durumdadır. Buna dair açıklamayı dört
ay önce IMF Başkanı Lagarde yapmıştır. Lagarde “IMF satın alma paritesine göre
yapılan millî gelir hesaplamalarında Çin, ABD’yi geçmiştir.” demektedir. Geçmiş
yıllarda Batı kaynaklı gelecek tahminlerinde Güneydoğu Asya’daki ekonomik
büyümenin on beş yıl içerisinde ABD ekonomisini geçeceği öngörüleri vardı. Oysa
yeni veriler on beş yıl sonrası için beklenen ekonomik verilerin bugün zaten
gerçekleşmiş olduğunu göstermektedir. Peki, bu hepimizi derinden etkileyen
rakamlar niçin geçmişte küçük gösteriliyordu? Bu rakamlar karartıldığında
neleri göremiyorduk? Bazı ekonomistler Çin millî gelir rakamlarının düşük
görüntüsünün bugün itibarıyla hem ABD hem de Çin’in işine geldiğini
belirtiyorlar. ABD ise teknoloji ve silah gücüyle sağladığı liderliğin
ekonomik alanda da aynı görüntüyü vermesinden memnun gözüküyordu. Çin ise,
henüz iç göç sorunlarını çözmeden, teknoloji ve silah gücü olarak ileri bir
düzeye gelmeden ekonomik liderliği ve bu liderliğin getireceği yükümlülükleri
yüklenmek istemiyordu. Tek istediği Çin’in, serbest ticaretten ve mevcut
küresel sistemden yararlanarak büyümesi için gereken enerji ve ham madde
tedarikini sorunsuzca sağlayabilmekti, yavaş yavaş dünyada ağırlığını
hissettirmek ve hiç acelesi olmadan kendi planını uygulamaya sokmaktı. 
Şimdi
dikkatinizi çekmek istiyorum: Eğer Çin ekonomisinin ABD ekonomisini geçtiği
konusundaki görüşler doğru ise -doğru olduğunu Lagarde söyledi- Çin ekonomisi
yüzde 7,5-10’luk bir büyüme trendini sürdürdüğüne göre, bu durumun sekiz yıl,
yedi yıl, belki de dokuz yıl sürebileceğini varsaydığımızda karşımızda
-mümkündür- 2020’lerde ABD’nin o günkü ekonomik büyüklüğünün yaklaşık iki misli
güçle karşılaşacağız Güneydoğu Asya’da. Bu durum, eğer gerçekleşirse, tüm
küresel sistemi kökten etkileyecek sonuçları doğurabilecektir. Gerçekte üstü
kapalı ve anlaşılmadan ve rakamlar telaffuz edilmeden şimdiden yapılan
hazırlıklar da büyük ülkenin gerçekte bu durumuyla ilgilidir. Eğer küresel
sıklet merkezinin Batı’nın gelişmiş ülkelerinden, dünyanın diğer coğrafyalarına
dağılımı beklentisi on beş, yirmi yıl sonra değil de yaşadığımız yıllarda, yani
şu an gerçekleşiyorsa dünyada bu yeni gerçeklik ışığında nasıl bir manzara ile
karşı karşıyayız? Bugün neler olmaktadır? Şimdi, bu varsayım altında günümüzde
yaşamakta olduğumuz gelişmeleri ele alalım. Çünkü güçler dengesinin gerçekte
bize anlatılandan farklı olduğu anlaşılmaktadır ve süperler bu yeni duruma göre
politika geliştirmektedirler ve bunların birçoğundan belki de haberimiz yoktur.

Suriye konusunda
Rusya ile ABD’nin anlaşma zemininin yaratılması, Rusya’nın da Orta Asya ve
Çin-Rus sınırında hissettiği büyüyen endişesinden mi kaynaklanmaktadır? 
Başka bir şey:
Bundan altı yedi yıl öncesine kadar basında, üniversitelerde yaygın olarak
“Ulus devlet bitti.” söylemine bugün artık niçin aynı sıklıkta rastlamıyoruz?
Bunun nedeni çok kutuplu dünyaya yeniden dönüş, tek kutuplu dünya yapısının
terk edilmesi midir? Gelişmiş ülkelerin Orta Doğu’da tekrar büyük ve güçlü
müttefiklere olan ihtiyacının artması bu nedenle midir? Bu durum ülkemize nasıl
etki edecektir? “Arap Baharı” adıyla bilinen ve ABD liderliğinin dışarıdan
yumuşak güçle müdahalesinin arkasında Kuzey Afrika’da ve Doğu Akdeniz’de yeni
güç yarışının hazırlıkları mı vardır? Evet, vardır.
Arap Baharıyla
Akdeniz’de hedeflenen, Batı’ya entegre, demokratik yönetimli ve Güneydoğu
Asya’ya alternatif müttefiklerden oluşan yeni bir ortak pazarın inşasının
başlangıcı mı söz konusudur? Büyük bir ihtimalle söz konusudur. Tıpkı tarihte
olduğu gibi İpek Yolu yeniden inşa edilirken Akdeniz Bölgesi Uzak Doğu’yu
dengelemek için yeniden dizayn mı edilmektedir? İktidara gelirken desteklenip
bugün AKP Hükûmetinin arkasından çekildiği anlaşılan Batı gücünü bu kararı
almaya sevk eden nedir; var olan değişiklikler midir, yoksa kullanılan her
şeyin olduğu gibi miadının dolması mıdır mevcut Hükûmetin? Sovyetlerin
dağılmasıyla tek kutuplu dünya döneminde hedeflenmiş Ilımlı İslam Projesi’nin
çok kutuplu dünya şartlarında geçerliliğinin ortadan kalkması ve Avrasya-Orta
Doğu planlarının değişmesi bu yeni gerçeklik yüzünden midir? 
ABD’nin
güçlerini Orta Doğu’dan Çin coğrafyasının etrafına doğru çekme kararı, ekonomik
olarak güçlenmiş ama henüz askerî gücünü yeterince büyütememiş Çin’e karşı
köklü bir politika değişikliği midir? Bunun arkasından ne gelecektir? ABD-AB
arasında yapılacak ve şu anda yapılmakta olan Transatlantik Ticaret ve Yatırım
Ortaklığı’nın gündeme gelmesinin en büyük nedeni Çin’in büyümesi karşısında
Batı’nın güçlü konumunu bir müddet daha koruyarak hazırlıklar için zaman
kazanması mıdır? Bu anlaşmayla, dünyada deprem yaratacak FED kararının ilişkisi
nedir? Beklenen FED kararlarının… Bu durum, büyük bir yeni planın parçası
mıdır? 
Orta
Asya konusu ve Orta Asya’da Çin hedefleri Rusya-ABD-Türkiye ilişkilerini
geliştirme potansiyeline sahip midir? “Orta Asya’nın, geleceğin Balkanları”
ifadesinin bu gerçekle ilişkisi nedir? Bugüne kadar kimsenin ilgilenmediği
Uygur Türklerinin sorunlarına dünyada büyüyen ilginin nedeni nedir? Geçmişte
kimse ilgilenmedi. AKP Hükûmeti son yıllarda niçin Uygur meselesinden
uzaklaşmaktadır? Daha önce, sözleri vardı, hassasiyeti vardı, şimdi “Aman Çin
kızmasın.” diyorlar. Bu, ABD’den ve AB politikasından uzaklaşma mıdır? 
En
önemli sorun, Çin ekonomisinin görülmemiş büyüme oranları nasıl
dengelenebilecektir? Çin büyümesi dengelenmezse dünya barışı tehdit altında mı
olacaktır? FED kararlarının gelişmekte olan ülkelerin büyüme hızlarını dengeleyici
etkileri olacak mıdır, bununla ilgili hazırlıklar var mıdır? Türkiye gibi Çin’i
potansiyel pazar yapamayan, Çin’le dış ticaret açığı olağanüstü büyük olan
ülkelerin çıkış yolları bundan sonra ne olacaktır? Yakın gelecekte Çin
liderliği ihtimali gelişmişlere bizim coğrafyamızda ve dünyada ne gibi
önlemleri dayatacaktır? 
Bu
soruların cevabını Hükûmet düşünmezse ve bulamazsa daha çok sıkıntı yaşar.
Çok
teşekkür ederim. (CHP sıralarından alkışlar) 
BAŞKAN
– Teşekkür ederim. 
Tasarının
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
1’inci
maddeyi okutuyorum: 

TÜRKİYE
CUMHURİYETİ HÜKÜMETİ İLE BELÇİKA KRALLIĞI ARASINDA DİPLOMATİK VE KONSÜLER
PERSONELİN BELİRLİ YAKINLARININ KAZANÇ GETİRİCİ BİR İŞTE ÇALIŞMALARINA OLANAK
SAĞLAYAN ANLAŞMANIN ONAYLANMASININ UYGUN BULUNDUĞUNA
DAİR KANUN
TASARISI

MADDE
1- (1) 31 Ekim 2008 tarihinde İstanbul’da imzalanan “Türkiye
Cumhuriyeti Hükümeti ile Belçika Krallığı Arasında Diplomatik ve Konsüler
Personelin Belirli Yakınlarının Kazanç Getirici Bir İşte Çalışmalarına Olanak
Sağlayan Anlaşma”nın onaylanması uygun bulunmuştur.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Diğer maddeyi
okutuyorum:
MADDE 2- (1) Bu Kanun yayımı tarihinde
yürürlüğe girer. 
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Diğer maddeyi
okutuyorum:
MADDE 3- (1) Bu Kanun hükümlerini Bakanlar
Kurulu yürütür.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
Tasarının tümü
açık oylamaya tabidir.
Bir dakika süre
veriyorum ve oylama işlemini başlatıyorum.
(Elektronik
cihazla oylama yapıldı)
BAŞKAN –
Birleşime yirmi dakika ara veriyorum. 
Kapanma Saati: 18.53

ÜÇÜNCÜ OTURUM
Açılma Saati: 19.16
BAŞKAN: Başkan Vekili Meral AKŞENER
KÂTİP
ÜYELER: İsmail KAŞDEMİR (Çanakkale), Fehmi KÜPÇÜ (Bolu)
----0----
BAŞKAN – Sayın
milletvekilleri, Türkiye Büyük Millet Meclisinin 55’inci Birleşiminin Üçüncü Oturumunu
açıyorum.
281 sıra sayılı
Kanun Tasarısı’nın tümünün açık oylamasında toplantı yeter sayısı
bulunamamıştı. 
Şimdi açık
oylamayı elektronik cihazla tekrarlayacağız.
Oylama için üç
dakika süre veriyorum ve oylama işlemini başlatıyorum.
(Elektronik cihazla
oylama yapıldı)
BAŞKAN – Yapılan
ikinci açık oylamada da toplantı yeter sayısı bulunamadığından, alınan karar
gereğince, kanun tasarı ve teklifleriyle komisyonlardan gelen diğer işleri
sırasıyla görüşmek için 17 Şubat 2015 Salı günü 15.00’te toplanmak üzere
birleşimi kapatıyorum. 
Hayırlı hafta
sonları. 
 Kapanma
Saati: 19.20





(x) 104 S. Sayılı Basmayazı 07/05/2014
tarihli 86’ncı Birleşim Tutanağı’na eklidir. 



(X) Açık oylama kesin sonuçlarını
gösteren tablo tutanağa eklidir.


(x) 602 S. Sayılı Basmayazı tutanağa
eklidir.


(X) Açık oylama kesin sonuçlarını
gösteren tablo tutanağa eklidir.


(x) 281 S. Sayılı Basmayazı tutanağa
eklidir.




