



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 79’uncu
Birleşim 
23 Nisan 2016 Cumartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- BAŞKANLIĞIN GENEL KURULA SUNUŞLARI
A)
Çeşitli İşler
1.- Cumhurbaşkanı
Recep Tayyip Erdoğan’ın Genel Kurulu teşrifleri

IV.-
ÖZEL GÜNDEM
A)
23 Nisan Görüşmeleri
1.- Türkiye
Büyük Millet Meclisinin kuruluşunun 96’ncI yıl dönümünün ve Ulusal Egemenlik ve
Çocuk Bayramı’nın kutlanması, günün anlam ve öneminin belirtilmesi görüşmeleri


23 Nisan
2016 Cumartesi
BİRİNCİ
OTURUM
Açılma
Saati: 14.02
BAŞKAN:
İsmail KAHRAMAN
KÂTİP ÜYELER : Ali
Haydar HAKVERDİ (Ankara), Mustafa AÇIKGÖZ (Nevşehir)
-------0-------
BAŞKAN
- Türkiye Büyük Millet Meclisinin 79’uncu Birleşimini açıyorum.
Şimdi
İstiklal Marşı’mız okunacaktır.
(İstiklal
Marşı)
III.- BAŞKANLIĞIN GENEL KURULA SUNUŞLARI
A)
Çeşitli İşler
1.- Cumhurbaşkanı
Recep Tayyip Erdoğan’ın Genel Kurulu teşrifleri
BAŞKAN
– Sayın Cumhurbaşkanımız dinleyici locasındaki yerlerini alarak yüce
Meclisimizi onurlandırmıştır. Kendilerine Meclisimiz adına “Hoş geldiniz.”
diyor, saygılarımızı sunuyorum. (AK PARTİ ve Bakanlar Kurulu sıralarından
alkışlar)
IV.-
ÖZEL GÜNDEM
A)
23 Nisan Görüşmeleri
1.- Türkiye
Büyük Millet Meclisinin kuruluşunun 96’ncI yıl dönümünün ve Ulusal Egemenlik ve
Çocuk Bayramı’nın kutlanması, günün anlam ve öneminin belirtilmesi görüşmeleri
BAŞKAN
- Sayın milletvekilleri, gündemimize göre, Genel Kurulun 21 Nisan 2016 tarihli
77’nci Birleşiminde alınan karar uyarınca, Türkiye Büyük Millet Meclisinin kuruluşunun
96’ncı yıl dönümünün ve Ulusal Egemenlik ve Çocuk Bayramı’nın kutlanması ve
günün anlam ve öneminin belirtilmesi gayesiyle yapacağımız görüşmelere
başlıyoruz. 
Sayın
Cumhurbaşkanım, değerli milletvekilleri; aziz milletimizin hür ve bağımsız iradesinin
en güçlü ve etkili bir şekilde temsil edildiği Türkiye Büyük Millet Meclisinin
kuruluşunun 96’ncı yılını idrak etme bahtiyarlığına ulaşmış bulunuyoruz. 23
Nisan Ulusal Egemenlik ve Çocuk Bayramı’mız kutlu olsun. 
Bu
sabah Türkiye Büyük Millet Meclisinde ve Anıtkabir’de gerçekleştirilen
törenlerden sonra Birinci Meclis binasında düzenlediğimiz programa katıldık.
Tebriklerin kabulünden sonra şimdi de 23 Nisan özel oturumunu gerçekleştirmek
için toplanmış bulunuyoruz. 
Sayın
milletvekilleri, 23 Nisan iki açıdan önemlidir; ilki, millî egemenlik kavramına
yaptığı güçlü vurgu, diğeri ise tüm çocuklara armağan edilmiş bir bayram
olmasıdır. Türkiye Büyük Millet Meclisi millî iradenin tek temsilcisi ve millî
hâkimiyetin tecelligâhı olması itibarıyla ülkemizdeki bütün kurum, kuruluş ve
şahısların iradesinin üstündedir. Bu Mecliste aynı çatı altında bulunan değerli
milletvekillerinin ortak hedefi, demokrasiye ve hukukun üstünlüğüne inanarak
milletimizin refahı, devletimizin bekası, vatanımızın bölünmez bütünlüğü ve ay
yıldızlı bayrağımızın göklerimizde ilelebet dalgalanması için çalışmaktır.
Millî hâkimiyet ancak ve ancak milletimizin iman, inanç ve ruh köküne bağlı
kalınması suretiyle gerçekleşebilir, pekiştirilebilir. 23 Nisandan günümüze
gelene kadar, devlet ve milletçe büyük zorluklarla ve engellerle karşılaşmış
olsak da bunları aşmasını bildik ve önemli mesafeler katettik. Millî ruhla,
müspet ilimle, nefse hâkimiyetle birçok başarıya ulaştık. Ruha muhalefet
delilik, akla muhalefet gerilik, nefse muhalefet ise veliliktir. Zorluklar
ancak inanç ve iman kuvvetiyle aşılır. Zorluklar başarının değerini artıran
süslerdir. Aşılmasına imkân olmayan hiçbir duvar yoktur. Engelleri aşamayanlar
onları aşamama korkusunda olanlardır. Korku elbette vardır fakat mühim olan korkudan
korkmamak, ona karşı galip gelmektir.
Zirve
bir medeniyetin sahibi ve mirasçısı necip bir milletiz. Nice badireleri
atlattık, tarihe nice şanlı sayfalar eklettik. Üç kıtaya, yedi denize adaletle,
insaniyetle hükmetmiş bir cihan devletinin vârisleriyiz. Dünkü topraklarımızda
bugün 53 devlet var. Bizden dostça ve kardeşçe rehberlik ve önderlik bekleyen
geniş bir kültür coğrafyamız var. 
Sayın
milletvekilleri, ülkemizin istiklali, huzur ve selameti, toprak bütünlüğü,
halkımızın güvenliği ve hürriyeti, geçmişte olduğu gibi bugün de açık veya
örtülü birçok saldırının hedefi durumundadır. Bugün, kökü dışarıda olan dış
güçler tarafından kimi zaman açıkça, kimi zaman da örtülü biçimde desteklenen
terör eylemlerine maruz kaldığımız bir süreci yaşıyoruz. Otuz yıldan fazladır
terör belasıyla uğraşıyoruz. Bunun yanı sıra, sözde ileri, sözde medeni bazı
devletler çözüme ulaşmamızı engellemek için terör çeteleri lehine her türlü
destek ve çalışmayı yapıyor, maalesef, içimize de nüfuz ediyorlar; sosyal ve
siyasal bünyemizi tahrip edici millî birlik ve beraberliğimizi bozma gayeli
faaliyetleri cesaretlendirecek tutumlar sergiliyorlar. Bugünün dünyasında
bakıldığında insan ister istemez Mehmet Emin Yurdakul’un “Anadolu” başlıklı
şiirindeki serzenişi hatırlıyor: 
“Yazık,
sana ağlamayan şiire,
Yazık,
sana titremeyen vicdana, 
Yazık,
sana uzanmayan ellere, 
Yazık,
seni kurtarmayan insana.”
Kendi
ülkelerindeki terör eylemlerine karşı hiddet ve şiddetle ayaklanan, dünyayı
velveleye verenler bizdeki teröristlere ve terör hareketlerine karşı lakayıt ve
bigâneler. Oysa, ismi ne olursa olsun, ne denirse densin, terör terördür,
milliyeti, dini, mezhebi ve ırkı yoktur. Bizim, bu şekilde farklı devletlerin
iç huzurunu, düzenini ve asayişini bozacak şekilde terör örgütlerini destekleme
gibi bir politikamız hiçbir zaman olmamıştır. Tam aksine, komşumuz olsun
olmasın, her devletin huzur ve selametini kendi huzurumuz ve selametimiz olarak
görmüşüzdür. Bunun da ötesinde, dünyanın neresinde olursa olsun, zulme ve
haksızlığa maruz kalanlara, açlık ve sefalet içinde inleyenlere, uğradıkları
katliam ve yağmalar yüzünden yaşadıkları toprakları terk etmek zorunda
kalanlara elimizden geldiğince kol kanat germeye çalışmış, yardımlarına
koşmuşuzdur. Bunu yaparken de asla ırk, din, mezhep ve etnik köken ayrımı
yapmadık. Mesela, son dönemde Suriye’den gelen her etnik kökenden ve inanç
grubundan insanlara biz kapılarımızı açtık. Bu, bizim ecdadımızdan tevarüs
ettiğimiz bir hasletimizdir. Bugün Türkiye Cumhuriyeti devletinin, dünya
genelindeki ihtiyaç sahiplerine kendi ekonomik imkânları çerçevesinde en çok
yardım eden ülkeler arasında yer almakta oluşu, milletimizin manevi ve millî
değerlerinin, devletimizin tarihten gelen misyonunun üstünlüğünü ve değerini
ortaya koymaktadır.
Dünya,
güçlünün güçsüzü ezdiği, güçlü olmanın “haklı olmak” anlamına geldiği bir dünya
olmaktan çıkmalı, sömürünün yerini yardımlaşma almalıdır. Küresel sorunlara
medeni dünya olarak el birliğiyle çözüm aramak varken, kimi devletlerin, terörü
örtülü biçimde başka ülkelere müdahale ve siyasi operasyonlar için bir araç
olarak kullandıklarını görüyoruz. Ne yazık ki bu tür operasyonlara maruz kalan
ülkelerden biri de biziz. Huzur ve asayişi sağlamak için şehitler veriyorsak
bunun temel nedeni, dış dünyanın terörle mücadelemizde bize destek vermemiş
olmalarıdır. Ancak, terör ve terörist eylemlerle mücadelemizde gevşeklik
göstermeyecek ve boyun eğmeyeceğiz. Ne zaman bayrağımıza sarılı bir tabut
görsem, millî şairimiz Mehmet Akif Ersoy’un mısralarını hatırlarım: “Ey şehit
oğlu şehit, isteme benden makber/ Sana aguşunu açmış duruyor Peygamber."
Devletlerin büyüklükleri ile dertleri doğru orantılıdır. Devletimiz, tarihî
derinliği olan, zirve bir medeniyetin mirasçısı durumundaki bir devlettir. Bu
sayededir ki güçlüdür, azimlidir, kararlıdır; mutlaka terör belasının da
üstesinden gelecektir. Günümüzde, terör konusu, dünya devletlerinin samimiyetle
ele alması gereken ortak mesele hâline gelmiştir. Bu gerçek artık
anlaşılmalıdır. 
Sayın
milletvekilleri, dünyanın ortak çözüm üretmesi gereken bir diğer mühim problemi
de mülteci meselesidir. Yakın bir zamana kadar, bizler gibi, kendi vatanlarında
kurulu bir düzeni olan milyonlarca masum insan, vatanlarını terk etmek zorunda
kaldılar. Aylan bebeğin sahile vuran cansız, minik bedeni hâlâ gözlerimizin önünde.
O fotoğrafı gördüğü hâlde içi sızlamayanın, vicdanının varlığından şüphe etmek
yanlış olmaz. Benzeri trajediler her gün yaşanmaktadır. Türkiye’miz, 3 milyonu
aşan mülteciye kucak açmıştır. Bütün devletlerin, bu sorunun çözümüne el
birliğiyle katılması gerekmektedir. 
Değerli
milletvekilleri, konuşmamın başında da belirttiğim gibi, 23 Nisan, aynı zamanda
çocuklarımızın bir bayramıdır; Kemal Atatürk, 23 Nisan 1927 yılında bayram
olarak çocuklara armağan etmiştir. Çocuklarımız geleceğimizdir. İnancımıza göre,
yavrularımız günahsız olarak doğarlar. Dimağları ve hissiyatları temiz birer
sayfadır. Bu dimağların insanlığa faydalı ilim ve irfanla gelişmesi, biz
büyüklerin, aynı zamanda sorumluluk makamında olanların en önemli
vazifelerindendir. Türkiye Büyük Millet Meclisi olarak, çocuk ve gençlerimizin
sağlıklı gelişimini temin edecek kararları almak başta gelen
görevlerimizdendir. Onlara yapılan her yatırım, daha güçlü ve müreffeh bir
Türkiye için yapılan yatırımdır. 
1982
Anayasası’nda yer aldığı şekilde, “Her çocuk, korunma ve bakımdan yararlanma,
yüksek yararına açıkça aykırı olmadıkça, ana ve babasıyla kişisel ve doğrudan
ilişki kurma ve sürdürme hakkına sahiptir. Devlet, her türlü istismara ve
şiddete karşı çocukları koruyucu tedbirleri alır.” Aile kurumunun önemini de
göz önünde bulundurarak çocuklarımızı her türlü istismar ve şiddetten korumak
Anayasa’mızın amir bir hükmüdür. 
Türkiye
Büyük Millet Meclisi, çocuklarımızı maddeten ve manen korumak; bedenen, ruhen
ve zihnen sağlıklı nesiller yetiştirmek için her türlü tedbiri almak
kararlılığı içindedir. Çocukların korunması hususu devlet olarak en çok önem
verdiğimiz ve üzerinde hassasiyetle durduğumuz konulardan biridir, bundan hiç
kimsenin şüphesi olmamalıdır. 23 Nisan gününü Millî Egemenlik ve Çocuk Bayramı
olarak kutlamakla, istikbalimiz demek olan çocuklarımıza, millî hâkimiyet gibi
en temel bir değerimiz kadar önem vermekte olduğumuzu göstermekteyiz. 
Bu
vesileyle, İstiklal Savaşı’mıza millî mücadele vasfı kazandıran, onu millî
irade temeline dayandıran Türkiye Büyük Millet Meclisinin kurucularını,
istiklal mücadelemizi yürüten Gazi Meclisin bütün mebuslarını ve aziz
şehitlerimizi minnet ve şükranla yâd ediyorum. Ülkemizin ve devletimizin
hürriyet ve istiklalini korumak için Gazi Meclisin yönetimi altında hayatını
ortaya koymuş ve her türlü fedakârlığı yapmış olan bütün şehitlerimize ve
gazilerimize Allah’tan rahmetler niyaz ediyorum, mekânları cennet olsun. 
Sizleri
de nice bayramlara sağlık, huzur, afiyet, birlik ve beraberlik içinde ulaşmanız
temennisiyle ve en samimi muhabbetlerimle, hürmetlerimle selamlıyorum.
Teşekkür
ederim. (AK PARTİ, MHP ve Bakanlar Kurulu sıralarından alkışlar) 
Sayın
milletvekilleri, şimdi, alınan karar gereğince Türkiye Büyük Millet Meclisinde
temsil edilen siyasi parti gruplarının grup başkanlarına onar dakika söz
vereceğim.
Söz
sırasını okuyorum: 
Adalet
ve Kalkınma Partisi Genel Başkanı ve Meclis Grubu Başkanı Konya Milletvekili
Sayın Ahmet Davutoğlu. (AK PARTİ sıralarından alkışlar)
Cumhuriyet
Halk Partisi Genel Başkanı ve Meclis Grubu Başkanı İzmir Milletvekili Sayın
Kemal Kılıçdaroğlu. (CHP sıralarından alkışlar) 
Halkların
Demokratik Partisi Eş Genel Başkanı ve Meclis Grubu Başkanı İstanbul
Milletvekili Sayın Selahattin Demirtaş’ın yerine Grup Başkan Vekili Diyarbakır
Milletvekili Sayın Çağlar Demirel. (HDP sıralarından alkışlar)
Milliyetçi
Hareket Partisi Genel Başkanı ve Meclis Grubu Başkanı Osmaniye Milletvekili
Sayın Devlet Bahçeli. (AK PARTİ MHP ve sıralarından alkışlar) 
İlk
söz, Adalet ve Kalkınma Partisi Genel Başkanı ve Meclis Grubu Başkanı Konya
Milletvekili Başbakan Sayın Ahmet Davutoğlu’nun.
Buyurun
Sayın Başbakan. (AK PARTİ ve Bakanlar Kurulu sıralarından ayakta alkışlar)
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI AHMET DAVUTOĞLU
(Konya) – Sayın Cumhurbaşkanım, saygıdeğer Türkiye Büyük Millet Meclisi
Başkanım, değerli milletvekilleri; bugün çok özel bir günde bir aradayız. Gazi
Meclisimizin kuruluşunun 96’ncı yılı sizlere, milletimize, mazlum milletlere ve
bütün insanlığa hayırlı olsun. Çocuklarımızın bayramını, dünyadaki yegâne çocuk
bayramını da çocuklarımızın güzel, nurlu yüzlerinde hep tebessüm görmek duası,
niyazı temennisiyle kutluyorum. 
Özel
günler sadece anmak için değildir, bir muhasebe imkânı da verir. Onun için,
sizleri, öncelikle yüz yıl öncesine, siyasi düşüncelerimizin, parti
kimliklerimizin, geldiğimiz yörelerin, illerin getirdiği yerel kimliklerin
ötesinde tek tek milletvekilleri olarak, sadece bugünkü 78 milyonu değil,
bugüne kadar ülkemizde yaşamış aziz vatandaşlarımızın bütün ecdadını temsilen
burada bulunma bilinciyle bir tefekküre davet ediyorum. Bir an için bu kürsüden,
sadece temsilinden büyük onur duyduğum Adalet ve Kalkınma Partisi Genel Başkanı
olarak değil, bu milletin bir vekili olarak hitap ederek hepimizi bir muhasebeye
davet ediyorum.
Yüz
yıl öncesiydi; bu Meclis Ulus’ta toplanmıştı, Başkanı Gazi Mustafa Kemal
Atatürk’tü. Meclisin üyelerinin hepsi o zaman vatan toprağı olan, bir kısmı da
sınırlarımızın dışında kalmış, işgal altında kalmış beldelerden gelen insanlarla,
temsilcilerle doluydu. Her birinde hüzün vardı çünkü bin yılı aşkın bir süre
kader birliği yapmış insanların toprakları işgal edilmiş, savunulan değerler
zulme uğramış, tahkir edilmiş, vatan topraklarının her bir yöresinden acı işgal
haberleri geliyordu. Dersimli Diyap Ağa bir taraftaydı, Rumeli çocuğu millî
şairimiz Mehmet Akif Ersoy bir diğer tarafta. Diyarbakır Milletvekili Mehmet
Zülfü Tiğrel bir başka köşede, yine Dersimli Mustafa Zeki Saltuk bir başka
kenarda. Erzincanlı Nakşi Şeyhi Şeyh Hacı Ahmet Baysoy yine orada. Her biri
farklı geçmişlere, hikâyelere sahipti ama hepsinin şahsi hikâyelerden öte,
inandıkları bir milletin tarihî hikâyesi vardı. Çünkü onlar biliyorlardı ki
şahsi hikâyeleri aşan tarihî bir hikâye olmadıkça milletler var olamazlar. Çünkü
onlar biliyorlardı ki şahsi çıkarlarından öte ortak kaygılar, idealler olmazsa
bir millet onur içinde yaşayamaz. 
Zorlu
savaşların içinden çıkıp gelmişlerdi hepsi. Dayanacak güçlerinin olmadığı
zannediliyordu dış dünya tarafından. Meclisin adı “Gazi Meclis” oldu sonra çünkü
her biri gerçek anlamda gaziydi. Kimi savaşa girmiş çıkmış, şehitlik ümidiyle
gittiği savaştan gazi olarak dönmüş; kimisi gazi olmak için yerini yurdunu terk
etmişti. Hepimizin dedelerine bakınız, hepimizin dedelerinde bu hikâye vardır.
Trablusgarp’ta 1911’de bir seferberlikle başlayan, Balkan Savaşlarıyla devam
eden, Birinci Dünya Savaşı ve İstiklal Harbi’yle devam eden bir çizgi. Rahmetli
anneannemi hatırlarım, dedemi anlatırken: “Oğlum, evlendik, sonra askere gitti.
Genç bir kızdım, taze bir gelindim.” derdi kendi ifadesiyle. “Döndüğünde epey
yaşlı bir hanım olmuştum.” Geçen on dört yıl Trablusgarp’a gitmiş, her ikisi de
rahmetli olan dedelerim birlikte gitmişler, birlikte farklı cephelerde çatışıp
döndüklerinde farklı bir Türkiye bulmuşlardı. 
Hepimizin
hikâyesi budur. Bu Meclis çatısı altında bir araya gelen bizlerin hepsinin
dedesinin hikâyeleri budur. Arkadaşlar, ortak bir tarihî hikâyemiz var. Bizi
birleştiren, bizi zorluklara karşı güçlü kılan, geleceğe ümitle bakan ortak tarihî
hikâyemizi hiç unutmayalım. Trablusgarp, Balkan acıları, İstanbul’u savunmak
için bütün bir kadim kültürün milletleri Çanakkale’ye aktılar; akamayanlardan,
Trablusgarp’ta, Muhammed İkbal gibi Lahor’da oturup “Ya Rab, eğer ahiret günü
geldiğinde bana sorarlarsa ‘Dünyadan en aziz neyi getirdin?’ Edirne ve
Trablusgarp şehidi Türk kardeşlerimin kanını getirdim Ya Resullullah.” diyerek
Anadolu’da yüreği çarpan Muhammed İkbal vardı. (AK PARTİ ve Bakanlar Kurulu
sıralarından alkışlar)
Çanakkale’de
İstanbul’u savunmuşlardı, Kutülamare’de Bağdat’ı savunmuşlardı. Çok açık bir
ifadeyle söylüyorum bunu; Çanakkale savunması sadece bizim milletimizin
İstanbul savunması değil, bütün kadim değerlerin, insanlık onurunun
sömürgecilere, emperyalistlere karşı şanlı bir direnişiydi. 
Kutülamare,
hani bugün “Kutlayalım mı kutlamayalım mı?” diye tartışmalar yaptığımız
Kutülamare var ya, 1916’da aynen İstanbul’un savunulması gibi Bağdat’ın
savunulması esnasında bütün Orta Doğu halklarının omuz omuza verdiği son
savaştı. Türk, Arap, Kürt, Sünni, Şii, Keldani, Ermeni herkes Kutülamare’de
Bağdat’ı savundu ve uzun yıllar Kutülamare Çanakkale gibi anıldı. Şimdi, sadece
Türk Silahlı Kuvvetlerimiz büyük bir zafer olarak anıyor. Tekrar,
Kutülamare’yi, Çanakkale ruhunu bu anlamda tefekkür etmeliyiz. 
İşte,
Gazi Meclisimizin birinci özelliği, gerçekten bütün o kadim beraberliği temin
etmesiydi; ikinci özelliği ise aziz milletvekilleri, Gazi Meclis bütün mazlum
milletleri temsil etti. Gazi Meclis toplandığında Azerbaycan’dan, Buhara
Müslümanlarından, Hint Müslümanlarından yardımlar akdı çünkü onlar çok iyi
biliyorlardı, bu Gazi Meclis başarıya ulaşırsa onların da istiklal ve onur
ümidi olacaktı, bu Gazi Meclis başarısızlığa uğrarsa onları da hüsran
bekliyordu.
Şimdi,
bu iki tarihî boyuttan hareketle baktığımızda, geliniz, hep beraber ciddi bir
muhasebe yapalım. Yüz sene önce dedelerimizin oturduğu bu Meclis, bugün yüz
sene sonra yine değişik tehditlerle karşı karşıya kalan bir ülkenin Meclisidir,
hepimizin Meclisidir ve Gazi Meclisin devamı olarak da, bugün bir istiklal
mücadelesi vermek anlamında, beka Meclisidir. Onun için, siyasi düşüncelerimiz
arasındaki farklılıkları bir kenara koyarak, hep beraber bu ülkenin istiklali,
bu milletin onuru için omuz omuza verelim. Nereden ve hangi şekilde gelirse
gelsin tehdit, hep beraber karşı duralım. Bu ülkenin insanlarına kim saldırırsa
hep beraber onun karşısında omuz omuza verelim. Terörün her türlüsünü hep
beraber lanetleyelim. Gazi Meclisin içinden “Bu toprakların bir parçasının
kaderi diğerinden ayrıdır.” diye düşünen biri çıksaydı, eminim önce o Gazi
Meclisin üyeleri isyan ederdi. Dersimli Diyap Ağa’nın o güzel ifadeleriyle:
“Gâvur, Anadolu’yu sardı. Hepimizi bir düşünce aldı. Din ve diyanet, ırz ve
namus, Türklük tehlikeye düştü. İşittik ki, Erzurum taraflarında can kurtaran
bir paşa çıkmış, meclis kuracakmış. Herkes korktu. İhtiyar hâlimle, vatanı
kurtaranların yanına koşmayı, hatta başımı vermeyi göze aldım. Bana ‘Gitme,
ölürsün.’ dediler. Zaten herkes mahvoluyor; varam, gidem, onlara ulaşam, hep beraber
ölek dedim.” diyor Dersimli Diyap. 
Arkadaşlar,
bu milletin kaderi birdir; ya hep beraber var olacağız, ya hep beraber
öleceğiz. (AK PARTİ sıralarından alkışlar) Kim bu milletin bir parçasını
diğerinden ayırt edip, onların kaderini diğerlerinden ayırt ederse Gazi Meclise
en büyük ihaneti yapmış olur. Hep beraber sesimizi yükseltelim, kaderimiz ortak
diyelim, tarihî hikâyemiz ortak diyelim, istikbalimiz ortak diyelim, kim bizim
aramıza nifak sokacaksa onların karşısında da omuz omuza bir aradayız diyelim;
benim ilk çağrım budur. 
İkinci
çağrım, yine, bu tarihî hikâyeye uygun olarak, bu Meclisin mazlum milletlerin
Meclisi olduğunu unutmadan, mazlum milletlerden kimin başı dara girmişse, kimin
başı sıkışmış, kim özgürlük hatta hayatını kurtarma çabası içine girmişse, bu
Meclis ve bu ülke ona da aittir diyelim. Suriyeli mülteciler için de geçerlidir
bu, Irak’tan gelen Kürt mülteciler için de, Boşnak mülteciler için de.
Kafkasya’nın, Balkanların, Orta Asya’nın, Orta Doğu’nun çocuklarını hep beraber
mazlum milletlerin Meclisinde buluşturalım. 
Ve
nihayet bu Meclisin tefrik edici üçüncü özelliği, bütün baskılara rağmen
özgürlüğü, demokrasiyi savunmuş olmasıdır. Bu Meclisin içinden, darbe
teşebbüslerinden sonra onurla idam sehpasına yürüyen selefim Başbakan çıktı,
bakanlar çıktı. Hep beraber, cumhuriyetimizi birlik ve beraberlik için nasıl
savunuyorsak, cumhuru bütün unsurlarla nasıl savunuyorsak, demokrasimizi de
aynı kararlılıkla savunmalı ve her türlü darbe ve vesayet…
(Mikrofon
otomatik cihaz tarafından kapatıldı) 
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI AHMET DAVUTOĞLU
(Devamla) – …teşebbüslerine karşı demokrasimizi de güçlü kılmalıyız.
Bunu
yaptığımız zaman, bu Meclisi birliğimizin kalesi, karargâhı kıldığımız zaman,
bu Meclisi mazlum milletlerin adalet ve vicdan teşebbüslerinin nihai
tecelligâhı kıldığımız zaman ve bu Meclisi özgürlüklerin, insan haklarının ve
demokrasinin kalesi kıldığımız zaman, emin olunuz, siyasi görüş ve
ayrılıklarımız ne olursa olsun, hep beraber, çok güzel bir geleceğe
yürüyeceğiz. (AK PARTİ ve Bakanlar Kurulu sıralarından alkışlar)
Yapmamız
gereken şey basittir: Doksan altı yıl önce bir araya gelenleri hiç unutmamak ve
onları bir araya getiren ruhu yaşatmak; daha sonra, Meclisin kapanmasına kadar
giden acıları hiç unutmamak, onların bir daha yaşanmaması için demokrasiyi
savunmak, birliği savunmak. 
Muhalefete
özellikle çağrım da: Güzel işler olduğunda bizi takdir ediniz ki
eleştirilerinize biz de her zaman değer verelim, biz de öz eleştiri yapalım,
biz de sizin yapıcı eleştirilerinizi her zaman dikkate alalım ki hep beraber,
bu Gazi Meclisten yükselen yeni Türkiye’yi kuralım. 
Eminim,
biz bu tarihî hikâyemizi unutmazsak tarih hep bizim yanımızda olacak, hep bizim
için akacak ve tarihin nesnesi değil, öznesi olacağız. Doksan altı sene önce bu
Meclisi kuranlar, tarihin öznesi oldular. 
Biz,
Şanlıurfa’ya İstiklal Madalyası’nı Sayın Meclis Başkanımızla götürürken
taşıdığımız onuru… Ki İstanbul’un işgal edilmesinden hemen sonradır ve Meclisin
kurulmasından hemen öncedir, -Şanlıurfa’yı, Gaziantep’i, Kahramanmaraş’ı, bütün
şehirlerimizi burada kutluyorum ve o İstiklal Madalyası için destek veren bütün
milletvekillerimize ve partilerimize teşekkürü bir borç biliyorum- işte, o
zaman, 16 Martta İstanbul işgal edildiğinde, Gazi Mustafa Kemal Atatürk
“Geldikleri gibi gidecekler!” demişti. Şimdi, biz de aynı şeyi söylüyoruz:
Kimse bu topraklara göz dikemeyecek, bölmek isteyenlere böldürtmeyeceğiz,
tökezletmek isteyenlere tökezlettirmeyeceğiz, al bayrağı kıyamete kadar özgürlüğümüzün
sembolü olarak, Gazi Meclisimizi de kıyamete kadar millî iradenin nihai
karargâhı olarak muhafaza edeceğiz. (AK PARTİ ve Bakanlar Kurulu sıralarından
alkışlar)
Dualarla
açılmıştı bu Meclis, yine dualarla kapatmak için söylüyorum: Allah birliğimizi,
beraberliğimizi daim etsin. (AK PARTİ ve Bakanlar Kurulu sıralarından “Âmin”
sesleri) Bir daha Gazi Meclis kurmak zorunda bizi bırakmasın. (AK PARTİ ve
Bakanlar Kurulu sıralarından “Âmin” sesleri) Bu Meclisimizi gazi ve demokratik
bir Meclis olarak millî iradenin her zaman sözcüsü olmak misyonunu yerine
getirenlerden eylesin. (AK PARTİ ve Bakanlar Kurulu sıralarından “Âmin”
sesleri)
Tekrar
bütün milletimizin Millî Egemenlik Bayramı’nı, çocuklarımızın Çocuk Bayramı’nı
kutluyor, güzel bir geleceğe el ele yürüme temennisiyle hepinizi saygıyla,
muhabbetle selamlıyorum. (AK PARTİ ve Bakanlar Kurulu sıralarından ayakta
alkışlar, MHP sıralarından alkışlar)
BAŞKAN
– Teşekkür ediyorum Sayın Genel Başkan. 
Efendim,
şimdi, Cumhuriyet Halk Partisi Genel Başkanı ve Meclis Grubu Başkanı İzmir
Milletvekili Sayın Kemal Kılıçdaroğlu konuşacaklar.
Buyurun
efendim. (CHP sıralarından ayakta alkışlar)
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
Sayın Başkan, değerli milletvekilleri, saygıdeğer yurttaşlarım ve sevgili
çocuklar; Cumhuriyet Halk Partisi adına 23 Nisan Ulusal Egemenlik ve Çocuk
Bayramı’nı kutluyor ve bu büyük günün ülkemiz için aydınlık ve huzurlu günlerin
müjdecisi olmasını diliyorum. 
Doksan
altı yıl önce Ankara’da ulusun kayıtsız şartsız egemenliğini ilan ederek Büyük
Millet Meclisini açan, Kurtuluş Savaşı’nın ve cumhuriyetimizin büyük önderi
Mustafa Kemal Atatürk’ü ve yol arkadaşlarını, yüce Meclisimizin aramızdan
ayrılan üyelerini ve tüm şehitlerimizi rahmetle, şükranla ve saygıyla anıyorum.
(CHP sıralarından alkışlar) 
Sayın
milletvekilleri, Türkiye Büyük Millet Meclisi, dünyanın en eski on
parlamentosundan biridir. Türkiye Büyük Millet Meclisi, Kurtuluş Savaşı’mızı
zafere ulaştırması nedeniyle “Gazi Meclis” unvanını taşıyan ve bu özelliğiyle
de dünyanın “gazi” unvanına sahip olan tek parlamentosudur. Ve cumhuriyetimiz,
bütün dünyaya bir bayram hediye edecek kadar ufku geniş, ulusal egemenliği baş
tacı edecek kadar halkına güvenen ve saygı duyulan devrimci kadroların ve ruhun
eseridir. Bağımsız Türkiye Cumhuriyeti, Misakımillî sınırları içinde çağdaş
anlamda sosyal, ekonomik gelişmeyi sağlamak, uluslararası anlamda da “Yurtta
sulh, cihanda sulh.” ilkeleri çerçevesinde kurulmuştur. Bundan amaç, maceradan
uzak duran, herkesin mutluluğu için çalışmayı amaç edinmiş, laik, demokratik,
sosyal bir hukuk devleti oluşturmaktır. 
Sayın
milletvekilleri, bu bayrama “Ulusal Egemenlik ve Çocuk Bayramı” diyoruz. Bu
bağlamda, cumhuriyeti kuran devrimci kadroların “ulusal egemenlik” kavramıyla
neyi ifade ettiklerini iyi anlamak gerekiyor. Günümüzde bu kavramı çarpıtarak
bir dikta rejimi kurmaya kalkışanların, öncelikle, Mustafa Kemal Atatürk’ün 7
Şubat 1923 tarihinde Balıkesir’de yaptığı konuşmayı iyi öğrenmeleri gerekiyor.
Şöyle der Gazi Mustafa Kemal: “Millî emeller, millî irade, yalnız bir şahsın
düşünmesinden değil, bütün millet fertlerinin arzularının, emellerinin
bileşkesinden ibarettir.” (CHP sıralarından alkışlar) Bir halkın var olma
mücadelesini bağımsızlıkla taçlandırmış bu yüce Meclisin fikri hür, vicdanı
hür, irfanı hür üyeleri bugün de zorlu bir mücadele içine girmişlerdir. Bu
zorlu mücadelenin halkın egemenliğini yansıtan gerçek bir demokrasi ve
özgürlüklerle taçlandırılacağından eminim. 
Değerli
milletvekilleri, ulusal egemenlik çoğulcu bir rejim, temsilde adalet ve hukukun
üstünlüğü meselesidir. Çoğunluğun güçlü, güçlünün de haklı olduğu; yasaların,
yurttaşların baskı, korku, yasaklar, kin, yoksulluk ve istikrarsızlık
tehditleriyle yönlendirildikleri bir sistem çoğulcu bir sistem değildir.
“Sandıktan çıktım, ne istersem yaparım.” anlayışı ulusal egemenlik kavramıyla
bağdaşmaz çünkü ulusal egemenlik sandıktan çıkan oy sayısına bağlı bir kavram
değildir. Egemenlik en son ferdine kadar bütün ulusundur, kayıtsız şartsız milletindir.
Hiçbir güç, kaynağını nereden aldığını iddia ederse etsin, milletin üzerinde
vesayet kuramaz, kurmaya çalıştığı vesayetin kaynağı olarak da bizzat milletin
kendisini gösteremez. Böyle bir yönetim tarzı demokrasi ve cumhuriyet
ilkeleriyle de bağdaşmıyor. Demokrasi özgür yurttaşların, özgür medyanın,
bağımsız yargının olduğu ve iktidarların egemenliğin kaynağı olan halka her gün
hesap verdikleri bir rejimin adıdır. Kayıtsız şartsız millete ait olan
egemenlik, milletin iradesini gasbetmek ve toplumun belirli unsurlarını
dışlamak için bir silah gibi kullanılamaz. 
Değerli
milletvekilleri, üstünlerin hukukunun egemen olduğu yerde milletin egemenliği
yoktur. Halkımız ulusal egemenliği yasama, yürütme ve yargı organları
aracılığıyla kullanır. Yürütme organına “Bu yetkiyi tek başına kullan.” denmez
ve denmemiştir. 
Değerli
milletvekilleri, tarafsız ve bağımsız yargının olmadığı, yasama organının
etkisizleştirildiği bir düzeni sürdürmek ulusal egemenliğin kaynağı olan
milletimizi hiçe saymaktır. Toplumu ve sözde hasımlarını sindirmek için özel
mahkemeler oluşturanlar; gazetecilerin, akademisyenlerin, aydınların
tutuklanmasını isteyenler, tahliyelerine tepki gösterenler; kararlarını
beğenmedikleri zaman Anayasa Mahkemesine bile meydan okuyanlar, hukuku dinamitleyerek
yolsuzluk soruşturmalarından kaçanlar ya da dokunulmazlık ve sorumsuzluk
zırhının arkasına saklananlar sadece Anayasa’yı değil, ulusal egemenliği de
çiğnemektedirler.
Değerli
milletvekilleri, 23 Nisan, aynı zamanda, dünya çocuklarına armağan edilmiş ilk
ve tek bayramdır. Özgürlüğe, eşitliğe ve bilime bağlı olan toplumlar, Mustafa
Kemal’in işaret ettiği gibi, fikri hür, irfanı hür, vicdanı hür nesiller
yetiştirebilirler. Çocuklarımızın ufkunu kin ve nefretle değil, sevgi ve
dürüstlükle çizdiğimiz takdirde ülkemiz kalkınır ve ilerler. Biz, çocuklarımızı
bilime dayalı, sevgiyle dolu, nefretten uzak, yüzünü geleceğe dönmüş,
korkulardan uzak bir eğitim sistemiyle yetiştirmek istiyoruz. Biz,
çocuklarımızı küreselleşen dünyayla uyumlu, haberleşme ve iletişim olanaklarını
etkin bir şekilde kullanan ve yaşadıkları dünyayı sorgulayan bireyler olarak
yetiştirmek istiyoruz çünkü biliyoruz ki özgür ve eşit bir gelecek özgürce
yetişen nesillerle mümkündür. Ancak Mustafa Kemal Atatürk’ün “kimsesizlerin
kimsesi” olarak tanımladığı cumhuriyetimizin en önemli özelliklerinden biri
olarak sosyal devlet yaklaşımının hızla terk edilmesinin en büyük acısını da,
sancısını da maalesef, çocuklarımız çekiyor. 
Yardıma
muhtaç çocuk sayısı 100 bini geçti. Türkiye’de 2015 yılı itibarıyla, Türkiye
İstatistik Kurumunun verilerine göre 31.337 çocuk gelinimiz var. Sadece 2014
yılında herhangi bir nedenle güvenlik birimlerine gelmiş veya getirilmiş çocuk
sayısı 290.414. Çocuklar suça sürükleniyor, son beş yılda hükümlü çocuk sayısı
tam 5 kat arttı. Uluslararası uyuşturucu raporlarına göre uyuşturucu kullanma
yaşı, üzülerek ifade edeyim, 10’a indi. Adalet Bakanlığı verilerine göre,
Türkiye’de çocuğa karşı işlenen suçlar hızla artıyor. Türkiye çocuklar arasında
fırsat eşitliği sıralamasında maalesef son sıralarda yer alıyor. Bugün
Türkiye’de yaklaşık 1 milyon çocuk işçi var, bunların yarısı hem çalışıyor hem
okuyor. Çalışan çocukların yüzde 34’ü aşırı çalıştırılıyor; üçte 1’ine iş
yerlerinde yemek verilmiyor. Sadece 2015 yılında 63 çocuğumuz iş kazaları
dolayısıyla hayatını kaybetti. Anayasa’mızın 41’inci maddesine göre, her çocuk,
korunma ve bakımdan yararlanma hakkına sahiptir ve devlet, her türlü istismara
ve şiddete karşı çocukları koruyucu tedbirleri almakla görevlidir. Buna göre,
devlet dışındaki başka bir kurum ve kuruluşa, derneklere ve vakıflara böyle bir
hakkın devredilmesi doğru değildir.
Değerli
milletvekilleri, sözlerime son verirken bu yıl grubumla birlikte ülkemizin dört
bir yanından gelen çocuklarımıza ev sahipliği yapmış olmanın mutluluğunu
yaşıyorum. Mustafa Kemal Atatürk ve arkadaşları bu güzel ülkenin çocuklarına
adanmış bir devlet kurdular. Bizim de bu bayrağın taşıyıcıları olarak
çocuklarımızla birlikte 23 Nisanı Gazi Meclisimizin çatısı altında
kutlayacağımızı, övünçle kutlayacağımızı belirtmek istiyorum.
Bu
duygularla, bir kez daha, bütün çocuklarımızın ve milletimizin Ulusal Egemenlik
ve Çocuk Bayramı’nı kutluyor, Büyük Önder Mustafa Kemal Atatürk başta olmak
üzere 23 Nisan 1920’de Türkiye Büyük Millet Meclisinin açılışına yetişen 115
mebusu ve sonrasında çalışmalara katılan diğer mebuslarımızı rahmetle, saygıyla
anıyor, yüce Meclisimizi saygıyla selamlıyorum. (CHP sıralarından ayakta
alkışlar, MHP sıralarından alkışlar)
BAŞKAN
– Teşekkür ediyorum Sayın Genel Başkan.
Efendim,
şimdi, Halkların Demokratik Partisi Eş Genel Başkanı ve Meclis Grubu Başkanı
İstanbul Milletvekili Sayın Selahattin Demirtaş’ın yerine Grup Başkan Vekili ve
Diyarbakır Milletvekili Sayın Çağlar Demirel konuşacaklar.
Buyurun
Hanımefendi. (HDP sıralarından alkışlar)
HALKLARIN
DEMOKRATİK PARTİSİ GRUP BAŞKAN VEKİLİ ÇAĞLAR DEMİREL (Diyarbakır) – Sayın
Başkan, saygıdeğer milletvekilleri, değerli konuklar ve sevgili çocuklar;
hepinizi şahsım ve Halkların Demokratik Partisi adına sevgiyle, saygıyla
selamlıyorum. Türkiye halklarının ve bütün çocuklarımızın Ulusal Egemenlik ve
Çocuk Bayramı’nı kutluyorum. 
23
Nisan 1920’de çoğulcu bir anlayışla kurulan Türkiye Büyük Millet Meclisinin
96’ncı yılını bugün geride bırakmaktayız. Her şeyden evvel, bugün çocuklara
armağan edilen böyle bir günü sevinçle ve umutla karşılayamamanın burukluğu
içerisindeyiz. Bu Meclis, doksan altı yıl önce, bu topraklarda yaşayan halklara
eşit yurttaşlık temelinde ortak bir yaşamı kurma umudunun mecrası olarak
kurulmuştu. Farklılıkları zenginlik olarak gören ve temsilde adalet prensibini
esas alan kurucu Meclisin ruhu, çoğulcu ve ademimerkeziyetçi bir yönetim
anlayışını esas alan 1921 Anayasası’na yansıtılmıştı fakat kısa bir zaman sonra
1924 yılında hazırlanan yeni Anayasa’yla çoğulcu ve eşitlikçi anlayışın yerini
otoriter, tekçi ve merkeziyetçi bir yaklaşım aldı. 
Değerli
milletvekilleri, Meclisin açılışının 96’ncı yıl dönümünde dönüp siyasi
tarihimize bakarsak demokratik cumhuriyete ulaşma şansları ve demokrasiye
yönelik darbe süreçlerini görürüz. Türkiye’de çoğulculuğu, yerelden yönetimi,
karşılıklı saygı ve eşit haklara sahip olmayı öngören 1920 ruhu ve 1921’de
cumhuriyeti demokratikleştiren Anayasa, bugün tabi olduğumuz 1980 darbe anayasasına
göre çok daha ileri bir konumdaydı fakat gücünü şiddetten alan ve politikasını
baskıdan yana tercih edenler 1924 yılında demokrasiye darbe yapmış; bu darbe
Kürtler, Aleviler, İslamcılar, gayrimüslimler, sosyalistler başta olmak üzere
tüm toplumsal kesimleri zulme maruz bıraktı. 
1924
yılında başlayan darbe süreci, özerkliğe dayalı bir arada yaşama iradesini hiçe
sayarak tekçi bir gündemi ülkeye dayatmıştı. Bu dayatmaya karşı çoğul
kimliklere dayalı demokratik toplumsal talepler yükselmiştir. 1920 kurucu
Meclisinin ruhuna karşı darbe anlayışının ürünü olan 1924 anlayışıyla,
toplumsal talepler karşısında demokratik müzakere yerine şiddet ve baskı
araçları devreye konulmuştur. Bu kapsamda, halk olmaktan kaynaklı haklı
taleplerde bulunan Kürtlere karşı Şeyh Sait, Ağrı Zilan, Dersim, Roboski
katliamları gerçekleştirilmiştir. Aynı şekilde, Alevilere karşı Çorum, Maraş,
Sivas, Gazi katliamları gerçekleştirilmiştir. Gayrimüslimler varlık vergisi
aracılığıyla zulme uğratılmıştır. Yine, ülkemizde, 1924 anlayışı tarafından eş
zamanlı canlı tutulan darbe süreçleri demokrasiyi sürekli olarak kesintiye
uğratmıştır. Bu ülkenin Başbakanı darbeciler tarafından idam edilmiş, çok
sayıda yurttaşımız kılık ve kıyafet bahane gösterilerek öldürülmüştür. Yine,
Deniz Gezmiş ve arkadaşları darbeciler tarafından ülkemizdeki halklara özgürlük
ve eşitlik talep ettikleri için idam edilmiştir. 
Bugün
ise hâlâ, bu darbe anlayışının ürünü olan 1982 cunta anayasasıyla
yönetilmekteyiz. Anayasaların toplumsal sözleşme sayıldığı bu çağda, Türkiye
halkları arasındaki toplumsal sözleşmenin darbeciler tarafından yapılmış olması
siyaset kurumu açısından kabul edilemezdir. Darbe ürünü olan anayasa,
Türkiye’de siyaset kurumu ve Parlamentonun halklarımızla bağlantısını
koparmıştır. Egemenliğin kaynağını halktan alan Parlamento, darbe anayasası
kapsamında halka kapatılmıştır. Halktan koparılan Parlamentonun iradesi
vesayetçi kurumlara teslim edilmiştir. Açıktır ki 1982 Anayasası yürürlükte
olduğu sürece siyaset kurumunun halkla arasındaki bağları kopmuş vaziyette
kalacak ve Hükûmete hangi siyasi irade gelirse gelsin bu vaziyette bir değişim
olmayacaktır. Bu tıkanıklığı aşarak halka dayanan, demokratik ve özgürlükçü bir
siyasal çevreye sahip olmak için güçlü bir siyasi proje ve iradenin olması
gerekmektedir.
Bizler,
çözüm süreci boyunca parti olarak darbeci anlayışın yerleştirildiği tıkanıklığı
aşmak ve çoğul kimliklere dayanan demokratik bir siyasetin yerleşmesini
sağlamak için çaba içerisinde olduk. Nitekim, bu çabalarımız Dolmabahçe
mutabakatıyla, deyim yerindeyse, ete kemiğe büründü. Demokratik anayasa,
kimliklerin çoğunluğu, her kimliğin bir arada, özgürlükçü yaşamı gibi evrensel
değerleri esas alan Dolmabahçe mutabakatı, 1925’te tohumları atılan ve 1982
darbe anayasasıyla günümüze kadar gelen vesayetçiliği tarihe gömecek bir şans
yaratmıştır. 
Türkiye’de
kimlikler arasında kalıcı barışı tesis etmek ve darbecilere değil, halka
dayanan siyaseti sağlayacak olan Dolmabahçe mutabakatı, her türlü tekçi,
inkârcı ve asimilasyonu merkezine alan anlayışı mahkûm etme potansiyeline sahip
bir demokratik anlayışın dışa vurumudur. Fakat, bu demokratik anlayışı ve
kalıcı barışa yönelik umuda çağrıya karşı darbeci anlayıştan miras kalan bir
yok sayma, tekçilik, inkârcılık çizgisi siyasi irade tarafından esas
alınmıştır. Dolmabahçe mutabakatının inkârıyla birlikte, ülkemiz, büyük bir
savaş atmosferinin içine sokulmuştur. Bu atmosfer içerisinde siyasi irade
tarafından dayatılan öneri bir rejim değişikliğidir. “Türk işi başkanlık
sistemi” adı altında getirilen bu rejim, Meclis iradesini devre dışı bırakmak,
tekçiliği tesis etmek, güçler ayrılığını tuzla buz etmek üzerinden kendisini
var etmek istemektedir. 
Bizler,
bu teklife karşı demokratik, özgürlükçü, eşitlikçi bir teklif sunmaktayız.
Partimiz, çoğul kimliklerin özgünlüğünü esas alan, tüm kimliklerin haklarını
teslim eden, yetkiyi yerele yayarak olası otoriterleşmenin önüne geçen, halkın
kendisini kendi için yönetmesini benimseyen, güçler ayrılığını tahkim eden
güçlü bir demokratik parlamenter sistemi önermekteydi. Halklarımızın kimlikler
mozaiğinin tam da ihtiyacı olan ve demokratik, özgürlükçü, eşitlikçi anlayışı
esas alan yeni anayasa teklifimizin, Türkiye’nin tarihten gelen veya güncel
sorunlarına en uygun çözümü sunduğunu belirtmek durumundayız. 
Tekçiliği
merkezine alan başkanlık teklifinin sahipleri, yerinden yönetimi esas alan
özgürlükçü teklifin sahibi olan bizlere karşı dokunulmazlık konusunu gündeme
getirmektedir. Dokunulmazlık konusu kesinlikle bir hukukun konusu değil,
bilakis Türkiye halklarına sunulan demokratik anayasa teklifimizin
antidemokratik ve hukuka aykırı yollarla yok edilmek istenmesidir.
Dokunulmazlık konusuyla elde edilmek istenen, Türkiye’nin yerinden yönetimi
esas alan demokratik ve özgürlükçü anlayışıyla kendini yönetmesinin önüne
geçecek, yönetim erkini tek bir kişide toplayan, güçler ayrılığını devre dışı
bırakan, halkı politik bir özne olmadan yönetimden dışlayan niteliklere sahip
bir otoriter rejimi inşa etmektir. Bu kapsamda, dokunulmazlıklar konusu
özelinde başlayan tartışma hem bugünümüzü hem de geleceğimizi
ilgilendirmektedir. Nitekim, önerilen teklifin toplumsal yaşamımızı etkileme
biçimlerini bugünlerde Cizre, Silopi, Sur, Nusaybin, Yüksekova, Şırnak, Silvan,
İdil’deki çocukların yaşamlarında görmek mümkündür.
Ulusal
Egemenlik ve Çocuk Bayramı’nı kutladığımız bugünde dokuz aydır süren ablukalardan
ötürü yaşamını yitiren 600’den fazla kişiyle birlikte, bugüne kadar 102’si
çocuk, 99’u kadın olmak üzere toplamda 868 kişi yaşamını yitirmiştir. 
Sur’da,
Silopi’de, Yüksekova’da, Nusaybin’de, Şırnak’ta bugün çocuklar dışarı çıkıp
bayramı kutlamak bir yana evinin bahçesine çıkıp oyun bile oynayamamaktadır.
Evlerin içinde ya da önünde çocuklar katledilmektedir. Silopi’de top atışı
sonucu katledilen 2 yaşındaki Esra Şalk bebek, Cizre’de 3 aylık Miray bebek
bunlardan sadece ikisidir. Ölü bedeni buzdolabında bekletilen 10 yaşındaki
Cemile Çağırga, Sur’da ekmek almaya giden 12 yaşında Helin Hasret Şen, cenazesi
Sur’da olan ve ailesi tarafından alınmasına izin verilmeyen Rozerin Çukur, bu
ülkede mevcut Hükûmetin abluka politikasının çocuklara dayattığı yıkımdır. 
Hükûmet
politikaları neticesinde ülkemizin her bir yöresinde çocukları koruyan evrensel
bildirgeler, Avrupa Birliği’nin çocukları koruyan sözleşmeleri, Birleşmiş
Milletler Çocuk Hakları Sözleşmesi tamamen askıya alınmış bulunmaktadır.
Türkiye,
sahillerin mülteci bebeklerin vurduğu bir ülke hâline gelmiştir.
(Mikrofon
otomatik cihaz tarafından kapatıldı)
HALKLARIN
DEMOKRATİK PARTİSİ GRUP BAŞKAN VEKİLİ ÇAĞLAR DEMİREL (Devamla) – Küçücük
yaşlarda atölyelerde, tarlalarda çalıştırılan, sokaklarda mendil satan,
evlerinden yüzlerce kilometre uzakta bir savaştan kaçarak bu ülkede yoksulluğa
ve yoksunluğa maruz kalan; ihmali, istismarı, taciz ve tecavüz ve şiddeti en
ağır biçimlerde yaşayan, cezaevlerine kapatılan ve cezaevlerinde şiddet ve
işkence gören o yitik çocukların ülkesi hâline gelmiş durumdayız.
Bu
olumsuz tablodan dönülmesi için gerekli adımları atmak, siyaset kurumunun hem
hukuki hem ahlaki hem de politik sorumluluğundadır. 
Başta
iktidar partisi olmak üzere tüm siyasi partilerin bu sorumlulukları bir kez
daha hatırlaması gerekir. 
Bu
vesileyle, hem çocuklar açısından hem de Türkiye’deki demokratik siyaset
açısından oldukça karanlık bir tabloda bulunan ülkemizi, başta çocuklarımız
olmak üzere tüm kimlikler ve toplumsal kesimler için aydınlığa ulaştıracağımıza
dair mücadele sözümüzü yineliyor, Genel Kurulu saygıyla selamlıyorum. (HDP
sıralarından alkışlar) 
BAŞKAN
– Söz sırası Milliyetçi Hareket Partisi Genel Başkanı ve Meclis Grubu Başkanı
Osmaniye Milletvekili Sayın Devlet Bahçeli’dedir. 
Buyurun
Beyefendi. (MHP sıralarından ayakta alkışlar, AK PARTİ sıralarından alkışlar) 
MİLLİYETÇİ
HAREKET PARTİSİ GENEL BAŞKANI VE MECLİS GRUBU BAŞKANI DEVLET BAHÇELİ (Osmaniye)
– Sayın Cumhurbaşkanım, Sayın Başkan, saygıdeğer milletvekilleri; aziz
milletimizi ve yüksek heyetinizi sevgi ve saygılarımla selamlıyorum. 
Türkiye
Büyük Millet Meclisinin 96’ncı kuruluş yıl dönümünü hayır ve hürmetle yâd etmek
maksadıyla toplandık, bir araya geldik. 
23
Nisan 1920’de tarihin akışı değişmiş, Türk milleti muazzam bir doğruluşla
iradesine sahip çıkmıştır, istiklal özlemleri Ankara’da vücut bulmuştur, milliyetçi
ruh ve şuur bu kutlu çatı altında kökleşmiştir. Bundan tam doksan altı yıl önce
bir cuma günü Ulus’taki eski taş binada, isli gaz lambalarının altında, tahta
sıraların üstünde, dua ve niyazlarla kurtuluş destanının meşalesi yakılmıştır.
İlk Meclisin açılması milletimiz için yeni bir dönemin, taptaze bir başlangıcın
miladıdır. Aynı zamanda, bu başlangıç, geride kalan yıllar için de sayısız
bitişleri uhdesinde barındıran millî ve tarihî bir kararlılığın tezahürüdür.
Hiç kuşkusuz ilk Meclisin muhterem temsilcileri Ankara’ya gelene kadar
insanüstü bir mücadele ve sabır gösterdiler. En başta yoklukları aştılar, en
başta zorlukları yendiler, engelleri geçtiler; işgal ve esarete meydan okudular,
teslimiyeti hiç akıllarına ve hatırlarına getirmediler; iş birlikçilerinin
sözlerine, hainlerin saldırılarına aldırış etmediler. İlk Meclisin temsilcileri,
sinesinden çıkıp geldikleri büyük millet varlığına her zaman güvendiler, her
daim inandılar. Biliyorlardı ki Millî Mücadele ancak millete dayanırsa başarılı
olabilirdi; yedi düvele karşı gösterilen güçlü mukavemet ancak milletle
bütünleşilirse, ilhamını milletten alırsa meşru ve ebedî kalabilirdi. Bu
yüzden, İlk Meclis Türk milletinin umut nişanesi, var olma beyannamesidir.
Büyük Millet Meclisinin açılışı, Türk vatanını muhafaza ve müdafaa azminin
gerçek sahibi Türk milleti için geri çekilmenin son hattıdır, imparatorluk
yıllarının ardından başlayan çare arayışının son durağıdır; yıllarca süren
çekişmelerin, acılı yıkım ve kayıpların son bulmasıdır. 23 Nisan 1920,
Türklüğün hâkimiyet havzalarını birer birer kaybederek Anadolu’ya sıkıştığı,
acı ve ızdırapla dolu bir tablo içinde milletimizin en son ve en etkili
hamlesinin nirengi noktasıdır. 
Üç
kıtada anılarımız kalarak son yurda döndük; üç kıtada şehitlerimizi bırakarak,
adalet ve asaletimizi her yere serpiştirerek, ayak izlerimizi her tarafa
kazıyarak geriye çekildik. Sayısız göçlerin bedelini ödeyerek 23 Nisan 1920’de
küllerimizden yeniden doğduk. Bu toprakları vatan yaptık, namus bildik.
Gemileri yaktık; gidecek, yerleşecek, sığınacak başka bir vatan olmadığını
kanımızla, canımızla teyit ve tescil ettik. (MHP sıralarından alkışlar) Tekrar
hatırlatırım ki bin yıldır üzerinde yaşadığımız bu coğrafya Türk vatanıdır, bu
vatanın gerçek sahibi Türk milletidir, bu ülkenin ismi “Türkiye”dir, devleti
Türkiye Cumhuriyeti’dir. (MHP sıralarından alkışlar) “Türk milleti” bin yıllık
kardeşlik bağlarının daha önceki asırlardaki hatıra ve mirasa eklemlenerek
billurlaştığı kutlu varlığın adıdır.
Doksan
altı yıl önce toplanan Büyük Millet Meclisi elbette farklı toplumsal kesimlerin
temsiline dayanmıştı. İlk Meclisin muhterem milletvekilleri her meslek, her
çevre, her kökenden süzülüp gelmişler, bunu da hiç mesele yapmamışlardı çünkü
hepsi vatanseverdi, hepsi Türk milletinin kurtuluşunu hedeflemişti. İlk
Mecliste ilkel dürtüler, ilkesizliğin tortuları yoktu. İlk Mecliste vesayete,
himaye altına girmeye merak ve ilgi yoktu. İlk Mecliste bağımlı ve tutsak yaşamaya
tahammül hiç yoktu. Burdur Milletvekili Mehmet Akif Bey ile Tunceli
Milletvekili Diyap Ağa’yı buluşturan, Antalya Milletvekili Hamdullah Suphi Bey
ile Muş Milletvekili İlyas Sami Bey’i kaynaştıran, Ankara Milletvekili Mustafa
Kemal ile Diyarbakır Milletvekili Feyzi Pirinçcioğlu’nu kavuşturan, elbette ilk
Meclisin muazzam birlik ve dayanışma hissiyatı.
İlk
Meclisin her milletvekili millî ve ortak değerler etrafında kümelenmişti.
Onlar, kimlikleri kaşıyıp milleti parçalara ayırmayı planlamadılar. Onlar,
farklılıkları kışkırtıp millî bağları zayıflatmayı düşünmediler. Onlar,
bağımsızlık yolundan sapmayı, kardeşlik potasından çıkmayı gündemlerine asla
almadılar. Çünkü milletimizin onay ve seçimiyle 23 Nisan 1920’de Ankara’ya
gelen milletvekilleri, millî kimliğin, millî ülkülerin, millî bir geleceğin
etrafında halka halka toplanmaktan başka bir seçeneğin tarafı olmadı. Millî
Mücadele zaferle sonuçlanmışsa arkasındaki sır budur. Polatlı’ya kadar gelen
düşman postalları Türk vatanından sökülüp atılmışsa, geri planındaki kuvvet,
tek tek fertlerden başlamak üzere topluca atan millî yüreklerdir. 
Sayın
Başkan, değerli milletvekilleri; Meclisimiz, İstanbul işgale uğrayıp Meclis-i
Mebusanın çalışması imkânsız hâle geldiği zaman, bozkırın ortasında ümit
çeşmesiyle çağlamıştır. İlk Meclisin açılmasıyla tarihin en ağır felaketi
önlenmiştir. Zulüm, istila, tahakküm ve esirlik bozgununa etkili bir şekilde
karşı konulmuştur. Mondrosçu ve Sevrci anlayışa karşı, Ulus’tan kopan fırtına,
vakti geldiğinde Akdeniz’e kadar yol almış, dağları yırtıp kendine sığmayarak
taşmıştır. İlk Meclis, egemenliğin yegâne sahibi Türk milletinden gücünü ve
kudretini almıştır. Emperyalist ve sömürgeci ahlaksızlığa karşı verdiği
bağımsızlık savaşı bu nedenle meşrudur, kutludur, emsalsizdir. 
Büyük
Millet Meclisi, Millî Mücadele’nin ana karargâhıydı. Büyük Millet Meclisi,
millî iradenin tecelli ettiği demokratik karar merkeziydi. O tarihlerde, millî
direnci kırmak, umutsuzluğu kabullendirmek için, tıpkı bugünlerde olduğu gibi
çok şey yazılmış, söylenmişti. Hükûmetten Sevr’in şartlarını kabul etmesi
isteniyordu. İşgalcilerin iyiliğimizi istedikleri yayılıyordu. Millî
Mücadele’yi yapanların soyguncu ve yağmacı olduğu iddia ediliyordu. Ankara’nın
Türkiye’yi felakete sürüklediği ifade ediliyordu. “Avrupa’yla başa çıkmayı
asırlardan beri Asya’nın hangi kavmi başardı ki biz başaralım?” diyenlerin sesi
duyuluyordu. “Ankara’daki adamlar ufak bir aşireti bile yönetemezler.”
diyenlere rastlanıyordu. Millî Mücadele’nin macera olduğu, daha fazla devam
edemeyeceği söyleniyordu. “Mukadderatımızı Ankara’ya bırakmamalıyız.” diyenler
bile çıkıyordu. Millî Mücadele kahramanlarına goygoycu, haydut, hayalperest
iftiraları atanlar olduğu gibi, memleketi tam bir çöküntüye götürdükleri
uyduruluyordu. Mesela, “Edirne ve İzmir kurtulursa insanlığımızdan istifa
ederiz.” sözü veren namertlere sık tesadüf ediliyordu. 
Sonunda,
Millî Mücadele’ye hazım ve tahammül zorluğu çeken mandacılar, köksüzler,
yabancı beslemeleri 9 Eylül 1922 günü “Türk’ün Bayramı” manşetini atmaktan
başka çare bulamamışlardı. 
Millî
Mücadele, Mondros’la başlayıp Lozan sonrasına kadar genişleyen, uzun, yorucu ve
kavurucu bir sürecin özetidir; iç ve dış birçok yönü vardır, savaşlar bu
sürecin yalnızca sıcak yanını oluşturmaktadır. “Türkiye’yi mahvedene kadar savaşacağız,
Türkiye artık yoktur.” diyen sömürgeciler Millî Mücadele’yle durdurulmuş, bunun
şeref payesi de öncelikle büyük Türk Meclisinin olmuştur. Ordular kuran,
ordular yöneten, Türk milletinin egemenlik haklarını cansiparane temsil eden
Meclisimiz, bu yüzden gazidir ve bu unvana fedakârlıklarla layık bulunmuştur. 
(Mikrofon
otomatik cihaz tarafından kapatıldı)
MİLLİYETÇİ
HAREKET PARTİSİ GENEL BAŞKANI VE MECLİS GRUBU BAŞKANI DEVLET BAHÇELİ (Devamla)
– Millet yaşadıkça çarenin tükenmeyeceğini, umutların sönmeyeceğini,
imkânsızlıkların bahane olamayacağını ilk Meclisin saygın temsilcileri
yaşayarak göstermişlerdir. Ayrışmanın yolları asla aranmamış, bir arada
yaşamanın kudretine bağlanmış bin yıllık kardeşlikte karar kılınmıştır.
Bugünlerde aziz milletimizi temsil makamında bulunan bizlere örnek olacak,
yolumuzu aydınlatacak tutum ve davranışların kaynağı, ilk Meclisimizin ruh
kökünde, asil üyelerinde ziyadesiyle mevcuttur. 
Bu
duygu ve düşüncelerle, devletimizin kurucusu Gazi Mustafa Kemal Atatürk başta
olmak üzere, ilk Meclisin tüm milletvekillerine, kurucu kahramanlara ve aziz
şehitlerimize Cenab-ı Allah’tan rahmet diliyor, eşsiz hatıralarını ihtiramla
anıyorum. 
Ayrıca,
çocuk bayramı olarak kutlanan bu günde, evlatlarımızın bayramlarını ayrı ayrı
kutluyor, hepsine saygılarımı sunuyorum. 
Konuşmama
son verirken hepinizi bir kez daha saygılarımla selamlıyor, yüce Meclisimizin
96’ncı yıl dönümünün kutlu olmasını temenni ediyorum. (MHP sıralarından ayakta
alkışlar, AK PARTİ ve Bakanlar Kurulu sıralarından alkışlar)
BAŞKAN
– Teşekkür ediyorum Sayın Genel Başkanım.
Sayın
milletvekilleri Türkiye Büyük Millet Meclisinin kuruluşunun 96’ncı yıl
dönümünün ve Ulusal Egemenlik ve Çocuk Bayramı’nın kutlanması ve günün anlam ve
ehemmiyetinin belirtilmesi gayesiyle yapılan konuşmalar tamamlanmıştır.
Bir
iki hususu arz etmek isterim. Birleşimin başındaki konuşmamda belirttiğim üzere
23 Nisan kutlamalarına sabah 09.00’da Türkiye Büyük Millet Meclisindeki Atatürk
Anıtı’na çelenk koyarak başladık. 09.15’te Anıtkabir’i ziyaret ettik, Anıtkabir
özel defterini imzaladım. Saat 10.00’da Birinci Meclisteki törenlere katıldık,
11.30’da Türkiye Büyük Millet Meclisi Tören Salonu’nda kutlamaları kabul ettim.
14.00’te başlayan özel birleşimi de şimdi tamamlamak üzereyiz. 
Önceki
yıllardan farklı olarak bu yıl, yaşanan terör hadiseleri ve şehitlerimizin aziz
hatıralarına hürmeten, kamuoyunun da hassasiyeti dikkate alınarak Türkiye Büyük
Millet Meclisinde bu akşam resepsiyon yapılmamasına karar verilmiştir. 1 Ekim
2011 tarihinde 24’üncü Dönem Birinci Yasama Yılı açılış resepsiyonu, 1 Ekim
2012 tarihinde 24’üncü Dönem Üçüncü Yasama Yılı açılış resepsiyonu, 1 Ekim 2015
tarihinde 25’inci Dönem İkinci Yasama Yılı açılış resepsiyonu da şehitlerimizin
aziz hatıralarına hürmeten yapılmamıştır.
Yine,
aynı gerekçeyle, Genelkurmay Başkanlığımız da hassasiyet göstermiş ve kutlamaya
hazırlandığı 30 Ağustos Zafer Bayramı etkinliklerinde bazı düzenlemelere
gitmiş, 2011 yılındaki 30 Ağustos Zafer Bayramı resepsiyonunu iptal etmiştir.
Ayrıca
Karaman’daki elim maden kazası sebebiyle Cumhurbaşkanlığımız, 29 Ekim 2014
tarihinde yapılması planlanan resepsiyonun iptali kararını almıştır.
23
Nisan törenleri önceki yıllardaki gibi coşkuyla kutlanmış, aziz şehitlerimizin
hatıralarına hürmeten sadece resepsiyonu iptal edimiştir. Bunu siz değerli
milletvekillerinin ve kamuoyunun bilgisine sunuyorum. 
Bu
arada bir hususu belirtmek isterim: Türkiye’de herhangi bir iç savaş yoktur;
Türkiye’de, huzur ve güvenliğe ve birlikteliğimize karşı olan teröristlere
karşı güvenlik güçlerinin gerekeni, kanunlar çerçevesinde ifa eylemesi vardır.
Bilinmelidir ki milletimizin refahı, devletimizin bekası, vatanımızın bölünmez
bütünlüğü ve ay yıldızlı bayrağımızın göklerimizde ilelebet dalgalanması bizim
ana hedefimizdir ve bu hedef dışında olanlar bilmelidir ki bu gibi hedeflere
ulaşmaları mümkün değildir ve asla ulaşamayacaklardır. (AK PARTİ ve Bakanlar
Kurulu sıralarından alkışlar)
Alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için, 25 Nisan 2016 Pazartesi günü saat 14.00’te
toplanmak üzere birleşimi kapatıyorum.
Teşekkür
ederim.
Kapanma Saati: 15.08



