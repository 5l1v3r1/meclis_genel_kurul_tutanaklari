


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















T.B.M.M.

TUTANAK DERGİSİ


CİLT : 20


53 üncü Birleşim

30 . 1 . 1997 Perşembe




İÇİNDEKİLER

 I. - GEÇEN TUTANAK ÖZETİ

 II. - GELEN KÂĞITLAR

III. - YOKLAMALAR

IV. - BAŞKANLIĞIN GENEL KURULA SUNUŞLARI

A) TEZKERELER VE ÖNERGELER

1. - (9/10) esas numaralı Meclis soruşturması
açılmasına ilişkin önergenin açık
oylaması sonucuna yapılan itirazların Başkanlık
Divanında görüşülmesine ilişkin
Başkanlık tezkeresi (3/663)

B) GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Ankara Milletvekili Yılmaz Ateş
ve 23 arkadaşının, EGO Genel Müdürlüğünce
yapılan doğalgaz sayacı ihalesinde usulsüzlük
yapıldığı iddialarını araştırmak
amacıyla Meclis araştırması açılmasına
ilişkin önergesi (10/152)

2. - Burdur Milletvekili Yusuf Ekinci ve 24 arkadaşının,
Burdur İç Batı Anadolu'da hayvancılığın
sorunlarının araştırılarak alınması
gerekli tedbirlerin belirlenmesi amacıyla Meclis araştırması
açılmasına ilişkin önergesi (10/153)

3. - Yalova Milletvekili Yaşar Okuyan ve 24
arkadaşının, Devletin uyuşturucuyla
mücadele konusunda yetersiz kaldığı iddialarının
araştırılarak alınması gereken
tedbirlerin belirlenmesi amacıyla Meclis araştırması
açılmasına ilişkin önergesi (10/154)

V. - USUL HAKKINDA GÖRÜŞMELER

1. - Açık oylama sonucunda oluşan
ihtilaf ve yanlışlığın o birleşim
içerisinde anlaşıldığı takdirde
yapılacak uygulamaya ilişkin usul tartışması

VI. - ÖNERİLER

A) DANIŞMA KURULU ÖNERİLERİ

1. - (10/8, 16, 20) esas numaralı Meclis Araştırması
Komisyonunun 153 sıra sayılı ve (10/5) esas
numaralı Meclis Araştırması Komisyonunun
167 sıra sayılı raporlarının
gündemdeki yeri, görüşme günü ve
çalışma süresine ilişkin Danışma
Kurulu önerisi

B) SİYASÎ PARTİ GRUBU ÖNERİLERİ

1. - Gündemdeki sıralamanın yeniden
yapılmasına; Genel Kurulun 30.1.1997 Perşembe,
4.2.1997 Salı, 5.2.1997 Çarşamba, 6.2.1997
Perşembe günkü birleşimlerin çalışma
saatleri ile 4.2.1997 Salı, 5.2.1997 Çarşamba
günleri sözlü soruların görüşülmemesi
ve 4.2.1997 Salı günkü Birleşimde 153 ve
167 sıra sayılı Meclis araştırması
komisyonları raporlarından sonra kanun tasarı
ve tekliflerinin görüşülmesine ilişkin
RP ve DYPGruplarının müşterek önerisi

VII. - KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1. - 926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı : 23)

2. - Ceza Muhakemeleri Usulü Kanunu, Devlet
Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 18.11.1992 Tarih ve 3842 Sayılı Kanunda Değişiklik
Yapılmasına Dair Kanun Tasarısı ve
Adalet Komisyonu Raporu (1/543) (S. Sayısı : 175)

3. - Emniyet Teşkilatı Kanununun Bir
Maddesinde Değişiklik Yapılmasına Dair
490 Sayılı Kanun Hükmünde Kararname ve
İçişleri Komisyonu Raporu (1/217) (S. Sayısı
: 132)

4.- Millî Eğitim Bakanlığının
Teşkilat ve Görevleri Hakkında Kanunun Bir Maddesinde
Değişiklik Yapılmasına İlişkin
492 Sayılı Kanun Hükmünde Kararname ve
Millî Eğitim, Kültür, Gençlik ve Spor
Komisyonu Raporu (1/218) (S. Sayısı : 164)

5. - 625  Sayılı Özel Öğretim
Kurumları Kanunu ile 222 Sayılı İlköğretim
ve Eğitim Kanununun Bazı Hükümlerinin Değiştirilmesi
Hakkında 254 Sayılı Kanun Hükmünde
Kararname ile 625 Sayılı Özel Öğretim
Kurumları Kanununun Bir Maddesinde Değişiklik
Yapılmasına Dair 326 Sayılı Kanun
Hükmünde Kararname ve Millî Eğitim, Kültür,
Gençlik ve Spor Komisyonu Raporu (1/71, 1/111) (S. Sayısı
: 168)

6. - 9.7.1945 Tarih ve 4792 Sayılı
Sosyal Sigortalar Kurumu Kanununun Bir Maddesinin Değiştirilmesi
ve Bu Kanuna Bir Geçici Madde Eklenmesi Hakkında
Kanun Tasarısı ve Plan ve Bütçe ve Sağlık,
Aile, Çalışma ve Sosyal İşler
komisyonları raporları (1/528) (S. Sayısı
: 163)

VIII. - SATAŞMALARA İLİŞKİN
KONUŞMALAR

1. - İçel Milletvekili Oya Araslı'nın,
Çalışma ve Sosyal Güvenlik Bakanı
Necati Çelik'in, konuşmasında, şahsına
sataşması nedeniyle konuşması

2. - İçel Milletvekili Oya Araslı'nın,
Çalışma ve Sosyal Güvenlik Bakanı
Necati Çelik'in, konuşmasında grubuna sataşması
nedeniyle konuşması

IX. - SORULAR VE CEVAPLAR

A) YAZILI SORULAR VE CEVAPLARI

1. - Afyon Milletvekili Osman Hazer'in, Afyon'daki
adli personel açığına ilişkin sorusu
ve Adalet Bakanı Şevket Kazan'ın yazılı
cevabı (7/1787)

2. - Afyon Milletvekili Yüksel Yalova'nın;

    - Aydın İli, Karpuzlu İlçesinde
adliye teşkilatı kurulup kurulmayacağına,

    - Görev yeri değiştirilen hâkim
ve savcılara,

   İlişkin soruları ve Adalet
Bakanı Şevket Kazan'ın yazılı
cevabı (7/1830, 1837)

3. - Aydın Milletvekili Yüksel Yalova'nın,
Aydın-Kuşadası Asliye Hukuk Hâkiminin
Edirne'ye tayin edilmesine ilişkin sorusu ve Adalet Bakanı
Şevket Kazan'ın yazılı cevabı
(7/1844)

4. - Çankırı Milletvekili Ahmet
Uyanık'ın, Engin Civan'ın mahkûmiyet
cezasına ilişkin sorusu ve Adalet Bakanı Şevket
Kazan'ın yazılı cevabı (7/1848)

5. - Ağrı Milletvekili M. Sıddık
Altay'ın;

- Ağrı'da bir kayak tesisinin yapılıp
yapılmayacağına,

- Ağrı İlinin bazı ilçelerine
kapalı spor salonu yapılıp yapılmayacağına,

- Ağrı İline bir stadyum yapılıp
yapılmayacağına,

İlişkin soruları ve Devlet Bakanı
Bahattin Şeker'in yazılı cevabı (7/1849,
1850, 1851)

I. - GEÇEN TUTANAK ÖZETİ

TBMM Genel Kurulu saat 13.30'da açılarak
üç oturum yaptı.

TBMMGenel Kurulunun 29.1.1997 Çarşamba
günü yapılan 52 nci Birleşiminde, saat
13.30'da yapılan yoklamada salonda toplantı yetersayısının
bulunmadığının tespit edildiğine;
bu durumda İçtüzüğün 57 nci maddesine
göre, oturumun bir saatten fazla ertelenemeyeceğine;
saat 14.05'te kapatılan oturumun, yeniden toplanmak üzere
18.30'a ertelenmesinin Anayasaya, hukuka, İçtüzüğe
ve yerleşmiş uygulamalara aykırı bulunduğuna;
bu nedenle, yapılacak işlemin, birleşimin kapatılması
olduğuna ilişkin, CHP Grup Başkanvekilleri Ankara
Milletvekili Önder Sav ile İçel Milletvekili
Oya Araslı'nın vermiş oldukları tezkere
okundu; Başkanlıkça, iki bölüm halinde
yapılan çalışmalarda uygulamanın
aynı şekilde yapıldığı örnekler
verilerek belirtildi; Başkanlığın tutumunun
İçtüzüğe ve teamüllere uygun
olduğu açıklandı.

İtalya'ya gidecek olan Dışişleri
Bakanı ve Başbakan Yardımcısı
Tansu Çiller'e, dönüşüne kadar; Millî
Savunma Bakanı Turhan Tayan'ın vekâlet etmesinin
uygun görülmüş olduğuna ilişkin
Cumhurbaşkanlığı tezkeresi Genel Kurulun
bilgisine sunuldu.

İzmir Milletvekili Veli Aksoy ve 21 arkadaşının,
İzmir Körfezinde yaşanan kirliliğin önlenmesi
için alınması gereken tedbirlerin belirlenmesi
(10/147),

İçel Milletvekili M. İstemihan
Talay ve 21 arkadaşının, yeni kurulan il ve
ilçelerin sorunlarının araştırılarak
il ve ilçe kurulmasıyla ilgili daha objektif kriterlerin
belirlenmesi (10/148),

Samsun Milletvekili Biltekin Özdemir ve 41 arkadaşının,
kamu personel rejiminin bütün boyutlarıyla incelenerek
alınması gereken tedbirlerin belirlenmesi (10/149),

Zonguldak Milletvekili Tahsin Boray Baycık
ve 22 arkadaşının, demir çelik üretimiyle
ilgili sorunların ve ERDEMİR'deki kamu hisselerinin
blok satışı konusundaki iddiaların
araştırılması (10/150),

İstanbul Milletvekili Nami Çağan
ve 20 arkadaşının, üniversitelerin sorunlarının
araştırılarak yeni üniversite açılmasıyla
ilgili daha objektif kriterlerin tespit edilmesi (10/151),

Amacıyla Meclis araştırması
açılmasına ilişikin önergeleri
Genel Kurulun bilgisine sunuldu; önergelerin gündemde
yerlerini alacağı ve Meclis araştırması
açılıp açılmaması konusundaki
öngörüşmelerin, sırasında yapılacağı
açıklandı.

Hindistan Meclis Başkanından alınan
davete icabet edilmesine,

Türk Cumhuriyetleri arasında bir parlamentolararası
birlik kurulması ve bu konuda resmî girişimlere
başlanmasına; ayrıca, TBMM'nin, Latin Amerika
Parlamentosu ile gözlemci statüsü çerçevesinde
ilişki tesis etmesine ve bu kuruluş nezdinde akredite
edilmek üzere, tüm siyasî parti gruplarının
temsil edileceği 6 milletvekilinden oluşan bir Latin
Amerika Parlamentosu Türk Grubunun kurulmasına,

İlişkin Başkanlık tezkereleri
kabul edildi.

(10/90) esas numaralı Meclis Araştırması
Komisyonunda boş bulunan ve Refah Partisine düşen
üyeliğe, Grubunca aday gösterilen Tokat Milletvekili
Bekir Sobacı seçildi.

Gündemin “Sözlü Sorular”
kısmına geçilerek;

1 inci sırada bulunan, Manisa Milletvekili
Tevfik Diker'in (6/190),

5 inci sırada bulunan, Ankara Milletvekili
Ersönmez Yarbay'ın (6/199),

Ordu Milletvekili Hüseyin Olgun Akın'ın;

2 nci sırada bulunan (6/192),

3 üncü sırada bulunan (6/193),

4 üncü sırada bulunan (6/195),

Ağrı Milletvekili M. Sıddık
Altay'ın;

6 ncı sırada bulunan (6/203),

7 nci sırada bulunan (6/203),

Esas numaralı sözlü sorularının,
üç birleşim içerisinde cevaplandırılmadıklarından,
yazılı soruya çevrildikleri ve gündemden
çıkarıldıkları bildirildi.

Ağrı Milletvekili M. Sıddık
Altay'ın;

8 inci sırada bulunan (6/205),

9 uncu sırada bulunan (6/206),

10 uncu sırada bulunan (6/207),

11 inci sırada bulunan (6/208),

12 nci sırada bulunan (6/209),

13 üncü sırada bulunan (6/210),

14 üncü sırada bulunan (6/211),

15 inci sırada bulunan (6/212),

16 ncı sırada bulunan (6/214),

Esas numaralı sözlü soruları,
bakanlar Genel Kurulda hazır bulunmadıklarından
ertelendi.

Ağrı Milletvekili M. Sıddık
Altay'ın;

17 nci sırada bulunan, Doğu Anadolu Bölgesinde
turizmi geliştirmeye yönelik program ve projelere ilişkin
sözlü sorusuna (6/215) Turizm Bakanı M. Bahattin
Yücel,

18 inci sırada bulunan, Ağrı Yatılı
Bölge Kur'an Kursunun müdür ve öğretmen
ihtiyacına ilişkin sözlü sorusuna da (6/216)
Devlet Bakanı Nevzat Ercan,

Cevap verdiler.

30 Ocak 1997 Perşembe günü saat 13.30'da
toplanmak üzere, birleşime 21.03'te son verildi.

Yasin Hatiboğlu

Başkanvekili

 Kâzım Üstüner Ali Günaydın

 Burdur Konya

 Kâtip Üye Kâtip Üye




II. - GELEN KÂĞITLAR

30 . 1 . 1997 PERŞEMBE

Raporlar

1. - Türkiye Cumhuriyeti Hükümeti
ile Romanya Hükümeti Arasında Kültür
Merkezleri Kurulması ve Bu Merkezlerin Faaliyeti Hakkında
Anlaşmanın Onaylanmasının Uygun Bulunduğuna
Dair Kanun Tasarısı ve Millî Eğitim, Kültür,
Gençlik ve Spor ve Dışişleri komisyonları
raporları (1/473) (S. Sayısı : 186) (Dağıtma
tarihi : 30.1.1997) (GÜNDEME)

2. - Konya Milletvekili Mustafa Ünaldı
ve 18 Arkadaşı, KahramanmaraşMilletvekili Hasan
Dikici ve 9 Arkadaşı ile İstanbulMilletvekili
Algan Hacaloğlu ve 10 Arkadaşının, Yükseköğretimin
Sorunlarının Araştırılarak Alınması
Gereken Tedbirlerin Tespit Edilmesi Amacıyla Anayasanın
98 inci, İçtüzüğün 104 ve 105
inci Maddeleri Uyarınca Bir Meclis Araştırması
Açılmasına İlişkin Önergeleri
 ve  (10/8, 16, 20) Esas Numaralı Meclis Araştırması
Komisyonu Raporu (S. Sayısı : 153) (Dağıtma
tarihi : 30.1.1997) (GÜNDEME)

3. - İstanbul Milletvekili Halit Dumankaya
ve 16 Arkadaşının, Petrol Ofisi Genel Müdürlüğünde
Meydana Gelen Yolsuzluk ve Usulsüzlük İddialarını
 Araştırmak ve Alınması Gereken Tedbirleri
Belirlemek  Amacıyla  Anayasanın  98 inci, İçtüzüğün
104 ve 105 inci Maddeleri Uyarınca Bir Meclis Araştırması
 Açılmasına  İlişkin  Önergesi
ve (10/5) Esas Numaralı Meclis Araştırma Komisyonu
Raporu (S. Sayısı : 167) (Dağıtma tarihi
: 30.1.1997) (GÜNDEME)

Sözlü Soru Önergeleri

1. - Bursa Milletvekili Feridun Pehlivan'ın,
parti il başkanlarının hastane denetimlerine
katıldığı iddiasına ilişkin
Sağlık Bakanından sözlü soru önergesi
(6/419) (Başkanlığa geliş tarihi : 23.1.1997)

2. - Bursa Milletvekili Feridun Pehlivan'ın,
hastane denetimlerine ilişkin Dışişleri
Bakanı ve Başbakan Yardımcısından
sözlü soru önergesi (6/420) (Başkanlığa
geliş tarihi : 23.1.1997)

Yazılı Soru Önergeleri

1. - Zonguldak Milletvekili Tahsin Boray Baycık'ın,
doğal afete maruz kalan yöre belediyelerine ödenen
payın Zonguldak-Kozlu Belde Belediyesine de ödenip
ödenmeyeceğine ilişkin Bayındırlık
ve İskân Bakanından yazılı soru
önergesi (7/2002) (Başkanlığa geliş
tarihi : 24.1.1997)

2. - Zonguldak Milletvekili Tahsin Boray Baycık'ın,
Anadolu Liseleri giriş sınavındaki şehir
tercihi uygulamasına ilişkin Millî Eğitim
Bakanından yazılı soru önergesi (7/2003)
(Başkanlığa geliş tarihi : 24.1.1997)

3. - Hatay Milletvekili Fuat Çay'ın,
Halk Bankasına devredilen Öğretmenler Bankasının
hisse senetlerine ilişkin Devlet Bakanından yazılı
soru önergesi (7/2004) (Başkanlığa geliş
tarihi : 27.1.1997)

4. - İçel Milletvekili Dr. Fikri Sağlar'ın,
Akkuyu Nükleer Santral Projesine ilişkin Enerji ve
Tabiî Kaynaklar Bakanından yazılı soru
önergesi (7/2005) (Başkanlığa geliş
tarihi : 27.1.1997)

5. - İstanbul Milletvekili Ahmet Güryüz
Ketenci'nin, Susurluk Soruşturmasıyla ilgili olarak
Ankara Cumhuriyet Başsavcılığına
verdiği iddia edilen bir talimata ilişkin Adalet Bakanından
yazılı soru önergesi (7/2006) (Başkanlığa
geliş tarihi : 27.1.1997)

6. - Sıvas Milletvekili Mahmut Işık'ın,
SSK'da usulsüz atamalar yapıldığı
iddiasına ilişkin Başbakandan yazılı
soru önergesi (7/2007) (Başkanlığa geliş
tarihi : 27.1.1997)

7. - Tokat Milletvekili Ahmet Feyzi İnceöz'ün,
Mason derneklerinin faaliyetlerine ilişkin İçişleri
Bakanından yazılı soru önergesi (7/2008)
(Başkanlığa geliş tarihi : 28.1.1997)

8. - Hatay Milletvekili Fuat Çay'ın,
bir beyanına ilişkin Başbakandan yazılı
soru önergesi (7/2009) (Başkanlığa geliş
tarihi : 28.1.1997)

9. - Manisa Milletvekili Tevfik Diker'in, korucularda
bulunan ve menşei belli olmayan silahlara ilişkin
İçişleri Bakanından yazılı
soru önergesi (7/2010) (Başkanlığa geliş
tarihi : 28.1.1997)

10. - Rize Milletvekili Ahmet Kabil'in, öğretmen
atamalarında usulsüzlük yapıldığı
iddiasına ilişkin Millî Eğitim Bakanından
yazılı soru önergesi (7/2011) (Başkanlığa
geliş tarihi : 28.1.1997)

11. - Şırnak Milletvekili Mehmet Salih
Yıldırım'ın, Türk Telekom Başmüdürlüğünce
usulsüz personel alımı yapıldığı
iddiasına ilişkin Başbakandan yazılı
soru önergesi (7/2012) (Başkanlığa geliş
tarihi : 28.1.1997)

Meclis Araştırması
Önergeleri

1. - Ankara Milletvekili Yılmaz Ateş
ve 23 arkadaşının, EGO Genel müdürlüğünce
yapılan doğalgaz sayacı ihalesinde usulsüzlük
yapıldığı iddialarını araştırmak
amacıyla Anayasanın 98 inci, İçtüzüğün
104 ve 105 inci maddeleri uyarınca bir Meclis araştırması
açılmasına ilişkin önergesi (10/152)
(Başkanlığa geliş tarihi : 28.1.1997)

2. - Burdur Milletvekili Yusuf Ekinci ve 24 arkadaşının,
Burdur İç Batı Anadolu'da hayvancılığın
sorunlarının araştırılarak alınması
gerekli tedbirlerin belirlenmesi amacıyla Anayasanın
98 inci, İçtüzüğün 104 ve 105
inci maddeleri uyarınca bir Meclis araştırması
açılmasına ilişkin önergesi (10/153)
(Başkanlığa geliş tarihi : 28.1.1997)

3. - Yalova Milletvekili Yaşar Okuyan ve 24
arkadaşının, Devletin uyuşturucuyla
mücadele konusunda yetersiz kaldığı iddialarının
araştırılarak alınması gereken
tedbirlerin belirlenmesi amacıyla Anayasanın 98
inci, İçtüzüğün 104 ve 105 inci
maddeleri uyarınca bir Meclis araştırılması
açılmasına ilişkin önergesi (10/154)
(Başkanlığa geliş tarihi : 28.1.1997)

BİRİNCİ OTURUM

Açılma Saati : 13.30

30 Ocak 1997 Perşembe

BAŞKAN : Başkanvekili Yasin
HATİBOĞLU

KÂTİP ÜYELER : Kâzım
ÜSTÜNER (Burdur), Ali GÜNAYDIN (Konya)



BAŞKAN - Türkiye Büyük Millet
Meclisinin 53 üncü Birleşimini açıyorum.

III.- YOKLAMA

BAŞKAN - Sayın milletvekilleri, ad okunmak
suretiyle yoklama yapılacaktır. (RP sıralarından
“çoğunluk var” sesleri)

(Aksaray Milletvekili Mehmet Altınsoy'a kadar
yoklama yapıldı)

BAŞKAN - Sayın milletvekilleri, toplantı
yetersayımız vardır; görüşmelere
başlıyoruz.

Sayın milletvekilleri, yine, gündemimizin
yoğun olması nedeniyle, gündemdışı
söz talebinde bulunan çok değerli arkadaşlarıma
söz verme imkânım olmadı. 

Sayın milletvekilleri, gündemin “Başkanlığın
Genel Kurula Sunuşları” bölümüne
geçiyoruz.

Türkiye Büyük Millet Meclisi Başkanlığının
bir tezkeresi vardır; okutup, bilgilerinize sunacağım.


Tezkereyi okutuyorum: 

IV. - BAŞKANLIĞIN GENEL KURULA
SUNUŞLARI

A) TEZKERELER VE ÖNERGELER

1. - (9/10) esas numaralı Meclis soruşturması
açılmasına ilişkin önergenin açık
oylaması sonucuna yapılan itirazların Başkanlık
Divanında görüşülmesine ilişkin
Başkanlık tezkeresi (3/663)

                                                
        30 Ocak 1997

Türkiye Büyük Millet Meclisi
Genel Kuruluna

Genel Kurulun 28.1.1997 Salı günkü
birleşiminde, (9/10) esas numaralı Meclis soruşturması
açılmasına ilişkin önergenin açık
oylaması sonuçlarına yapılan itirazlar
Başkanlık Divanında görüşülmüş,
öncelikle, bir inceleme yapılması için
bir heyet oluşturulmuş ve bu incelemelerin 4.2.1997
gününe kadar tamamlanması kararlaştırılmıştır.


Başkanlık Divanımız, inceleme
sonucuna göre kararlaştıracağı önerisini
Genel Kurulun onayına sunacaktır. 

Yüce Heyetin bilgilerine sunulur. 

 Mustafa Kalemli

 Türkiye Büyük Millet Meclisi 

 Başkanı

BAŞKAN - Bilgilerinize  sunulmuştur.


V. - USUL HAKKINDA 
GÖRÜŞMELER

1. - Açık oylama sonucunda oluşan
ihtilaf ve yanlışlığın o birleşim
içerisinde anlaşıldığı takdirde
yapılacak uygulamaya ilişkin usul tartışması

ALİ RIZA GÖNÜL (Aydın) -
Sayın Başkan...

BAŞKAN - Buyurun efendim.

ALİ RIZA GÖNÜL (Aydın) -
Sayın Başkanım, Başkanlığın
sunuşu olarak ifade edilen bu karara katılamadığımızı
ifade etmek istiyorum. 

Belirtilen oylamada ihtilaf ve yanlışlık,
birleşim içerisinde meydana gelmiştir ve bir
yanlışlığın olduğu, o günkü
birleşimde, grup başkanvekilleri tarafından
Başkanlığınıza arz edilmiştir.
Eğer, birleşimden sonra yanlışlığın
yapıldığı anlaşılsaydı,
bu konuda karar vermeye ve konuyu irdelemeye Başkanlık
Divanı yetkiliydi. 

İçtüzüğün 13 üncü
maddesi gereğince, bu konuyu incelemek ve karar altına
almak, bir usul görüşmesi açmak suretiyle,
sizin yetkinizdeydi. 

Yapılmış olan işlemde bir
yanlışlığın olduğunu kabul
ediyoruz. Birleşim içerisinde, yanlışlığın
Başkanlığınıza iletildiği de
bir gerçektir. O nedenle, bu konuda bir usul tartışması
açılması talebinde bulunuyoruz. 

BAŞKAN - Sayın Gönül, bu itirazların
içerisinde -birleşimi yöneten Başkan olarak
ifade ediyorum- birleşim esnasında yapılan
itirazlar olduğu gibi, birleşimden sonra tespit edilip,
Türkiye Büyük Millet Meclisi Başkanlığına
yapılan itirazlar da var; yani, birleşimden sonra
yapılmış itirazlar da var. 

Bundan dolayı, birleşimi yöneten
Başkan olarak, kanaatimce, Başkanlık Divanının
meseleyi tezekküründe ve inceleme istikametinde bir
karar almasında Tüzük engeli yoktur; ama, 63
üncü maddeye göre usul tartışması
açılmasında ısrarlı iseniz,
ben, usul tartışması açacağım;
ancak, Başkanlığın kanaati ve tutumu şudur:
Başkanlık Divanının toplanması,
usullere ve Tüzüğe uygundur; Başkanlık
Divanının, şikâyetleri, itirazları
inceleme yolundaki karar alışı Tüzüğe
ve usullere uygundur; Başkanlığın görüşü
budur; ama, ille usul tartışması açalım
diyorsanız, ben, usul tartışması...

MURAT BAŞESGİOĞLU (Kastamonu) -
Sayın Başkan...

BAŞKAN - Buyurun.

MURAT BAŞESGİOĞLU (Kastamonu) -
Sayın Başkan, buna benzer itirazı, biz, oylamanın
hemen akabinde, birleşim devam ederken, Yüksek Başkanlığa
arz ettik, Sayın Ahmet Neidim arkadaşımız
da, Cumhuriyet Halk Partisi Grubu yöneticileri de... Bu yapılan
başvuruyla ilgili olarak, o anda, Yüksek Başkanlık
herhangi bir usul tartışması açılmasına
gerek duymadı. Bunu saygıyla karşılıyoruz.
Artı, bugün toplanan Meclis Başkanlık
Divanı bu konuda bir karar almıştır.
Burada açılacak olan ikinci bir usul tartışması
ve bunun oylanması, Başkanlık Divanının
yetkilerini, bir nevi, burada tartışmaya açmak
olacaktır. Oradaki usulün tamamlanmasına kadar,
artık, Başkanlık Divanına tevcih edilmiş
bu hadisenin sonucunu beklemekte yarar görüyoruz; bunu
arz etmek istiyoruz.

BAŞKAN - Teşekkür ederim. 

Ben, Başkanlık olarak kanaatimi ifade
ettim. Ben de diyorum ki, Başkanlık Divanı
meseleyi tezekküre yetkilidir; o yetkisi içerisinde
toplanmış, tezekkür etmiştir; ancak, bu
konunun usule aykırı olduğu yolunda iddiası
var bir arkadaşımızın...

ALİ RIZA GÖNÜL (Aydın) -
Sayın Başkan, Sayın Başesgioğlu'nun
söylediği de, bizim, zaten, iddiamızı ve
talebimizi teyit eder mahiyettedir. Usul tartışması
açılmasında fayda gördüğümüzü
arz ediyoruz.

BAŞKAN - Sayın Gönül, bu usul
tartışmasında ısrar ediyor musunuz?

ALİ RIZA GÖNÜL (Aydın) -
Ediyorum efendim. 

BAŞKAN - Peki, bu konuda usul tartışması
açıyorum. 

İBRAHİM GÜRDAL (Antalya) - Hangi
usulsüzlük var burada?!

RÜŞTÜ KÂZIM YÜCELEN (İçel)
- Usul tartışmasıyla neyi değiştireceksiniz?!

BAŞKAN - iki lehte iki aleyhte söz vereceğim.

Söz isteyenler?..

Sayın Kamer Genç, Sayın Başesgioğlu,
Sayın Uluğbay, Sayın Öymen, Sayın
Dumankaya.

Sayın Genç, buyurun efendim. 

Başkanlığın tutumunun...

KAMER GENÇ (Tunceli) -  Aleyhinde. 

BAŞKAN - Başkanlığın
tutumunun aleyhinde...

KAMER GENÇ (Tunceli) - Sayın Başkan,
değerli milletvekilleri; hepinizi saygıyla selamlıyorum.


Değerli milletvekilleri; daha önce yapılan,
Meclis soruşturması açılıp açılmamasına
ilişkin bir oylamada, oylamada birtakım usulsüzlükler
yapıldığı konusunda, oylamanın
yapıldığı birleşimde, gruplardan
itirazlar geldi. O zaman, Yüce Genel Kurulumuzu yöneten
Sayın Başkanvekilimiz dedi ki: “Bu konuda, Meclis
Başkanlığına da itirazlar var; biz, bu
itirazları Başkanlık Divanında inceleyeceğiz
ve ona göre bir karar vereceğiz.” Bu, zabıtlara
geçen sözler.

Şimdi, ben, konuyla ilgili İçtüzük
hükümlerini size okumak istiyorum. İçtüzüğümüzün
13 üncü maddesinin ikinci fıkrasında “Genel
Kuruldaki oylamalarda ve seçimlerde önemli bir yanlışlık
olduğu iddia edilirse, Başkan, usul görüşmesi
açabilir ve gerekirse oya başvurarak düzeltme
yapar” deniliyor. Gerekirse_ Çok açık
seçik.

AHMET NEİDİM (Sakarya) - İyi
ki kürsüde yoktun o gün... Anasını
ağlatırdın...

KAMER GENÇ (Devamla) - Bir dakika_ 

Bakın arkadaşlar, hukukçu arkadaşlarımızın
iyi dinlemesini istiyorum; fıkranın devamında,
“yanlışlık birleşimden sonra anlaşılırsa,
Meclis Başkanı, Divanı toplayarak takip edilecek
yolu kararlaştırır” deniliyor. Şimdi,
burada, Meclis Başkanının, bu oylamayla ilgili
Başkanlık Divanını toplama yetkisi
yok. İçtüzüğümüz açık;
diyor ki, eğer, yanlışlık, birleşim
devam ettiği zaman anlaşılırsa, Meclis
Başkanı bir usul tartışmasını
açar, gerekirse oylamaya başvurur ve bu konuyu düzeltir.
Zaten, işin mantığı da bu. 

Yüce Genel Kurulda yapılan bir oylamanın
sonucunu başka bir kurumun değiştirmesi mümkün
değil; yani, Başkanlık Divanı kalkıp
da, Genel Kurulda alınan sonucu değiştiremez.
(ANAP ve CHP sıralarından gürültüler)

Efendim, bakın, dinleyin de bir şeyler
öğrenin... Rica ediyorum_

BAŞKAN - Sayın milletvekilleri, dinleyelim
efendim.

KAMER GENÇ (Devamla) - Burada, açıkça,
çok önemli bir şeyi vurguluyorum. 

AHMET NEİDİM (Sakarya) - Sahte oylar
varsa?..

KAMER GENÇ (Devamla) - Sayın Neidim,
zatıâlinizden rica ediyorum, bir dinleyin... Bir
dinleyin de ondan sonra_

Şimdi, İçtüzük hükümleri,
uymamız gereken hükümlerdir. Oylamadaki yanlışlıklar,
birleşim devam ederken anlaşılmıştır.
O halde, o sırada yapılan bir yanlışlık,
yeni bir oylama yapılmak suretiyle düzeltilir.

SABRİ ERGÜL (İzmir) - O birleşim
içerisinde...

KAMER GENÇ (Devamla) - Ancak, o yapılmadığına
göre; şimdi, burada ortaya bir İçtüzük
eksikliği çıkıyor.

AHMET NEİDİM (Sakarya) - Sen yoktun...

KAMER GENÇ (Devamla) - Efendim, vardım
ben; oylamaya da katıldım. Biraz dinlerseniz, olup
olmadığımı söylerim size.

Bence -ben, bunu Başkanlık Divanında
da söyledim- Başkanın, bu konuda Başkanlık
Divanını toplama yetkisi yoktur. 

Arkadaşlar, İçtüzük
hükümleri açık; Anayasada da bağlayıcı
bir hüküm var. Yani, Meclisimizin, Meclisin kurumlarının
kendisine göre bağlı olduğu kurallar, bu kurallarda
açık seçik hükümler varsa, bu kuralları
bir tarafa iterek, biz, keyfî birtakım yetkiler kullanamayız.
Anayasamızda diyor ki, hiçbir kurum ve kuruluş,
kaynağını Anayasadan almayan bir devlet yetkisini
kullanamaz. O halde, Meclis Başkanlık Divanının
bugün toplanması yanlıştır. 

O zaman, yapılması gereken şudur:
O gün Meclisimizi yöneten Sayın Başkanımız
da, bu konuda Başkanlığa da itirazlar var dedi.
Bana göre, Başkanlığa yapılan o itirazların
bir önemi yok; çünkü, daha Meclis çalışıyor,
birleşim devam ediyor. İçtüzük bunu
kurala bağlamış; burada, bir usul tartışması
açılarak, bu işin düzeltmesi gerekirdi.


Şimdi, Başkanlık Divanı
toplandı; bunu tahkik etmek üzere beş kişilik
bir komisyon kurdu. 

Değerli arkadaşlarım, şimdi,
bazı arkadaşlarımız diyor ki, bazı
arkadaşlarımızın adına oy kullanılmış.
Şimdi, kendi adına oy kullanılan bir milletvekilinin
bunda bir günahı var mı; yok. O halde, olmadığına
göre, kullanan insanların hatası var.

MUSTAFA GÜVEN KARAHAN (Balıkesir) - Sahtekârlar
var, sahtekârlar!..

KAMER GENÇ (Devamla) - Bir dakika efendim;
anlatacağım işte. (ANAP sıralarından
gürültüler)

Değerli milletvekilleri... (ANAP sıralarından
gürültüler)

Sayın ANAP'lılar, size dinlemesini
öğretemedim. Bakın, kaç senedir şu
Meclisteyim, vallahi, ben size bir türlü dinlemeyi öğretemedim.

İRFAN KÖKSALAN (Ankara) - Doğru konuş,
doğru!..

BAŞKAN - Sayın milletvekilleri, rica
ediyorum...

KAMER GENÇ (Devamla) - Şimdi, olay hukukî
bir meseledir... 

MUSTAFA CUMHUR ERSÜMER (Çanakkale) -
Sayın Başkan, ANAP'lılar kürsüde
konuşan her hatibi dinler; lütfen ikaz edin!

BAŞKAN - Sayın Ersümer... 

KAMER GENÇ (Devamla) - Şimdi, değerli
arkadaşlarım, bakın, bu Mecliste, Türkiye
Büyük Millet Meclisinin sayın üyeleri hakkında
hiçbir kimsenin muhakkiklik görevi yapmaya hakkı
yoktur. Yani, Türkiye Büyük Millet Meclisi Başkanlık
Divanı da olsa, bir milletvekilinin... (Gürültüler)

Arkadaşlar, dinleyin; fikirlerimizi söylüyoruz,
niye dinlemesini bilmiyorsunuz... Dinleyin... Eğer, benim
fikirlerime itimat etmezseniz, kürsü hepinize açık,
kürsüye çıkar, fikirlerinizi söylersiniz.


AHMET KABİL (Rize) - Niye sahtekârlık
yapıyorsunuz?!.

KAMER GENÇ (Devamla) - Başkanlık
Divanı şöyle bir karar aldı: Efendim,
5 kişilik bir komisyon kuralım -hem de yetkisiz bir
toplantı ve yetkisiz bir komisyon- milletvekillerinin kullandığı
oyları tahkik edelim. 

Sayın milletvekilleri, bir milletvekilinin
kullandığı oy tahkik edilemez. Bu yol açıldığı
zaman, bundan sonra yapılacak olan kritik oylamalarda,
her milletvekili  “efendim, biz bu oylamada yoktuk. Bu oylama
hatalı yapıldı” diyecek; dolayısıyla
hem Yüce Meclisimizin değeri, itibarı zedelenecek
ve hem de bu yol, Türkiye Büyük Millet Meclisinde
şimdiye kadar seçilmemiş bir yoldur. 

ZEKİ ÇAKAN (Bartın) - Bunlar
ne, bunlar?!

KAMER GENÇ (Devamla) - Sayın Çakan,
bakın... 

AHMET KABİL (Rize) - Sahtekârlık
yapılmış, sahtekârlık!.. 

KAMER GENÇ (Devamla) - Efendim, kimin ne yaptığını
bilemiyorum... Ben şimdi sizlerden rica ediyorum... Ben
fikirlerimi söyleyeyim arkadaşlar... 

Önemli olan, bir yanlışlık,
yeni bir düzeltmeyle düzeltilebilir. Yoksa, bir yanlışlığın
üzerine, yeni yeni araştırmalar yapılarak,
o araştırmaları derinleştirmek bu Meclisin
çalışma sistemine aykırı. Şimdi,
farzedelim ki, Başkanlık Divanı inceleme yaptı.
Neyi inceleyecek; milletvekillerinin imzalarını
mı istiktaba sürükleyecek, istiktab mı
edilecek?! Böyle bir sistem yok. Milletvekilinin beyanı
esastır; kullandıysa kullandım, kullanmadıysa
kullanmadım diyecek; ama, burada bir yanlışlık
varsa, bu yanlışlık yine Genel Kurulun kararıyla
giderilebilir. 

O zamanki Sayın Başkanımız,
o birleşimde bu düzeltmeyi yapmadı, Meclis Başkanlık
Divanının da bir yetkisi yok; ortada bir İçtüzük
boşluğu doğuyor. O halde, bu İçtüzük
boşluğunu, biz burada doldurmak zorundayız; yani,
bir karar alarak, teamülle bu yanlışlığı
düzeltmek zorundayız; ya o gün yapılan
oylamayı muteber addederiz “yanlışlık
yok” deriz, Genel Kurul buna karar verir veyahut da -bana
göre, tabiî, İçtüzükte ne aleyhinde
ne de lehinde bir hüküm var- yeni bir oylama yapmak
suretiyle yapılan oylamanın meşruluğunu
sağlarız; başka çaresi yok; çünkü,
Başkanlık Divanının yetkisi yok. Başkanlık
Divanının yetkisi, yanlışlık
birleşimden sonra anlaşılırsa; bunu
özellikle vurgulamak istiyorum ki, arkadaşlarımız
bu inceliği anlasınlar. Yani, bir insanın bir
konuda karar verebilmesi için, ya Anayasada ya İçtüzükte
ya da kanunda bir yetkisi olması lazım. İçtüzükte
deniyor ki, eğer hata birleşimde anlaşılmışsa,
birleşimde halledilecek, Genel Kurul halledecek; birleşimden
sonra anlaşılırsa, Meclis Başkanlık
Divanı toplanacak. Olay birleşimde anlaşıldı.
Nitekim, birleşimde anlaşıldığı,
burada verilen dilekçelerden anlaşılmaktadır.

Değerli milletvekilleri, onun için, Sayın
Başkanın, şurada, bu konuyu, şu şekilde
Yüce Kurulun takdirine sunması lazım: Birincisi,
o birleşimde yapılan oylamada hatanın var
olduğu öne sürülüyor veyahut da tutanaklara
intikal eden şeylerde karar yetersayısı teşekkül
etmemiştir. Anayasanın 96 ncı maddesine göre
toplantıya katılanların salt çoğunluğuyla
karar verilmesi lazım; bu teşekkül etmemiştir.
Ortada bir soruşturma önergesi de var. Dolayısıyla,
bugün Başkan, Başkanlık Divanını
yetkisiz toplamıştır. O halde ne yapmak lazımdır;
Başkanlık Divanının bu konuda toplanıp
karar verme yetkisi yoktur konusunun karara bağlanması
lazım. 

İkincisi, orada yapılan bir eksikliği,
İçtüzükteki bu eksikliği burada yeni
bir oylama yapmak suretiyle -lehte, aleyhte- gidermek lazımdır.
Ben bu konuyu belirtmek için huzurlarınıza
geldim. 

Hepinize saygılar sunuyorum efendim.

BAŞKAN - Sayın Genç, teşekkür
ediyorum.

Sayın Başesgioğlu, lehinde, aleyhinde?..

MURAT BAŞESGİOĞLU (Kastamonu) -
Lehinde.

BAŞKAN - Yani, Başkandan yanasınız.

MURAT BAŞESGİOĞLU (Kastamonu) -
Evet.

BAŞKAN - Buyurun efendim. (ANAP sıralarından
alkışlar)

MURAT BAŞESGİOĞLU (Kastamonu) -
Sayın Başkan, çok muhterem milletvekilleri;
sözlerimin başında Yüce Heyetinizi saygıyla
selamlıyorum. Tabiî, bu Parlamentonun bir üyesi
olarak, böyle üzücü bir konunun tartışılması
münasebetiyle kürsüye çıkmış
olmaktan dolayı da son derece üzüntü duyduğumu
sözlerimin başında ifade etmeliyim.

Değerli üyeler, bir konuyu hemen açıklığa
kavuşturmak istiyorum. Doğru Yol Partili Meclis Başkanvekili
Sayın Kamer Genç, çıktı, buradan,
oylamalarla ilgili görüşünü ifade etti.
Sayın Genç, Meclis Başkanlık Divanı
üyesidir; demin buradan yaptığı konuşmalarıyla
ihsası reyde bulunmuştur. Şimdi, Sayın
Kamer Genç'ten ricamız, bu konudaki teamüller
gereği, bundan sonraki Başkanlık Divanı
toplantılarına katılmamasıdır.
(ANAP ve DSP sıralarından “Bravo” sesleri,
alkışlar)

Ayrıca, bir teşekkürümü
de ifade etmek istiyorum. Dün, çeşitli kanallarda,
oylamaya katılmadıkları halde adlarına
oy çıkan değerli milletvekili arkadaşlarımız,
Genel Kurulda bulunmadıklarını ve kimseye
vekâlet vermediklerini çok açık bir
şekilde ifade etmişlerdir. Bu arkadaşlarıma
da teşekkür ediyorum. (ANAP sıralarından
alkışlar)

Değerli arkadaşlar, biz, 65 milyon insanımızın,
bu Parlamentodan çok şey beklediğini bilen insanlarız.
Özellikle, Türkiye'nin yaşamış olduğu
konjonktür içerisinde, bütün çözümlerin
Parlamentodan geçeceğini bekleyen çok büyük
bir kesim var. Böyle bir konjonktür içerisinde,
Parlamentonun kendi içerisinde şaibeli oylarla halkımızın
güvenini sarsmaya hakkı yoktur. Biz, 20 nci Dönem
milletvekilleri olarak, bu konuyu aydınlığa
çıkarmak zorundayız. Bu işin partisi,
grubu olmaz. Sahtekârlığın, samimiyetsizliğin
savunabileceği, sığınabileceği hiçbir
yer yoktur. (ANAP ve DSP sıralarından alkışlar)
Ve şunu kabul etmemiz lazım: Eski Başbakan
Sayın Çiller hakkında Meclis soruşturması
açılmasına ilişkin önergenin oylanmasında,
maalesef, birtakım gerçekdışı
oylar kullanılmıştır. (ANAP sıralarından
“şaibeli” sesleri) İmzalar taklit edilmek
suretiyle, isimler taklit edilmek suretiyle sahte oylar kullanılmıştır.

NABİ POYRAZ (Ordu) - Sahte imza... Sahte imza...

MURAT BAŞESGİOĞLU (Devamla) - Şimdi,
çeşitli tevil yollarına giderek bunun aksini
savunmak mümkün değildir. Hele, DYP Grubuna mensup
arkadaşlarımızın icat ettiği yeni
bir husus var, diyorlar ki: “Bunu muhalefet yapmıştır.”


Değerli milletvekilleri, muhalefet, ret oyunu
kullanmak suretiyle size niye katkı sağlasın;
Sayın Tansu Çiller'in soruşturma komisyonuna
gidip gitmemesi konusunda, niye Sayın Çiller'in
de işine yarayacak oy kullansın; bunun bir mantığı
var mı?! 

Yine, bu, Almanya'da Sayın Çiller hakkında
uyuşturucu ticaretiyle ilgili konuda çeşitli
beyanlarda bulunan Alman hâkime “ANAP'lı”
diye ad taktınız. Yani, Alman hâkime ANAP'lı
demek ne kadar gülünçse, bu işi muhalefetin
üzerine fatura etmek de o kadar gülünçtür.
Lütfen... Bu konuda biraz daha ciddî olmamız
gerekiyor; çünkü, karşı karşıya
bulunduğumuz durum bundan ibarettir.

Değerli arkadaşlarım, şimdi,
Başkanın tutumuyla ilgili konudaki düşüncelerimi
arz etmek istiyorum. Buradan açıklanan oylama neticelerine
göre, oylama neticesi 244 ret, 242 kabuldür. Burada
bulunmadığını bütün Türk
kamuoyuna ilan eden 3 sayın milletvekilinin oyu düşüldükten
sonra, önergenin kabulü yönündeki oylar reddi
yönündeki oylardan fazladır. Dolayısıyla,
burada konuşan Sayın Genç'in iddiasının
kabulü gerekirse, Sayın Çiller hakkında
Meclis soruşturması açılması
kabul edilmiş demektir. (ANAP ve DSP sıralarından
“Bravo” sesleri, alkışlar )

ABBAS İNCEAYAN (Bolu) - Doğrudur... Doğrudur...

MURAT BAŞESGİOĞLU (Devamla) - Ama...

DEVLET BAKANI H. UFUK SÖYLEMEZ (İzmir)
- Oylayalım... Bir daha oylayalım...

MURAT BAŞESGİOĞLU (Devamla) - Tabiî,
siz, bugün bu hadisenin oylanmasına çoktan
taraftarsınız; yani, bunu kabullendiniz; ama, Sayın
Bakan, siz, Cumhuriyet Hükümetinin bir bakanısınız,
hem de önemli mevkilerde görev yapan bir bakansınız;
attığınız imzalarla trilyonlar yer değiştiriyor;
sizin bu konuda daha samimî, daha ciddî, daha duyarlı
olmanız lazım. 

DEVLET BAKANI H. UFUK SÖYLEMEZ (İzmir)
- Samimîyim.

AHMET NEİDİM (Sakarya) - Ne samimîsi?!
Ne samimîsi?!

MURAT BAŞESGİOĞLU (Devamla) - Peki,
oylama yapılsın, oylama yapılsın da,
bu 3 sahte oyun hesabını kim verecek bu Mecliste?!
(ANAP, DSP ve CHP sıralarından “Bravo”
sesleri, alkışlar)

Bu Meclis, kanarya sevenler derneği değil,
kuş sevenler derneği değil; o dernekte yapılan
hatalar bile insanı mahkemelere götürür.
Dolayısıyla, bu Mecliste, hem de önemli bir
soruşturma önergesinde yapılan sahtekârlığın
hesabını, neticesini Başkanlık Divanı
sonuna kadar götürmek zorundadır; Anavatan Partisi
olarak bunun sonuna kadar takipçisiyiz. Öyle, hemen,
bugün oylama yaptırıp, oldubittiyle bu işi
kurtarmanız mümkün değil. (DYP sıralarından
“biraz sakin ol” sesleri)

Sayın Bakan laf attığı için,
o konuda, özür dilerim, sesimi yükseltmek zorunda
kaldım; ama, konunun ciddiyetini ve vahametini bütün
parlamenterler olarak paylaşmak zorundayız. 

AHMET NEİDİM (Sakarya) - Oy çalmak,
bir mabetten sakalı şerifi çalmak gibidir!

MURAT BAŞESGİOĞLU (Devamla) - Netice
olarak, Meclis Başkanlık Divanı, İçtüzüğümüzün
13 üncü maddesine göre, duruma el koymuştur
ve bugün yapmış olduğu toplantıda,
5 kişilik bir komisyon kurulmasına karar vermiştir;
artık, bu noktadan itibaren, hadise, Meclis Başkanlık
Divanının yetkisi içerisindedir. 

Sayın Kamer Genç'in iddia ettiği
gibi... 

KAMER GENÇ (Tunceli) - İyi oku...

MURAT BAŞESGİOĞLU (Devamla) - Ama,
13 üncü maddenin başlığı “Başkanlık
Divanının Görevleri” dir.

KAMER GENÇ (Tunceli) - Orayı oku...

MURAT BAŞESGİOĞLU (Devamla) - Ben
çok okudum Sayın Genç, size tekrar okumanızı
tavsiye ederim.

BAŞKAN - Sayın Başesgioğlu,
siz, kendi sürenizi kendiniz kullanın lütfen.

MURAT BAŞESGİOĞLU (Devamla) - Peki
Sayın Başkan, toparlıyorum.

Değerli arkadaşlarım, bu konunun
soruşturulması lazım. Bu konunun araştırılması
lazım. Hemen oylama yapıp -oylama neticesi ne olursa
olsun, hiç önemli değil- bu hadiseyi geçiştirmemiz
mümkün değil; ama, bu Parlamentoda bir daha bu tür
üzücü olayların tekerrür etmemesi için,
Başkanlık Divanının bu hadiseyi sonuna
kadar araştırmasında ve açığa
çıkarmasında sonsuz fayda vardır.
Türk toplumu, Parlamentodan, birtakım yolsuzlukların,
usulsüzlüklerin ortaya çıkarılmasını
beklerken, Parlamento, kendi içinde kendi güvenini
yitirecek bir tutum ve davranış içerisine
giremez. 

Evet, Anavatan Partisi Grubu olarak görüşlerimizi
bu şekilde ifade ediyor, Başkanlık Divanının
da bu yolda bir karar alacağını umutla bekliyor,
Yüce Meclise saygılar sunuyorum. (ANAP sıralarından
alkışlar)

BAŞKAN - Sayın Başesgioğlu,
teşekkür ediyorum. 

KAMER GENÇ (Tunceli) - Sayın Başkan,
kişisel konuştu, grup adına konuşmadı.

BAŞKAN - Sayın Genç, usul tartışmaları
grup adına olmaz, kişisel... Ben öyle mi söyledim
efendim?

KAMER GENÇ (Tunceli) - Sayın Başkan,
kendisine hatırlatın.

BAŞKAN - Sayın Başesgioğlu,
grup adına mı konuştunuz?

MURAT BAŞESGİOĞLU (Kastamonu) -
Şahsım adına konuştum efendim. 

BAŞKAN - Efendim, grup adına olmaz zaten.


Usul tartışmasında dört
sayın üyeye söz verilir; iki lehte, iki aleyhte...

MURAT BAŞESGİOĞLU (Kastamonu) -
Şahsım adına konuştum efendim; ama,
grubumuzun genel temayülünün de öyle olduğunu
söyledim.

BAŞKAN - Tamam efendim, kişisel görüşmedir.


ALİ RIZA GÖNÜL (Aydın) -
Sayın Başkan...

BAŞKAN - Buyurun Sayın Gönül.

ALİ RIZA GÖNÜL (Aydın) -
Kürsüden konuşmak istiyorum efendim.

BAŞKAN - Hayır efendim, yerinizden konuşun.

ALİ RIZA GÖNÜL (Aydın) -
Sayın Başkan, söz istemiştim.

BAŞKAN - Efendim, siz konuştunuz...

ALİ RIZA GÖNÜL (Aydın) -
Konuşmadım Sayın Başkan.

BAŞKAN - Affedersiniz efendim. 

Efendim, talep olarak biz, Sayın Genç'i,
Sayın Uluğbay'ı, Sayın Öymen'i ve
Sayın Başesgioğlu'nu tespit etmiştik; zaten
dört üye var.

HASAN HÜSAMETTİN ÖZKAN (İstanbul)
- Sayın Başkan, Sayın Uluğbay'ı
tespit ettiniz; o, söz hakkını Sayın
Gürkan'a verdi.

ALİ RIZA GÖNÜL (Aydın) -
İki aleyhte, iki lehte olduğuna göre, arkadaşlarımız
da zaten Başkanlığınızın
tutumunun lehinde konuşacaktır...

BAŞKAN - Efendim, siz buyurun...

Konuşma sırası Sayın Gürkan'da.


Buyurun. (DSP sıralarından alkışlar)

Sayın Gürkan, Başkanlığın
tutumunun lehinde mi aleyhinde mi efendim?

ULUÇ GÜRKAN (Ankara) - Lehinde efendim.

BAŞKAN - Başkanlığın
tutumunun lehinde konuşacaksınız.

Buyurun.

ULUÇ GÜRKAN (Ankara) - Sayın Başkan,
saygıdeğer milletvekilleri; önümüzde,
önemli ve mutlaka çözüme kavuşturmamız
gereken yalnızca bir sorun yok, iki sorun var. Bu sorunlardan
bir tanesi, hiç kuşkusuz, önceki gün yaptığımız
oylamanın sonucunu, Meclis kararı olarak bir biçimde
şekillendirmek, bir biçimde ilan edebilmek; ama,
yaşadığımız olaylar -birleşimden
başlayarak, oylamanın bitiminden, birleşim
sonrasında gelişen olaylar- bizi, aynı zamanda,
bu oylamayla ilgili olarak, Türkiye Büyük Millet
Meclisinin saygınlığı, demokrasiye olan
inanç ve güven bakımından da son derece
önemli, son derece ciddî olarak düşünüp
karar vermemiz gereken bir noktaya itmiştir. 

Bu olayı tartışırken,
bugünkü Başkanlık Divanı toplantısında
bütün Divan üyeleriyle hemfikir olduğumuz bir
konuyu Genel Kurulun huzurunda sizinle paylaşmak istiyorum.
Bu olaya, başımızda siyasî şapkalarımızla
bakamayız. Eğer, bu olaya başımızda
siyasî şapkalarımızla bakarsak, Türkiye'de
demokrasiye, Parlamentonun saygınlığına,
itibarına, peşinen, bireysel çıkarlarımız
için, siyasî anlayışlarımız
için, gölge düşürmüş oluruz;
ister iktidar mensubu olalım ister muhalefet, bundan mutlaka
sıyrılmamız gerekir ve Başkanlık
Divanı da -çok büyük bir mutlulukla, güvenle,
inançla burada ifade etmek istiyorum ki- kararını
bu anlayışla oluşturmuştur. 

Şimdi, bu kararla başlayan sürecin,
burada tartışılması dahi -benim anlayışıma
göre- Türkiye Büyük Millet Meclisinin saygınlığını
ve demokrasimizin işleyişinde çok önemli
bir yeri olan Türkiye Büyük Millet Meclisindeki
oylamalara güven konusunda yeniden başlayan olumlu
bir süreci, âdeta, kamuoyu önünde tartışmaya
itmiştir, kamuoyu önünde yeniden sorunlu hale
getirebilme istikametine yöneltmiştir.

İçtüzüğümüzün
13 üncü maddesi gerçekten çok açık;
diyor ki: “Genel Kuruldaki oylamalarda ve seçimlerde
önemli bir yanlışlık olduğu iddia
edilirse, Başkan usul görüşmesi açabilir
ve gerekirse oya başvurarak düzeltme yapar.” Birleşim
içerisinde, böylesi bir yanlışlık,
Demokratik Sol Parti Grup Başkanvekili Sayın Hikmet
Uluğbay tarafından ifade edilmiştir burada. Sayın
Bülent Ecevit'in, oy kullandığı halde,
oyunun sayımda çıkmadığı,
gereği Başkanlığa sorulmuştur ve Başkanlık,
o birleşimde, o oturumda, o birleşimin içerisindeki
oturumlarda gereğini yerine getirmiştir; Başkanlık
doğru işi yapmıştır. Bunun dışında,
diğer iddialar, bir kısmı, bütün Başkanlık
Divanı üyeleri tanıktır, Doğru Yol
Partisi Grup Başkanvekilleri tanık olacaktır...

AHMET NEİDİM (Sakarya) - Ben de tanığım,
ben de...

ULUÇ GÜRKAN (Devamla) - Hayır,
o anlamda söylemiyorum.

...Cumhuriyet Halk Partisi Grup Başkanvekilleri
tanık olacaktır, Anavatan Partisi Grup Başkanvekilleri
tanık olacaktır; ama, en önemlisi burada, Doğru
Yol Partisi Grup Başkanvekilinin tanıklığıdır;
çünkü, iki Grup Başkanvekili ortak imzalarıyla,
bugün, biz, daha Başkanlık Divanı toplantımıza
başlarken, oylamayla ilgili itirazlarını iletmişlerdir.
Şimdi, kalkıp burada, 13 üncü madde gereğince
“bu itirazların gereği birleşimi içerisinde
yapılmalıdır” demek, hangi mantığa,
hangi hukuk anlayışına, hangi düşünce
anlayışına sığar; olur mu böyle
şey?!. (DSP, ANAP ve CHP sıralarından alkışlar)
Doğru Yol Partisi Grup Başkanvekillerinin imzasıyla
bugün Başkanlık Divanımıza itiraz
gelmiştir. Bizden, Doğru Yol Partisi Grubu, bir itirazı
incelememizi talep etmiştir; bunun gereğini yaptığımız
için kınanmamalıyız; yani, böyle
bir şey olmamalıdır. 

ALİ RIZA GÖNÜL (Aydın) -
Sizi kınamıyoruz biz Sayın Başkan.

ULUÇ GÜRKAN (Devamla) - Bir şey
anlatmak istiyorum. İçtüzüğün
      13 üncü maddesine sığınma, bir
zorlama mantıktır, bu Parlamento hukukuna uygun
bir mantık değildir. Başkanlık, bu bakımdan
-Sayın Başkana teşekkür ediyorum- çok
doğru bir iş yapmıştır. Ben, kendi
kendime düşündüm; sizinle paylaşmak
istiyorum; hepiniz bir gün aynı durumda kalabilirsiniz.
Bu kürsüde ben olsaydım, her oylamada olduğu
gibi, başkası yerine oy kullanıldı
vesaire denilseydi -yoklamada dahi biz aşağıdan
bu tür tepkileri alıyoruz- şimdi, orada, Sayın
Başkan, kalkıp bunu ciddîye alıp -daha
doğrusu, elbette ciddîye alması lazım,
ama- “bunun gereğini yapacağım; oylama sonuçlarını
bu incelemenin sonuna kadar ilan etmiyorum” diyebilir miydi;
böyle bir hakkı olabilir miydi?! Böyle bir şey
yapsaydı Sayın Hatiboğlu kürsüde,
acaba bu Meclisin saygınlığı ne olurdu?!
Ama, şimdi, ortada, birleşimden sonra televizyonlarda
tartışmalara çıkmış bazı
arkadaşlarımızın -üç arkadaşımızın-
televizyonlarda açık beyanları var; bunu
görmezlikten gelemeyiz. 

Bize ulaşmış 8 oyla ilgili, grup
başkanvekilleri imzalı, Demokratik Sol Parti, Doğru
Yol Partisi, Anavatan Partisi ve Cumhuriyet Halk Partisi grupları
adına itiraz var.

HASAN GÜLAY (Manisa) - Refah Partisi yok mu
Refah!..

ULUÇ GÜRKAN (Devamla) - Bir oylamanın
sonucunun şöyle ya da böyle ilan edilmesi konusunda
siyasî kaygılarımız nedeniyle, bunu,
şimdi, görmezlikten gelebilir mi bu Türkiye Büyük
Millet Meclisi. Şuna emin olun, beni, hiçbir şekilde,
Başkanlık Divanında o oyun sonucuyla ilgili
araştırmamda bir siyasî kaygı veya siyasî
anlayış etki altına alamaz; almamalıdır;
ama, genel olarak, şu an Türkiye Büyük Millet
Meclisini de böyle bir kaygı almamalıdır.

Sayın milletvekilleri, Başkanlık
Divanı, tarihî bir sorumlulukla bu kararı
almıştır ve sizin de bunu paylaşmanız
gerekmektedir. Eğer, biz, şimdi... 8 itiraz var; 3 arkadaşımız,
8 itirazda çıkmışlar “ben oy kullanmadım”
demişler. Bunu görmezlikten gelirsek, bunu gözardı
edersek, bu konudaki iddialardan kaytarırsak, yalnızca
TURBAN olayıyla ilgili oylamayı değil, Türkiye
Büyük Millet Meclisinin, kupaların sıraların
arasında dolaştırılarak yaptığı
geçmişteki her oylamayı ve bundan sonra, gelecekteki
her oylamayı gölge altına atmış
oluruz, şaibeli kılmış oluruz. Eğer,
Türkiye'de demokrasiye inancımız varsa, böyle
bir talebi hiçbirimizin hiçbirimizden istemeye hakkı
yoktur diyorum. 

Hepinizi, beni sabırla dinlediğiniz için
saygıyla selamlıyorum. Sağ olun. (DSP, ANAP
ve CHP sıralarından alkışlar)

BAŞKAN - Sayın Gürkan, teşekkür
ediyorum. 

MEHMET BATALLI (Gaziantep) - Kamer Genç cevap
versin Başkan!

BAŞKAN - Efendim, sırada Sayın
Öymen var; ancak, Sayın Öymen... 

ALTAN ÖYMEN (İstanbul) - Zatıâlinizin
tutumu aleyhinde... 

BAŞKAN - Tutumumun aleyhinde... Göreceğiz.
(Gülüşmeler) 

Buyurun. 

Sayın Öymen, görüyorsunuz,
aleyhimde konuşmaya, büyük bir tehalükle
davette bulunuyorum. 

ALTAN ÖYMEN (İstanbul) - Çok teşekkür
ederim.

Sayın Başkan, sayın arkadaşlarım;
Sayın Başkanın tutumunun aleyhinde söylenebilecek
söz, tabiî, hayli fazladır. Bugün yaptığı
uygulamayla, dünkü uygulamayı karşılaştırırsak,
bu, bunlardan biridir. 

Biz, dün gene burada -başka bir konuydu
ama- 63 üncü maddeye dayanarak bir usul tartışması
için aynı şekilde söz istedik; 63 üncü
maddenin amir hükmü olmasına rağmen ona söz
vermedi; çünkü, 63 üncü madde “söz
verir” diyor. Burada ise başka bir mütalaa üzerine
söz verdi. Bu, bir kere aleyhteki bir durum.

BAŞKAN - Evet, bundan sonra da aleyhte devam
etmeli Sayın Öymen; çünkü, konu o.


ALTAN ÖYMEN (Devamla) - Eğer dinlemek lütfunda
bulunursanız devam edeceğim Sayın Başkan.


BAŞKAN - Tabiî, tabiî... Konu o.


Buyurun.

ZEKİ ÇAKIROĞLU (Muğla) - Sayın
Başkan, sayın hatibe sataşmayın. 

ALTAN ÖYMEN (Devamla) - Önümüzdeki
konu, 13 üncü madde burada uygulanmalı mıydı,
uygulanmamalı mıydı. Arkadaşlarım
izah ettiler. Burada, gerçekten, o birleşim içinde
bir usulsüzlük, bir yanlışlık olduğu
öne sürülürse, o birleşim içinde
bunun halledilmesi mümkündür. Biz de, zaten böyle
bir talepte bulunmuştuk; ama, şöyle bir durum
ortaya çıktı, hadiseler şöyle
gelişti: Sayın Çiller hakkındaki soruşturma
önergesinin yapılan oylamasının sonucuyla
ilgili, burada, kürsüden yapılan ilk açıklama
şöyle idi: 242'ye karşı 247'yle önerge
reddedilmişti; birleşim bir yandan devam ediyordu;
fakat, o sırada birkaç şey birden arka arkaya
çıkmaya başladı: Sayın Ecevit,
oylamada bulunduğu ve kabul oyu kullandığı
halde, onun, tutanaklara geçmediği tespit edildi. O
tutanaklar incelenirken, yine başka bir şey tespit
edildi: 3 arkadaşımız tarafından mükerrer
oy kullanılmıştı; ilk açıklama
sırasında bu mükerrer oyları da dahil
etmişlerdi. Yani, 247'ye 242 açıklaması
sırasında mükerrer oylar da sayılmıştı;
mükerrer oyların tabiî sayılmaması
lazım; dnun için, tutanaklardan ikinci bir şey
daha çıktı.

Özetle, Sayın Başkan burada bir
açıklama yaptı, 247'ye 242. Sonra, tutanaklarda
bir şey oldu -bu tutanaklar burada- ondan iki saat sonra
bu sonuç tutanaklarda değişti, 242 kabul, 244
ret oldu. Bir süre sonra, Ecevit hakkındaki müdahale
yapılınca, birleşim devam ederken, tutanaklar
yine değişti, 243'e 244 oldu; yani, böyle borsa
endeksleri vardır ya, onun gibi mütemadiyen inip çıkan
bir vaziyet karşısında kaldık. O arada
da, 3 arkadaşımızın burada bulunmadıkları
halde oy kullandıkları tespit edildi ve bunun üzerine,
Başkanlık Divanına bir müracaatta bulunuldu.
Yani, bu durumda, 13 üncü maddenin o fıkrasının
uygulanmasına da fiilen imkân kalmadı ve Başkanlık
Divanına mesele havale edildi.

Şimdi, burada yapılması gereken
ne? Ben, Meclis Başkanvekili Sayın Kamer Genç'in
buradaki mütalaalarını hayretle izledim. Özetle,
diyor ki: “Başkanlık Divanının
bu konuda yetkisi yoktur.” Halbuki, burada, şöyle
deniliyor: “Meclis Başkanı, Divanı toplayarak
takip edilecek yolu kararlaştırır.”

KAMER GENÇ (Tunceli) - Başını
oku.

ALTAN ÖYMEN (Devamla) - Müsaade buyurun.

“Meclis Başkanının bu yetkisi
olmadığına göre, ya daha önce yapılan
oylama sonucunu, burada ilan edilen oylama sonucunu yahut tutanaklardaki
oylama sonucunu muteber sayacağız  ya da yeniden oylayacağız”
diyor.

Şimdi, bir kere, burada muteber sayacaksanız,
hangisini muteber sayacaksınız; 247'ye karşı
242'yi mi, 242'ye karşı 244'ü mü, 242'ye
karşı 243'ü mü; yoksa, son yapılan
müracaatta açıkça ortaya çıktığı
ve televizyonlara da yansıdığı üzere,
o arkadaşların oy kullanmadığını
tespit edecek şekilde, 244'e karşı 241'i mi?..
Hangisini yapacaksınız, belli değil.

İçtüzüğün 13 üncü
maddesinde belirtildiği halde, bu işi Başkanlık
Divanı yapmayacak da, kim yapacak? “Kimse yapmayacak”
diyor, “öyleyse, bir daha oylama yaparız.”


Şimdi, arkadaşlar, burada yapılan
şey bir usul hatası falan değil; bu, bir irade
ifsadıdır. Başkasının adına
oy kullanılmıştır ve bir kere bunların
tespit edilmesi lazımdır. Yani -televizyonlardaki
bu kadar yayına rağmen- bu böyle gitsin, bunu
ortadan kaldıralım, hiçbir şey olmamış
gibi yeniden başlayalım... Buna imkân var mıdır?!
Meclis Başkanının da, Başkanlık
Divanının da yetkisi 13 üncü maddede açıkça
tasrih edildiği halde... Bu, burada her şey yapılabilir,
bu mubahtır, bu meşrudur demek anlamına gelir.
Yarın bir daha açık oylama yapılıp
kupalar dolaştırılınca, aramızda,
aynı şey yeniden yapılabilir; buna kimsenin
bir itirazı olmaz; zaten, bunu tetkik edecek merci yok
demek olur. Böyle bir şeyi diyebilir miyiz?! Bu, açıkça,
oylarda sahtekârlık yapmayı teşvik etmek
olur. Meclisimiz, böyle bir şeyi kabul edebilir mi?!

Şimdi, arkadaşlar, Meclis Başkanlık
Divanı bugün toplandı. Bu toplantının
sonucu da buradan açıklanmadı; sadece Sayın
Kamer Genç, Meclis Başkanvekili sıfatıyla
-grup başkanvekili gibi konuşmasına rağmen-
burada açıkladı. Bunun dışında,
kararı da resmen bilmiyoruz. Bildiğimiz şudur:
Başkanlık Divanı, arasından bir grubu
görevlendirmiştir. Bu arkadaşlarımıza,
oylamada bulunmadıkları halde bulunmuş gibi
gösterilen arkadaşlarımıza “bulundun
mu, bulunmadın mı” diye sorulacaktır.
Herhalde, o arkadaşlar da doğrusunu söyleyecektir.
Nitekim, bir kısmı, bunun doğrusunu, televizyonlarda
zaten söylemişlerdir; öteki arkadaşlara
da sorulacaktır. Bu tespit edildikten sonra da, elbette,
o gün ortaya çıkan irade neyse, Başkanlık
Divanı, onun üzerine bir karar verecektir. Bu karar
daha oluşmadan bu karar oluşmasın demek, ya
ilan edilen sonuçları muteber saymak yoluna gidilmesini
tavsiye etmek ya da yeni bir oylamayı istemek demek, kaç
tarafından mahzurludur... Başkanlık Divanı
başlamış, bu hadiseyi götürüyor;
tam o sırada siz araya giriyorsunuz “bunu yapamaz”
diyorsunuz. Yani, burada “çoğunluk kimdeyse, o
birdenbire vaziyete hâkim olur” diyerek, çoğunluğa
güvenerek Meclisinin iradesinin ifsat edilmesi, hadisenin
üzerine sünger çekmek olur; bunun hesabını
kimse veremez. 

Burada bir başka tehlike daha var: 63 üncü
maddede -şimdi, Başkanın tutumundan asıl
aleyhte olunup olunmaması, tutumunun neresinin aleyhinde
olunup olunmayacağı burada belli olacak- “bu müzakere
sonunda başkan oylamayla durumu halleder” deniliyor.
Yani, Kamer Beyin teklifi oylanırsa burada, şimdiye
kadar ilan edilen netice muteber olsun -hangisiyse o netice, bu
üç neticeden dört neticeden hangisiyse- o ilan
edilsin yahut da Meclis Başkanlık Divanının
yetkisi yok denilsin, oylama tekrarlansın. Bu, burada oylamayla
tespit edilirse, o da bu Meclisin esasına, hukukun genel
ilkelerine, hepsinin esasına aykırı olur.
Sayın Başkana saygıyla öneriyorum; sakın
böyle bir oylamaya gitmesin. 

Ayrıca, Mecliste yapılan oylamaların
da ne kadar tartışmalı olduğu meydanda.
Nasıl yapılacak bu oylama? El kaldırma usulüyle
olduğu zaman, her zaman burada yanlışlık
olabilir tabiî; bir kişi görülmeyebilir,
el görülmeyebilir falan... Böyle başabaş
durumlarda çok tehlikeli bir durum ortaya çıkar,
yanlışlık yapma tehlikesi ortaya çıkar.
Kupaları yeniden dolaştıralım. O da,
oylamayla, elle kararlaştırılacak .O yapılırsa,
Sayın Kamer Genç'in mantığına
göre “ne olacak; atılırsa atılır,
yapanın yanına kâr kalır” diyerek
ya yeniden böyle şeyler yapılırsa ne
olacak? Böyle bir oylamaya, sakın ola ki Sayın
Başkan gitmesin. 

Bu şekilde, Sayın Başkana da uyarma
görevini yerine getirerek şunu rica ediyorum: Bırakınız,
Başkanlık Divanı, bu araştırmasını
tamamlasın; araştırmasını tamamladıktan
sonra, karar buraya gelsin. Karar, nasıl olsa Meclisin
oyuna sunulacak; o zaman oylayalım ve bu tartışmayı
o zaman yapalım.

Teşekkür ederim sayın arkadaşlar.
(CHP ve DSP sıralarından alkışlar)

BAŞKAN - Sayın Öymen, teşekkür
ediyorum efendim. 

Müçtehitler diyorlar ki: “Vuku bulmamış
olaylar için fetva verilmez.”

ALTAN ÖYMEN (İstanbul) - Hayır,
ben, baştan itibaren yol göstermek için...

BAŞKAN - Hayır, bu bir yol göstermeyse,
Başkanlığın buna ihtiyacı yok,
takdirini kullanır; bir. İki..

ALTAN ÖYMEN (İstanbul) - Benim burada
her şeyi söylemeye hakkım var Sayın Başkan.

BAŞKAN - Hayır efendim... Ama, şöyle
yapın demeye hakkınız yok; siz görüşünüzü
ifade edersiniz. (CHP ve DSP sıralarından gürültüler)

Buyurun efendim.

AHMET NEİDİM (Sakarya) - Başkanlığın
tutumuna teşekkür ediyorum. Burası kutsal bir
mabettir. Burada, sakalı şerif çalınmak
üzeredir. Sakalı şerif bir camiden nasıl
çalınırsa, buradaki oy çalma da aynı
mahiyettedir. Ben, bu konuda... (RP sıralarından
gürültüler)

BAŞKAN - Sayın Neidim, anladım
efendim.

AHMET NEİDİM (Sakarya) - Ben, bu Yüce
Meclisin bir milletvekili olarak, bu konuda, yazanı gördüm,
tanıklık yapmaya da hazırım.

BAŞKAN - Sayın Neidim, teşekkür
ediyorum efendim.

Sayın milletvekilleri...

KAMER GENÇ (Tunceli) - Sayın Öymen
benim sözlerimi çarpıttı; dedi ki, “Sayın
Kamer Genç'in yönetiminde, her kötülük,
yapanın yanına kâr kalır mantığıyla...”
Müsaade ederseniz, bir iki kelime, sataşmadan dolayı...

BAŞKAN - Efendim, bu, usul tartışmasıdır.
Rica ediyorum... Şöyle buyurun, zabıtlara geçsin
efendim.

KAMER GENÇ (Tunceli) - Müsaade ederseniz
kürsüye geleyim.

BAŞKAN - Efendim, kürsüye müsaade
edemem.

SABRİ ERGÜL (İzmir) - Sayın
Başkan, zaten anlaşılmıyor lisanından;
çıksın, kürsüden konuşsun.

KAMER GENÇ (Tunceli) - Hem Sayın Başesgioğlu
da bana sataştı. Müsaade ederseniz kürsüye
geleyim. İki dakika... Rica ediyorum...

BAŞKAN - Hayır efendim, oradan buyurun.

KAMER GENÇ (Tunceli) - İnsanların
okuduğunu anlamaları... (CHP sıralarından
gürültüler) Efendim, gürültü ediyorlar.

BAŞKAN - Efendim, izin verin... İzin
verin lütfen...

KAMER GENÇ (Tunceli) - İnsanların
okuduğunu anlamaları büyük bir fazilettir.
O fazilete sahip olabilmek için, insanlar, cümleleri
yarı yarıya okumamalı. İçtüzüğün
13 üncü maddesinde deniliyor ki “eğer, birleşimden
sonra hata anlaşılırsa Başkanlık
Divanı toplanır... (Gürültüler)

Arkadaşlar, siz benim fikirlerimden korkuyorsunuz;
açıklıyorum fikirlerimi... (Gürültüler)


FATİH ATAY (Aydın) - Fazileti senden
mi öğreneceğiz!..

BAŞKAN - Sayın Genç, teşekkür
ediyorum efendim. Zaten... (Gürültüler)

KAMER GENÇ (Tunceli) - Eğer bir suiistimal
yapılıyorsa, sonuna kadar üzerine gidilsin.


Ayrıca, gayet tabiî, hukuku tartışıyoruz.
Yani, bir Meclis Başkanvekili olarak İçtüzüğe
sahip çıkıyorum. (Gürültüler)


SABRİ ERGÜL (İzmir) - Allah, akıl
fikir ihsan etsin...

BAŞKAN - Teşekkür ediyorum.

Sayın milletvekilleri, efendim, lütfen
sakin olalım; telaşa hacet yoktur. Başkanlık...
(Gürültüler) 

Sayın Genç, buyurun efendim. 

Sayın milletvekilleri, birleşimi yöneten
Başkanınız, görüşünü,
müzakerelerden önce Yüce Kurula arz etti . 

Salı günkü soruşturma önergesinin
oylamasıyla ilgili, o gün, hemen her gruptan -Refah
Partisi Grubu hariç, onun dışında kalan
her gruptan- şöyle veya böyle itirazlar geldi;
daha sonra da, Başkanlık Divanına itirazlar
gelmeye devam etti; bugün bile, Divan toplantısından
önce yeni itirazlar geldi. Öyle iddialar var ki, bunları,
hemen, şuracıkta, bir usul müzakeresiyle hal-ü-fasl
etmemiz mümkün olmazdı.  

Sayın Öymen, onun için, ben bir
işlem yapmadım, yapamadım ve zaten, Başkanımız,
Divanı bugün için toplantıya çağırdığını
da bildirmişti ve bugün de Divan toplandı. 

Sayın milletvekilleri, bugün, usul tartışmasına
vesile sayılan belge, sadece, bilgiye sunuş belgesidir,
bir işlem değildir; Başkanlık Divanı,
aldığı kararla, bu iddiaları kısa
bir süre içerisinde inceleyecek. Muhtemeldir ki, yeni
bir oylama yapılacak -muhtemeldir ki- bilmiyorum. Muhtemeldir
ki, bu iddiaların bir kısmı varit veya vaki
görülecek, dolayısıyla, yeniden sıhhatli
katılım tespit edilecek; buna göre karar yetersayısı
yeniden oluşacak ve belki de reddedilmiş olacak ya
da kabul edilmiş olacak; bilemiyoruz. Yani, Genel Kurulun
bir karara bağlaması gereken, Divanın, bir kararı
yok, yaptığı işleri Yüce Kurula bilgi
olarak sunma tavrı vardır; bu, bilgiye sunuştur.
Bütün bu usul tartışmalarından sonra
-ki, Başkanınız görüşünü
ta başında açıkladı, Divanda
da açıkladı- benim görüşümde
herhangi bir değişiklik olmamıştır.


Teşekkür ediyorum.

Sayın milletvekilleri “Başkanlığın
Genel Kurula Sunuşları” bölümüne
devam ediyoruz 

Meclis araştırması önergeleri
vardır; değerli arkadaşım bu önergeleri
zatıâlilerinize takdim edeceklerdir. 

Buyurun efendim:

IV. - BAŞKANLIĞIN GENEL KURULA
SUNUŞLARI (Devam)

B) GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Ankara Milletvekili Yılmaz Ateş
ve 23 arkadaşının, EGO Genel Müdürlüğünce
yapılan doğalgaz sayacı ihalesinde usulsüzlük
yapıldığı iddialarını araştırmak
amacıyla Meclis araştırması açılmasına
ilişkin önergesi (10/152)

                                                
 27.1.1997

Türkiye Büyük Millet Meclisi
Başkanlığına

Ankara Anakent Belediye Başkanlığına
bağlı EGO Genel Müdürlüğünün
ihtiyacı olmadığı halde, 210 bin adet
ön ödemeli doğalgaz elektronik sayaç alımı
için açtığı ihaleye fesat karıştırarak
belediyeyi ve dolayısıyla Ankara halkını
7 trilyon lira zarara uğrattığı son günlerde
yoğun bir şekilde tartışılmaktadır.


Türkiye Büyük Millet Meclisi, bu olaya
derhal el koymalı ve bütün boyutlarıyla
görüşmelidir. 

1. Doğalgaz tüketim uygulamasına
Ankara'da 1989 yılında geçilmiş, 27
Mart 1994 yerel seçimlerine kadar, yaklaşık
159 bin abone yapılırken, 27 Mart 1994'ten bu yana
geçen yaklaşık üç yıllık
sürede de 70 bin yeni abone eklenerek, sekiz yıllık
uygulamada toplam 229 bine ulaşmıştır.

2. Buna karşın EGO İdare Encümeni,
17.4.1996 tarihinde 167 bin mekanik saatin, ön ödemeli
elektronik kartlı sayaca dönüştürülmesi
için 25 885 000 USA Dolarlık muhammen bedelli ihale
açılması kararı almış,
şu ana kadar hayata geçirmemiştir.

3. EGO Genel Müdürlüğü  26.11.1996
tarihinde Alfagas şirketine 8 311 adet sanayi tipi sayacı,
ön ödemeli elektronik kartlı sayaca dönüştürmüştür.


4. EGO Genel Müdürlüğü, 1997
yılı için 88 361 adet yeni abone, 17 bin
adet de eski sayaçları kullanmak koşuluyla
toplam 105 361 abone hedeflemiştir. Hedefini yüzde
100 gerçekleştirmesi halinde dahi beklediği gelir
4 trilyon 615 milyar lira iken, 7 trilyonu sadece sayaca yatırmasını
işletmecilik kuralları ile de açıklamak
olanağı yoktur.

5. EGO Genel Müdürlüğü 95-96
yıllarında Alfagas adlı şirketten iki
ayrı ihale ile 50 bin adet yeni sayaç almıştır.

6. Görüldüğü gibi, sekiz
yılda 229 bin adet doğalgaz abonesi sağlanırken,
iki yıllık hizmet süresi kalan bir belediye
başkanının 167 bin adet sayacı dönüştürme,
17 bin adetten de bu yıl için gelir beklerken, 210
bin yeni sayaç almak ve Ankaralıları yaklaşık
7 trilyon liralık bir ekyük altına sokmasını
anlamak mümkün değildir.

7. Kaldı ki, bu ihale de şikelidir.

a) Bu ihalenin Alfagas adlı şirkete
verileceği, ihale tarihinden günler öncesinden noter
kanalıyla tespit edilmiştir.

b) Bu ihale şartnamesine konan bir madde ile
(2/15- İhaleye giren firmalar teklif ettikleri sayacın
en az 10 000 adet üretmiş olduklarını
belgelemeleri gereklidir. Belgelenmemiş sayaç teklifleri
dikkate alınmayacaktır) bir başka firmanın
teklif vermesi engellenmiştir.

c) EGO Genel Müdürlüğü tarafından
daha önce açılan her iki ihalede de böyle
bir maddeye yer verilmemiştir. 

d) İstanbul Belediyesi, sağlıklı
bir rekabet ortamında vatandaşların daha ucuza
sayaç edinmelerini sağlamak amacıyla, vatandaşların,
sayaçları kendilerinin edinme sistemini benimserken,
Ankara Belediyesinin tekel oluşturma zihniyetini, yerel
yönetimlerin hizmet anlayışıyla bağdaştırma
olanağı yoktur.

İhtiyaç olmadığı
halde şaibeli bir şekilde, 210 bini yeni olmak üzere
260 bin adet sayaca karşılık rekabeti ortadan
kaldırarak 10 trilyon gibi büyük bir parayı
Alfagas adlı, üç yıllık geçmişi
olan, 250 milyon sermaye ile kurulan bir şirkete aktarması,
kamu vicdanını yaralamıştır.


Kaldı ki, bu şirketin, kapasite raporu,
garanti belgesi, test istasyon uygunluk belgesi, test istasyon
ayar masası yeterlilik belgesi, marka kaydı, marka
tescil belgesi ve TSEK belgesini, EGO Genel Müdürlüğünden
iki ihale aldıktan sonra edindiği belirtilmektedir.

Söz konusu şirketin, demokratik ve laik
cumhuriyet aleyhtarı vakıflarla iç içe
olduğu, öteden beri Refah Partili anakent belediyelerinin
şirket-takirat-vakıf yoluyla partilerinin kasalarına
önemli miktarda para transfer ettikleri kamuoyunda tartışılmaktadır.

Bu tartışmalara rağmen, şaibeli
bir şekilde bu şirketlere çok büyük
miktarda ihaleler verilmesi, iddiaları da aşan bir
sonucu ortaya koymaktadır.

Yukarıda bir kısmını
sıraladığımız nedenler göz
önünde bulundurularak, Anayasanın 98 inci maddesi
ile Türkiye Büyük Millet Meclisi İçtüzüğünün
104 üncü maddesi uyarınca bir Meclis araştırması
açılmasını arz ederiz.

Saygılarımızla.

1. Yılmaz Ateş (Ankara)

2. Mahmut Işık (Sıvas)

3. Ali Rıza Bodur (İzmir)

4. Metin Arifağaoğlu (Artvin)

5. Celal Topkan (Adıyaman)

6. Mustafa Yıldız (Erzincan)

7. Zeki Çakıroğlu (Muğla)

8. Bekir Kumbul (Antalya)

9. Ahmet Küçük (Çanakkale)

10. Nezir Büyükcengiz (Konya)

11. Ayhan Fırat (Malatya)

12. Ali Şahin (Kahramanmaraş)

13. Şahin Ulusoy (Tokat)

14. Aydın Güven Gürkan (İzmir)

15. Mehmet Sevigen (İstanbul)

16. Birgen Keleş (İzmir)

17. Atilâ Sav (Hatay)

18. Algan Hacaloğlu (İstanbul)

19. İrfan Gürpınar (Kırklareli)

20. Erol Çevikçe (Adana)

21. Mehmet Moğultay (İstanbul)

22. Yahya Şimşek (Bursa)

23. Hikmet Çetin (Gaziantep)

24. Murat Karayalçın (Samsun)

BAŞKAN - Bilgilerinize sunulmuştur.

Önerge gündemde yerini alacak, Meclis araştırması
açılıp açılmaması konusundaki
öngörüşme, sırasında yapılacaktır.

Sayın milletvekilleri, sükûnet
avdet etmezse -tabiî, evvelce vardıysa- sayın
arkadaşım önergeyi okumayacak. Efendim, ne bendeniz
takip edebiliyorum ne sizler takip edebiliyorsunuz.

Sayın milletvekilleri, diğer önergeyi
okutuyorum:

2. - Burdur Milletvekili Yusuf Ekinci ve 24 arkadaşının,
Burdur İç Batı Anadolu'da hayvancılığın
sorunlarının araştırılarak alınması
gerekli tedbirlerin belirlenmesi amacıyla Meclis araştırması
açılmasına ilişkin önergesi (10/153)



Türkiye Büyük Millet Meclisi
Başkanlığına

Burdur İli başta olmak üzere, İç
Batı Anadolu'da hayvancılığın
durumunun araştırılması, geçimini
bu sektörden temin eden vatandaşlarımızın
sorunlarının tespiti ve bu bölgede hayvancılığın
özel projelerle desteklenmesi için alınacak
tedbirlerin belirlenmesi amacıyla, Anayasanın 98
inci, İçtüzüğün 104 ve 105 inci
maddeleri uyarınca bir Meclis araştırması
açılması için gereğini saygılarımızla
arz ederiz.

1. Yusuf Ekinci  (Burdur)

2. Sadi Somuncuoğlu  (Aksaray)

3. H. İbrahim Özsoy  (Afyon)

4. Ali Doğan  (Kahramanmaraş)

5. Ersin Taranoğlu  (Sakarya)

6. Eyyüp Cenap Gülpınar  (Şanlıurfa)

7. Eyüp Aşık  (Trabzon)

8. Şükrü Yürür  (Ordu)

9. Hüsnü Sıvalıoğlu 
(Balıkesir)

10. Cemal Özbilen  (Kırklareli)

11. Y. Selahattin Beyribey  (Kars)

12. Yusuf Pamuk  (İstanbul)

13. Cemil Çiçek  (Ankara)

14. Refik Aras  (İstanbul)

15. Biltekin Özdemir  (Samsun)

16. Ali Coşkun  (İstanbul)

17. Mahmut Oltan Sungurlu  (Gümüşhane)

18. Mehmet Sağdıç  (Ankara)

19. Mehmet Ali Bilici  (Adana)

20. Mustafa Küpeli  (Adana)

21. Halit Dumankaya  (İstanbul)

22. Abbas İnceayan  (Bolu)

23. Işın Çelebi  (İzmir)

24. İbrahim Yaşar Dedelek  (Eskişehir)

25. Recep Mızrak  (Kırıkkale)

Gerekçe:

Burdur İli başta olmak üzere, Batı
Akdeniz Bölgesinde hayvancılık önemli
bir geçim kaynağıdır. Bu bölgede
hayvancılığın, özellikle süt
inekçiliğinin merkezi Burdur İlidir. 

Burdur'un merkezle beraber 11 ilçesi ve 208
köyü vardır. Bu yerleşim birimlerinin tamamında
hayvancılık yapılmakta ve halkın büyük
çoğunluğu geçimini bu sektörden sağlamaktadır.
Merkez İlçe ve Çavdır İlçesinde
bölgeye hitap eden büyük hayvan pazarları
kurulmaktadır. Bu iki merkezde, bir örnek teşkil
etmesi bakımından, Tarım Bakanlığınca
modern bir hayvan pazarı yapılıp, belediyelere
devredilmelidir.

Vergi indirimi, düşük faizli kredi
temini, pazarlama, yeni pazarlar araştırma, mevcut
mamullerin geliştirilmesi, kaliteli ürün elde
edilmesi, ihracat imkânlarının araştırılması
gibi konularda üreticiye gereken teşvik ve destek sağlanmalıdır.
Ayrıca, yeni tür yem bitkilerinin ekimini özendirici
tedbirler alınmalıdır.

Burdur İli, kalkınmada birinci derecede
öncelikli iller kapsamına alınmalıdır.
Tarım ve hayvancılık alanında bir
master plan hazırlanmalı, Burdur İli, ileri
düzeydeki hayvancılığı ile İç
Batı Akdenizin Hollandası haline getirilebilir.
Bu, bölgesel bazda istihdamn sorununun çözümüne
de büyük ölçüde katkıda bulunacaktır.
Bu sebeple, konuyu araştırmak üzere bir Meclis
araştırması komisyonu kurulmasında
büyük yararlar bulunmaktadır.

BAŞKAN - Sayın milletvekilleri, önerge
bilgilerinize sunulmuştur.

Meclis araştırması  önergesi
gündemde yerini alacak, araştırma açılıp
açılmaması konusundaki öngörüşme,
sırasında yapılacaktır.

Bu önergeyle ilgili olarak bir önerge vardır;
okuyorum:

“Türkiye Büyük Millet Meclisi
Başkanlığa

Burdur Milletvekili Sayın Yusuf Ekinci ve
arkadaşlarınca hazırlanan Meclis araştırması
önergesine ben de destek veriyorum. 

Bilgilerinize arz ederim. 

Saygılarımla.

 Kâzım Üstünel

 Burdur”

Yani, arkakadaşımız, “bu
önergeye katılıyorum” demek istiyorlar.


Bir başka önerge var; okutuyorum:

3. - Yalova Milletvekili Yaşar Okuyan ve
24 arkadaşının, Devletin uyuşturucuyla
mücadele konusunda yetersiz kaldığı iddialarının
araştırılarak alınması gereken
tedbirlerin belirlenmesi amacıyla Meclis araştırılması
açılmasına ilişkin önergesi (10/154)

                                                
    28.1.1997

Türkiye Büyük Millet Meclisi
Başkanlığına

Son yıllarda Türkiye üzerinden artan
uyuşturucu trafiğinin boyutları kamuoyunca malumdur.
Sadece, Emniyet Genel Müdürlüğünün,
1996 yılı içerisinde 4 422 kilogram eroin,
12 294 kilogram esrar, 233 kilogram afyon, 13 kilogram kokain
ve 1 157 kilogram baz morfinin ele geçirilmiş olduğunu
ve 2 binden fazla olayda 6 bin kişiye yakın şahsın
yakalandığını açıklaması,
olayın boyutlarını göstermesi bakımından
ilginçtir. Yine, Emniyet Genel Müdürlüğünün
açıklamasına göre, 1996 yılı
içerisinde Türkiye'de ele geçirilen eroinin,
bütün dünyada ele geçirilen toplam eroinin
yüzde 40'ını, Avrupa'da ele geçirilen
eroin miktarının yüzde 64'ünü oluşturduğu
ifade edilmiştir. Yine aynı açıklamada,
1996 yılında 1995 yılına göre
tüm Avrupa'da yüzde 10'luk bir azalma olduğu halde,
bizde yüzde 28'lik ek bir artış görülmüştür.
Bu resmî rakamlar, ele geçmeyen uyuşturucu
miktarının bu rakamların belki de sekiz on
katı olduğu ihtimalini de beraberinde getirmektedir.
Almanya'da, bir yıl içerisinde 3 ayrı mahkemede,
Türkiye'nin adının uyuşturucu kaçakçılığıyla
birlikte geçmesi, İngiltere İçişleri
Bakan Yardımcısının “Türk
polisinden bazı kişilerin ve hatta Türk Hükümetindeki
bazı yetkililerin uyuşturucu işine karıştığı
yolunda kaygı verici iddia ve bulgular var” diye açıklama
yapması, Fransa'daki Uyuşturucu Jeopolitiği Gözlemevinin
raporlarında, uyuşturucu kaçakçılığının
üst düzeyde himaye edildiğinin öne sürülmesi,
ABD Dışişleri Bakanlığınca
yayınlanan “Uyuşturucunun Uluslararası
Denetimi Stratejisi 1996” raporunda ciddî biçimde
Türkiye'ye yer verilmesi, Hollanda Parlamentosunun raporunda
yine Türkiye'nin suçlanması, Kanada'da buna
benzer Türkiye ile ilgili iddiaların gündeme
getirilmesi, Türkiyemiz açısından ciddîye
alınacak kaygı verici ithamlardır.

Özellikle, birçok Batılı
ülkenin Türk Devletini suçlayıcı
ve âdeta ülkemizi Kolombiya imajına sürükleyecek
iddiaları, hem içte kamu düzeni açısından
ve hem de dışta Türkiye'nin güvenirliği
ve millî onuru açısından çok
önemli olduğunu açık bir şekilde
ortaya koymaktadır. Özellikle, 1993-1996 yılları
arasında büyük artış gözlenen
uyuşturucu olayının incelenmesi, eğer
varit ise konuyla ilgili ihmali veya işbirliği görülen
kimselerin hangi yasal boşluklardan faydalanarak bu işe
bulaştıklarının tespiti, uyuşturucuyla
mücadelede eleman ve teknik donanım bakımından
mevcut olan eksikliklerin tespiti ve Türkiye'nin saygınlığının
dış platformda yeniden sağlanması açısından
alınması lazım gelen tedbirleri tespit için,
Anayasamızın 98 inci ve Meclis İçtüzüğünün
104 ve 105 inci maddeleri gereğince, bir araştırma
yapılmasında zaruret vardır. 

Gereğini arz ederiz.

1. Yaşar Okuyan  (Yalova)

2. Uğur Aksöz  (Adana)

3. Yusuf Sehalattin Beyribey  (Kars)

4. İsmail Durak Ünlü  (Yozgat)

5. Nejat Arseven  (Ankara)

6. Halit Dumankaya  (istanbul)

7. Mustafa Cumhur Ersümer  (Çanakkale)

8. Ahmet Alkan  (Konya)

9. Nabi Poyraz  (Ordu)

10. M. Cavit Kavak  (İstanbul)

11. Ahmet Kabil  (Rize)

12. Zeki Çakan  (Bartın)

13. Murat Başesgioğlu  (Kastamonu)

14. Enis Sülün  (Tekirdağ)

15. Mehmet Salih Yıldırım  (Şırnak)

16. Ataullah Hamidi  (Batman)

17. Recep Mızrak  (Kırıkkale)

18. Aslan Ali Hatipoğlu  (Amasya)

19. Metin Emiroğlu  (Malatya)

20. Halil İbrahim Özsoy  (Afyon)

21. Sadi Somuncuoğlu  (Aksaray)

22. Ömer Ertaş  (Mardin)

23. Yusuf Pamuk  (İstanbul)

24. İbrahim Yılmaz  (Kayseri)

25. Adil Aşırım  (Iğdır)

BAŞKAN - Araştırma önergesi
bilgilerinize sunulmuştur. 

Önerge gündemde yerini alacak, Meclis araştırması
açılıp açılmaması konusundaki
öngörüşme, sırasında yapılacaktır.

Sayın milletvekilleri, Danışma
Kurulu önerileri vardır; okutup, ayrı ayrı
oylarınıza sunacağım:

VI. - ÖNERİLER

A) DANIŞMA KURULU ÖNERİLERİ

1. - (10/8, 16, 20) esas numaralı Meclis
Araştırması Komisyonunun 153 sıra sayılı
ve (10/5) esas numaralı Meclis Araştırması
Komisyonunun 167 sıra sayılı raporlarının
gündemdeki yeri, görüşme günü ve
çalışma süresine ilişkin Danışma
Kurulu önerisi

Danışma Kurulu Önerisi


No:50                                           
        Tarih: 30.1.1997

Danışma Kurulunca aşağıdaki
önerilerin Genel Kurulun onayına sunulması
uygun görülmüştür.

 Mustafa Kalemli

 Türkiye Büyük Millet Meclisi 

 Başkanı

 Salih Kapusuz  Zeki Çakan

 RP Grubu Başkanvekili  ANAP Grubu Başkanvekili

 Mehmet Gözlükaya  Hikmet Uluğbay

 DYP Grubu Başkanvekili  DSP Grubu Başkanvekili

Oya Araslı

CHP Grubu Başkanvekili

Öneriler:

1. 30.1.1997 tarihli gelen kâğıtlarda
yayımlanan ve aynı tarihte dağıtılan
(10/8,16,20) esas numaralı Meclis Araştırması
Komisyonunun 153 sıra sayılı yükseköğretimin
sorunları konusundaki raporunun, gündemin “Özel
Gündemde Yer Alacak İşler” kısmında
yer alması ve görüşmelerinin, Genel Kurulun
4.2.1997 Salı günkü birleşiminde yapılması
önerilmiştir.

2. 30.1.1997 tarihli gelen kâğıtlarda
yayımlanan ve aynı tarihte dağıtılan
(10/5) esas numaralı Meclis Araştırması
Komisyonunun 167 sıra sayılı Petrol Ofisi
Genel Müdürlüğünde meydana gelen yolsuzluk
ve usulsüzlükler konusundaki raporunun, gündemin
“Özel Gündemde Yer Alacak İşler”
kısmının 2 nci sırasında yer
alması ve görüşmelerinin, Genel Kurulun
4.2.1997 Salı günkü birleşiminde yapılması
ve görüşmelerin tamamlanmasına kadar çalışma
süresinin uzatılması önerilmiştir.

BAŞKAN - Sayın milletvekilleri, Danışma
Kurulunun önerilerini dinlediniz. Önerileri ayrı
ayrı okutup, oylarınıza sunacağım.

Bu konuda söz talebi?.. Yok.

1 inci öneriyi okutuyorum:

1. 30.1.1997 tarihli gelen kâğıtlarda
yayımlanan ve aynı tarihte dağıtılan
(10/8,16,20) esas numaralı Meclis Araştırması
Komisyonunun 153 sıra sayılı yükseköğretimin
sorunları konusundaki raporunun, gündemin “Özel
Gündemde Yer Alacak İşler” kısmında
yer alması ve görüşmelerinin, Genel Kurulun
4.2.1997 Salı günkü birleşiminde yapılması
önerilmiştir.

BAŞKAN - Öneriyi oylarınıza
sunuyorum: Kabul edenler... Kabul etmeyenler... Kabul edilmiştir.

2 nci öneriyi okutuyorum:

2.- 30.1.1997 tarihli gelen kâğıtlarda
yayımlanan ve aynı tarihte dağıtılan
(10/5) esas numaralı Meclis Araştırması
Komisyonunun 167 sıra sayılı Petrol Ofisi
Genel Müdürlüğünde meydana gelen yolsuzluklar
ve usulsüzlükler konusundaki raporunun gündemin
“Özel Gündemde Yer Alacak İşler”
kısmının 2 nci sırasında yer
alması ve görüşmelerinin Genel Kurulun
4.2.1997 Salı günkü birleşiminde yapılması
ve görüşmelerin tamamlanmasına kadar çalışma
süresinin uzatılması önerilmiştir.

BAŞKAN - Öneriyi oylarınıza
sunuyorum: Kabul edenler... Kabul etmeyenler... Bu öneri
de kabul edilmiştir.

Şimdi, grup önerileri vardır; okutacağım,
söz talebi olursa müzakere açacağım
ve oylayacağım:

B) SİYASÎ PARTİ GRUBU ÖNERİLERİ

1. - Gündemdeki sıralamanın
yeniden yapılmasına; Genel Kurulun 30.1.1997 Perşembe,
4.2.1997 Salı, 5.2.1997 Çarşamba, 6.2.1997
Perşembe günkü birleşimlerin çalışma
saatleri ile 4.2.1997 Salı, 5.2.1997 Çarşamba
günleri sözlü soruların görüşülmemesi
ve 4.2.1997 Salı günkü Birleşimde 153 ve
167 sıra sayılı Meclis araştırması
komisyonları raporlarından sonra kanun tasarı
ve tekliflerinin görüşülmesine ilişkin
RP ve DYPGruplarının müşterek önerisi

Türkiye Büyük Millet Meclisi
Başkanlığına

Danışma Kurulunun 30.1.1997 Perşembe
günü yapılan toplantısında siyasî
parti grupları arasında oybirliği sağlanamadığından,
gruplarımızın aşağıdaki
müşterek önerilerinin Genel Kurulun onayına
sunulmasını saygılarımızla
arz ederiz.

 Salih Kapusuz  Saffet Arıkan Bedük

 RP Grup Başkanvekili DYP Grup Başkanvekili

Öneriler:

1. Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
67 nci sırasında yer alan 183 sıra sayılı
kanun teklifinin, bu kısmın 7 nci sırasına;
76 ncı sırasında yer alan 209 sıra
sayılı kanun tasarısının, bu
kısmın 8 inci sırasına; 65 inci sırasında
yer alan 181 sıra sayılı kanun teklifinin,
9 uncu sırasına; 11 inci sırasında
yer alan 146 sıra sayılı kanun tasarısının,
10 uncu sırasına alınması önerilmiştir.

2. Genel Kurulun, 30 Ocak 1997 Perşembe, 4
Şubat 1997 Salı, 5 Şubat 1997 Çarşamba,
6 Şubat 1997 Perşembe günleri çalışmalarını
13.30-16.00 ve 19.00-24.00 saatleri arasında sürdürmesi;
4 Şubat 1997 Salı, 5 Şubat 1997 Çarşamba
günlerinde sözlü soruların görüşülmemesi;
Genel Kurulun 4 Şubat 1997 Salı günkü birleşiminde
153 sıra sayılı Yükseköğretimin
Sorunları Konusundaki Meclis Araştırması
Komisyonu Raporu ile 167 sıra sayılı Petrol
Ofisi Genel Müdürlüğünde Meydana Gelen
Yolsuzluk ve Usulsüzlükler Konusundaki Meclis Araştırması
Komisyonu Raporunun görüşmelerinin tamamlanmasından
sonra kanun tasarı ve tekliflerinin görüşülmesi
önerilmiştir. 

BAŞKAN - Grup önerilerini Yüce Heyete
arz ve takdim ettik. 

Bu konuda söz talebi?.. Yok. 

Önerileri teker teker okutup, ayrı ayrı
oylayacağım. 

Birinci öneriyi okutuyorum: 

1. Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
67 nci sırasında yer alan 183 sıra sayılı
kanun teklifinin, bu kısmın 7 nci sırasına;
76 ncı sırasında yer alan 209 sıra
sayılı kanun tasarısının, bu
kısmın 8 inci sırasına; 65 inci sırasında
yer alan 181 sıra sayılı kanun teklifinin,
9 uncu sırasına; 11 inci sırasında
yer alan 146 sıra sayılı kanun tasarısının,
10 uncu sırasına alınması önerilmiştir.


BAŞKAN - Öneriyi oylarınıza
sunuyorum: Kabul edenler... 

İBRAHİM YAŞAR DEDELEK (Eskişehir)
- Sayın Başkan, boşlukları doldursunlar...
Arkada yığılıyorlar. Yine bir sahtekârlık
olabilir... 

BAŞKAN -  Efendim, lütfen, sayabileceğimiz
biçimde oturun. 

HASAN HÜSAMETTİN ÖZKAN (İstanbul)
- Sayın Başkan, bakanlar sıralarına
inmediler, yukarıdalar... 

CENGİZ ALTINKAYA (Aydın) - Bakanlar
yukarı çıkmış... 

BAŞKAN - Sayın bakanları 37 kişi
olarak sayabiliriz. 

Sayın bakanlar, oturabilir misiniz... 

Parlamento size koltuk verdi Sayın Ercan,
buyurun oturun. 

EYÜP AŞIK (Trabzon) - Sayın Başkan,
Yalım Erez Bey yukarıdan el kaldırıyor.
Bu kadar da olmaz ki!.. 

ASLAN ALİ HATİPOĞLU (Amasya) -
Yalım Erez yukarıda... İnsaf artık!..

BAŞKAN - Efendim, oylamaya geçtim. Rica
ediyorum... (ANAP, DSP ve CHP sıralarından gürültüler)


MURAT BAŞESGİOĞLU (Kastamonu) -
Sayın Başkan, Sayın Erez yukarıda...


BAŞKAN - Kim efendim?..

ASLAN ALİ HATİPOĞLU (Amasya) -
Sayın Yalım Erez...

BAŞKAN - Kim?..

MURAT BAŞESGİOĞLU (Kastamonu) -
Sayın Yalım Erez yukarıda...

BÜLENT AKARCALI (İstanbul) - Sayın
Başkan, yukarıdan el kaldırıyor.

BAŞKAN - Sayın milletvekilleri, oylamaya
geçtim efendim... Oylamaya geçtim... (ANAP, DSP
ve CHP sıralarından gürültüler)

Efendim, itiraz edersiniz... 

MURAT BAŞESGİOĞLU (Kastamonu) -
Sayın Başkan...

BAŞKAN - Buyurun efendim. 

MURAT BAŞESGİOĞLU (Kastamonu) -
Sayın Başkan, 30 kişi sayıyorsunuz...

BAŞKAN - Neyi 30 kişi sayıyorum
efendim?

MURAT BAŞESGİOĞLU (Kastamonu) -
Bakanları toplam olarak...

BAŞKAN - Efendim, 37 kişi...

MURAT BAŞESGİOĞLU (Kastamonu) -
Oradaki bakanları toplam olarak sayıyorsunuz, yukarıdan
bir bakan el kaldırıyor; burada iki kez oy kullanıyor.


BAŞKAN - Efendim, saymıyoruz... Bakanları
saymıyoruz efendim...

ASLAN ALİ HATİPOĞLU (Amasya) -
Diğerlerinin yanına geçsin efendim.

BÜLENT AKARCALI (İstanbul) - Yukarıdan
el kaldırıyor. 

BAŞKAN - Sayın Akarcalı, bakanları
saymıyoruz; 37 sayıyoruz... (ANAP, DSP ve CHP sıralarından
gürültüler)

Efendim, sayın bakanlar el kaldırarak
oylamaya iştirak etmesinler lütfen... (ANAP, DSP ve
CHP sıralarından gürültüler)

MURAT BAŞESGİOĞLU (Kastamonu) -
Milletvekillerinin arasında sayın bakanlar da var
efendim. 

BAŞKAN - Sayın bakanlar, şöyle
Bakanlar Kurulu sırasına gelin lütfen...

OYA ARASLI (İçel) - Sayın Başkan...

BAŞKAN - Tamam efendim... 

Kabul edenleri tekrar sayıyoruz... Kabul etmeyenler...


Efendim, Divan Üyeleri arasında ihtilaf
var; bir daha sayacağız.

Kabul etmeyenler...

Efendim, sonradan gelenler bir kenara otursunlar
lütfen...

NECDET MENZİR (İstanbul) - Zaman kazanmaya
çalışıyorsun; ama, bulamayacaksın.
Bir daha say...

BAŞKAN - Öneri kabul edilmemiştir.
(ANAP, DSP, CHP, BBP ve DTP sıralarından “Bravo”
sesleri, alkışlar)

Hayret!.. Efendim, çalışmaya
alkışı anladık da, çalışmamaya
alkışı anlamak mümkün değil.


İkinci öneriyi okutup, oylayacağım:

2- Genel Kurulun, 30 Ocak 1997 Perşembe, 4
Şubat 1997 Salı, 5 Şubat 1997 Çarşamba,
6 Şubat 1997 Perşembe günleri çalışmalarını
13.30-16.00 ve 19.00-24.00 saatleri arasında sürdürmesi;
4 Şubat 1997 Salı, 5 Şubat 1997 Çarşamba
günlerinde sözlü soruların görüşülmemesi;
Genel Kurulun 4 Şubat 1997 Salı günkü birleşiminde,
153 sıra sayılı Yüksek Öğretimin
Sorunları konusundaki Meclis Araştırması
Komisyonu Raporu ile 167 sıra sayılı Petrol
Ofisi Genel Müdürlüğünde Meydana Gelen
Yolsuzluk ve Usulsüzlükler konusundaki Meclis Araştırması
Komisyonu Raporunun görüşmelerinin tamamlanmasından
sonra kanun tasarı ve tekliflerinin görüşülmesi
önerilmiştir.

BAŞKAN - Efendim, sayın milletvekilleri
lütfen yerlerine otursunlar, hareket halinde olmasınlar.


MEHMET SEVİGEN (İstanbul) - Sayın
Başkan, kimse Genel Kurula girmedi de çıkmadı
da...

BAŞKAN - Öneriyi okuttum efendim... 

Sayın bakanlar işaret buyurmasınlar;
milletvekili sayısına 37 ilave edeceğiz.

Sayın milletvekilleri, imkânı
olanlar otursunlar lütfen; sayamıyoruz efendim.

Sayın milletvekilleri, ne olursunuz, 2 dakikalık
sürede sabır buyurun. 

ZEKİ ÇAKIROĞLU (Muğla) - Sayın
Başkan, yeni katılan yok salona.

BAŞKAN - Sayın milletvekilleri, Divana
yardımcı olun lütfen.

Bakın, o sıraları, arka sıralar
diye sevmiyorsanız, o arka sıralara can atan o kadar
çok insan var ki_

İBRAHİM YILMAZ (Kayseri) - Oylamaya
başlayın_

SÜLEYMAN HATİNOĞLU (Artvin) - Oylamaya
geçin artık.

BAŞKAN - Müsaade buyurun_ Meclisi ben
yönetiyorum_ Müsaade buyurun_

Öneriyi oylarınıza sunuyorum:
Kabul edenler_ 

Efendim, Sayın Divan Üyeleri arasında
ihtilaf var; yeniden sayacağız.

Öneriyi tekrar oylarınıza sunuyorum:
Kabul edenler_ Kabul etmeyenler_ 

Efendim, iki Sayın Divan Üyemizin tereddütü
var. Başkan ve bir Divan Üyesi 1 farkla sayım
yaptık; ama, diğer Sayın Üyeninki farklı;
yeniden sayacağız. (ANAP, DSP ve CHP sıralarından
gürültüler) 

Yeniden sayacağız efendim, müsaade
buyurun... 

Kabul etmeyenler... Öneri kabul edilmiştir.
(RP sıralarından alkışlar, ANAP, DSP
ve CHP sıralarından gürültüler) 

FATİH ATAY (Aydın) - Sayın Başkan...
Sayın Başkan... 

MEHMET SEVİGEN (İstanbul) - Sayın
Başkan... Sayın Başkan... 

BAŞKAN - Sayın milletvekilleri, gündemin
“Kanun Tasarı ve Teklifleriyle Komisyonlardan Gelen
Diğer İşler” kısmına geçiyoruz.


Önce, sırasıyla, yarım
kalan işlerden... 

(CHP sıralarından bir grup milletvekili
ayağa kalktı)

OYA ARASLI (İçel) -  Sayın Başkan...


BAŞKAN - Buyurun efendim. 

OYA ARASLI (İçel) - Sayın Başkan,
5 kişi ayağa kalkarak, oylamanın sonucuna itiraz
ediyoruz. 

BAŞKAN - Efendim, 5 kişi ayağa kalkarak
itiraz mı ediyorsunuz?

OYA ARASLI (İçel) - Evet.

BAŞKAN - Efendim, Sayın Araslı,
siz hukukçu bir arkadaşımızsınız,
lütfen, İçtüzüğün o hükmünü
okuyunuz -bilmediğiniz anlamında söylemiyorum-
o safhaya gelmedik; yani...

FATİH ATAY (Aydın) - Geldik; niye gelmedik?!

BAŞKAN - Efendim, müsaade buyurun...

Tereddüt zail olmasa, Genel Kurulu ayağa
kaldırmak suretiyle ikiye ayırmış olsaydık,
o ikiye ayırma suretiyle yapılacak oylamada bir
tereddütünüz olsa ve 5 kişi ayağa kalksa,
itiraz etseydi, dikkate alırdım; usul o safhaya
gelmedi efendim. (Gürültüler) 

OYA ARASLI (İçel) - Sayın Başkan...
(ANAP ve CHP sıralarından sıra kapaklarına
vurmalar)

BAŞKAN - Efendim, buyurun... (ANAP ve CHP sıralarından
sıra kapaklarına sürekli vurmalar)

Efendim, müsaade buyurun ki dinleyeyim... (ANAP
ve CHP sıralarından sıra kapaklarına
sürekli vurmalar)

OYA ARASLI (İçel) - Zatıâliniz
de bu konuda Divan içinde tereddüte düştünüz.
Eğer, ikinci sayımı ayağa kaldırarak
yapsaydınız... (ANAP ve CHP sıralarından
sıra kapaklarına sürekli vurmalar, gürültüler)

BAŞKAN - Sayın İdare Amirleri...
Sayın İdare Amirleri, gününüzü
görelim efendim... Sayın İdare Amirleri, gününüzü
görelim, buyurun. (Gürültüler)

OYA ARASLI (İçel) - Sayın Başkan,
aslında, usulü bilmeyen sizsiniz. Tereddüt olduğu
zaman ayağa kalkarak oylama yapılır, bunu siz
yerine getirmediniz. Biz, İçtüzüğün
bize verdiği oylamanın tekrarlanması talebimizi
yerine getiriyoruz.

BAŞKAN - Efendim, ona ihtiyaç duymadım.
Sayın Genel Kurulda reddedilen... (ANAP ve CHP sıralarından
sıra kapaklarına sürekli vurmalar)

OYA ARASLI (İçel) - Biz itiraz ediyoruz...

BAŞKAN - Sayın Araslı, reddedilen
öneri oldu, kabul edilen öneri oldu. Önceki reddedilmişti,
bu kabul edildi. Yapacak bir şey yok.

OYA ARASLI (İçel) - Efendim, biz itiraz
ediyoruz ve buna karşı İçtüzüğe
göre neyin yapılması gerekiyorsa onun yapılmasını
talep ediyoruz. (ANAP ve CHP sıralarından sıra
kapaklarına sürekli vurmalar)

BAŞKAN - Sayın milletvekilleri, gündemin
“Kanun Tasarı ve Teklifleriyle Komisyonlardan Gelen
Diğer İşler” kısmına geçiyoruz.


Önce, sırasıyla, yarım
kalan işlerden başlıyoruz. (ANAP ve CHP sıralarından
sıra kapaklarına sürekli vurmalar)

VII. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER

1. - 926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı : 23)

BAŞKAN - 926 Sayılı Türk
Silahlı Kuvvetleri Personel Kanununa Bir Geçici
Madde Eklenmesine İlişkin 488 Sayılı
Kanun Hükmünde Kararnameyle ilgili kanun tasarısının
müzakeresine kaldığımız yerden devam
edeceğiz. 

Komisyon hazır mı? Yok.

Müzakere ertelenmiştir. (ANAP ve CHP sıralarından
sıra kapaklarına sürekli vurmalar) 

(Genel Kurul salonunda elektriklerin büyük
bir kısmı kesildi)

BAŞKAN - Galiba karartma uygulanıyor.
(ANAP ve CHP sıralarından “Oo!..” sesleri,
gürültüler, sıra kapaklarına sürekli
vurmalar)

2. - Ceza Muhakemeleri Usulü Kanunu, Devlet
Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 18.11.1992 Tarih ve 3842 Sayılı Kanunda Değişiklik
Yapılmasına Dair Kanun Tasarısı ve
Adalet Komisyonu Raporu (1/543) (S. Sayısı : 175)

BAŞKAN - Ceza Muhakemeleri Usulü Kanunu,
Devlet Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 18.11.1992 Tarih ve 3842 Sayılı Kanunda Değişiklik
Yapılmasına Dair Kanun Tasarısı ve
Adalet Komisyonu raporunun müzakeresine kaldığımız
yerden devam edeceğiz. (ANAP ve CHP sıralarından
gürültüler; RP ve DYP sıralarından
“Yuh” sesleri)

Sayın milletvekilleri, sükûnet
avdet etmezse ara vereceğim. (ANAP ve CHP sıralarından
sıra kapaklarına sürekli vurmalar, gürültüler)


Sayın milletvekilleri, sükûnete
davet ediyorum; yoksa ara vereceğim. (ANAP ve CHP sıralarından
“Yuh” sesleri, gürültüler) 

Bu ifade tarzlarını, sahiplerinin ölçüsü
olarak alıyorum.

Saat 15.45'te toplanmak üzere, birleşime
15 dakika ara veriyorum.

Kapanma Saati : 15.28





İKİNCİ OTURUM

Açılma Saati : 15.45

BAŞKAN : Başkanvekili Yasin
HATİBOĞLU

KÂTİP ÜYELER : Kâzım
ÜSTÜNER (Burdur), Ali GÜNAYDIN (Konya)



BAŞKAN - Türkiye Büyük Millet
Meclisinin 53 üncü Birleşiminin İkinci
Oturumunu açıyorum.

Müzakerelere kaldığımız
yerden devam edeceğiz.

OYA ARASLI (İçel) - Sayın Başkan...

BAŞKAN - Buyurun efendim.

OYA ARASLI (İçel) - İçtüzüğün
63 üncü maddesi uyarınca, usul hakkında
konuşma yapmak için söz istiyorum.

BAŞKAN - Niçin efendim?

OYA ARASLI (İçel) - Bundan önce
size arz etmiştim; oylama sonuçlarına dayalı
olarak tekraren bir sayım yapılması konusunu
söylemiştik, dikkate almadınız. Bu konuda
göstermiş olduğunuz tavrınızdan dolayı,
tutumunuz hakkında usul tartışması
açılmasını istiyoruz.

Bundan önce söz verdiniz efendim. 

BAŞKAN - Sayın Araslı, o söz
verdiğim konuyla talebiniz arasında usule uyup uymama
açısından fark var; zatı âliniz,
beş kişi ayağa kalktı “itiraz ediyoruz”
buyurdunuz. Ben de, o safhaya gelmeden ayağa kalkarak itirazda
bulunma imkânı yoktur; dolayısıyla,
oylamalar geçerlidir, yapacağımız başka
bir işlem de yoktur dedim, mesele orada tamamlandı.
(CHP sıralarından gürültüler)

İRFAN GÜRPINAR (Kırklareli) -
Tamamlanamaz!.. Oylamayı tekrar edeceksin!

OYA ARASLI (İçel) - Sayın Başkan,
nasıl tamamlandı?.. Doğru Yol Partisine olduğu
zaman söz veriyorsunuz, muhalefete olduğu zaman söz
vermiyorsunuz; bu nasıl tamamlanma?..

BAŞKAN - Komisyon hazır mı?..
(CHP sıralarından gürültüler)

Beşinci sıradaki tasarıyla ilgili
komisyon hazır değil.

MEHMET SEVİGEN (İstanbul) - Sayın
Başkan, grup başkanvekili bir hanımefendi size
hitap ediyor, siz, arkanızı dönüyorsunuz,
dinlemek istemiyorsunuz. 

BAŞKAN - Ben kendilerini dinledim. (CHP sıralarından
gürültüler)

MEHMET SEVİGEN (İstanbul) - Dinlemiyorsunuz...


BAŞKAN - Efendim, nasıl dinlemedim;
siz yoktunuz, dinledim. (CHP sıralarından gürültüler)


MEHMET SEVİGEN (İstanbul) - Şimdi
konuşuyor, dinlemiyorsunuz.

BAŞKAN - Efendim, beyanını aldım,
onunla vakit geçiremeyiz. (CHP sıralarından
gürültüler) 

OYA ARASLI (İçel) - Sayın Başkan,
eşit davranmıyorsunuz; buradaki partilerin ve bütün
arkadaşlarımızın gözleri önünde
Doğru Yol Partisinin 63 üncü maddeyle ilgili söz
talebini kabul ettiniz, söz verdiniz.

MEHMET GÖZLÜKAYA (Denizli) - Sayın
Başkan, cevap vermeyin; değmez; bu konu kapandı.

BAŞKAN - Benim, sayın üyelerin
hepsine sonsuz saygım var, herkesin beyanını
alıp, kısa cevapla kendilerini tatmin etmek isterim;
ama, yapacak başka bir şey yok.

Sayın Araslı, talebinizi aldım,
kanaatimi ve kararımı ifade ettim efendim. 

İRFAN GÜRPINAR (Kırklareli) -
Usul tartışması açmak mecburiyetindesiniz.

OYA ARASLI (İçel) - Sayın Başkan,
bu konuda bir içtihat birliği olmalı... 

VII. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER
(Devam)

3. - Emniyet Teşkilatı Kanununun
Bir Maddesinde Değişiklik Yapılmasına
Dair 490 Sayılı Kanun Hükmünde Kararname
ve İçişleri Komisyonu Raporu (1/217) (S. Sayısı
: 132)

BAŞKAN - Emniyet Teşkilatı Kanununun
Bir Maddesinde Değişiklik Yapılmasına
Dair 490 Sayılı Kanun Hükmünde Kararnameyle
ilgili tasarının müzakeresine başlayacağız.
(CHP sıralarından sıra kapaklarına
vurmalar)

Komisyon hazır mı efendim? 

MEHMET GÖZLÜKAYA (Denizli) - Sırayı
bozdunuz Sayın Başkan; 6'ya geldik.

SALİH KAPUSUZ (Kayseri) - 6 ncı sıradayız
Sayın Başkan.

BAŞKAN - Efendim, onlar yarım işlerdir...
Rica ediyorum...

ADNAN KESKİN (Denizli) - Sayın Başkan,
Sayın Kapusuz sizinle yer değiştirsin, oraya
gelsin efendim (!)..

BAŞKAN - Efendim, Salih Kapusuz arkadaşımız
haddini bilir. (CHP sıralarından gürültüler)

ADNAN KESKİN (Denizli) - Nasıl bilir...
Amma biliyor...

İRFAN GÜRPINAR (Kırklareli) -
Kim haddini bilmez ki... Ne demek bu Sayın Başkan?..

4.- Millî Eğitim Bakanlığının
Teşkilat ve Görevleri Hakkında Kanunun Bir Maddesinde
Değişiklik Yapılmasına İlişkin
492 Sayılı Kanun Hükmünde Kararname ve
Millî Eğitim, Kültür, Gençlik ve Spor
Komisyonu Raporu (1/218) (S. Sayısı : 164)

BAŞKAN - Millî Eğitim Bakanlığının
Teşkilat ve Görevleri Hakkında Kanunun Bir Maddesinde
Değişiklik Yapılmasına İlişkin
492 Sayılı Kanun Hükmünde Kararnameyle
ilgili tasarının müzakeresine başlayacağız.

Komisyon hazır mı efendim? Komisyon
hazır değil.

Müzakere ertelenmiştir.

5. - 625  Sayılı Özel Öğretim
Kurumları Kanunu ile 222 Sayılı İlköğretim
ve Eğitim Kanununun Bazı Hükümlerinin Değiştirilmesi
Hakkında 254 Sayılı Kanun Hükmünde
Kararname ile 625 Sayılı Özel Öğretim
Kurumları Kanununun Bir Maddesinde Değişiklik
Yapılmasına Dair 326 Sayılı Kanun
Hükmünde Kararname ve Millî Eğitim, Kültür,
Gençlik ve Spor Komisyonu Raporu (1/71, 1/111) (S. Sayısı
: 168)

BAŞKAN - 625 Sayılı Özel
Öğretim Kurumları Kanunu ile 222 Sayılı
İlköğretim ve Eğitim Kanununun Bazı
Hükümlerinin Değiştirilmesi Hakkında
254 Sayılı Kanun Hükmünde Kararnameyle
ilgili tasarının müzakeresine başlayacağız.

Komisyon hazır mı? Hazır değil.

Müzakare ertelenmiştir.

5 inci sıradaki 175 sıra sayılı
tasarıyla ilgili komisyonu biraz önce aradık.

6. - 9.7.1945 Tarih ve 4792 Sayılı
Sosyal Sigortalar Kurumu Kanununun Bir Maddesinin Değiştirilmesi
ve Bu Kanuna Bir Geçici Madde Eklenmesi Hakkında
Kanun Tasarısı ve Plan ve Bütçe ve Sağlık,
Aile, Çalışma ve Sosyal İşler
komisyonları raporları (1/528) (S. Sayısı
: 163) (1) 

BAŞKAN - 9.7.1945 Tarih ve 4792 Sayılı
Sosyal Sigortalar Kurumu Kanununun Bir Maddesinin Değiştirilmesi
ve Bu Kanuna Bir Geçici Madde Eklenmesi Hakkında
Kanun Tasarısı ve Plan ve Bütçe ve Sağlık,
Aile, Çalışma ve Sosyal İşler
komisyonları raporlarının müzakeresine
başlıyoruz. 

Sayın Hükümet?.. Hazır.

Sayın Komisyon?.. Hazır.

Sayın milletvekilleri, Komisyon raporu sayın
üyelere dağıtılmıştır.


Raporun okunup okunmaması hususunu oylarınıza
sunuyorum: Kabul edenler... Kabul etmeyenler... 

Efendim, tereddüt var; müsaade buyurun
tekrar sayacağım. (CHP sıralarından gürültüler)

AYHAN FIRAT (Malatya) - Hayır, hayır!

BAŞKAN - Kabul etmeyenler...

ZEKİ ÇAKIROĞLU (Muğla) - Sayın
Başkan, 168'e 162; biz de sayıyoruz.

H. AYSELİ GÖKSOY (Manisa) - Sayın
Başkan, çok tarafsızsınız(!)
 (Bağımsızlar sıralarından bir
grup milletvekili ayağa kalktı.)

İBRAHİM GÜRDAL (Antalya) - Oylamaya
itiraz edeceğiz 5 kişi ayağa kalkıyoruz.

SABRİ ERGÜL (İzmir) - Sayın
Başkan!.. Sayın Başkan!..

İBRAHİM GÜRDAL (Antalya) - Sayın
Başkan, oylamaya itiraz edeceğiz; başınızı
önünüze eğmeyin!

OYA ARASLI (İçel) - Sayın Başkan...

SABRİ ERGÜL (İzmir) - Sayın
Başkan!

OYA ARASLI (İçel) - Sayın Başkan,
usul hakkında itirazım var. 

SABRİ ERGÜL (İzmir) - Sayın
Başkan!.. (CHP sıralarından sıra kapaklarına
vurmalar, gürültüler)

BAŞKAN - Raporun okunması kabul edilmemiştir.
(RP ve DYP sıralarından alkışlar; CHP
sıralarından gürültüler)

OYA ARASLI (İçel) - Sayın Başkan...

BAŞKAN - Buyurun efendim.

OYA ARASLI (İçel) - Sayın Başkan,
İçtüzüğün 141 inci maddesine
göre, Divanda, işaretle oylamada, sayılar hakkında
bir tereddüt hâsıl olduğu zaman, ayağa
kaldırarak, ayağa kalkmaya davet ederek ikinci bir
sayım yapmanız lazım. Bunu yapmıyorsunuz,
sonra, itirazımız olduğu zaman da, hakkımız
kalmadığını söylüyorsunuz.
Bu, aynı birleşim içerisinde ikinci kez oldu.
Sizi, usullere uymaya davet etmek istiyorum. 

BAŞKAN - Teşekkür ediyorum.

Sayın Araslı, bu çabanızı,
biraz da engelleme olarak görüyorum. Rica ediyorum...
(CHP sıralarından sıra kapaklarına
vurmalar, gürültüler)




(1) 163 S.Sayılı Basmayazı
tutanağa eklidir.

OYA ARASLI (İçel) - Sayın Başkan,
bunun engellemeyle alakası yok. Ben, sizi, usule uymaya
davet ediyorum. 

BÜLENT AKARCALI (İstanbul) - Arkadaşlar
beş dakikadır orada, ayakta.

BAŞKAN - Sayın milletvekilleri, raporun
okunması kabul edilmemiştir. (CHP sıralarından
sıra kapaklarına vurmalar, gürültüler)

OYA ARASLI (İçel) - Bu, sizin, hukuk
kurallarına ne kadar saygı gösterdiğinizi
gösteriyor.

BÜLENT AKARCALI (İstanbul) - Sayın
Başkan, çok ayıp!.. Yakışmıyor
size!..

BAŞKAN - Tasarının tümü
üzerinde müzakere açacağım; ancak,
zaman dolduğu için, çalışma süremiz
dolduğu için, bugün alınan karar gereğince,
saat 19.00'da toplanmak üzere, birleşime ara veriyorum

Kapanma Saati: 16.00






ÜÇÜNCÜ OTURUM

Açılma Saati: 19.00

BAŞKAN: Başkanvekili Yasin
HATİBOĞLU

KÂTİP ÜYELER: Kâzım
ÜSTÜNER (Burdur), Ali GÜNAYDIN (Konya)



BAŞKAN - Türkiye Büyük Millet
Meclisinin 53 üncü Birleşiminin Üçüncü
Oturumunu açıyorum. 

Sayın milletvekilleri, görüşmelere
kaldığımız yerden devam edeceğiz.


VII. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER
(Devam)

6. - 9.7.1945 Tarih ve 4792 Sayılı
Sosyal Sigortalar Kurumu Kanununun Bir Maddesinin Değiştirilmesi
ve Bu Kanuna Bir Geçici Madde Eklenmesi Hakkında
Kanun Tasarısı ve Plan ve Bütçe ve Sağlık,
Aile, Çalışma ve Sosyal İşler
komisyonları raporları (1/528) (S. Sayısı
: 163) (Devam)

BAŞKAN - Hükümet ve Komisyon yerlerini
aldılar.

Müzakereye konu tasarıyla ilgili komisyon
raporunun okunmaması kararlaştırılmıştı.


Şimdi, tasarının tümü
üzerinde müzakere açacağız; yalnız,
Sayın Pakdemirli'nin dün, benden, daha doğrusu,
Başkanlıktan bir talebi olmuştu; bir milletvekilimizin,
kendilerinden önce bir yazıyla müracaat ederek,
Sayın Pakdemirli'nin, burada bulunmadığı
halde yerine oy kullanıldığı iddiası,
Başkanlığa gelmişti. Ben, mecburen o tezkereyi
okudum; ancak, Sayın Pakdemirli “ben, geldim, oyumu
kullandım; bu şekilde deşifre edilmem de doğru
değildir, bunun tashihi gerekir”dedi. 

Ben, daha önce, nasıl o gelen yazıyı
okudumsa, sadece o yazıda öyle ifade edildiği
için, şimdi de, Sayın Pakdemirli öyle
ifade ettiği için tekrar ediyorum: Sayın Pakdemirli,
kendi beyanına göre Genel Kurulda imişler.

İBRAHİM GÜRDAL (Antalya) - Biz
de gördük Sayın Başkan.

BAŞKAN - Efendim, şahit ihzarına
başlarsak, iş uzar.

Efendim tasarının tümü üzerinde;
Cumhuriyet Halk Partisi Gurubu adına Sayın Kumbul,
Demokratik Sol Partisi Grubu adına Sayın Uluğbay,
Refah Partisi Grubu adına Sayın Katırcıoğlu,
Doğru Yol partisi Grubu adına Sayın  Baran,
Anavatan Partisi Grubu adına Sayın Balcılar
söz istemişlerdir.

CHP Grubu adına, Sayın Kumbul; buyurun.(CHP
sıralarından alkışlar)

Sayın Kumbul, süreniz 20 dakikadır.

CHP GRUBU ADINA BEKİR KUMBUL (Antalya)- Sayın
Başkan, değerli milletvekilleri; 9.7.1945 Tarih ve 4792
Sayılı Sosyal Sigortalar Kurumu Kanununun Bir Maddesinin
Değiştirilmesi ve Bu Kanuna Bir Geçici Ek Madde
Eklenmesi Hakkında Kanun Tasarısı ve Sosyal
Sigortalar Kurumunun mal varlığının satışına
olanak sağlayacak yasal düzenleme hakkında Cumhuriyet
Halk Partisinin görüşlerini sunmak üzere
kürsüye çıkmış bulunuyorum;
bu vesileyle, sizleri ve bizleri televizyonları başında
izleyen, özellikle, bu yasal düzenlemeden etkilenecek
olan işçi ve işçi emeklisi vatandaşlarımıza
da, buradan saygılar sunmak istiyorum.

Değerli arkadaşlarım, Sosyal Sigortalar
Kurumu, başta da belirttiğim gibi, bundan elli ellibir
yıl önce, idarî ve malî yönden özerk,
özel hukuk statüsüyle kurulmuş, bugün,
4 milyon 370 bin aktif sigortalısı, 2,5 milyona
varan pasif sigortalısı, ülkenin dört
bir yanına dağılmış sağlık
hizmetiyle, sigorta kuruluşlarıyla, yine, ülkemizin
25 milyondan fazla insanına hizmet veren devasa bir kuruluş.
Şimdi, bu kuruluşun mal varlığının
satışıyla ilgili yasal düzenlemeyi tartışacağız,
konuşacağız. 

Değerli arkadaşlarım, gerçekten,
Sosyal Sigortalar Kurumunun mal varlığı satılmalı
mı; satılacaksa, kim satmalı; niçin
satılmalı ve bundan neler elde edeceğiz, sonucu
ne olacak; önce, bunların cevaplarını
aramak zorundayız; ondan sonra satışına
karar verelim isterseniz arkadaşlar.

Değerli arkadaşlarım, Sosyal Sigortalar
Kurumu, gerçekten, bugün, 1997 bütçesinde
öngörüldüğü gibi, hakikaten 350 trilyon
lira açık verir duruma gelmiş ve mal varlığının
satışıyla da 50 trilyon lira elde edilebilecek.


Önce, Sosyal Sigortalar Kurumu bu noktaya nasıl
gelmiş, neden gelmiş, kimler getirmiş; onu bilmekte
yarar var. Eğer, biz, doğru tanı koyamazsak, doğru
reçete yazamayız, o hastalığı
yine tedavi edemeyiz. 

Değerli arkadaşlarım, her ne kadar,
bu yasa tasarısında -her seferinde,   kamuoyu önünde
Sayın Bakanın milat gibi hep belirtip durduğu-
1992 yılı bir başlangıç kabul
ediliyorsa da, aslında, Sosyal Sigortalar Kurumunun sıkıntıları
1992'de falan başlamadı, Sosyal Sigortalar Kurumunun
sıkıntıları, 1969'da başladı.
Kurum, 1945'te özel hukuk statüsüyle kuruluyor,
1969'da yavaş yavaş sıkıntılar
başlıyor. Neler oluyor; değerli arkadaşlarım
-adı üstünde, Sosyal Sigortalar Kurumu- sosyal
hukuk devleti, Sosyal Sigortalar Kurumuna, sosyal güvenlik
kuruluşlarına yardım etmek durumundadır.
Günümüze kadar bu tür bir yardım, ne
yazıktır ki hiç yapılmamıştır;
ancak, 1994'ten bu yana bu Kuruma, borcunu ödeme anlamında,
herhangi bir yasal dayanağı olmayan yardımlar
yapılmıştır. Oysaki, Batılı
ülkelere baktığımız zaman, sosyal
güvenlik kuruluşlarına yüzde 15'ten, yüzde
85'e varan yardımlar yapılmaktadır; ortalama,
yüzde 30, yüzde 40'larda yardımlar yapılmaktadır.
Oysaki, bizim ülkemizde, yardım yapılmadığı
gibi, Sosyal Sigortalar Kurumunun mal varlığı
yahut da birikimleri, ucuz devlet tahvili olarak kullanılmıştır;
o da yetmiyormuş gibi, yine, 1969'dan bu yana başlayan
ve devam edip gelen borçlanma yasaları çıkarılmıştır.
Bugüne kadar da, 11 kez borçlanma yasası çıkarılmıştır.
O yetmiyormuş gibi, belki, yine birkaç gün sonra,
önümüze, Genel Kurula gelecek yeni bir borçlanma
yasasıyla karşı karşıyayız;
ama, hiçbir zaman, o borçlanma yasalarının
Sosyal Sigortalar Kurumuna faydası olmamış,
zararı olmuştur. Her seferinde, geriye dönük
küçük ödemeler yaparak o borçlanma
yasalarından yararlanan kişiler, Sosyal Sigortalar
Kurumunun üzerine bir kambur olmuştur; onu bir tarafa
bırakalım... 

Yine, geçmiş dönemde, kuruluş
yasasında var olan emeklilik yaşı sınırı,
1969'dan itibaren kaldırılmış, yerine
çalışma süresi getirilmiş; kadında
20 sene, erkekte 25 sene çalışma şartı
getirilerek, sonuçta, kadın 38 yaşında,
erkek 43 yaşında emekli olur duruma gelmiştir.

Değerli arkadaşlarım, dünyanın
hiçbir yerinde böylesi bir uygulama yok. Üçüncü
dünya ülkelerinde bile 50 yaşın altında
emeklilik yaşı yoktur. Geçmiş dönemlerde,
bunu, sıklıkla gündeme getirdik ve o zamanlar
dedik ki, emeklilik yaşını belirli bir seviyeye
çekmek zorundayız; ama, bununla beraber, işsizlik
sigortası ve İş-Kur Yasası birlikte
ele alınmalıdır; ama, ona bir türlü
yanaşılmıyor, borçlanma yasaları
-sanki, o bir hata değilmiş gibi- tekrar çıkarılmaya
devam ediliyor. 

Bu da yetmiyormuş gibi, yine, 1977'lerde başlayan
ve adı, yakacak zammı olan; ama, bugün, adı
üstünde sosyal yardım zammı, bugün
geldiği noktada, kişi başına 4 milyon 690
bin Türk Liradan, Sosyal Sigortalar Kurumunun üzerine
yıllık 110 trilyon lira yük getirmektedir;
oysa ki, bu yük, prim karşılığı
olmayan bir yüktür; bunu, devletin üstlenmesi gerekirdi,
o da yapılmadı. Onunla ilgili olarak da, Anayasa
Mahkemesine daha önce başvurmuştuk; ama, o zaman,
her nedense yardımcı olunmadı. Haa, yapılması
gereken şeyler varsa, gelin, bunları düzeltelim
değerli arkadaşlarım; bunu da geçiyorum.

Bugün, Sosyal Sigortalar Kurumunun, kamu kurum
ve kuruluşlarından ve özel sektörden, gecikme
zammıyla birlikte 130 trilyon liraya varan alacakları
var. Buyurun, bunu bir an önce sigortaya mal etmeyle ilgili
çalışmalar yapalım, o konuda sizlere
yardımcı olalım. O yetmiyormuş gibi,
o gecikme zammı da, Hükümet tarafından,
mevcut Hükümet tarafından ertelenmeye çalışılıyor;
o da sigortalıların sırtından gidiyor
arkadaşlar; bunu da bir tarafa geçiyorum.

Bugün, hepinizin bildiği, kayıtaltı
çalışan işçiler kadar kaçak
işçi vardır. Bugün, ülkemizde, 4,5-5
milyona yakın kaçak işçi vardır;
bunları kayıt altına alalım, bu tür
düzenlemeler yapalım; onunla ilgili düzenlemeler
de yapılmıyor. Yani, baktığımız
zaman, Sosyal Sigortalar Kurumunun, gerçekten ciddî
sorunları var, köklü değişim gerektiriyor;
onları yapalım; ama, onlara dokunmuyoruz, her nedense,
o işçilerin, dişinden tırnağından
artırdığı üç kuruşluk
mallarını satmaya yöneliyoruz.

Değerli arkadaşlarım, onu da bir
tarafa bırakıyorum. Bugün Sosyal Sigortalar
Kurumu, kuruluş yasasında bahsettiğimiz gibi,
idarî ve malî yönden özerk diyoruz. O zaman,
yönetimi de, oraya prim yatıran kurumların
ağırlığında olması gerekir.
Yani, kimdir oraya prim yatıranlar: İşçilerdir,
işçiler için prim yatıran işverendir;
devletin bir katkısı olmamıştır;
ama, yönetimine baktığımız zaman,
7 kişilik Yönetim Kurulunda; 1 üye işçi
temsilcisi, 1  üye işçi emeklisi temsilcisi,
1 üye de işverenden temsilcisidir,  geri kalan  4 üye
devlet ağırlıklıdır, hükümet
ağırlıklıdır. 

Değerli arkadaşlarım, bunları
şunun için anlatıyorum;  Sosyal Sigortalar
Kurumu, bugüne kadar, gerçekten, birikimleri çarçur
edilmiş, yani, batırılmak için, kötüye
gitmesi için birçok şeyler yapılmış;
ama, 50-51 yıldır her nedense iyileştirmeye
yönelik girişim yapılmamış, yapılamamış.
Yani, yapılacaksa, ciddî, köklü reform
niteliğinde bir şeyler yapalım. O zaman biz,
sizlerle birlikteyiz; ama, onları yapmıyoruz, ne
yapıyoruz; Sosyal Sigortalar Kurumunun gayrimenkullerini
satalım diyoruz.

Değerli arkadaşlar, sorunlar var, bu sorunların
çözülmesi gerekiyor. Bu sorunları da burada
çözelim; evet, çözelim; ama, hemen mal
varlığını satarak bu işe başlamayalım.
Yani, kaynak arayışı içerisinde, her
nedense hep dargelirlilerin üzerine gidiyoruz, onların
mal varlığını satmaya çalışıyoruz.
Kaldı ki, onlar devlet malı da değil; işçilerin
dişinden tırnağından artırdıklarıyla
edindikleri mallardır. Eğer, bunların satılması
gerekiyorsa, onlar satsın; onların adına
burada biz ahkâm kesmeyelim. Onların ağırlıkta
olduğu bir yönetimi oluşturalım, ondan sonra,
satacaksa onlar satsınlar, onlar o kararı versinler;
biz onların adına ahkâm kesmeyelim, mal onların
malıdır. 

Değerli arkadaşlarım, yasa tasarısında
dikkatimi çeken bazı hususlar var, onu burada aynen
okuyacağım. Gerekçenin en alt paragrafında
şöyle deniliyor: “Son beş yıllık
yönetim sonucu, 1992 yılından başlayarak
ve giderek büyüyen bir malî krize sürüklenmiştir.”

Değerli arkadaşlar, son beş yıldır,
kötü yönetimler sonucu krize sürüklendiği
söyleniyor. Şimdi yönetimi değiştirdi
Sayın Bakan, ipin ucu da kendisinde; o zaman, bir de yasal
değişiklik yapmaya gerek var mı? Mademki, kötü
yönetimler sonucu bu duruma geldi, düzeltsin o zaman;
yasal değişikliğe gerek yok. 

Bir şeyi daha belirtmek istiyorum; bu, kendi
içerisinde çelişkilerle dolu bir tasarı.
“1992'den sonra, beş yıl içerisinde,
giderek artan kötü yönetimler sonucu...” deniliyor.
Son iki yılı, Sayın Bakanın Bakanlığı
dönemindedir, 1996'da kendisi vardır; açık
163 trilyon liradır. 1997'de öngörülen açık
350 trilyon lira; 1992, 1993, 1994 ve 1995'in toplamından
daha da fazla. O zaman, son yönetimler, daha da kötü
yapıyor; yani, bu mantıkla yaklaşırsak
oraya geliyoruz. 

Ben şunu vurgulamak istiyorum arkadaşlar:
Sosyal Sigortalar Kurumunun, elbette sıkıntısı
vardır; yapılması gereken ciddî değişimler
vardır; ama, siz, 1992'yi milat gibi kabul eder ve ondan
önce gelenler iyidir, ondan sonra gelenler kötüdür
diye, illâ birine bir çamur atmak ister ve çamur
at izi kalsın mantığıyla yaklaşırsanız,
sonuçta, doğru yere varamayız, doğru tanı
koyamayız, reçeteyi doğru yazamayız.
Sorunları vardır; o nedenle, zaten, daha önce,
sosyal güvenlik sistemlerinin ve özellikle, Sosyal Sigortalar
Kurumunun son dönemlerde içerisinde bulunduğu
sıkıntı nasıl aşılabilir
diye, benim de içinde bulunduğum bir araştırma
komisyonu kurmuştuk; orada, o sıkıntıların
nasıl aşılacağı konusunda ciddî
bir rapor hazırlamıştık; ama, her nedense,
o rapor gözardı ediliyor ve Sosyal Sigortalar Kurumunun
mal varlığı satışa çıkarılıyor.


Değerli arkadaşlarım, yine, burada,
1.12.1993 tarihli ve 3917 sayılı Kanunla eklenen
geçici 7 nci maddeyle, Kurumun mülkiyetinde bulunan
gayrimenkullerden nitelikleri itibariyle satışa elverişli
olanların bir kamu bankasına devri yapılmıştır;
ancak, bundan, gerekli sonuç alınamamıştır.


Arkadaşlar, evet, o zaman, bir kamu bankasına
devredilmiştir ve bugüne kadar, oradan sağlanan
gelir de 12,5 trilyon liradır. O zaman, şunu sormak
istiyorum: Şimdi, 60 trilyon liralık malını
satmaya kalkıyorsunuz; ne yapacağınız
da belli değil. Eğer, borcunu ödemek istiyorsanız,
bu 50-60 trilyon lira, işçi emeklilerinin iki aylık
maaşıdır. Yani, bununla bir yere gidemeyiz;
sadece, elden çıkarıldığı
kalır. O nedenle, eğer, bu iş yapılacaksa,
satılması da gerekiyorsa, onu, sahibi satmalı
değerli arkadaşlar; biz burada, onlar adına ahkâm
kesmeyelim. Geçmiş dönemlerde birçok
yanlışlıklar yapılmış,
aynı yanlışlıklara devam edilmesin;
yani, kaygımız odur. 

Bugün, Sosyal Sigortalar Kurumunun sıkıntılarını
hepimiz biliyoruz, geçmişten bu yana tartışıp
geliyoruz; ama, biz, o işçiler adına, onların
malını satmaya kalkmayalım. Eğer, böylesi
bir şey düşünülüyorsa bile, gelin,
hep birlikte onun yönetimini değiştirelim. Sayın
Bakan da, Parlamentoya gelmeden önce işçi liderliğinde
zaman zaman vurguladığı, yönetiminin özerk
olmadığını söyleyip geldiği
o Yönetim Kurulunu değiştirelim, işçi
ve işveren ağırlıklı bir duruma
getirelim; ondan sonra, satılması gerekiyorsa da,
onlar karar versinler. 

Bu nedenle, Yüce Meclisin bu konuyu tekrar değerlendirmesini
istiyorum. Bu şekliyle, yasa tasarısına menfi
oy vereceğimizi belirtiyor, hepinizi saygıyla selamlıyorum.
(CHP sıralarından alkışlar)

BAŞKAN - Sayın Kumbul, teşekkür
ediyorum efendim.

Demokratik Sol Parti Grubu adına, Sayın
Uluğbay; buyurun efendim. (DSP sıralarından
alkışlar) 

DSP GRUBU ADINA HİKMET ULUĞBAY (Ankara)
- Teşekkürler Sayın Başkan.

Sayın Başkan, değerli üyeler;
Sosyal Sigortalar Kurumunun taşınmazlarının
satışını amaçlayan bu kanun
tasarısı üzerinde, Demokratik Sol Parti Grubunun
görüşlerini ifade etmek üzere söz almış
bulunuyorum. Sözlerime başlamadan önce, sizleri
ve bizleri televizyonlarının başında
izleyen tüm vatandaşlarımızı sevgi
ve saygıyla selamlıyorum.

Bildiğiniz üzere, sosyal güvenlik sistemleri,
dünyanın her tarafında, genelde iki modelden
biri üzerine kurulurlar. Bunlar da sırasıyla,
fon değerlendirme veya kuşaklararası dayanışma
modelleridir. 

Fon değerlendirme sistemi, bildiğiniz üzere,
her çalışanın ve işverenin ödediği
primlerin, sosyal sigortalar kurumlarınca, ekonomide mevcut
fon değerlendirme olanakları çerçevesinde
işletilerek; yani, sermaye piyasası, gayrimenkuller
ve diğer alanlarda işletilerek değerlendirilmesi
suretiyle, bugün primini ödeyen işçiler
ile bugün çalışanlar adına çalıştıranların
ödedikleri primlerle, yarın bu kişilerin emekli
olduğu tarihte emekli maaşlarını finanse
edecek fonların oluşmasını hedefler.

Kuşaklararası dayanışma
modelinde ise, bugün çalışan işçiden
kesilen prim ile çalıştırandan kesilen
primler, şu anda emekli olanların maaşlarını
ve diğer haklarını ödemekte kullanılır.

Ülkemize dönüp baktığımızda,
Türkiye, Sosyal Sigortalar Kurumunu kurduğunda, fon değerlendirme
modelini seçmiştir, bu şekilde uygulamıştır.
Buna karşılık, kuşaklararası
dayanışma modelini tercih eden ülkelerde, sosyal
sigortalar primleri âdeta bir vergi gibi kesilir -gerek
çalışandan gerekse işverenden- bütçelere
gelir yazılır, emekli aidatları ve diğer
yardımlar da, bütçelerden maaşlar şeklinde
ödenir. 

Dünyanın her tarafında, ülkeler
bu iki modelden birini seçmiştir. Avrupa ülkelerinin
bir kısmıyla Amerika, kuşaklararası
dayanışma modeli çerçevesinde, bütçe
kanalıyla yürütürler. Onların vergi
istatistiklerine baktığınızda da, sosyal
sigorta primlerini, bütçenin bir vergi geliri olarak
görmeniz mümkündür. 

Biraz evvel de ifade ettiğim gibi, Türkiye'nin
bu konudaki tercihi fon değerlendirme mekanizması olarak
kurulmuştur ve biz, halen dahi, uyguladığımız
modelin fon değerlendirme esasına dayandığını
zannediyoruz. Aslında, SSK'nın bütçeden
aldığı kaynaklara baktığımız
takdirde, SSK'nın yapısı, 1992 yılından
itibaren fon değerlendirme sisteminden çıkıp,
kuşaklararası dayanışmaya dönmüştür.


Birkaç ay önce, burada, 1997 bütçesini
onayladık. Onayladığımız zaman
-gördüğünüz ve hatırlayacağınız
üzere- SSK'ya 1997 bütçesinden aktarılacak
miktar birkaç yüz trilyon liralık bir boyuttaydı.
Dolayısıyla, halktan, hem vergiler hem de primler
olarak kestiğimiz şeyler, şu anda, mevcut emeklilerin
özlük haklarını ödemekte kullanılıyor.


Peki, biz, buraya nasıl geldik? Biz, buraya,
sosyal güvenlik sistemi içerisinde, kuruluş
safhasında topladığımız fonları,
fon değerlendirme sisteminde değerlendirirken yaptığımız
fahiş hatalarla geldik. 

Bunlardan birincisi olarak ifade etmek istediğim
husus şudur: Yıllarca önce, SSK'nın elindeki
fon fazlaları -aynı şey Emekli Sandığı
için de yapılmıştır- Devlet
Yatırım Bankasının tahvillerine yatırılmıştır.
Biraz evvel ifade ettiğim gibi, diğer uygar ülkelerde,
nasıl sermaye piyasasında değerlendiriliyorduysa
bunlar, o tarihlerde, Türkiye'de sermaye piyasasının
olmaması nedeniyle, iktisadi devlet teşekküllerinin
yatırımlarının finansmanı için
sağlıklı bir yöntem olarak düşünülmüş,
yaklaşık yüzde 9 faizle -o dönem için
enflasyon karşısında erimeyen faizlerdi bunlar-
toplanılmış, yatırılmış;
yalnız, vade olarak, minimum yirmi yıl, otuz yıl
seçilmiş. Aradan geçen zaman zarfında,
enflasyonun iki hanelere çıkması paralelinde,
geçmişte hükümet eden arkadaşlarımız,
bu yüzde 9 faizlere dokunmamışlar; yani, Devlet
Yatırım Bankasının, iktisadi devlet
teşekküllerine ucuz kredi vermesini sineye çekmişler
ve bunun karşılığında, işçiden
kesilen primlerin enflasyon karşısında erozyona
uğramasına göz yummuşlar; bu süreç
devam etmiş; bunun sonucunda, siyasî iktidarlar, işçi
ve işverenin geleceği olan emekli maaşlarını
ve sistemin temeli olan şeyleri; yani, işçinin
alınterini, siyasî yatırımlarda, KİT'lerde
kullanmışlar. Siyasî tercih doğru olabilir,
KİT'lerde kullanılabilir; ancak, onun kullanılacağı,
fonlandırılacağı bölüm işçinin
primi değil, bütçeden ayrılacak fonlardır.
Burada, kaynak kullanımında Türkiye çok
fahiş bir hata yapmış durumda. Bütçeden
bir siyasî tercih olarak kullanılabilecek şey,
bu konuda söz sahibi olmayan işçilerin alınterinin
tasarrufu şeklinde olmuş. Yaptığımız
birinci hata bu. 

Diğer bir boyut, yine bu primler kesilirken SSK'ya
birtakım yatırım hedefleri vermiş siyasî
iktidarlar; şuraya hastane yap, fizibilitesi yok; şuraya
bilmem ne tesisi yap, fizibilitesi yok; kadrona şu kadar
eleman al, sosyal ve ekonomik fizibilitesi yok ve toplanan primler,
yine, fon değerlendirme yönteminde, emekli olacakların
özlük haklarını biriktirmek yerine, siyasî
tercihler -ki, burada sosyal ve ekonomik tercihler dahi gözardı
edilmiş- kaynakların heder edilmesine yol açmış.


Tabiatıyla, bunu başka gaflar da izlemiş.
Nedir o? Türkiye'de yaygın bir şekilde vergi
ödememek, Sosyal Sigortalar Kurumuna prim ödememek bir
işveren için en ucuz finansman yoludur ve bu finansman
yoluna siyasî iktidarlarımız, yine, zaman
zaman, bu Meclislerimiz de -maalesef, bu sözcüğü
kullanmaktan biraz üzülüyorum; ama, kullanmak zorundayım-
göz yumduğu için, zaman zaman çıkardığı
vergi aflarına paralel olarak prim afları çıkarmıştır.
Yani, orada yapılan tercih şu: Diyoruz ki işverene
-bunlara KİT'ler de dahildir, belediyeler de dahildir,
sadece özel kesim değil- beyler, priminizi ödemediğiniz
takdirde, biz dört senede bir, beş senede bir af çıkarırız
ve prim cezalarınız affolunur; enflasyonla erozyona
uğramış ve yıllarca sıfır
faizle kullandığınız paraları
da gerçek değerinin yüzde 10'una, 5'ine inmiş
değerlerle SSK'ya ödersiniz; siz mutlu, biz siyaseten
mutlu, işçinin durumu da Allah kerim...

Bu yaklaşımlar, aslında, bir
gasptır. Niye gasptır; eğer o işçi,
primini kendi özgür iradesiyle, işverenle birlikte
özel bir sigorta kurumuna vermiş olsaydı ve
değerlendirseydi bu sorunlarla karşılaşmayacaktı.
Oysa, bir vergi kanunu dahi çıkarmaksızın,
bir vergi kanunu etkisi yaratacak şekilde, bu primlerin,
enflasyona karşı erozyona uğratılmış
değerlerinin, beş yılda bir çıkarılan
aflarla erozyona uğraması sağlanmıştır.


Burada, üzülerek, bir şeyin daha
altını çiziyorum: Bu tür gasp en son
olarak 1992 yılında çıkarılan
prim affıyla yapılmıştır; aynı
tarihte vergi affı da yapılmıştır
ve bu, maalesef, o kararı alan siyasî iktidarların,
sosyal sigortalar politikaları bakımından,
tarihe, bir ibret vesikası olarak da geçmiştir.

Diyeceksiniz ki, bütün bunları niye
anlatıyorsunuz; bu sorunla ilgisi ne? Bu sorunun bugüne
gelmesi, işte bunların ürünü ve Refahyol
İktidarının şu anda vergi affı
gibi, sosyal sigortalar primlerinin cezalarını affeden
bir hazırlık içinde olduğu basına
yansımış durumda. Doğru mudur değil
midir bilmiyorum; fakat, basını izledim, yalanlanmadı.
Dolayısıyla, siyasî iktidar bir yandan da
SSK'nın mallarını satmak için bize
bu tasarıyı getirdiği vakit, aynı zamanda,
SSK'ya prim borcu olan şirketlerin -buna belediyeler dahil,
KİT'ler dahil ve özel kuruluşlar dahildir- cezalarını
affetmek veya cezalarının yarısını
almak suretiyle affetmek -o da geldiğinde bu kürsüden,
onun da nasıl sakıncalar getirdiğini sizlere
açıklayacağız- düşüncesini
üretiyor. 

Şimdi, bu, bağışlanacak bir
tavır değildir. Neden? Niçin ben biraz evvel
bir gasp tabiri kullandım; işçinin alınteri,
göznuru... Bunların  değerlendirilip, emekliliğinde
kullanılması gerekirken, biz, ekonomide haksız
rekabete de yol açacak şekilde; çünkü,
işverenlerimizin arasında namusuyla, her ay sonunda
götürüp primini, vergisini ödeyenler olduğu
gibi, ödemeyenler de var. Namuslu işveren, kendi primini,
işçisinden kestiği primi 45 gün sonra götürüyor,
ödüyor ve o koşullar altında piyasada rekabet
ediyor, ayakta kalma mücadelesi veriyor; bir taraftan da,
SSK ve vergi yüzsüzleri olarak artık literatüre
geçmiş birkısım insanlar da, kendi
primini vermiyor birbuçuk ay sonra, artı işçinin
maaşından öderken kestiği primi de götürüp
vermiyor; onu da sıfır faizli bir kaynak olarak
kullanıyor; aradan iki yıl geçiyor, üç
yıl geçiyor, beş yıl geçiyor,
SSK yüzsüzleri olarak gazetelerde çarşaf
çarşaf bunlar çıkıyor; idare,
hiçbir takibatta bulunmuyor veya göstermelik bazı
takibatlar yapıyor; arkasından beşinci sene
-ki, Borçlar Kanununa göre beş senede bir zamanaşımı
da söz konusu- Kurumu da zamanaşımına
uğratmış durumuna sokmamak için, siyasî
iktidarlar, Meclisin önüne af kanunlarıyla geliyor.
Bu, siyaseten  savunulacak bir yaklaşım değildir
ve bir gasptır. Yani, şu boyutuyla gasp: Her ay işçinin
maaşından kesilen paranın gasp edilmesi bu;
işverenin kendi ödemesinden kesilen. Bu da tahribat
yapmıştır sisteme. 

Bunun ötesinde, SSK'nın bugünkü
boyuta gelmesinde kanunlara aykırı bir uygulamanın
da çok büyük bir etkisi var ve bu uygulama halen
devam ediyor. Nedir o uygulama? Duyduğunuz vakit şaşıracaksınız;
belediyeler prim borçlarını ödeyemedikleri
için -hiçbir yazılı kuralımızın
içinde mevcut olmamasına rağmen; yani, kanunlarda
yazılı olmamasına rağmen, birkaç
yıl önce alınan bir kararla- belediyelerin
prim borcuna karşılık olarak, SSK'ya gayrimenkul
devretmeleri uygulamasına geçilmiş. Yani,
parasal ekonomiye geçmişiz diyoruz, pazar ekonomisi
diyoruz; belediyelere de diyoruz ki, prim borcunu sen arsanla
ödeyebilirsin. 

Şimdi, belediye prim borcunu ödeyemiyorsa
ve bunun ödenmesi için de bunların satılması
gerekiyorsa, belediye bunu satar, nakdini alır, götürür
SSK'ya yatırır. Şimdi, yapılan gaddarlığın
boyutunu düşünün; arsanın satım
yükümlülüğünü de SSK'nın
sırtına veriyorsunuz. SSK mevzuatına göre
bunları satmanız mümkün değil. SSK'ya
ödeme yapılmış görünüyor;
SSK, birtakım işe yaramaz gayrimenkullerin üzerine
oturtuluyor; ondan sonra, efendim, bütçe açıklarımız
büyümüş, bütçeden yeteri kadar
kaynak ayıramıyoruz; SSK emeklisine dönüyoruz,
diyoruz ki, kusura bakmayın, devletin imkânları
bu kadar, sizin emekli maaşlarınızda insancıl
bir düzenleme yapamayacağız... Bunları
yapmaya hakkımız var mı, beyler, hanımefendiler?!.
Yıllardır, bunlar yapılıyor. 

Şimdi, sosyoekonomik zorlamalarla işçinin
bütün alınterine, göznuruna el konulmuş;
bütün bu uygulamalar çerçevesinde SSK'nın
kurtarabildiği bazı kaynaklar, fon değerlendirmek
için -sermaye piyasası olmadığı
için- gayrimenkullere yatırılmış.
Kurtarabildiği bir para var; müdebbir bir yönetici
olarak, değerlendirip işçi maaşlarını
ödemek için, götürmüş gayrimenkule
yatırmış. Yıllardır iktidarların
savurganlığı nedeniyle deniz bitti noktasına
gelindiği için, son olarak, işçinin kurtarabildiği
alınterini satacağız diyoruz... Bu, çok
büyük bir aymazlık ve çok büyük
bir haksızlık. Yıllardır gadr etmişiz,
en son, ellerinde bir parça kalmış; ona da,
Refahyol İktidarı diyor ki, ben, bu yılki,
gelecek yılki bütçe yükünü ortadan
kaldıracağım ve denk bütçe hayalimi
bir boyutuyla gerçekleştireceğim; ama, bunun
bedelini, yıllardır olduğu gibi, yine işçinin
sırtına yükleyeceğim... Bütün
bunlar, toplumda, toplumsal barışı olumsuz
etkileyen davranışlardır. Eğer, 20 nci
Dönem Meclisi olarak, biz, geçmişte yapılan
hataları tekrarlamak istemiyorsak, işçinin
sırtından, diğer emeklilerin sırtından,
onların alınteri, göznuruyla birikmiş
varlıkları haraç mezat satamayız,
satmamamız gerekir.

Şimdi, diyelim ki, bu İktidarın
arzusuna, parmaklarınızı kaldırdınız,
onayladınız ve izin verdiniz; Sosyal Sigortalar
Kurumunun elindeki, bu sistemi yürütecek son varlıkları
da yok ettik. Peki, iki sene sonra ne yapacaksınız?
İşte, bugün aldığınız
kararla, geçmişteki, kademe kademe bugüne getirilmiş
olan fon değerlendirme sisteminden, kuşaklararası
dayanışma modeline geçiyorsunuz; fakat, bu
yönde köklü hiçbir önlem üretmeden
ve ciddî bir bunalıma neden olarak, benden sonra
tufan anlayışıyla, iki sene sonra kim iktidardaysa
onun önüne patlasın bu sorun diyorsunuz. Arkadaşlar,
patlasın dediğimiz şey, Türkiye'nin sosyoekonomik
sorunu... Bu sorunu bizler çözeceğiz; iki sene
sonra da bizler çözeceğiz bugün de bizler
çözeceğiz. Onun için, bugünden sorumlu
olmak durumundayız. Sorumsuzluk örneklerini sergilemeye
hakkımız olmadığı gibi, böyle
bir lükse de sahip değiliz. (DSP sıralarından
alkışlar) 

Bir süre önce, Meclis, büyük
şair Mehmet Akif'i andı; İstiklal Marşımızın
yazarı; diğer şiirleriyle, Çanakkale Şehitleri
şiiriyle ünlü şairimiz. Doğrudur; Mehmet
Akif, İstiklal Marşımızı ve
Çanakkale Şehitleri gibi ulvî değerleri
son derece yüksek şiirleri yazmıştır
bizim için; fakat, en az onlar kadar değerli bir sözün
de sahibidir: “Tarihi tekerrür ediyor diyorlar; eğer
ibret alınsaydı tekürrür mü eder”
diyor. Yıllardır yapılan hatalardan ibret
almadığımız için, bugün,
iktidarlar, yine aynı kısır döngünün
ürünlerini getiriyorlar önümüze. Artık,
bu söyleyişi kendi kendimize tekrarlamaktan kurtulmamız
lazım, çözüm üretmemiz lazım.

Şimdi, alınan bu önlemlerle de
SSK'nın kurtulamayacağının farkında
olunduğu için, bir şey daha yapılıyor:
Bir süre sonra -İktidarın grup başkanvekilleri
devamlı önümüze getiriyor- 12 500 dolar
karşılığında yurtdışındaki
işçilere emeklilik... Bu sistemin matematik olarak
hesabı, Plan ve Bütçe Komisyonunda yapılmıştır
arkadaşlarımız tarafından. Sizin getirdiğiniz
öneriye göre, o para, yedi yıl içinde
kendini itfa ediyor, sekizinci yıldan itibaren bütçeye
yük olmaya başlıyor ve o tasarı, Plan
ve Bütçe Komisyonunda görüşülmeden
önümüze getirilmeye çalışılıyor.
Yani, bir de, yurt dışındaki işçilerin
alınterini, göznurunu heder etmek için bir
oyun daha sergileniyor. 

Arkadaşlar, bizler, sağlıklı,
ekonomik ve sosyal politikaları üretmediğimiz
takdirde, Türkiye'nin sosyal ve ekonomik sorunlarını
büyütmeye katkıda bulunuyoruz Meclis olarak...
Bunu yapmamamız lazım. Diyeceksiniz ki, çözüm
önerin; hay hay, derhal çözüm önerelim:

1- SSK'nın prim borçlarını
affetmeyin; hazırlığınız var,
affetmeyin. Haksız rekabet yapmayın; bu primler
ödensin.

2- Yatırımları hızlandırmak
suretiyle Türkiye'de yeniden iş alanları yaratın.
Her çalışan işçi, Türk ekonomisine
katkı yaptığı kadar SSK'ya katkı
yapacaktır. 

(Mikrofon otomatik cihaz tarafından kapatıldı)


BAŞKAN - Sayın Uluğbay, 2 dakika
yeter mi zatıâlinize?.. 

HİKMET ULUĞBAY (Devamla) - Lütfedersiniz
efendim... 

BAŞKAN - Peki, buyurun efendim. 

HİKMET ULUĞBAY (Devamla) - 3- SSK'nın
istatistiklerine bakarsanız, prim ödeyen işçi
sayısındaki artış ihmal edilecek boyuttadır.
Türk ekonomisinin büyüyen boyutu kayıtdışı
alandadır. Kayıtdışı, vergiyi
nasıl etkiliyorsa, SSK primlerini de etkiliyor. Dolayısıyla
kayıtdışı çalışmaları
kayıtiçine alacak düzenlemeleri getiriniz.


Artı, SSK'nın mal varlıklarında,
her biriniz, kiracı olmak istersiniz. Niye?.. Bedavaya
kiralanıyor. Bunları güncel değerine getiriniz.
Ama, benim önerdiğim bütün bu önlemler,
sabır, dirayet isteyen önlemlerdir. Maalesef, İktidarımızın,
bu kararlılığı gösterme gibi bir
anlayışı yoktur; satıp savalım,
bugünü kurtaralım... (DSP sıralarından
alkışlar)

Arkadaşlar, Türkiye'de, her bugün
kurtarışımız, yarına büyük
bir miras bırakışıdır. Bu gibi
tasarılarda parmaklarımızı kaldırırken,
bizden sonraki kuşağı demiyorum, Meclislere ne
miras bıraktığımızı düşünelim.
Benim, bizden önceki Meclisler için bu kürsüde
yaptığım eleştirilerin, bizim dönem
için yapılmasını istiyorsanız,
parmaklarınızı bu tasarı için
özgürce kaldırabilirsiniz. 

Hepinize saygılar sunuyorum. (DSP, ANAP ve
CHP sıralarından alkışlar) 

BAŞKAN - Sayın Uluğbay, teşekkür
ediyorum efendim. 

Sayın milletvekilleri, sırada Refah
Partisi Grubu adına, Sayın Katırcıoğlu
var; buyurun efendim. (RP sıralarından alkışlar)


RP GRUBU ADINA M. SALİH KATIRCIOĞLU (Niğde)
- Sayın Başkan, sayın milletvekilleri; 9.7.1945
Tarih ve 4792 Sayılı Sosyal Sigortalar Kurumu Kanununun
Bir Maddesinin Değiştirilmesi ve Bu Kanuna Bir Geçici
Madde Eklenmesi Hakkında Kanun Tasarısının
tümü üzerinde Refah Partisi Grubu adına
söz almış bulunuyorum; Grubum ve şahsım
adına, hepinizi saygıyla selamlıyorum. 

Bugün, Yüce Meclisin gündemine, Hükümetimizin
görev almasını takiben yürürlüğe
koyduğu kaynak paketleri çerçevesinde hazırlanan
bir yasa tasarısı gelmiştir. Bugüne kadar,
Refah Partisi olarak hep söyledik, ülkemizin büyük
kaynakları vardır, kaynaklar tam anlamıyla
kullanılmalıdır. Halkımızın
lehine kaynakların değerlendirilmesi, bugünkü
ekonomik sıkıntıların aşılması
demektir. 

Refahyol Hükümetinin ciddî siyaset
anlayışıyla, devleti bilen kadrolarıyla
yaptığı altı aylık icraatının
sonunda ekonomik göstergeleri şöyle sıralayabiliriz:
Geçen yıl devlet, yüzde 136 faizle borçlanmıştı;
reel faiz yüzde 31,7 ile dünya rekoru kırmıştı.
Bugün, bonoların ortalama yıllık faizi
yüzde 95; reel faiz yüzde 8,4'e kadar geriledi. Borsada
endeks, dolar bazında son onyedi ayın rekor seviyesinde.
Şimdi yürürlüğe konulmaya başlanılan
yasalar, kararnameler ve projelerle ülkemizin ekonomisi hızla
düzelecektir. Amacımız faizleri aşağıya
çekmek ve sıfırlamaktır. Bu düşünceyle,
Refah Partisi Grubu olarak, olumlu gelen, Hükümetin
yaptığı her türlü yasal düzenlemeye
destek vereceğimizi belirtmek istiyorum.

Sayın Başkan, sayın milletvekilleri;
bu görüş çerçevesinde, Hükümetçe
hazırlanarak Türkiye Büyük Millet Meclisine
sunulan 4792 sayılı Sosyal Sigortalar Kanunu ile
ilgili tasarı dolayısıyla, ülkemizdeki
sosyal güvenlik konusuna değinmek istiyorum. Sosyal güvenlik,
evrensel bir kavram olan sosyal devlet anlayışının
bir ürünüdür. Sosyal güvenlik, toplumun
vazgeçilmez haklarından biridir. Sosyal hukuk devleti
tanımını şöyle yapabiliriz: Güçsüzleri
güçlüler karşısında koruyarak,
gerçek eşitliği; yani, sosyal adaleti ve toplumsal
dengeyi sağlamakla yükümlü devlet demektir.
Anayasanın 60 ıncı maddesinde herkes için
hak olarak belirlenen sosyal güvenliği, hukuk devletinin
amaç edindiği kişinin korunması, sosyal
güvenlik ve adaletin sağlanması ortaya koymaktadır.
Bu anlayış içinde, sosyal güvenliği
herhangi bir meslek veya sosyal risk yüzünden, geliri,
kazancı azalmış kişilerin, başkalarının
yardımına gerek kalmaksızın, yaşama
ve geçinme ihtiyaçlarını karşılayan
bir sistemler bütünü olarak tanımlayabiliriz.


Sosyal güvenlik, kişi için vazgeçilmez
bir haktır. Devlet de sosyal güvenliği sağlamak
zorundadır. Anayasamızın 60 ıncı
maddesi, devlete, sosyal güvenliği sağlayacak tedbirleri
alma ve teşkilatlarını kurma görevini
vermiştir Ülkemizin en büyük sosyal güvenlik
kuruluşu Sosyal Sigortalar Kurumudur. Sosyal Sigortalar
Kurumu, anayasal görevini yerine getirmede çok önemli
görevler üstlenmiştir. Bu görevler, çalışanlara,
eşi, çocukları, ana ve babalarıyla,
emeklilerine, bunların eşi, çocukları,
ana ve babalarıyla, dul ve yetimlerine, kısa vadeli
sigorta kolu içinde sağlık ve analık
haklarını sağlamak, uzun vadeli sigorta kolları
içinde malullük, yaşlılık ve ölüm
aylıklarını sağlamaktır. Bu görevin
ana hedefi insanlarımızı mutlu etmek, sağlıklı
yaşamlarını sağlamaktır. 

Sosyal Sigortalar Kurumunun geçmiş yıllardaki
yanlış uygulamaları, idarî hataları,
malî sıkıntıya sebep olmuştur.
Özellikle, son beş yılda, 1992 yılından
başlayarak gittikçe büyüyen malî
sıkıntı, Sosyal Sigortalar Kurumunu krize
sürüklemiştir. 

Sosyal Sigortalar Kurumunun ekonomik sıkıntıya
düşmesinin sebeplerini şöyle sıralayabiliriz:
Prim tahsilatının tam yapılamaması.
Kurumun yaklaşık 27 trilyon lirası kamu kesiminden,
51 trilyon lirası da özel sektörden olmak üzere,
78 trilyon liralık alacağı vardır. 

Denetimsizlik. 

Önceki yönetimlerce yapılan prim
affı ve erken emeklilik. 

Aktif ve pasif sigortalı dengesinin bozulması.


Sigortalının bakmakla yükümlü
sayısının artması. Dünya ortalamasına
göre bu katsayı 2'dir; ülkemizde 5'tir. 

Bu malî krizin sonucu olarak, 1992 yılında
Sosyal Sigortalar Kurumunun, gelir-gider dengesi 2 trilyon 500
milyar lira nakit açığı vermiştir.
İlk ekonomik sıkıntı 1992 yılında
başlamasına rağmen, o zamanki siyasî sorumluların
ve Çalışma ve Sosyal Güvenlik Bakanının
ciddî tedbirleri ortaya koyamaması, nakit açığını,
1993 yılında 8 trilyona, 1994 yılında
19 trilyona, 1995 yılında 81 trilyona ulaştırmıştır.
1996 yılındaki açık, resmî ağızlarca,
201 trilyon lira olarak açıklanmıştır.
Hükümetimizin göreve gelmesiyle, kısa sürede,
öncelikle sosyal güvenlik sorununa el atılmıştır;
ciddî, düzenleyici, kamu desteğini alan çalışmalara
başlanmıştır.

Çeşitli vesilelerle Çalışma
ve Sosyal Güvenlik Bakanımızın Yüce
Meclisimize arz ettiği gibi, Hükümet, Sosyal Sigortalar
Kurumuna malî destek sağlamak amacıyla, 506 sayılı
Sosyal Sigortalar Kanununda değişiklik öngören
kanun tasarısını hazırlamaktadır.
Bu tasarının kısa sürede Yüce Meclise
sunulacağını umuyorum. 

Sayın Başkan, değerli milletvekilleri;
sorunu, yalnız sosyal sigorta hakları içinde
düşünmek ve yasal tedbirlerin uygulamaya konulması
yeterli değildir; yeni kaynaklar bulunmalı, atıl
kaynaklar harekete geçirilmelidir. Bu görüşten
hareketle, atıl vaziyette bulunan Sosyal Sigortalar Kurumunun
kaynaklarının harekete geçirilmesi ve değerlendirilmesi
zorunludur. Hükümetçe hazırlanan ve Türkiye
Büyük Millet Meclisine sunulan tasarı önemli
bir kaynak tespitinin göstergesidir. 

Kurumun gayrimenkullerini, alımına
göre iki grup altında toplayabiliriz: 

1- 4792 sayılı Kanunun 20 nci maddesi
gereği olarak alınan gayrimenkuller. 

2- Belediyeler ve resmî kurumların borçlarına
karşılık alınan gayrimenkuller.

Şu anda Kurumun elinde bulunan gayrimenkullerin
büyük bir kısmı, alacaklarına karşılık
edindiği gayrimenkullerdir. Elbette bunların satışı,
kaynak olarak Kuruma aktarılması mantıklıdır.
Yönetim Kurulu, bu tasarıyla serbestlik kazanmaktadır.
Kurumun menfaatına olan satış ve alımları
serbest iradesiyle yapacaktır. 

Atıl durumda olan gayrimenkullerin rayiç
bedellerinin üstünde değerlendirilmesi, nakit varlığa
dönüştürülmesini düzenleyen yasayla,
gayrimenkuller ekonomiye kazandırılacaktır.
Yıllardan beri değerinin çok altında
kiraya verilen ve kullanılmayan gayrimenkuller değerlendirilecektir.
Hükümetimiz, Türkiye'nin diğer kurumlarında
olduğu gibi, Sosyal Sigortalar Kurumunun atıl olan
ve gelir getirmeyen, verimliliği olmayan gayrimenkullerini
satarak kaynak sağlayacaktır. Yönetim kurulu,
daha önce yetkisinde bulunan satın almanın
yanı sıra, direkt satma yetkisiyle kurumun menfaatını
koruyacaktır. 

Şimdi, çalışanına,
emeklisine, hak sahibi eş, çocuk, ana, baba, dul
ve yetimine daha iyi hizmet vermek amacıyla, bu kaynağın
harekete geçirilmesine karşı çıkmanın
anlaşılır tarafı yoktur. Başka
bir ifadeyle, bu davranış, statükocu bir yaklaşımdır.
Bugün bu çalışmayı eleştirenler,
Sosyal Sigortalar Kurumunun gayrimenkullerinin kaynak olarak değerlendirilmesini
1.12.1993 tarih ve 3917 sayılı Kanunla düzenlemiştir;
ancak, söz konusu kanunda yer alan gayrimenkullerin bir kamu
bankasına devir suretiyle satışı karşılığında
Hazine tahvili alınması şeklindeki yasal düzenlemede
arzulanan sonuç elde edilememiştir. 1993 yılında
yapılan bu düzenleme başarısızlıkla
sonuçlanmıştır. Şimdi, bu tecrübeler
ışığında yasa tasarısını
değerlendirirsek, getirilmek istenen sistem daha açık
anlaşılacaktır. 

Yasa tasarısında Sosyal Sigortalar
Kurumunun gayrimenkullerinden, nitelik itibariyle hizmet alanı
dışında bulunanların satılarak
kuruma kaynak bulunması amaçlanmıştır.
Yasa tasarısında, bu yöndeki idarî işlemlerin
Sosyal Sigortalar Kurumunun en yetkili karar organı olan
yönetim kurulunda değerlendirilerek karara bağlanması
öngörülmüştür. İşçi,
işveren, emekli ve devlet temsilcilerinden oluşan
yönetim kurulunda alınacak sosyal kararlarla, Sosyal
Sigortalar Kurumu bünyesinde, gerçek, katılımcı
karar oluşumu meydana gelecektir. 

Muhalefet, yönetim kurulunun bu yetkisine şüpheci,
önyargıyla yaklaşıyor. Yönetim kurulu,
4792 sayılı Yasanın 20 nci maddesi gereği
gayrimenkul alıyor; yasa tasarısıyla, gayrimenkul
satıyor. Yolsuzluk, yalnız satışta
mı olur? Gayrimenkul alırken yolsuzluk olmaz mı?
Değerinin üstünde alınmaz mı? Yönetim
kuruluna güvenmeyeceksiniz, yöneticilere şüpheyle
bakacaksınız; peki, bu sosyal güvenlik kurumunu
kiminle idare edeceksiniz? Sizin iktidarınızdaki
doğrular, muhalefetinizde yanlış mı olacak?
Şimdi, yasal bir eksikliğin giderilmesiyle, kurum, kendi
karar merciilerinde değerlendirerek gayrimenkullerini satabilecek,
malî kaynağa kavuşacaktır. 

Refah Partisi Grubu olarak, yasa tasarısını
destekleyeceğimizi Yüce Meclise bildirir, saygılar
sunarım. (RP sıralarından alkışlar)

BAŞKAN - Sayın Katırcıoğlu,
çok teşekkür ediyorum. 

Doğru Yol Partisi Grubu adına Sayın
Baran; buyurun. (DYP sıralarından alkışlar)

DYP GRUBU ADINA DOĞAN BARAN (Niğde) - Sayın
Başkan, sayın milletvekilleri; 9.7.1945 tarih ve
4792 sayılı Sosyal Sigortalar Kurumu Kanununun Bir
Maddesinin Değiştirilmesi ve Bu Kanuna Geçici
Bir Madde Eklenmesi Hakkında Kanun Tasarısı
üzerinde, Doğru Yol Partisinin görüşlerini
ifade etmek üzere bulunduğum huzurunuzda, Grubum adına
Yüce Meclisinizi saygıyla selamlıyorum. (DYP
sıralarından alkışlar)

Bilindiği gibi, sosyal güvenlik, sosyal
sigorta, sosyal yardım ve sosyal hizmetlerin birbirlerini
optimal düzeyde tamamladığı bir sistemdir;
sosyal devletin, demokratik devletin ve toplumsal yaşamın
vazgeçilmez bir unsurudur; bir ülkede yaşayan
insanların bugünlerinin ve yarınlarının,
sosyal ve ekonomik gereksinimlerini karşılayacak
şekilde güvence altına alınmasıdır.


Son yıllarda, pek çok gelişmiş
ülkede ekonomik hayattaki ciddî durgunluk ve hatta
gerileme, işsizlik oranının giderek yükselmesine,
üretimin azalmasına ve parasal politikalarda belirsizliklere
sebep olurken, gelişmekte olan ülkelerde ekonomik faaliyetlerdeki
bu ciddî gerileme daha da tehlikeli boyutlara varmıştır.
Durum böyle olunca, gündeme iki alternatif gelmiştir;
bunlardan birincisi, sosyal güvenlik hizmetlerini özel
sigorta şirketlerine devretmek; yani, doğrudan doğruya
satmak, özelleştirmek. İkinci alternatif ise,
sosyal güvenlik kuruluşlarının, asgarî
düzeyde sosyal güvence hizmeti sunması, daha
fazla güvence almak isteyenlerin ise, özel sigorta şirketlerinden
yararlanmasıdır.

Bize gelince; bilindiği gibi, Türkiye Cumhuriyeti
sosyal bir devlettir. Herkes, doğuştan sosyal güvenlik
hakkına sahiptir ve sosyal güvenlik, kişi için
bir hak, devlet için aslî bir görevdir; ancak,
ne var ki, değerli arkadaşlarım, son yıllarda,
bütün dünyada olduğu gibi, Türkiye'de
de, sosyal güvenlik kuruluşlarının gelirleri,
giderlerini karşılayamaz hale gelmiştir. Özellikle,
ülkemizde, 1991 yılından sonra, sosyal güvenlik
kuruluşları ödemeler dengesi açık
vermeye başlamıştır. 

Bu bağlamda, elliiki yıldan beri, aşağı
yukarı 57 000 kadrosuyla, 25 milyon insanımıza,
yedi ayrı dalda sigorta hizmeti veren sosyal güvenlik
kurumu da emekli maaşını ödeyemez hale
gelmiş ve bunun neticesi olarak, Hazineden, 1992 yılında
2,5 trilyon, 1993 yılında 8 trilyon, 1994 yılında
14,4 trilyon, 1995 yılında 59,2 trilyon, 1996 yılında
da 144,3 trilyon lira yardım almıştır.
1997 yılına baktığımızda,
Sosyal Sigortalar Kurumunun, aşağı yukarı
350 trilyon liralık bir açık vereceği
ve genel bütçeden de 280 trilyon liralık bir
aktarma yapılacağı öngörülmüştür.
1997 bütçesinde, yatırımların
525 trilyon lira olduğunu düşünecek olursak,
sadece Sosyal Sigortalar Kurumu için, bunun 280 trilyon
lirasını aktarmak icap etmektedir ki, yatırımların
yarısından daha fazladır. 

Değerli arkadaşlarım, bu da gösteriyor
ki, Sosyal Sigortalar Kurumu  işçi-işveren
sorunu olmaktan çıkmış, Türkiye'nin,
ülkemizin sorunu haline gelmiştir.

Yapılacak olan şey nedir? Yani, Sosyal
Sigortalar Kurumunu satalım, kurtulalım mı?
Sosyal güvenlik hizmetlerini özel sektöre mi aktaralım;
bunu mu yapalım? Bunu yapmamız mümkün
değildir. O zaman, ne yapacağız; yani, ilânihaye,
namütenahi, belki günün birinde, yatırımlara
ayırdığımız kaynak kadar, belki
de ondan daha fazla bir pay ayırma durumuyla karşı
karşıya gelecektir; böyle bir durum zaten mümkün
değildir. İşçinin malı olan, işverenin
malı olan bir kurumun özelleştirilmesi mümkün
olmayacağı gibi, Anayasamız da zaten buna müsait
değildir; böyle bir şeyi Hükümet olarak
düşünmemiz, zaten mümkün değildir.
Yapılacak şey nedir; yapılacak şey,
doğruları, yanlışları bir araya
koymak suretiyle, kurumun karşı karşıya
bulunduğu finansman darboğazına sağlıklı
bir çözüm getirmektir.

Değerli arkadaşlarım, burada, diğer
siyasî partilerin grup sözcüleri çok güzel
konuşmalar yaptılar; sistemi bu hale getiren nedenleri
bütün teferruatıyla izah ettiler. Bunlar üzerinde
tekrar konuşmak istemiyorum; ama, şurası bir
gerçek ki, geçmiş yönetim zamanlarında
uygulanan erken emeklilik, süper emeklilik ve geriye dönük
borçlanmalar, kurumun aktuaryel dengesini bozmuştur.
Prim karşılığı olmadan ödenen
sosyal yardım zammı -ki, bunun yıllık
faturası 110 trilyon liradır- kurum tarafından
karşılanmıştır. Prime esas olan
ücretin tavanı çok düşüktür.
Prim oranlarının yüksek olmasına rağmen,
prime esas olan ücret tavanının düşük
olması, prim gelirlerinin de düşük olmasına
sebep olmuştur. 

Kaçak işçi çalıştırılmasını
önleyecek etkin tedbirlerin alınmamış
olması ve 1991 yılına kadar devletin sosyal
güvenlik kurumlarına doğrudan bir katkıda
bulunmamış olması, kurumu bu hale getirmiştir.


Çalışma ve Sosyal Güvenlik
Bakanlığı, bu hızlı çöküşe,
kalıcı ve kapsamlı bir çözüm
bulmak, aktuaryel dengeyi yeniden kurmak, işçi, işveren,
emekli temsilcileri ile kamu kurum ve kuruluşlarının
da desteğini almak suretiyle, 506 sayılı Yasa
ile 4792 sayılı Sosyal Sigortalar Kurumu Yasası
üzerinde değişiklik yapan yasa tasarısı
taslakları hazırlamak suretiyle bakanlıkların
görüşüne sunmuştur.

Bu yasa tasarısı taslaklarının
Bakanlar Kurulundan Genel Kurula gelmesi halinde, burada öngörülen,
alınması icap eden köklü tedbirler şunlardır:
Emeklilik yaş sınırı getirilmektedir;
yani, kadınlarda 20, erkeklerde 25 hizmet yılını
dolduran çalışanların emekli olması
yerine, emeklilik yaş sınırı getirilmekte
ve bu yaş sınırı kademeli olarak artırılmaktadır.
Ayrıca, aktif sigortalılarda staj süresi getirilmektedir;
çünkü, kaçak olarak çalışan
bir işçi, hastalandığı zaman, hastaneye
gidip tedavi olduğu zaman, milyonları bulan tedavi
ücretlerini ödemesi mümkün olmadığı
için, o anda SSK'ya kaydını yaptırması
halinde, bir gün önce kaydını yaptırması
halinde bile, hastanenin milyonları bulan tedavi ücretleri,
kurum tarafından karşılanmaktadır.


Avrupa ülkelerinde 120, hatta 180 gün olan
sağlık primi ödemesiyle ilgili staj süresi,
gelecek olan bu yasa tasarısında dikkate alınmış
ve kaçak işçilerin istihdamını
önleyici etkin bir tedbir olarak, inşallah o zaman
huzurumuza gelecektir.

Bu düzenlemede, prime esas olan ücretin
üst sınırı, Bakanlar Kurulunun kararıyla
üç katına, hatta dört katına çıkabilecektir.

Kaçak işçi çalıştırılmasını
önlemek amacıyla, sigorta müdürlerine de
denetleme yetkisi verilecek ve işe giren bir işçinin,
30 gün içerisinde işe girmiş olduğunu
kuruma bildirme mecburiyeti getirilecektir. 

Kurum tarafından karşılanan sosyal
yardım zammı Hazineye aktarılacak ve zaman
içerisinde tedricen kaldırılacaktır.
İdarî ve malî açıdan gerçek
özerklik getirilecektir ve devletin, sosyal güvenlik
sistemindeki görevi, doğrudan doğruya denetleyen,
kontrol eden bir fonksiyon haline dönüşecektir.


Değerli arkadaşlarım, bilhassa,
bu yasa tasarısındaki en mühim değişikliklerden
birisi de şudur: Hastaneler, sağlık işletmelerine
dönüştürülecek, yani, özerk hale
getirilecektir. Böylece, kaçak istihdamın önlenmesi,
primin tamamının tahsil edilmesi ve sosyal yardım
zammının Hazinece karşılanması
halinde bile, Kurumun aktuaryel dengesinde fevkalade olumlu neticeler
alınması mümkün olacaktır. 

Sayın Başkan, sayın milletvekilleri;
finansman darboğazının aşılması
için, sadece, izah ettiğim 506 ve 4792 sayılı
Yasalardaki değişikliklerin yeterli olmayacağı
aşikârdır. Bu nedenle, Sosyal Sigortalar Kurumunun
kaynaklarının harekete geçirilmesi gerekmektedir.
Bu kaynaklardan bir tanesi de, hizmet dışı
kalmış olan gayrimenkullerdir. Kurumun, Aralık
1996 tarihinde 7 sigorta dalındaki hizmete karşılık
ödediği maaş 37 trilyondur; kurumun bir ayda -Aralık
1996'da- ödemiş olduğu emekli maaşı
37 trilyondur. Biliyorsunuz, ocak ayında yüzde 30
zam yapılmıştır, bu, 48 trilyona çıkmıştır;
ancak, kurumun, gayrimenkullerinin bir yılda getirmiş
olduğu kira, 952 milyardır; yani, 1 trilyon bile değildir.
Düşünün ki, bir ayda -1996 Aralık
ayında- 37 trilyon lira emekli maaşı ödüyor
ve aralık ayında gayrimenkullerden sağlamış
olduğu gelir 80 milyar lirada kalıyor. 

Müzakere ettiğimiz yasa tasarısıyla,
mülk alımlarında yetkili olan yönetim
kuruluna, Sosyal Sigortalar Kurumunun gayrimenkullerinden, nitelikleri
itibariyle hizmet alanı dışında kalanların
satılarak değerlendirilmesi için, satış
yetkisi verilmesi öngörülmektedir. Bu tasarı,
1993 yılında çıkarılan 3917
sayılı Yasada olduğu gibi, Sosyal Sigortalar
Kurumunun gayrimenkullerinin satışını
dolaylı yollardan yapmamaktadır; doğrudan doğruya
yönetim kuruluna satış yetkisi vermektedir ve
yasa tasarısının en önemli, en olumlu
olan tarafı da budur. 

Söz konusu gayrimenkullerin rayiç bedelden
aşağı olmamak kaydıyla açık
artırma usulüyle satılmasını
düzenleyen yasa tasarısının kanunlaşması
halinde, kuruma, 50-60 trilyonluk bir kaynak sağlanmış
olacaktır. 

Biraz evvel burada ifade edildi, “eğer,
bu gayrimenkullerin satılması icap ediyorsa, bu
gayrimenkuller, işçilerin ağırlıklı
olduğu bir yönetim kurulunun oluşması halinde
satılmalıdır” denildi. Düşünün
ki, bu yönetim kurulu, yönetim kurulu başkanı
hariç, 6 kişiden oluşmaktadır; işçi
temsilcisi, işveren temsilcisi ve emeklilerin temsilcisi
olan 3 üye seçimle gelmektedir. Öbür 3 kişiden
1'i Hazineden sorumlu Devlet Bakanlığı tarafından,
diğer 2'si de, 1'i genel müdür olmak kayıt
ve şartıyla, Çalışma ve Sosyal
Güvenlik Bakanlığı tarafından gösterilen
ve müşterek kararnameyle oraya getirilen kişilerdir.

Bugün Sosyal Sigortalar Kurumunun 1997 yılı
bütçesi 982 trilyondur. Böyle bir yönetim
kuruluna, 1 katrilyonu, onun yönetimini emanet ediyoruz.
Bu gayrimenkullerin satışıyla elde edilecek
olan 55-60 trilyon için şüpheye düşmemiz
hiç de mümkün değildir. 

Ben, bu yaklaşım içinde, Doğru
Yol Partisi Grubu olarak, tasarıya olumlu baktığımızı
ve kabul oyu vereceğimizi ifade ediyor, saygılar sunuyorum.
(DYP ve RP sıralarından alkışlar)

BAŞKAN - Sayın Baran, teşekkür
ediyorum efendim. 

Anavatan Partisi Grubu adına Sayın
Balcılar.

Buyurun Sayın Balcılar. (ANAP sıralarından
alkışlar)

MUSTAFA BALCILAR (Eskişehir) - Sayın
Başkan, değerli milletvekilleri; 4792 sayılı
Sosyal Sigortalar Kurumu Kanununun bir maddesinin değiştirilmesiyle
ilgili, SSK Yönetim Kuruluna, SSK'nın mülklerinin
satılması yetkisi değil, satma emri vermek isteyen
kanun tasarısı üzerinde, Anavatan Partisi Grubu
adına söz almış bulunuyorum. Yüce
Heyetinizi saygılarla selamlarım. 

Değerli milletvekilleri, sosyal sigortalar veya
sosyal güvenlik için değişik tarifler yapmak
mümkündür. Bu tariflerden bir tanesi de, bir kazana,
insanın aktif hayatında çalışırken
kesilen primlerin kaşık kaşık dolması
ve kazanda aşağıdan kaynatılması,
pilavın nemalanması dediğimiz olay ve daha sonra
da kaşık kaşık, emekli olan kişilere
verilmesidir. Modern sigortacılıkta, aktuarya hesapları
dediğimiz hesaplarla bu fonlar yönlendiriliyor. Yani,
ilgili Sosyal Sigortalar kanunlarında ve sosyal güvenlik
kuruluşlarının kanunlarında ihtiyat
akçesi denilen bir düzenleme vardır; o yılki
sosyal güvenlik kuruluşunun gelirlerinin bir kısmı,
ihtiyat akçesi olarak ayrılmak zorundadır
ve bu ihtiyat akçesi olarak ayrılan para, ileriye
dönük, yirmi sene sonra, yirmibeş sene sonra emekli
olacak kişilerin emekliliklerini takviye etmek amacıyla
kullanılır. Bu, kâğıt alınarak
kullanılır, devlet tahvili alınır,
mülk alınır vesaire alınır. 

Sosyal Sigortaların mülklerinin büyük
bir kısmı, 1992'ye kadar olan mülklerinin tamamı
veya tamamına yakını, işte bu ihtiyat
akçesi olarak ayrılan, yirmi sene, otuz sene sonra
emekli olacak kişilerin emekliliklerini desteklemek gayesiyle
ayrılan, matematik karşılıklarla oluşturulan
mülklerdir. 

Değerli arkadaşlar, değerli milletvekilleri;
Sosyal Sigortalar Kurumu 1945 yılında kurulduğunda,
tabiî, yeni kurulmuş bir sosyal güvenlik kuruluşu,
emekli olan yok; aktif pasif oranı 25'e, 30'a 1; bugünkü
gibi 1,8'e 1 veya 2'ye 1, 1,5'e 1 şeklinde değil. Dolayısıyla,
gider az, gelir çok. Bu gelirlerin büyük bir
kısmıyla hastane alınmış, yeni
mülkler alınmış, hizmet binaları
alınmış, rant tesisleri alınmış.
Niye alınmış; ileriye dönük, yirmi
sene, otuz sene sonrası düşünülerek
alınmış; kanun yapıcının,
matematik karşılık olarak koyduğu karşılıklar
buralara harcanmış. 

Bugün ne yapıyoruz; bu emeklilerimizin,
ileride daha iyi imkâna kavuşmasını;
yani, kazandan daha büyük kaşıkla aş
alabilmesini sağlayacak imkân ortadan kaldırılmak
isteniyor, Sosyal Sigortalar Kurumunun mülkleri satılmak
isteniyor.

Prensip olarak, Sosyal Sigortalar Kurumunun mülk
almaya, mal almaya yetkili olan Yönetim Kurulunun, mülk
satma yetkisi de olması gerekir gibi, çok tabiî,
halisane bir düşünce içerisinde olabiliriz;
ama, burada, Hükümet, Sosyal Sigortalar Kurumu Yönetim
Kuruluna yetki verme olayı değil, aynı, Ağrı
Üniversitesinin açılışında
olduğu gibi -davetiyeler basılıyor, hazırlıklar
yapılıyor- kanun arkadan gelsin düşüncesinde.


Sayın Başbakan Erbakan Hocamız,
birinci kaynak paketinde “işte, şuradan bu kadar,
buradan bu kadar, Sosyal Sigortalar Kurumunun mülklerini
de satacağız; oradan da 60 trilyon elde edeceğiz”
diyor; bir ay sonra da kanun tasarısı getiriliyor.
Yani, halisane, Sosyal Sigorta Kurumunun daha randımanlı,
daha rantabl, daha özerk çalışabilmesi
için, Sosyal Sigortalar Kurumu Yönetim Kuruluna yetki
verme olayı değildir; olay, tamamen, bütçe
açıklarını kapatabilmek gayesiyle,
Sosyal Sigortalar Kurumunun mallarını satma konusunda
yönetim kuruluna emir vermek gayesiyle oluşturulmuş
bir yasa tasarısı olarak önümüze
gelmektedir. 

Değerli milletvekilleri, 4792 sayılı
Sosyal Sigortalar Kurumu Kanununda devlet ağırlıklı
bir yönetim söz konusudur. Gönül isterdi ki,
eğer Hükümet, halisane olarak, Sosyal Sigortalar
Kurumu Yönetim Kurulunun daha yetkili ve özerk hale
getirilmesini arzu ediyor ise, 4792 sayılı Kanunda
değiştirilmesi gereken sadece bir madde bu değildir,
onlarca değiştirilmesi gereken -Hükümetin
de muhalefetteyken telaffuz ettiği- maddeler vardır.
Eğer, Hükümet samimî ise, 4792 sayılı
Kanundaki tüm değişikliklerle birlikte bunu getirmesi
ve yönetim kurulunu özerk hale getirdikten sonra bu
satış yetkisinin verilmesi tabiî ve doğru
olurdu. 

Kaldı ki, Sosyal Sigortalar Kurumunun en büyük
hak sahiplerinden olan işçi temsilcisi Türk-İş,
yasa tasarısına karşıdır. Karşı
olmasının sebebi de, bu yönetim kurulunun tam
olarak özerk hale getirildikten sonra yetkinin verilmeyişi,
Hükümetin bu konudaki inisiyatifi elinde tutarak, istediği
şekilde istediği malları satma arzusudur.

Olayın bir başka boyutu daha var.1993
yılında, o tarihteki Koalisyon Hükümeti,
bir satış kanunu getirdi; birinci seferde, Anayasa
Mahkemesinde bozuldu, sonra tekrar getirildi ve Emlâk Bankası
aracılığıyla, Sosyal Sigortalar Kurumunun
o gün için, yine bugüne benzer “aman, ben
günü kurtarayım” düşüncesi
içerisinde “ne kadar fazla gelir temin edebilirsem,
ne varsa satayım” müflis tüccar düşüncesiyle
satma arzusu içerisinde olan o günkü Hükümet,
Sigortanın  satılabilecek bütün emtialarının
listesini çıkardı ve sattı.

Şimdi, düşünüyorum; 1992'den
bu yana Sosyal Sigortalar Kurumu bir kuruşluk ihtiyat akçesi
ayırmamış; yani, 1992'den itibaren, ilave
bir tek mal edinmemiş ve 1993 yılında da,
satılabilecek ne varsa satılmış. Bugün
neyi satacaksınız; Sosyal Sigortalar Kurumunun genel
müdürlük binasını mı satacaksınız?
Bu sorunun cevabını almak isteriz.

Yine, 1993 yılında bu satışlarda
fevkalade şaibeli konular, soru işareti olarak hafızalarımızda
kalmıştır. Bundan bir süre önce,
sosyal güvenlik kuruluşlarının sorunlarını
incelemeyle ilgili bir Komisyon kuruldu. Hükümetin temsilcilerinden,
Sayın Refah Partisi temsilcisi Ahmet Feyzi İnceöz'ün
de, orada, en fazla üzerinde durduğu nokta, 1993'teki
mülk satışları olmuştur, mülk
satışlarındaki gereksizlik olmuştur;
SSK'nın mülklerinin satışlarındaki
şaibeli olayları, konuları, komisyon raporuna
geçirme konusunda ciddî talepleri olmuştur
ve komisyon raporuna da bunlar geçmiştir... 

ABBAS İNCEAYAN (Bolu) - Muhalefet şerhi
de koymuştu...

MUSTAFA BALCILAR (Devamla) - Muhalefet şerhi
de koymuştur...

Tabiî, bugün, yine, Partisi, oradaki mülk
satışlarında, muhammen bedellerin tespitinde,
ihale sisteminde aynı şeyleri yapma girişiminde
bulunuyor. Çok enteresandır, çok büyük
değerli mülkler, onlarca mülk, muhammen bedelden,
bir tek kişinin ihaleye girmesi suretiyle satılmıştır;
bir ikinci kişi yok!.. SSK'nın mülklerine -en
kötü mülküne dahi- hiç değilse
iki tane alıcının çıkması
gerekmez mi?!. Dolayısıyla, o tarihteki yönetim
kurulu -kimseyi suçlamıyorum, tenzih ederim-
kafalarda soru işareti kalacak şekilde... Şaibeli
satışlar olduğu endişelerini şu andaki
İktidar temsilcileri tarafından da ifade edilmiştir.
Dolayısıyla, bu satışların,
hiç kimsenin kafasında soru işareti kalmayacak
şekilde olması da arzumuzdur. 

Değerli milletvekilleri, Hükümet tasarısının
ilgili raporunda, defaatle, değişik yerlerde “1992
yılından başlayarak, giderek büyüyen
malî bir krize sürüklenen SSK” ifadeleri
kullanılmıştır. 1991'in sonunda; yani,
Anavatan Partisi İktidarlarının devrettiği
dönemde, Sosyal Sigortalar Kurumunun o günkü TL
bazında aktuaryası, 118 milyar lira fazlalık
veriyordu. 118 milyar lirayı dolara vurduğunuz zaman
da -zannediyorum, o günkü dolar kuru 9 bin lira filandı-
oldukça yüksek bir rakam çıkar. 

1991'den itibaren, Sosyal Sigortalar Kurumu, TL bazında
da, dolar bazında da -hangisine göre hesaplarsanız-
her yıl katlanarak, büyük bütçe açıkları
sebebiyle kaynak arama ihtiyacı durumuna gelmiştir.
Tabiî, burada ne yapılmıştır
da, nasıl bir icraat yapılmıştır,
nasıl bir uygulama yapılmıştır
da 1991'e kadar hiçbir açık vermeyen, hatta
aktuaryaları artı veren Sosyal Sigortalar Kurumu
muanata muhtaç duruma düşmüştür?..
Az önce konuşan Doğru Yol Partisi sözcüsü
Sayın Doğan Baran arkadaşımız “Türkiye'nin
yatırım bütçesine denk sosyal güvenlik
açıkları söz konusu olmuştur”
dediler. Peki 1991'den itibaren ne yapılmıştır
da, bu açıklar, bu seviyeye gelmiştir? Konuşmacılar
ifade ettiler; ama, ben bazı kısımlarını
açarak... Çünkü, aynı hatalar yine
bu Refah-Doğru Yol Hükümeti tarafından tekrarlanma
aşamasındadır. Bu hatalarla ilgili tenkitlerimizi,
tasarılar geldikçe yapacağız; ama, bugün
yapılan hataları kısa olarak izah edersek;
yaş sınırına bakılmaksızın
erken emeklilik olayı, maalesef, getirilmiştir. Siyasî
iktidar olarak, doğabilecek her türlü oy kayıplarını
da göze alarak, 1986 yılında Anavatan İktidarı
tarafından getirilen yaş kıstası, 
1991'den itibaren yumuşak geçişle uygulamaya
geçecekti. 1992'de ilk uygulamalara başlayacakken,
o günkü hükümetin getirmiş olduğu
bizim “yapmayın, yanlış yapıyorsunuz,
sosyal güvenlik kuruluşlarını iflas ettirirsiniz,
ileride devletin gücü bile yetmez, ikinci KİT
açıkları haline getirirsiniz” ifadelerimizi,
Meclis zabıtlarına baktığınız
zaman, o günkü Anavatan sözcülerinin ifade
ettiğini, 1992'deki yaş sınırına
bakılmaksızın erken emeklilik kanunu müzakerelerinde
göreceksiniz. Bütün çırpınışlarımıza
rağmen, bütün tenkitlerimize rağmen, işte,
bu getirilmiştir ve yaş sınırına
bakılmaksızın getirilen erken emeklilik kanunu,
bugün, sosyal güvenlik kuruluşlarının
açıklarını artıran -biraz ağır
olacak diye düşünebirsiniz- ama, sosyal güvenlik
kuruluşlarını batıran uygulamanın
başlangıcı olmuştur.

Bir başka nokta, prim affı olayı;
yine, Anavatan İktidarları döneminde iki veya
üç sefer getirilmiştir. Buradaki espri şudur:
Prim affı değil; primin aslının, anasının
ödenmesi halinde, faizlerinin ertelenmesiyle ilgili kanun
tasarıları üç sefer getirilmiştir.
Bu tasarılar getirilirken, biz aptal mıydık;
seçmene selam olsun diye sizin getirdiğiniz bu afları
getiremez miydik?! Komisyonda ve Genel Kuruldaki müzakerelerde,
af getirilmesi halinde, vatandaş, ileriye dönük
olarak, Sosyal Sigortalar Kurumunun kaynaklarını,
borçlarını banka kredisi gibi düşünür
ve ben bunları ödemeyeyim, nasıl olsa, ileride,
seçmene selam edecek bir iktidar gelir, bunların
affını sağlar; dolayısıyla, ben,
sıfır faizli banka kredisi gibi bu primleri kullanmış
olurum zehabına kapılır; dolayısıyla,
Sosyal Sigortaların prim tahsilat oranları düşer,
batış, çöküş başlar
ve ileride de işte bugünkü duruma gelinir ifadelerini
kullanmışız ve af olayını reddetmişiz.
1992'de ve 1993'te, maalesef, yine, bütün tenkitlerimize
rağmen, bu af olayı getirilmiştir. 

Bugün, niye bunları söylüyorum;
Sayın Hükümetimiz, RP-DYP Hükümeti,
tarih tekerrürden ibarettir gibi, o tarihte, Sosyal Sigortalar
Kurumunun çöküşüne vesile olan, sebep
olan ana etkenlerden, prim affıyla ilgili kanun tasarısını
bugün tekrar getiriyor. Burada, tekrar ikaz ediyoruz; günü
kurtarmak amacıyla, bir yıl, altı ay, bilemiyorum...
Başbakanlık süresi ne zaman bitecek, devir teslimden
evvel o sırayı mı hedefliyorsunuz limit olarak,
gününüzü kurtarmaya çalışıp,
Sosyal Sigortalar Kurumunu bir miktar rahatlatmayı hedefliyorsanız;
bu, Sosyal Sigortalar Kurumuna yapılan en büyük
hatadır, en büyük kazıktır ve ileriye
dönük de bunun vebalini hep beraber çekeriz,
en fazla da siz ıstırap çekersiniz. Burada,
yine, borçlanmaların -her türlü borçlanmaların-
Sosyal Sigortalar Kurumunda, sosyal güvenlik sisteminde,
Kuruma yük getireceği ana prensibi vardır. 

Yine, Hükümetimiz, geçmiş
dönemlerde yapılan hataların bir tekrarı
olarak “yurtdışındaki vatandaşlarımıza”
diye bir ibareyle bir kanun tasarısı getirdi; Sağlık,
Sosyal İşler Komisyonunda görüşüldü,
hatta, bugün de, öncelik ve ivedilikle görüşmeyle
ilgili bir önerge verildi ve reddedildi. Tabiî, gaye
zannediyorum, bayramdan evvel böyle bir kanunu çıkararak,
başta Almanya'daki millî görüş teşkilatları
olarak seçmene selam etme gayesidir diye, endişelerimizi
burada dile getirmeyi bir görev addediyorum. 

Burada, kanun tasarısı geldiği
zaman tenkitlerimizi yapacağız. Sadece ve sadece, salt
bütçe açıklarını kapatmak
gayesiyle getirilen bir kanun tasarısı olduğu,
zaten, Sayın Başbakanın basın toplantısında
da net bir şekilde ifade ediliyor ve Sayın Başbakan
yaptığı basın toplantısında
diyor ki “buradan biz yüzde 20 katkı payı
alacağız ve 5 milyar dolar para toplanacak; bunun 1
milyar dolarını Hazineye gelir irat edeceğiz,
4 milyar dolarını da devlet olarak, Hükümet
olarak kullanacağız” yani, gaye, Anayasanın
ilgili 62 nci maddesine göre, sosyal güvenlik kuruluşlarını
güçlendirmek değil; yine, Anayasanın 62
nci maddesine göre, Türkiye'de, daha hâlâ
yüzde 100'e ulaşmamış olan sosyal güvenlik
hakkını tüm vatandaşa yaymak değil;
gaye “sosyal güvenlik hakkı” adı
altında Hazineye para toplamak “sosyal güvenlik
hakkı” adı altında bütçe
açıklarını azaltacak bir gayedir.
Dolayısıyla, bu uygulamalar da sosyal güvenlik
kuruluşlarının aleyhine olacaktır ve
geçmişte yapılan hatalardan dolayı
batırılan sosyal güvenlik kuruluşları,
bundan sonra, tekrar, bu, ileriye dönük yanlış
düşüncelerinizle belini doğrultamaz bir hale
getirilecektir endişelerimizi  burada tekrar dile getirmek
istiyorum.

Burada bekledikleri rakam -Sayın Bakan da
komisyonda ifade ettiler-  50-60 trilyon; Sosyal Sigortalar Kurumunun
sadece ve sadece bu yıl bütçe açığı
350 trilyon ve satılacak mülk yok; 1993'te hepsini
satmışsınız. Satılabilecek arsaların,
sosyal tesislerin vesairelerin satılması halinde,
maksimum temin edilebilecek para 20 trilyon; hadi 50 trilyon olsun!..
Bu sene günü kurtardınız, açığın
yedide birini kapattınız; peki, önümüzdeki
sene ne olacak? Önemli olan, böyle müflis tüccar
gibi mal satarak borç kapatma değil; önemli olan,
kalıcı, ileriye dönük, Sosyal Sigortalar
Kurumunun problemlerini halledebilecek düzenlemeler getirmektir.

(Mikrofon otomatik cihaz tarafından kapatıldı)

MUSTAFA BALCILAR (Devamla) - Sayın Başkanım,
son cümlemi söylüyorum.

BAŞKAN - Sayın Balcılar, 2 dakika
yeter mi efendim?

MUSTAFA BALCILAR (Devamla) - Son cümlemi söylüyorum
efendim.

BAŞKAN - Buyurun.

MUSTAFA BALCILAR (Devamla) - Sosyal Sigortalar Kurumu
Yönetim Kuruluna yetki verilmesine, prensipte halisane olarak
katılmakla birlikte; Hükümetin, Sosyal Sigortalar
Kurumunun daha özerk bir şekilde yönetilmesinden
ziyade, kendilerine çok büyük yük teşkil
eden bütçe açıklarını
kapatmak için -damlaya damlaya göl olur misali- devletin
satılabilecek her şeyini satmaya çalışırken;
Sosyal Sigortalar Kurumunun da mülklerini satarak,  bütçe
açıklarını bir miktar kapatma gayesiyle
bu kanun tasarısını getirmesinden dolayı,
bu tasarıya Anavatan Partisi Grubu olarak karşı
çıktığımızı ifade
eder, Yüce Heyetinize saygılar sunarım. (ANAP
ve DSP sıralarından alkışlar)

BAŞKAN - Sayın Balcılar, teşekkür
ediyorum. 

Sayın milletvekilleri, gruplar adına
yapılan konuşmalar tamamlanmıştır.

Sayın Hikmet Sami Türk'ün kişisel
söz talebi var, şu ana kadar başka kişisel
söz talebi yok. 

Kişisel konuşmalardan sonra oylama yapacağım.

Sayın Türk'e söz veriyorum; buyurun
efendim. (DSP sıralarından alkışlar)

HİKMET SAMİ TÜRK (Trabzon) - Sayın
Başkan, değerli milletvekilleri, bugün, toplumumuzun
çok büyük bir kesimini, en az 25 milyon insanımızı
ilgilendiren bir kanun tasarısını görüşüyoruz.


Anayasamızın 60 ncı maddesi,
herkesin sosyal güvenlik hakkına sahip olduğunu
ve devletin bu güvenliği sağlayacak gerekli tedbirleri
alacağını ve teşkilatı kuracağını
öngörmektedir. 

Sosyal Sigortalar Kurumu, Anayasanın 60 ıncı
maddesinde öngörülen kurumların başında
gelmektedir. En az 25 milyon insanımız, bu Kurum
sayesinde geleceğe güvenle bakmak durumundadır.
Ne yazık ki, bu Kurum, son beş yıl içerisinde,
çeşitli yanlış uygulamalar nedeniyle
ağır bir malî krize sürüklenmiş
bulunmaktadır. Öyle ki, Kurumun 1996 yılındaki
açıklarının 163 trilyon liraya varacağı
tahmin edilmekteydi. Bu durumun nedenleri, Türkiye Büyük
Millet Meclisinin kurduğu bir araştırma komisyonunun
raporunda ayrıntılarıyla belirtilmiştir.
Bunlardan sadece bazılarını hatırlamak
için kısaca değinmek istiyorum: Özellikle
erken emeklilik uygulamaları, aktif-pasif sigortalı
dengesini bozmuştur. Aktif-pasif sigortalı oranı,
1980 yılından bu yana, dünya standartlarına
uygun asgarî düzeyin altına düşmüştür.
Böylelikle, Sosyal Sigortalar Kurumunun aktuarye dengesi
altüst olmuştur. Prim karşılığı
olmayan sosyal yardım zamları, Kurum alacaklarının
tahsil edilememesi, Sosyal Sigortalar Kurumunun içerisine
düştüğü malî krizi daha da derinleştirmiştir.


Araştırma komisyonumuzun raporunda,
bu çıkmazdan kurtulmak için alınması
gereken önlemler gösterilmiştir. Hükümetimiz,
bu önlemleri uygulamak yerine, kolay yolu seçmiştir;
Hükümetimiz, getirdiği tasarıyla, Sosyal
Sigortalar Kurumunun taşınmazlarını
satışa çıkarmak istemektedir. Oysa,
yapılması gereken bu değildir. Nelerin yapılması
gerektiği, araştırma komisyonunun raporunda çok
ayrıntılı bir biçimde açıklandığı
için, onlar üzerinde durmaya gerek görmüyorum;
ancak, satılmak istenen bu taşınmazlar, önemli
ölçüde, Sosyal Sigortalar Kurumu Kanununun 20
nci maddesinde, Kurumun yedek akçelerinin yatırılması
öngörülen değerler arasında yer almaktadır.
Bildiğiniz gibi, bu madde, Kurumun, her sigorta kolu için
ayıracağı yedek akçeleri hangi alanlara
yatıracağını tek tek göstermiştir.
Genel olarak şunu söyleyebiliriz: Bu değerler,
Sosyal Sigortalar Kurumunun sigortalılara karşı
olan yükümlülüklerini yerine getirmesinin
güvencesidir. İşte, şimdi, satışa
çıkarılmak istenen, bu güvencelerin
bir bölümüdür. Aslında, bu yol ilk
kez denenmiyor. Daha önce de, 1993 yılında,
3917 sayılı Kanunla, yine, Sosyal Sigortalar Kurumunun
taşınmazlarının satışına
olanak tanınmıştı; ancak, orada karmaşık
bir mekanizma öngörülmüştü ve bu
mekanizmanın bekleneni sağlamadığı,
kanun tasarısının gerekçesinde ifade
edilmektedir. Gerçekten, 3917 sayılı Kanunda,
Kurum taşınmazlarının Emlak Bankasına
devredilmesi ve bu Bankanın da hazine tahvilleri karşılığında
bu taşınmazları satması öngörülmüştü.
Öyle anlaşılıyor ki, bundan beklenen
yarar sağlanamamıştır. Şimdi, yeni
bir yöntem denenmektedir; ancak, bu konuda, şimdiki
kanun tasarısıyla yeni bir yanlışlığa
düşülmemesi için, Türkiye Büyük
Millet Meclisi araştırma komisyonunun raporundaki
konuyla ilgili bölümü izninizle okumak istiyorum.
Komisyon raporunda şu satırlar dikkati çekmektedir:
“Komisyonumuzun doğrudan görev alanına girmemekle
birlikte, satışı yapılmak üzere
Sosyal Sigortalar Kurumu tarafından Emlak Bankası
Anonim Şirketi Genel Müdürlüğüne
devredilen taşınmazlar konusu incelenerek, özellikle
taşınmazların değerlendirilmesi aşamasıyla
ilgili endişe taşımaktayız. Bu endişemizi
Genel Kurulun bilgisine arz ederiz.”

Acaba, getirilen kanun tasarısı bu
endişeleri gidermekte midir? Bizim görüşümüze
göre, kanun tasarısında bu satışlar
için öngörülen yöntem, bundan bir süre
önce Emekli Sandığı bakımından
kabul edilen kanuna göre biraz daha ayrıntılı
olmakla birlikte, yetersizdir. 

Bu hükümler, Sosyal Sigortalar Kurumu taşınmazlarının
keyfî bir biçimde satılmasını
tam olarak engelleyebilecek nitelikte değildir. Bu hükümlerde,
Meclis, konunun ayrıntılarının düzenlenmesini
bir yönetmeliğe bırakmaktadır. Bunun, Meclis
tarafından yapılması gereken bir düzenlemenin,
hangi bakanlık veya hangi kurum tarafından düzenleneceği
dahi belli olmayan bir yönetmeliğe bırakılması
yanlıştır. 

Bildiğiniz gibi, bir süre önce Meclisimizin
kabul ettiği Kamu Kurum ve Kuruluşlarının
Taşınmaz Mallarının Satışı
Hakkında Kanun Anayasa Mahkemesine götürülmüş
ve Anayasa Mahkemesi, bu kanun hakkında yürürlüğü
durdurma kararı vermiştir. Şimdi, yeniden aynı
durumla karşılaşmamak gerekir. Meclisimiz,
sürekli olarak, burada, sonuç alınmayan yasalar
yapmak durumunda kalmamalıdır. 

Biz, Sosyal Sigortalar Kurumunun taşınmaz
mallarının, Sosyal Sigortalar Kurumunun, sigortalılara
karşı olan yükümlülüklerinin
yerine getirilmesi bakımından, en önemli güvence
niteliğindeki taşınmazların, gelişigüzel,
haraç mezat satılmaması için uyarı
görevimizi yapıyoruz. 

Burada, muhalefet -zaman zaman- aslında istemeden,
bazı engellemeler de yapmaktadır; ama, vatandaşlarımızın
şunu bilmesinde yarar var. Bu engellemeler, Meclisin çalıştırılmaması
için değil, Meclisin daha verimli bir biçimde
çalışması bakımından,
iktidar partilerini, Hükümeti bir diyaloğa çekmek
içindir. 

(Mikrofon otomatik cihaz tarafından kapatıldı)

BAŞKAN - Sayın Türk, 2 dakika yeter
mi efendim?.. 

HİKMET SAMİ TÜRK (Devamla) - Evet,
Sayın Başkan. 

Bu engellemelerin, örneğin toplantıya
katılmama ya da yoklama istemenin amacı, kanunların
daha iyi bir biçimde çıkmasını
sağlamaktır. 

Burada konuşuyoruz, görüşlerimizi
savunuyoruz; ama, etkili olamıyoruz. İşte
Hükümeti, bir diyalog ortamına çekebilmek
için, iktidar partileriyle bir diyaloğu sağlayabilmek
için bu yola gidilmektedir. Eğer Hükümet,
bu diyalog anlayışını gösterirse,
zaten bunlara gerek kalmaz. 

Burada, hepimizin görevi, kanunların
en iyi biçimde yapılmasını sağlamaktır.
Bizim söylediklerimiz ve muhalefet olarak yaptıklarımız,
bu amaca dönüktür. 

Bu anlayışla, Yüce Meclisi saygıyla
selamlıyorum. (DSP sıralarından alkışlar)

BAŞKAN - Sayın Türk, teşekkür
ediyorum.

OYA ARASLI (İçel) - Sayın Başkan,
şahsım adına söz talep ediyorum. 

BAŞKAN - Efendim, Sayın Oya Araslı,
kişisel görüşlerini ifade etmek üzere
söz talebinde bulundular. 

Sayın Araslı, buyurun. 

OYA ARASLI (İçel) - Sayın Başkan,
değerli milletvekilleri; 9.7.1945 tarih ve 4792 sayılı
Sosyal Sigortalar Kurumu Kanununun Bir Maddesinin Değiştirilmesi
ve Bu Kanuna Bir Geçici Madde Eklenmesi Hakkındaki
Kanun Tasarısıyla ilgili olarak kişisel görüşlerimi
dile getirmek üzere söz almış bulunuyorum.


Çok değerli milletvekilleri, elimizdeki
bu kanun tasarısına baktığımız
zaman, Hükümetin, burada, tek bir amaç doğrultusunda
düzenlemeler yaptığını görüyoruz.
(Gürültüler)

BAŞKAN - Sayın Araslı, sürenizi
durduruyorum; bir dakikanızı rica edeyim.

Sayın milletvekilleri, bir sayın milletvekili
görüş ifade ediyor, biraz sonra oylamaya geçeceğiz;
fikirlerin tebellürü için dinlememizde fayda
var diye düşünüyorum. 

Buyurun efendim.

OYA ARASLI (Devamla) - Teşekkür ederim
Sayın Başkan.

Bu kanun tasarısına baktığımız
zaman, buradaki düzenlemenin tek bir amaca yönelmiş
bulunduğunu görüyoruz. Nedir bu amaç; Sosyal
Sigortalar Kurumunun elinde bulunan malların satışına
ilişkin esasları ortaya koymak. 

Değerli arkadaşlarım, bu kanun tasarısını
elime aldığım zaman, ister istemez yedi aydan
beri, şu çatının altında yapmış
olduğumuz çalışmaları ve çıkarmış
olduğumuz yasaları şöyle bir zihnimden geçirdim;
ne yapıyoruz biz burada; aylardan beri, biz burada, devletin
elinde, kamu kurumlarının elinde ne var ne yoksa
onların satışı için birtakım
imkânlar hazırlıyoruz; birtakım arayışlar
içerisindeyiz. Acaba, başka gelir elde etme yolumuz
yok mu değerli arkadaşlarım? Zaman zaman, bu
arayışı ben neye benzetiyorum biliyor musunuz;
iflas etmiş tüccarlar vardır; değerli eşyaları
olan; fakat, fakir düşmüş aileler vardır;
manava borcunu ödeyebilmek için evin koltuğunu
satar, kasaba borcunu ödeyebilmek için değerli
bir aynayı satar, elektriğin borcunu ödeyebilmek
için antika bir koltuğu satar; tıpkı
o gündeyiz. Acaba bugünü Türkiye'ye yaşatmaya
kimin hakkı var?! (RP sıralarından gülüşmeler)


Değerli arkadaşlar, gülüyorsunuz;
ama, ben, hiç gülünecek bir durum içerisinde
olduğumuzu düşünmüyorum. Acınacak
ve hatta ağlayacak bir durum içerisindeyiz halimize.
(RP sıralarından gürültüler, alkışlar
[!]) Yapacak hiçbirşeyimiz yok, toplumun elindeki,
kamunun elindeki, şu cumhuriyet tarihinde yetmişdört
yılda biriktirdiklerimizi satarak, günümüzü
geçirmeye çalışıyoruz. Gülünecek
ne var bunda?! (RP sıralarından gürültüler,
alkışlar [!]) Ben bunun hiçbir tarafında
gülünecek hiçbir şey görmüyorum
ve buna gülen; buna, şu tavrı sergileyen arkadaşları
şu çatının altında görmekten
çok derin bir üzüntü duyuyorum. Bu millet
bu hale düşmemeliydi; bu millet bu hale düşürülmemeliydi!
(RP sıralarından gürültüler)

BAŞKAN - Sayın İncetahtacı...
Sayın milletvekilleri... Rica ediyorum efendim... (RP sıralarından
gürültüler) Efendim, rica ediyorum... Görüşünüzü
ifade edersiniz... (RP sıralarından gürültüler,
CHP sıralarından alkışlar)

OYA ARASLI (Devamla) - Arkadaşlarımız,
dinleyiniz ve bir parça yüreğiniz titresin. Şu
tasarıya baktığınız zaman, Sosyal
Sigortalar Kurumu diye bir kurum var Türkiye'de. Bu Kurumun
tek derdi, satmayı arzu ettiğiniz malları mıdır?!
Sosyal Sigortalar Kurumu ile ilgili olarak, şu Hükümetin,
karşımıza “çıkarın”
diye getireceği tek düzenleme bu mu olmalıdır?!
Sosyal Sigortalar Kurumunun çok derdi var.

MEHMET AYKAÇ (Çorum) - Sayenizde...


OYA ARASLI (Devamla) - Toplayamadığı
prim dertleri var. 

MEHMET AYKAÇ (Çorum) - Sayenizde...


OYA ARASLI (Devamla) - Emeklilerin yaşlarıyla
ilgili sorunları var.

MEHMET AYKAÇ (Çorum) - Sayenizde...


OYA ARASLI (Devamla) - Hiçbir zaman emeklilere
yetmeyen Sosyal Sigortalar Kurumu emekliliği sorunu var. Bunlara
çözüm getireceğimize, biz, insanlarımızın
alınteriyle birikmiş olan, yetmişdört
yılda cumhuriyetin biriktirmiş olduğu malları
satmakla meşgulüz.

Bu tasarı bir reform mu?.. Bunu öncelikle
indirdiniz Genel Kurula; ama, aceleniz vard... Anlıyorum;
aceleniz, yıllardır kanayan bir soruna çözüm
getirmek değil, içinden çıkılmaz
hale gelen birtakım sorunları çözmek
değil, sadece satmak, sadece satmak... Elde ettiğiniz
gelirle, günü gün etmek; bizden sonra da ne olursa
olsun, bizden sonra tufan zihniyetiyle, buna hiç aldırış
etmemek. Bu sorumsuzluğa, ne Türkiye'nin tahammülü
var, ne de böyle bir sorumsuzluğu, Türkiye Büyük
Millet Meclisi çatısı altında ve Bakanlar
Kurulu bazında kimsenin göstermeye hakkı ve
yetkisi var. Bir parça özenli olalım; bir parça,
taşıdığımız sıfata
saygılı olalım; bir parça, şu
fakir milletin çektiklerine duyarlı olalım;
bir parça, sorunlara çözüm getirmek sorumluluğuyla
hareket edelim. (RP ve DYP sıralarından gürültüler)
Böyle yasa tasarıları getirmeyiniz. 

Değerli milletvekilleri, ben, burada edebiyat
yapmıyorum; ben, burada, aldığım oyun
sırtıma yüklediği sorumluluğu yerine
getirmeye çalışıyorum. (CHP sıralarından
“Bravo” sesleri ve alkışlar, DSP sıralarından
alkışlar) Ben, buraya, bu kürsüye, fakir
insanlarımın, aldığı aylıkla
ayın sonunu nasıl getireceğini bilemeyen, bu
sıkıntıyı çeken insanların
sıkıntısına çare bulmak, onların
haklarını kimseye yedirtmemek için geldim.
Satıp savacaksınız, satıp savacaksınız...
Mütemadiyen bunun peşindesiniz. Buraya, öncelikli
diye indirdiğiniz bütün yasalar, bu amaca yönelik.
Peki, ben size soruyorum; satacaksınız, satacaksınız,
satacaksınız;  satacak bir şey kalmadığı
zaman ne yapacaksınız?.. Size, bu kürsüden
bunu defeatle sordum. Ben, sormaktan yoruldum; ama, sizler, aynı
felsefede ısrar etmekte yorulmadınız; aksine,
kararlılık kazandınız; ama, siz bunu
getireceksiniz, biz de Yüce Meclisin huzurunda, bize oy vermiş
olan, ezilen kesimlerin, ayın sonunu nasıl getireceğim
endişesiyle kıvranan kesimlerin haklarını,
burada, size karşı savunacağız. Bu lokmaları
boğazınızdan geçirtmeyeceğiz ve biliyoruz,
bu lokmalar boğazınızda kalacak. Buna hakkınız
yok. (CHP sıralarından alkışlar) Bu
paraların içerisinde yetimin hakkı var, bu
paraların içerisinde dulun hakkı var, bu
paraların içerisinde ayın sonunu nasıl
getireceği endişesi içerisinde kıvranan
insanların hakkı var. Onları düşünmeye
mecbursunuz. Onların  hakkını size yedirtmeyeceğiz.


Yazın bir yasa tasarısı getirdiniz,
kamu mallarının satışı diye.
Anayasa Mahkemesine gitti. Anayasaya aykırıdır
diye, burada, herkesi ikaz etmeye çalıştık,
uyarmaya çalıştık; dinlemediniz. Ne
oldu bu yasa; Anayasa Mahkemesinin önüne gitti ve çevrildi.


Şimdi, Emekli Sandığının
mallarının satışıyla ilgili
bir yasa çıkardınız. O, yasanın,
parçalanmış, yalnız Emekli Sandığını
kapsamına alan bir türüydü; şimdi,
SSK ile ilgilisini getiriyorsunuz. Anayasa Mahkemesinin “bu,
Anayasaya aykırıdır” dediği bir
düzenlemeyi, bölerek karşımıza getirip,
bizi aldatıp, bunu çıkarabileceğinizi
zannediyorsunuz. 

Şunu biliniz, bunları yapmanıza
müsaade etmeyeceğiz. Şuradaki parmak çoğunluğunuza
güvenerek bunu yapsanız bile, Anayasa Mahkemesinin
kapılarına kadar, yetimin, dulun, emeklinin hakkını
savunmak için bunu götüreceğiz, sonuna kadar
mücaadele edeceğiz ve bunları sizin boğazınızda
bırakacağız. Bunu biliniz, buna göre adım
atınız. 

Saygılar sunarım. (CHP ve DSP sıralarından
“Bravo” sesleri, alkışlar; RP sıralarından
“Bravo” sesleri, alkışlar [!])

BAŞKAN - Sayın Araslı, teşekkür
ediyorum.

ALİ RIZA GÖNÜL (Aydın) -
Sayın Başkan_

BAŞKAN - Buyurun efendim.

ALİ RIZA GÖNÜL (Aydın) -
Sayın Başkan, konuşmacı, konuşmasının
içinde “bu malları sattırıp,
sizin boğazınızdan geçirtmeyeceğiz”
dedi.

BAŞKAN - Efendim, ben takip ettim onu.

ALİ RIZA GÖNÜL (Aydın) -
Parlamentonun değerli üyelerini hedef alan bu sözlerinin
tavzihini_

BAŞKAN - Evet, ben, kendisinden tavzihini rica
edeceğim.

ALİ RIZA GÖNÜL (Aydın) -
Evet, tavzihi gerekir efendim.

BAŞKAN - Efendim, ben takip ettim. Kendisinden_


SABRİ ERGÜL (İzmir) - Doğru
söyledi, biz de söylüyoruz, boğazınızdan
geçirtmeyeceğiz.

MEHMET SEVİGEN (İstanbul) - Geçirtmeyeceğiz_

YAHYA ŞİMŞEK (Bursa) - Doğru
söyledi.

BAŞKAN - Sayın Araslı_

SABRİ ERGÜL (İzmir) - Yetimin,
dulun hakkını boğazınızdan geçirtmeyeceğiz.

BAŞKAN - Sayın Araslı, konuşmanızda_


MEHMET SEVİGEN (İstanbul) - Zaten boğazlarından
geçemeyecek.

BAŞKAN - Efendim, müsaade buyurun_ 

Sayın Araslı, konuşmanızın
bir yerinde “bu malları sattırmayacağız”
buyurdunuz. Bu, tabiî hakkınızdır;
yani, böyle bir savunma tabiî hakkınızdır.

SABRİ ERGÜL (İzmir) - Burası
ilk mektep mi! Yani, ne söyleyeceğimizi bilmiyor muyuz!

BAŞKAN - Sayın Ergül, müsaade
buyurun_ Ne diyeceğimi bilmiyorsunuz ki...

SABRİ ERGÜL (İzmir) - Ne diyeceğiniz
belli; açıkladınız görüşünüzü!
Kürsüde bu kadar şeyi söyleyemeyecek mi?!

BAŞKAN - O talep yahut öyle bir savunma,
tabiî hakkınızdır, her milletvekilinin
hakkıdır...

OYA ARASLI (İçel) - Tabiî efendim,
söyleyeceğim.

BAŞKAN - ...ama “sizin boğazınızdan
bu malları geçirtmeyeceğiz” sözü,
şu anlama gelir: Sanki, bu mallar satılıp,
işte, buradaki milletvekillerine...

OYA ARASLI (İçel) - Hayır efendim...

BAŞKAN - Efendim, boğaz...

OYA ARASLI (İçel) - O zaman, tavzih
edeyim; müsaade eder misiniz...

BAŞKAN - Onu bir düzeltirseniz; rica edeyim
efendim.

OYA ARASLI (İçel) - Teşekkür
ederim.

BAŞKAN - Efendim, hemen, kısaca... (RP
sıralarından gürültüler)

OYA ARASLI (İçel) - Sayın Başkan,
değerli milletvekilleri; sözlerimin neden yanlış
anlaşıldığını anlayamadım
(RP sıralarından gürültüler) ama,
yanlış anlaşılmışsa, bu
yanlışı, buradan, bir açıklamayla
düzeltmekte yarar var. Eğer, sözlerimin gelişi
göz önünde tutulursa, ben, burada, milletvekilleri
bu parayı alacak da kendi kişisel ihtiyaçları
için harcayacak, biz de buna müsaade etmeyeceğiz
gibi bir şey söylemedim; ama, ben, bunu, Hükümetin
birtakım ihtiyaçlarını karşılamak
için, gelir elde etmek için bu parayı harcamasına
müsaade etmeyeceğiz anlamında söyledim. 

ALİ OĞUZ (İstanbul) - Kendi boğazınızdan
geçmedi...

OYA ARASLI (Devamla) - Eğer, zabıtları
incelerseniz, bunun bu şekilde söylendiğini bütün
milletvekilleri de anlayacaktır, görecektir.

Teşekkür ederim; saygılar sunarım.
(CHP sıralarından alkışlar)

BAŞKAN - Ben teşekkür ediyorum Sayın
Araslı.

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan, söz istiyorum.

BAŞKAN - Sayın Hükümetin söz
talebi var; buyurun efendim. (RP sıralarından alkışlar)

Sayın Bakan, sizi yakından tanıyoruz;
alkışlardan çok, gerçekleri dikkate
alırsınız...

HÜSAMETTİN KORKUTATA (Bingöl) -
Yediklerini kustur Sayın Bakan.

AYHAN FIRAT (Malatya) - SSK'ya aldığınız
2 500 kişinin hesabını verin.

BAŞKAN - Sayın Bakan, buyurun.

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan, değerli milletvekilleri; sözlerime başlarken,
hepinizi saygıyla selamlıyorum.

4792 Sayılı Sosyal Sigortalar Kurumu
Kanununun Bir Maddesinin Değiştirilmesi ve Bu Kanuna
Bir Geçici Madde Eklenmesi Hakkında Kanun Tasarısıyla
ilgili olarak Hükümet adına söz almış
bulunuyorum. 

Değerli arkadaşlarım, bütün
konuşmacıları büyük bir dikkatle
dinledim ve huzurlarınızda, bütün parti
grup sözcülerine, yaptıkları katkılarından
dolayı teşekkür ediyorum. Sayın Hikmet
Sami Türk ve Sayın Oya Araslı Hanımefendi
de kişisel söz haklarını kullandılar,
kendilerine de teşekkür ediyorum. 

Ne var ki, Sayın Oya Araslı, bildiğim
kadarıyla, hem hukukçudur hem de bir bilim kadınıdır;
doğrusu, konuşmalarını bir bilim adamına,
bir bilim adamının seviyesine yakıştıramadığımı,
talihsiz bir konuşma yaptıklarını ifade
etmek istiyorum. (RP sıralarından alkışlar,
CHP sıralarından gürültüler) 

AYHAN FIRAT (Malatya) - Sen kimsin ki yakıştıramayacaksın!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Konuşma,
ne yazık ki, baştan sona polemiklerle dolu olmuştur
ve...

AYHAN FIRAT (Malatya) - Sahte imtihandan bahset!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - ... Sayın
Oya Araslı, Yüce Meclisi, bir köy kahvesi konuşmasına,
ne yazık ki, dönüştürmüştür;
üzüntülerimi ifade etmek istiyorum. (RP sıralarından
alkışlar)

Buna karşılık...

SABRİ ERGÜL (İzmir) - Senin üslubun
köy kahvesi üslubu...

FATİH ATAY (Aydın) - Bir bakana yakışmıyor
bu konuşmalar.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Buna karşılık,
Sayın Hikmet Sami Türk, gerçekten, çok
faydalı, yol gösterici bir konuşma yapmışlardır.


FATİH ATAY (Aydın) - Ayıp!..
Ayıp!.. Burada yaptığın ayıp!

MEHMET SEVİGEN (İstanbul) - Sayın
Başkan, bir bakana yakışıyor mu böyle
konuşmak; ama, kendisi yakıştırıyorsa,
tamam, mesele yok.

İRFAN GÜRPINAR (Kırklareli) -
Sen kimsin ki onları eleştiriyorsun!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Ne var ki,
Sayın Hikmet Sami Türk de, getirdiğimiz tasarıyla,
daha önce gerçekleştirilen bir işlemi
bir miktar birbirine karıştırmışlardır.

Değerli arkadaşlarım, daha önce,
Sosyal Sigortalar Kurumunun birkısım taşınmazları,
yönetime sorulmadan, SSK yok farz edilerek, Emlak Bankasına
devredilmiştir. Bu işlemle, bizim getirdiğimiz
tasarının içeriğini bağdaştırmak
mümkün değildir. 

Değerli arkadaşlarım, biz, SSK'nın
taşınmazlarını satmıyoruz. Ya
ne yapıyoruz?.. SSK Yönetim Kurulunun gayrimenkul
almaya yetkisi var,  ne var ki, satmaya yetkisi yok. Bakınız,
bunu, hiçbir işletme mantığıyla,
kamu yönetimi mantığıyla izah edemezsiniz.
Almaya yetkili olan kurum, esasen satmaya da yetkilidir. Ne var
ki, 4792 sayılı Kanun bunu tadat etmemiştir.
Dolayısıyla, biz, bir hukukî tartışmayı
ortadan kaldırmak için bu tasarıyı
getirmiş bulunuyoruz. 

SABRİ ERGÜL (İzmir) - Satmayacak
mısınız?!.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Yoksa, kanunda
“Yönetim Kurulu satamaz” diye bir hüküm
de yoktur. Almaya yetkilidir, bu, tadat edilmiş, ne var
ki, kanunda, satması hususunda bir açıklık
öngörülmemiştir. Dolayısıyla,
bir hukukî tartışmayı ortadan kaldırmak
için bu tasarı getirilmiştir ve bu tasarıyla,
SSK'nın gayrimenkulleri mutlaka satılacak gibi bir
hükme varmak da mümkün değildir. 

SABRİ ERGÜL (İzmir) - Satmayacak
mısınız?.. Satmayacağız de...

MEHMET SEVİGEN (İstanbul)- Milleti
kandırmayın... Mertçe söyle...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, şunu gayet açıklıkla
ifade ediyorum: İşletmenin, kurumun gereği olarak,
Yönetim Kurulu, taşınmazlarını
satmaya ihtiyaç hissederse, satabilecektir. Bu da, işletmeciliğin
gereğidir. Kurumu, bir işletme olarak, bir özel
sektör işletmesi olarak düşünürseniz,
yaptığımız çok doğrudur; tenkit
edilmesi gereken bir işlem değil, aksine alkışlanması
gereken bir işlemdir. (CHP sıralarından alkışlar
[!])

HASAN GÜLAY (Manisa) - Sayın Bakan, 64
trilyon geliri bunun için mi koydunuz? 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, bakınız, muhalefet sözcülerinin
beyanlarını ben yıllarca yaptım ve
SSK'ya dönük eleştirilerini de paylaşıyorum;
SSK çökertilmiştir, bunu kabul ediyorum; ama,
bu Hükümetin, SSK'nın çökertilmesinde
hiç payı yoktur ve özellikle de Sayın
Araslı'nın partisinin dört yıllık
yönetimi döneminde SSK ve kurum batmıştır,
batırılmıştır. (RP sıralarından
“Bravo” sesleri, alkışlar)

AYHAN FIRAT (Malatya) - Yalan!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, 54 üncü Cumhuriyet Hükümeti...


ZEKİ ÇAKIROĞLU (Muğla) - Eleştirdiğin
dönemin Başbakanı şimdi senin ortağın!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Bakınız,
ne yaptıklarımızı vicdanınıza
danışarak dinlerseniz, bize de hak vereceğinizi
umuyorum.

Değerli arkadaşlarım, bakınız,
bu çökertilen kurumu yeniden ayağa kaldırmaya
çalışıyoruz. Burada birkaç kere
ifade ettim; bu kurum 26 milyon insana hizmet vermektedir ve sağlık
hizmeti vermektedir. Bugün, bu insanlar hastane kapılarında
çile çekmektedir. Bütün bu olumsuz şartları
ortadan kaldırmak için, sadece, sizin huzurunuza,
SSK'nın taşınmazlarının satılmasına
dönük, Yönetim Kuruluna yetki veren bir tasarıyla
gelmedik. Bakınız, 506 sayılı Sosyal
Sigortalar Kanununda reform niteliğinde bir değişiklik
tasarısı Yüce Meclise sunulmuştur. 

Yine, bakınız, SKK'nın, kamudan
ve özel sektörden 270 trilyon Türk Lirası
alacağı bulunmaktadır. Dolayısıyla,
prim tahsilatının hızlandırılması
için bir başka tasarı, dün, Yüce
Meclise sunulmuştur. 

Değerli arkadaşlarım, yine, hepinizin
burada çok haklı olarak işaret ettikleri gibi,
kurumun tam özerkliği yönüyle, 4792 sayılı
Yasa üzerindeki çalışmalarımız
devam etmektedir. Dolayısıyla, kurum, hangi açılardan
batırılmış, çökertilmişse,
o aksaklıkları ortadan kaldırarak, kurumu,
yeniden, sigortalılara, eş ve çocuklarına,
insan onuruna yaraşır bir hizmet veren kurum haline
dönüştürmeye çalışıyoruz;
yaptığımız budur. Bunun neresine itiraz
ediliyor, anlamam mümkün değil.

Değerli arkadaşlarım, bakınız,
aramızda bir fark var, ne yazık ki, -üzülüyorum-
siz laf üretiyorsunuz, biz hizmet üretiyoruz, aramızdaki
fark budur, sizi çileden çıkaran da budur.
(RP sıralarından alkışlar)

AHMET GÜRYÜZ KETENCİ (İstanbul)
- Ne hizmet, ne hizmet!..

YAHYA ŞİMŞEK (Bursa) - Türkiye'yi
dümdüz ettiniz Allah'a şükür.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) -Değerli
arkadaşlarım, 1997 yılında kurumun
malî durumunun şu şekilde olacağı
tahmin edilmektedir: Emekli ödemeleri ile diğer giderler
toplamı 882.2 trilyon Türk Lirasına ulaşacaktır.
Buna karşılık, prim ve diğer gelirler
toplamı 566.9 trilyon Türk Lirası olarak gerçekleşecektir.
Bu durumda, kurumun 1997 yılı nakit açığının
321.3 trilyon Türk Lirası olacağı hesaplanmaktadır.
Sosyal Sigortalar Kurumunun, yılların birikimi olarak
gelen ve geometrik bir şekilde gelişen açıklarına
karşı ciddî tedbirlerin alınması
gerektiği inancı içindeyiz. Şu anda görüşülmekte
olan 4792 sayılı Kanunla ilgili tasarı, bu
genel anlayış çerçevesinde sürdürülen
çalışmalardan sadece bir tanesidir.

Değerli milletvekili arkadaşlarım,
kurum, prim kaynaklarından oluşan fonların
birkısmını 4792 sayılı Kuruluş
Kanununun 20 nci maddesi gereği gayrimenkullere yatırmak
suretiyle değerlendirmiştir. Sosyal Sigortalar Kurumunun,
halen 79 hizmet, 116 hastane, 67 dispanser, 6 sağlık
istasyonu, 31 işhanı, 1 huzurevi, 6 arşiv,
3 kreş, 2 sağlık lisesi, 5 sosyal tesis binası
ile konut olarak kullanılan 1 406 dairenin yer aldığı
53 binası bulunmaktadır.  

Değerli arkadaşlarım, kurumun, ayrıca,
üzerinde devam eden inşaatların yer aldığı
700 bin metrekare arsası ile 1 873 973 metrekare boş
arsası bulunmaktadır. 

Görüldüğü üzere, Sosyal
Sigortalar Kurumunun gayrimenkullerinin birkısmı
sigorta, birkısmı sağlık hizmetleri için
kullanılırken, diğer birkısmı
rant tesisi olarak değerlendirilmekte, arsalarından
büyük bir bölümü ise boş bulunmaktadır.


Genel Kurula bilgi olarak sunmak istediğim diğer
bir husus da, son altı yılda, belediyelerden, prim
borcu karşılığı olarak 299 603
metrekare arsa, 352 adet işyeri, lojman ve diğer çeşitli
amaçlı bina alınmış olduğudur.


Sayın Uluğbay'ın haklı olduğu
yön vardır, ben de kendisinin fikirlerini kısmen
paylaşıyorum; ama, ne var ki, bunlar geçmişin
getirileridir. Bütün bu olup bitenlerden beni ve 54
üncü Cumhuriyet Hükümetini sorumlu tutmak
mümkün değildir.

Sayın Başkan, değerli milletvekilleri,
bütün bu mal varlığına karşılık,
Sosyal Sigortalar Kurumu, bugün, hepinizin bildiği gibi,
büyük bir malî sıkıntı içindedir.
Kurumun elde ettiği kira geliri miktarı 1995 yılı
için sadece 406 milyar Türk Lirasıdır.
321,3 trilyon Türk Lirası açığı
olan bir kuruma bu düzeydeki bir gelir kaynağının
hiçbir malî katkısının olmadığı
ortadadır. 

HİKMET ULUĞBAY (Ankara) - Peki, kiraları
niçin yükseltmiyorsunuz?..

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Sayın
Balcılar, zannediyorum, burada, “bütün bu
satışları, bütçe açıklarını
kapatmak için öngörüyorsunuz” dediniz.


Değerli arkadaşlarım, böyle
bir şey doğru değildir, böyle bir iddia doğru
değildir. SSK'nın, genel bütçe açıklarını
kapatma gibi bir sorumluluğu yoktur; ama, ne var ki, kendi
bütçe açıklarını kapatma
gibi bir sorumluluğu olmamalı mıdır Sayın
Balcılar?! Onu yapıyoruz.

ALİ RIZA BODUR (İzmir) - Hak-İş
Başkanıyken de mi böyle düşünüyordunuz?!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Aynen böyle
düşünüyordum... Aynen böyle düşünüyordum...
Takipte zorlanmışsınız...

Değerli Başkan, değerli milletvekilleri;
ayrıca, 4792 sayılı Kuruluş Kanununa
göre en üst karar organı olan Kurum Yönetim
Kurulunun, bu gayrimenkullerin satışı hususunda
yetkisinin bulunmaması da ayrı bir idarî eksiklik
olarak görülmektedir; kanun tasarısında
bu kanunî eksikliğin giderilmesi amaçlanmıştır.


Ayrıca, kanun tasarısında yer
alan bir geçici maddeyle, mevcut gayrimenkullerden nitelik
itibariyle satışa uygun olduğuna karar verilenlerin
satışına ait usul ve esaslar düzenlenmiştir.
Bu gayrimenkullerin satın alınmasındaki amaç,
şüphesiz, sigorta primlerinin değerlendirilmesidir.
Bu nedenle, satılacak gayrimenkullerin belirlenmesi, satışına
ait usul ve esasların tespiti, rayiç bedellerinin
bulunmasına ait işlemler ve nihayet, satışına
ait kararların, işçi, işveren ve emekli
kesimlerinin temsil edildiği Yönetim Kurulunca alınması,
kurumun aslî sahiplerinin bu konuda sorumluluk almaları
anlamını taşıyacaktır. 

Şimdi, burada, yine, SHP sözcüsü
arkadaşlarım... (CHP sıralarından “SHP
değil, CHP” sesleri) Neyse, eskiden SHP idiniz; çok
önemli değil. CHP sözcüsü arkadaşlarım,
kurumun, -paylaştığım- özerkliğini
haklı olarak vurguladılar. Sayın Araslı
da, bu konuda, belki amacı aşan beyanlarda bulundular.


Şimdi, değerli arkadaşlarım,
bakınız, birkaç kez sizleri buradan ikaz
ettim; siz, haksız saldırılarınıza
devam ederseniz, mahcup olursunuz. Bakınız, Cumhuriyet
Halk Partisi, geçmişte, SSK Yönetim Kuruluna
işçi temsilcisi olarak seçimle gelen arkadaşınızı,
yargı kararı olmaksızın görevden
uzaklaştırdı. 

M. ERDOĞAN YETENÇ (Manisa) - İyi
yapmış!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - İyi
mi yaptı?..

AYHAN FIRAT (Malatya) - Yalandır!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Yalan mı?..

AYHAN FIRAT (Malatya) - Yalandır.

M. ERDOĞAN YETENÇ (Manisa) - Kim o, söyler
misin!..

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Bakınız,
burada sendikacı arkadaşlarım var; yalan mıdır,
doğru mudur; onlar biliyor.

BAŞKAN - Sayın Bakan, diyaloğu bırakın
efendim.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Yine, bakınız,
biz, bu taşınmazların satılmasına
ilişkin, değerlendirilmesine ilişkin bir yetkiyi
siyasî iradeye değil, kurumu yöneten Yönetim
Kuruluna veriyoruz. Halbuki, siz, daha önce, Emlak Bankasına
siyasî irade olarak, hem de çok ucuza kapattınız
bu kurumun taşınmazlarını; dolayısıyla,
Sayın Oya Araslı'nın kulakları çınlasın...


AYHAN FIRAT (Malatya) - Devlet o, devlet...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Yetimin,
sabinin, fakirin, fukarının bu mallarını
bizim Hükümetimiz değil, sizin ortaklığınızda
ve sizin bakanınız, ne yazık ki, bir kısım
bankalara peşkeş çekmiştir. (RP sıralarından
alkışlar, CHP sıralarından gürültüler)

AYHAN FIRAT (Malatya) - Devlet o, devlet...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
Başkan, değerli milletvekilleri; değerli katkılarınızla
kabul edileceğine inandığım bu kanun tasarısıyla,
Sosyal Sigortalar Kurumunun atıl vaziyette duran bir kaynağının
değerlendirilmesi ve sosyal sigorta haklarının
iyileştirilmesi bakımından önemli bir
imkân sağlanmış olacaktır. Bu çerçevede,
1997 yılında, Sosyal Sigortalar Kurumunun 50 trilyon
Türk Lirası ekgelir elde etmesi beklenmektedir. 

Değerli arkadaşlarım, şimdiden,
Muhterem Heyetinizin, bu tasarının müspet desteklerinizle
yasalaşmasını sağlayacağına
inanıyor; bu inanç ve duygularla hepinizi saygıyla
selamlıyorum. 

Sağ olun. (RP ve DYP sıralarından
alkışlar) 

BAŞKAN - Sayın Bakan, teşekkür
ediyorum. 

VIII. - SATAŞMALARA İLİŞKİN
KONUŞMALAR

1. - İçel Milletvekili Oya Araslı'nın,
Çalışma ve Sosyal Güvenlik Bakanı
Necati Çelik'in, konuşmasında, şahsına
sataşması nedeniyle konuşması

OYA ARASLI (İçel) - Sayın Başkan...

BAŞKAN - Buyurun efendim. 

OYA ARASLI (İçel) - Sataşma olması
nedeniyle söz talep ediyorum. 

BAŞKAN - Efendim, hangi sözlerle sataşma?..

OYA ARASLI (İçel) - Efendim, burayı
köy kahvesine benzettiğimi, burayı köy kahvesine
benzeten bir üslupla konuştuğumu, yaptığım
konuşmanın bilim adamlığına yaraşmadığını
söylediler; ben, bir bilim adamı değilim, bir
bilim kadınıyım.

BAŞKAN -  Sayın Araslı, yalnız,
yeni bir sataşmaya fırsat vermemenizi rica ederek,
size 2 dakika süreyle söz veriyorum.(CHP sıralarından
alkışlar)

OYA ARASLI (İçel) - Gayet tabiî
efendim. 

BAŞKAN - Buyurun.

OYA ARASLI (İçel) - Sayın Başkan,
değerli milletvekilleri; çok üzüntüyle
dinlediğim konuşmasında, Sayın Bakan,
yaptığım konuşmada, burayı bir
köy kahvesine benzettiğimi, köy kahvesi üslubuyla
konuştuğumu söyledi. (RP sıralarından
“Doğru” sesleri) 

Değerli arkadaşlar, ben, köy kahvelerini
hiçbir zaman küçümsemedim ve size şunu
belirteyim ki, köy kahvelerinde, Sayın Bakanın
hiç değinmediği konulara çok ciddiyetle
değinilir. Köy kahvelerinde, Sayın Bakanın,
daha önce -benim terbiyem devamını söylemeye
müsait değil; ama- ipin ucu şunların elinde
dediği sözlere benzer sözler sarf edilmez. 

HÜSAMETTİN KORKUTATA (Bingöl) -
Polemik yapıyorsunuz. 

OYA ARASLI (Devamla) - Onun için, köy
kahvelerini küçümsemesinler. Köy kahvelerinde,
şu anda, insanlarımız, televizyon ve radyo
başında, haklarımız, yakınlarımızın,
çocuklarımızın hakları ne oluyor
diye, kendisinin, şu tasarıda göstermediği
büyük bir endişe içerisinde, buradan ne
sonuç çıkacağını bekliyorlar.
Lütfen, bir daha, bir konuşmacıyı ve
bir konuşmayı küçümserken, köy
kahvesine benzetme gibi bir gaflet içerisine düşmesinler.


Yaptığım konuşmanın,
bilim adamlığına yaraşmadığını
söylediler. Kendisine tekrar hatırlatayım,
ben bir bilim kadınıyım. (CHP sıralarından
alkışlar) Kadınların da bilimde bir
yerlere gelebileceği fikrini, kafalarının arkalarına
bir yere yerleştirsinler. Bir daha, insanları nitelerken,
bu tür karıştırmalar yapmasınlar.
Ben, burada, hem bir bilim adamı mesuliyetiyle hem de bir
milletvekili mesuliyetiyle konuştuğumun bilinci içerisindeyim.
Bilim adamı olmam, birtakım hatalara dikkati çekmeme
engel değil, toplumun birtakım kesimlerinin ıstıraplarını
burada dile getirmeme engel değil. 

Sayın Bakan, SHP ile CHP'yi ısrarla
birbirine karıştırdılar...

(Mikrofon otomatik cihaz tarafından kapatıldı)

BAŞKAN - Sayın Araslı, toparlar
mısınız efendim.

OYA ARASLI (Devamla) - Hiç değilse, Yüce
Meclisin çatısı altında, hangi siyasî
parti gruplarının yer aldığını
ifade konusunda biraz özen göstersinler. 

Cumhuriyet Halk Partisini, Sosyal Sigortalar Kurumunu
çökertmekle suçladılar. (RP sıralarından
“Doğru, doğru” sesleri) Ben, hemen kendisine
şunu ifade edeyim; bu memlekette sosyal güvenlik sistemini
güçlendiren parti, Cumhuriyet Halk Partisidir. (CHP
sıralarından alkışlar) Bir parça
hafızalarını tazelesinler, bir parça
tarih bilgisi edinsinler. 

Saygılar sunarım efendim. (CHP sıralarından
alkışlar)

BAŞKAN - Sayın Araslı, teşekkür
ediyorum.

ORHAN VELİ YILDIRIM (Tunceli) - Sayın
Başkan...

BAŞKAN - Buyurun efendim.

ORHAN VELİ YILDIRIM (Tunceli) - Sayın
Başkanım, Sayın Bakan, o kürsüden,
Cumhuriyet Halk Partili Çalışma ve Sosyal
Güvenlik Bakanları için “bana sataşmasınlar,
aksi takdirde pişman ederim” dedi. Kendisi yetkili
koltukta, eğer bir şey biliyor da söylemiyorsa,
görevini kötüye kullanıyor demektir; bu
da bir suçtur.

BAŞKAN - Teşekkür ediyorum efendim.

ORHAN VELİ YILDIRIM (Tunceli) - Yetkilidir;
bir Cumhuriyet Halk Partilinin herhangi bir şeyi varsa,
çıksın, burada söylesin.

BAŞKAN - Teşekkür ediyorum efendim.

Sayın milletvekilleri...

YAHYA ŞİMŞEK (Bursa) - Sayın
Bakan, o dönemki CHP'li bakanlarla ilgili dosya bekliyoruz;
yani, soruşturma önergesi bekliyoruz. CHP'li bakanlara
yönelik dosya varsa, getirin, getirmezseniz sizi müfteri
ilan edeceğiz! 

MEHMET SEVİGEN (İstanbul) - Getirin,
anında araştıralım.

HİKMET SAMİ TÜRK (Trabzon) - Sayın
Başkan...

BAŞKAN - Sayın Türk, buyurun efendim,
talebinizi alayım.

HİKMET SAMİ TÜRK (Trabzon) - Sayın
Bakan cevap verirken, bundan önceki kanunla şimdiki
tasarıyı birbirine karıştırdığımı
ifade ettiler. Oysaki, ben, konuşmamda, 3917 sayılı
Kanunda öngörülen satış yöntemini
açıklamış ve o yöntemden beklenen
sonucun alınmaması nedeniyle şimdiki kanun
tasarısının getirildiğini ifade etmiştim.
Şimdiki kanun tasarısında yeni bir satış
yöntemi öngörülmektedir; tutanaklara geçmesi
bakımından arz ediyorum.

BAŞKAN - Sayın Türk, teşekkür
ediyorum efendim; beyanınız zabıtlara geçti,
maksat hasıl oldu. Zaten, zatı âlinizden sitayişle
söz ettiler, istifade ettiklerini ifade buyurdular Sayın
Bakan.

Sayın milletvekilleri, tasarı üzerindeki
gruplar ve şahıslar adına yapılan görüşmeler
tamamlanmıştır; ancak “son söz milletvekilinindir”
kuralına göre, söz talepleri vardır. 

Sayın Araslı'nın söz talebi
vardır; ancak, Sayın Araslı, İçtüzüğümüzün
 72 nci maddesine göre, bir milletvekili bir defa konuşma
imkânına sahiptir; bu sebeple, zatıâlinize
söz verme imkânım yoktur.

İkinci sırada Sayın Sıtkı
Cengil (RP sıralarından “Vazgeçti”
sesleri)  üçüncü sırada Sayın
Ayhan Fırat var. Eğer Sayın Cengil konuşmaz
ise, Sayın Fırat'a söz vereceğim.

Sayın Cengil, konuşacak mısınız
efendim?

SITKI CENGİL (Adana) - Evet Sayın Başkan.

BAŞKAN - Sayın Cengil, size söz
vereceğim; ama, size söz vermeden önce, birleşime
15 dakika ara vereceğim efendim; kusura bakmayın.

Saat 21.45'te yeniden toplanmak üzere, birleşime
ara veriyorum.

Kapanma Saati: 21.30






DÖRDÜNCÜ OTURUM

Açılma Saati: 21.45

BAŞKAN: Başkanvekili Yasin
HATİBOĞLU

KÂTİP ÜYELER: Kâzım
ÜSTÜNER (Burdur), Ali GÜNAYDIN (Konya)



BAŞKAN - Türkiye Büyük Millet
Meclisinin 53 üncü Birleşiminin Dördüncü
Oturumunu açıyorum.

Çalışmalarımıza
kaldığımız yerden devam edeceğiz.

VII. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER
(Devam)

6. - 9.7.1945 Tarih ve 4792 Sayılı
Sosyal Sigortalar Kurumu Kanununun Bir Maddesinin Değiştirilmesi
ve Bu Kanuna Bir Geçici Madde Eklenmesi Hakkında
Kanun Tasarısı ve Plan ve Bütçe ve Sağlık,
Aile, Çalışma ve Sosyal İşler
komisyonları raporları (1/528) (S. Sayısı
: 163) (Devam)

BAŞKAN - Müzakereye konu tasarıyla
ilgili Sayın Hükümet ve Sayın Komisyon
temsilcisini arıyorum.

Komisyon?.. Burada.

Hükümet?.. Burada.

Komisyon ve Hükümet yerlerini aldılar.

Son söz milletvekilinindir kuralına göre,
Sayın Cengil'in söz talebi var. 

Sayın Cengil, buyurun efendim. (RP sıralarından
alkışlar)

SITKI CENGİL (Adana) - Sayın Başkan,
sayın milletvekilleri; görüşülmekte
olan kanun tasarısı üzerinde şahsım
adına söz almış bulunuyorum; hepinizi
hürmetle selamlıyorum.

Değerli arkadaşlar, benden önce konuşan
çok değerli arkadaşlarımız, konu
hakkındaki düşüncelerini, görüşlerini
ortaya koydular. Özellikle, muhalefet partilerine mensup
milletvekili arkadaşlarımız “daha köklü
tedbirler alınamaz mı; niye böyle bir tedbire
başvuruldu” ve ikinci husus olarak da “satış
yetkisi verilirse, kurumun malları peşkeş çekilecek”
şeklinde birtakım izahat ve açıklamalarda
bulundular. 

Değerli arkadaşlarım, ben, birkaç
defa yine bu kürsüden ifade ettim. Muhalefete mensup
arkadaşlarımızın konuşurken her
zaman söyledikleri şey “acelesi neydi; daha köklü
tedbir yok muydu” şeklindedir. Elbette ki, daha köklü
tedbirler de alınacak; ama, bugün bu tedbirlerin alınması
da mutlak şart haline gelmiştir. Sayın Bakan
da ifade ettiler; Sayın Bakanlık da bu konuda köklü
tedbirler hazırlıyor. İnşallah, o köklü
tedbirler geldiği zaman da, değerli arkadaşlarımızın
katkılarını bekliyoruz.

Ben burada şöyle düşünüyorum:
Sigorta hastaneleri köşelerinde doktor bekleyen, ilaç
bekleyen o biçarelere, halk adına “siz, SSK'nın
bu malları böyle dursun, böyle atıl vaziyette
beklesin mi istiyorsunuz; yoksa, bir an önce bunları
değerlendirelim, sizlerin bu yaralarınıza, sizlerin
bu dertlerinize derman mı edelim” diye bir soru sorsanız,
acaba size hangi cevabı verirler? O sigorta hastanelerinin
köşelerinde bekleyen, o kuyruklarda bekleyen vatandaşlarımız...
Bu soruyu kendimize sormamız lazım. 

Başka bir husus: Değerli arkadaşlarımız
şunu söylediler: “Peşkeş çekilecek.”
Ben şurada şunu ifade etmek istiyorum: Bu Hükümet
için, 54 üncü Türkiye Cumhuriyeti Hükümeti
için, zannediyorum hiç kimsenin bu sözü
söyleme hakkı yoktur. Neden yoktur; son zamanlarda
yapılan özelleştirme uygulamalarını
hep beraber görüyoruz; naklen yayınla yapılıyor,
herkese açık şekilde yapılıyor.
Durum bu olunca, bu konuda hiç kimsenin endişesinin
olmaması gerekir.

ALGAN HACALOĞLU (İstanbul) - Kapalı
yapılanlar ne olacak peki?

SITKI CENGİL (Devamla) - Diğer bir husus
şu: Cumhuriyet Halk Partisi adına konuşan çok
değerli arkadaşımız, müteaddit defa,
buraya çıktığında, Sayın
Bakanın “ipin ucu bilmem kimin elinde” dediğini
söyledi; defaatle bunu ifade ettiler. 

Değerli arkadaşlar, Sayın Bakan
bu sözü eminim ki şunun için söyledi:
Sistemin içerisinde bulunmuş olduğu kopukluk,
çürümüşlük, Sayın Bakanı
da çileden çıkarmıştır.
O insanlarımızın hastane köşelerinde
çekmiş olduğu ıstırapların,
çekmiş olduğu çilelerin bir neticesidir
bu ifade. Bu, hiç kimseye yönelik bir ifade değildir;
hiçbir kuruma, hiçbir şahsa yönelik bir
ifade değildir. 

Yine, başka bir ifade: CHP adına konuşan
arkadaşımız, Sayın Bakanın “köy
kahvesi...” ifadesini kullandığını
söyledi. Sayın Bakan, köy kahvesini küçümser
mahiyette söylemedi; ama, sizler de bilirsiniz ki, bu kış
mevsiminde, köy kahvelerinde, özellikle zaman geçirmek
için belli herhangi bir konu olmaz; zaman geçirmek
için, zaman geçirmeye matuf sohbetler yapılır,
konuşmalar yapılır. Zannediyorum, arkadaşımızın
yapmış olduğu konuşmalarla illiyet bağından
dolayı, Sayın Bakan böyle bir şey söyledi;
yoksa, ne köy kahvesini ne köylüyü ne de orada
oturan değerli vatandaşlarımızı
küçümser mahiyette kullanmamıştır
bu ifadeyi. (RP sıralarından alkışlar)

Bu yasanın hayırlı olmasını
diliyor, saygılar sunuyorum. (RP ve DYP sıralarından
alkışlar)

BAŞKAN - Sayın Cengil, size sadece teşekkür
değil, çok teşekkür ediyorum.

OYA ARASLI (İçel) - Sayın Başkan...
(RP sıralarından gürültüler)

MEHMET SEVİGEN (İstanbul) - Sabırlı
olun!.. Ramazan günü biraz sabırlı olun...
Sabretmeyi öğrenin bir kere!

BAŞKAN - Buyurun.

OYA ARASLI (İçel) - Söylediklerim
yanlış bir bağlam içerisinde burada yansıtıldığı
için ve ben, Cumhuriyet Halk Partisi Grubu adına
değil, şahsım adına konuşma yaptığım
için birtakım hususları açıklamak
üzere söz almak istiyorum; sözlerim yanlış
yansıtılmıştır.

BAŞKAN - Hangi hususta efendim?

OYA ARASLI (İçel) - Efendim, ben bu
kürsüde, CHP Grubu adına değil, şahsım
adına söz aldım. Arkadaşımız,
burada “CHP Grubu adına konuşan arkadaşımız”
dedi ve benim söylemiş olduğum sözlerden bahsetti.
İpin ucuyla ilgili burada ben konuştum “CHP
Grubu adına söz alan” diye, burada bir başka
şekilde yansıtıldı. Durumu tavzih etmek
üzere, bana, İçtüzüğe göre
söz vermenizi istiyorum; önemlidir efendim.

BAŞKAN - Aman Sayın Araslı, ifade
buyurdunuz, zabıtlara geçti efendim. Rica ediyorum...

OYA ARASLI (İçel) - Önemlidir
efendim. Lütfen, İçtüzüğün
bana sağlamış olduğu imkânı
kullanın.

BAŞKAN - Sayın Araslı, rica ediyorum
efendim.

OYA ARASLI (İçel) - O zaman, oylama
rica ediyorum.

BAŞKAN - Efendim, sizinle ilgili değil.

OYA ARASLI (İçel) - Talebimde ısrarlıyım.

BAŞKAN - Efendim, hiç gerek olmadığı
halde Sayın Bakanın ne maksatla söylediğini
ifade etti.

OYA ARASLI (İçel) - Talebimde ısrarlıyım
efendim; sözlerim çarpıtılarak verilmiştir.
Eğer bana söz vermiyorsanız, oya sunmanızı
istiyorum.

BAŞKAN - Sayın Araslı, size bu
noktada...

OYA ARASLI (İçel) - İçtüzük,
ısrar ettiğim takdirde oya sunmanızı
emreder. Oya sunmanızı istiyorum.

BAŞKAN - Efendim, şimdiye kadar böyle
bir şeyi kullanmadım, kullanmak da istemiyorum.

OYA ARASLI (İçel) - Efendim, ben talep
ediyorum; o, sizin takdirinize bağlı bir şey
değildir.

BAŞKAN - Direniyor musunuz efendim? 

OYA ARASLI (İçel) - Evet, oylayın.


BAŞKAN - Efendim, Sayın Araslı
söz istemekte direniyor. Başkanlık, söz
verme kanaatinde değildir.

MEHMET SEVİGEN (İstanbul) - Hangi konuda
söz istediğini de açıklayın.

OYA ARASLI (İçel) - Sayın Başkan,
hangi konuda söz istediğimi de söyleyin.

BAŞKAN - Efendim, bu hususu oylarınıza
sunuyorum: Kabul edenler...

MEHMET SEVİGEN (İstanbul) - Nedenini
açıklar mısınız... 

OYA ARASLI (İçel) - Nedenini açıklayınız
efendim.

BAŞKAN - Açıkladım efendim.

Kabul etmeyenler... Kabul edilmemiştir.

Buyurun Sayın Araslı.

Efendim, bunu ilk defa kullanıyorum ve üzülerek
ifade ediyorum, hiç kullanmadım.

OYA ARASLI (İçel) - İlk defa
kullanmadınız efendim.

BAŞKAN - Keşke de, bu yöntemi kullanmasaydım.

OYA ARASLI (İçel) - İlk defa
kullanmadınız, Sayın Genel Başkanımız
için de kullandınız.

BAŞKAN - Sayın milletvekilleri, tasarının
tümü üzerindeki müzakereler tamamlanmıştır.


III. - YOKLAMA

BAŞKAN - Şimdi, tasarının
maddelerine geçilmesi hususunu oylarınıza
sunacağım; ancak, bir yoklama talebi vardır;
okutuyorum. (RP sıralarından “Kaçmayın,
kaçmayın” sesleri)

MUSTAFA BAŞ (İstanbul) - Sayın
Başkan, burada çoğunluk var.

Türkiye Büyük Millet Meclisi
Başkanlığına

Görüşülmekte olan 163 sıra
sayılı Sosyal Sigortalar Kurumu Kanununun Bir Maddesinin
Değiştirilmesi ve Bu Kanuna Bir Geçici Madde
Eklenmesi Hakkında Kanun Tasarısının
tümü üzerindeki görüşmeler sırasında
Genel Kurul Salonunda yeterli çoğunluk bulunmamaktadır.

Bu nedenle, tasarının maddelerine geçilmesiyle
ilgili oylamadan önce yoklama yapılmasını,
Türkiye Büyük Millet Meclisi İçtüzüğünün
57 nci maddesi uyarınca arz ve talep ederiz.

BAŞKAN - Şimdi, önergede imzası
bulunanların burada bulunup bulunmadıklarını
arayacağım.

Zekeriya Temizel?.. Burada.

Metin Bostancıoğlu?.. Burada.

Hikmet Uluğbay?.. Burada.

Emin Karaa?.. Burada.

Hasan Gemici?.. Burada.

Çetin Bilgir?.. Burada.

Mehmet Büyükyılmaz?.. Burada. 

Abdulbaki Gökçel?.. Burada.

Fevzi Aytekin?.. Burada.

Ziya Aktaş?.. Burada.

Hasan Gülay?.. Burada.

Mahmut Erdir?.. Burada.

Turan Bilge?.. Burada.

Ali Günay?.. Burada.

Mustafa Güven Karahan?.. Burada.

Hilmi Develi?.. Burada.

Cafer Tufan Yazıcıoğlu?.. Burada.

Mustafa Karslıoğlu?.. Burada.

Müjdat Koç?.. Burada.

Ahmet Tan?.. Burada.

Bekir Yurdagül?.. Burada. 

Yeterli sayıda milletvekili vardır
ve salondadır.

Ad okunmak suretiyle yoklama yapılacaktır;
salonda hazır bulunan sayın milletvekillerinin yüksek
sesle işaret buyurmalarını rica ediyorum.


(Yoklama yapıldı)

BAŞKAN - Sayın milletvekilleri, rakam
açıklama usulden olmadığı için
açıklamıyorum; toplantı yetersayımız
vardır; görüşmelere devam ediyoruz.

VII. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER
(Devam)

6. - 9.7.1945 Tarih ve 4792 Sayılı
Sosyal Sigortalar Kurumu Kanununun Bir Maddesinin Değiştirilmesi
ve Bu Kanuna Bir Geçici Madde Eklenmesi Hakkında
Kanun Tasarısı ve Plan ve Bütçe ve Sağlık,
Aile, Çalışma ve Sosyal İşler
komisyonları raporları (1/528) (S. Sayısı
: 163) (Devam)

BAŞKAN - Tasarının maddelerine
geçilmesi hususunu oylarınıza sunuyorum:
Kabul edenler... Kabul etmeyenler... Tasarının maddelerine
geçilmesi kabul edilmiştir.

1 inci maddeyi okutuyorum:

Sosyal Sigortalar Kurumu Kanununun Bir
Maddesinin Değiştirilmesi ve Bu Kanuna Bir  Geçici
  Madde Eklenmesi  Hakkında Kanun Tasarısı

MADDE 1. - 9.7.1945 tarih ve 4792 sayılı
Sosyal Sigortalar Kurumu Kanununun 11 inci maddesinin (F) bendi
aşağıdaki şekilde değiştirilmiştir.

“F) Kurum adına gayrimenkul alınması,
satılması ve idare edilmesi hakkında kararlar
vermek,”

BAŞKAN - Madde üzerinde, Demokratik Sol
Parti Grubu adına Sayın Mustafa Güven Karahan,
Cumhuriyet Halk Partisi Grubu adına Sayın Ayhan
Fırat, Anavatan Partisi Grubu adına Sayın
Mustafa Balcılar söz istemişlerdir. 

Demokratik Sol Parti Grubu adına, Sayın
Karahan; buyurun efendim. (DSP sıralarından alkışlar)

Süreniz 10 dakikadır. 

DSP GRUBU ADINA MUSTAFA GÜVEN KARAHAN (Balıkesir)
- Sayın Başkan, değerli milletvekilleri; birey
açısından bir hak olan sosyal güvenlik,
devlet yönünden bir kamu görevidir. 

Sosyal güvenlik, çalışan
ile birlikte, devlet veya işverenlerin katkılarıyla
oluşan bir hizmetler bütünüdür. Ülkemizdeki
en büyük sosyal güvenlik kuruluşu olan SSK,
1990'lı yıllardan sonra malî çöküntü
içerisine sokulmuştur. Bunun nedeni, siyasî
otoriteyi eline geçiren siyasî partilerdir. 

BAŞKAN - Sayın Karahan, size yardımcı
olmak açısından sürenizi durdurdum;
bir dakikanızı rica edeyim. 

Sayın milletvekilleri, bir grup sözcümüz,
kürsüde, görüşlerini ifade ediyor. Sayın
Bakanın bunu dikkatle takip edebilmesi için, sükûnetin
sağlanmış olması lazım. Arkasından
da oylama yapılacaktır. Lütfen sükûnetle
dinleyelim...

Buyurun efendim. 

MUSTAFA GÜVEN KARAHAN (Devamla) - Bu malî
çöküntü yıllar geçtikçe
daha da artmaktadır. SSK'nın sorunları ve
çözüm yolları hepimizce bilinmektedir.
Senaryosu liberal ekonomiye geçiş döneminde
hazırlanmış olan SSK'nın malî
kriz içine girmesi ve sokulması son beş yıldır
gittikçe büyük boyutlara doğru son sürat
yol almaktadır. Özerk bir sosyal güvenlik kurumu
olduğu yasalarla belirlenmiş olan SSK, siyasîlerin
elinde bugünlere getirilmiştir. 

SSK'nın sorunlarını kısaca
özetlersek: Emeklilik yaşıyla sürekli oynanması;
kayıtdışı ekonominin kayıt içine
alınamaması; primlerin zamanında toplanamaması;
sık sık yapılan prim cezası afları;
kurum gelirlerinin düşük faizli ve uzun vadeli
menkul devlet değerlerine yatırılması;
sürekli borçlanma kanunları çıkarılması;
SSK sistemine dahil edilmeyen kaçak istihdam; SSK bünyesindeki
yönetim ve organizasyon bozuklukları; 1977 yılından
beri sosyal yardım zamlarının prim karşılığı
olmaksızın devlet yerine SSK'ya ödettirilmesi;
iflas eden bankaların yardım sandıkları
yükümlülüklerinin SSK'nın üzerine
yıkılması; SSK'nın kadro şişkinliği;
süper emeklilik; sosyal güvenlik kurumlarına
devlet yardımının yapılmaması
gibi nedenlerle karşı karşıya olduğumuzu
görürüz. 

Refahyol Koalisyon Hükümeti, biraz önce
saydığımız nedenleri ortadan kaldıracak
uygulamalarla karşımıza gelmesi gerekirken,
SSK çalışanlarının ve bir yerde
işverenlerin olan SSK gayrimenkullerini satmak gibi kolaycı
bir yola başvurmaktadır. Özerk olduğu yasalarla
belirlenmiş olan SSK'nın mallarını
haraç mezat satma hakkını Sayın Çalışma
Bakanına ve Hükümete, işçi ve işverenler
mi vermiştir? Acaba, Sayın Bakan, SSK'nın
gerçek sahiplerinden bu konuda izin almışlar
mıdır; bu konuda işçi ve işveren
temsilcileriyle görüşme ve mutabakat sağlanmış
mıdır?

Değerli arkadaşlarım, “iyi
evlat katar yer, kötü evlat satar yer” atasözümüzde
olduğu gibi mal mülk satarak sorunlar çözümlenemez.
(DSP ve CHP sıralarından alkışlar)
SSK'nın Koalisyon Hükümetince satılması
düşünülen gayrimenkullerinin değeri,
yaklaşık olarak 60 trilyondur. Şu anda SSK'nın
aylık ödemesi gereken emekli maaşları,
48 trilyon Türk Lirası tutmaktadır. Bu malların
tamamını satsanız -satamazsınız
ya- elde edeceğiniz para, Kurumun ancak bir aylık gereksinmesini
karşılar; sonra ne yapacaksınız; 300
trilyonluk geride kalan yıllık açığı
nasıl kapatacaksınız?.. Siz, bu parayla SSK'nın
acaba hangi sorununu çözeceksiniz?.. Bunu açıklarsanız,
memnun oluruz.

Sendikacı Sayın Bakan lütfen hayal
âleminden çıksın da, gerçekleri
görüversin artık. Sayın Bakan gerçek
çözüm önerileriyle gelsin. Elbirliğiyle,
ülkemizin bu önemli sorununu birlikte çözelim;
başarı yine onlara ait olsun.

Değerli arkadaşlarım, siyasî
otorite, atıl durduğunu ileri sürdüğü
SSK kaynaklarından gayrimenkullerin satışını
öne alarak karşımızdadır. Özelleştirme
türküsünü ağızlarında sakız
edenler, önce, SSK'nın gerçekten özerkleştirilmesini
sağlayacak düzenlemelerle karşımıza
gelsinler. SSK özerkleştirildikten sonra, Kurum isterse
bu gayrimenkullerin satışına karar verebilmelidir.


Değerli milletvekilleri, Refahyol Hükümeti,
teşhisi konmuş bir hastalığı olan
SSK'nın hastalığını tedavi edecek
ilaçlarla karşımıza geleceğine,
semptomların tedavisiyle uğraşmayı yeğlemektedir.
Bu, SSK'nın iflasına yardım etmekten başka
bir sonuç getirmez. Siz Hükümet olarak, önce,
SSK'nın üzerindeki en büyük yük olan
sosyal yardımları kaldıracak düzenlemeleri
lütfen getirin. Günü kurtarmaktan vazgeçin;
bu yanlıştır; rejimimizin sistemlerinden birinin
yok edilmesine Hükümet olarak yardım etmektir;
ancak, devlet güvencesi altında kalan bu kurumumuzu
sonunda yine kurtaracak olan devlet olacaktır. Kısır
döngü içinde, SSK'nın  gayrimenkullerini
satarak çözüm bulacağınız düşüncesinden
vazgeçin. Tekrar istirham ediyoruz, SSK'nın sorunlarını
tamamen çözecek, SSK'nın hastalıklarını
tedavi edecek önerilerle gelin. Demokratik Sol Parti olarak
bu konuda çözüm önerilerimizle birlikte,
SSK'yı gelecekte hepimize örnek alınacak bir
kurum haline getirelim. Gelin, uzlaşmacı demokrasi
örneği vererek, bu önemli yurt sorununu elbirliğiyle
çözüme kavuşturalım. 

Değerli arkadaşlarım, SSK'nın
içine düşürüldüğü durum,
toplumun tüm kesimlerinde gelecek kaygıları
uyandırmaktadır. Demokratik Sol Parti, sosyal güvenlik
kurumlarının içine düşürüldüğü
bu durumdan kurtarılması için öngördüğü
önlemleri seçim bildirgesinde açıklamıştır.
Demokratik Sol Parti, sosyal güvenlik kurumlarının
idarî ve malî özerkliklerinin sağlanarak,
birikecek fonlarını, endekslenmiş emekliliğe
dönüştürmeye olanak sağlayacak düzenlemeler
yapılmasını savunmaktadır. Demokratik
Sol Parti, sosyal güvenlik sistemini sosyal ve malî
açıdan sağlamlaştıracak malî
ve yapısal reformların gerekliliğine inanmaktadır.
Ulusal sosyal korunma sisteminin başlıca harcamalarını
gerçekleştiren üç emeklilik sisteminin
malî tutarsızlıklarından kurtarılarak
norm ve standart birliğine kavuşturulmasını,
kurumlar tarafından sunulacak hizmetlerde farklılık
ve adaletsizliklerin giderilmesini amaçlamaktadır.


Demokratik Sol Parti, seçim bildirgesinde,
ekonomik ve sosyal sorunların çözümlenmesinde
toplumsal uzlaşmayı gerekli gördüğünü
her zaman belirtmiştir. 

Sosyal güvenlik kurumlarının sorunlarının
çözümü için getirilecek öneriler,
ilk planda çalışanları, yani, bu kurumların
gerçek sahiplerini, daha sonra da, devlet ile işverenler
gibi, sorumluluk paylaşımında yer alanları
ilgilendirmektedir. Bu nedenle, Sosyal Sigortalar Kurumunun sorunlarının
çözümü için, tam bir toplumsal uzlaşma
gerekmektedir. 

Bizler, bu çerçevede bir düzenleme
beklerken, önümüze, hem de ivedi olarak görüşülmek
üzere, bu tasarı getirilmiştir. SSK'nın
malları daha önce satılamıyor muydu;
elbette satılabiliyordu; getirilen tasarıyla, bu
usul kolaylaştırılıyor; yani, davul,
Yönetim Kurulunun boynuna asılıyor. 

Yapılan nedir; Yönetim Kuruluna, daha
önce yaratılan fonları değerlendirme yetkisi
verilmiştir. Şimdi, bu tasarıyla yapılan
şudur: Fon değerlendirmek için alınan
gayrimenkulleri satma yetkisi de, bu tasarıyla, Yönetim
Kuruluna veriliyor. İşte “reform_ reform_”
diye satmak istedikleri tasarı bu. (DSP sıralarından
alkışlar)

Tasarı, sosyal güvenlik sisteminde hiçbir
değişiklik içermemektedir.

(Mikrofon otomatik cihaz tarafından kapatıldı)

BAŞKAN - Sayın Karahan, 1 dakika veriyorum
efendim; lütfen, son cümlenizi ifade buyurun.

MUSTAFA GÜVEN KARAHAN (Devamla) - Tamamlıyorum
Sayın Başkan.

Bu tasarının Genel Kurulda kabul edilmemesi
gerektiğini belirtir, hepinize saygılar sunarım.
(DSP sıralarından alkışlar)

BAŞKAN - Sayın Karahan, teşekkür
ediyorum efendim.

Konuşma sırası, Cumhuriyet Halk
Partisi Grubu adına, Sayın Ayhan Fırat'ta.

Sayın Fırat, buyurun. (CHP sıralarından
alkışlar)

CHP GRUBU ADINA AYHAN FIRAT (Malatya) - Sayın
Başkan, Yüce Meclisin sayın üyeleri; hepinizi
saygıyla selamlıyorum. Ben, söz almayacaktım;
ancak, Sayın Bakanın, bu kürsüye çıkıp,
tahrik edici mahiyette konuşması üzerine, söz
alma mecburiyetinde kaldım. 

Sayın Bakan, bir ay önce bu Meclisten
nasıl zorlukla kurtulduğunu unutmuşa benziyor.(CHP
sıralarından alkışlar) Halen, Sayın
Bakan hakkında, bir hukuk kurumunun resmî evrakını
tahrip etmesinden dolayı suç duyurusu vardır.
Hangi bakan hakkında böyle bir suç duyurusu
var?! (CHP sıralarından alkışlar)

Sayın Bakan “kahve ağzıyla
konuşuluyor” diyor. Kahvelerde öyle güzel
şeyler konuşuluyor ki bazen... Bakın, bugün,
Anadolu'yu gezin; kahvelerde SSK imtihanı konuşuluyor;
SSK imtihanı nasıl yapıldı, onu konuşuyorlar;
kaç tane Refah Partili ilçe başkanı
işe girdi, onu konuşuyorlar.

CAFER GÜNEŞ (Kırşehir) -
Biz hiç duymadık...

AYHAN FIRAT (Devamla) - Elazığ'da, eski
bir hükümlünün, nasıl, on gün
önce müracaat ettirilip, İş ve İşçi
Bulma Kurumuna Refah Partisinden adamların alındığı
konuşuluyor. Bunları dinleyin de, kendinize bir pay
çıkarın; tarafsız olmayı öğrenin.
(RP sıralarından gürültüler)

Sayın Bakan “biz bu kararı alıyoruz;
bu Kanunun bir maddesini değiştireceğiz; ancak,
bu, SSK'nın mallarını satıyoruz anlamına
gelmez” diyor. Sayın Bakan, galiba, kendi Genel Başkanını
burada kulağı kapalı dinlemiş; Sayın
Genel Başkanları, birbuçuk ay önce, bu
kürsüden, SSK'nın mallarını satacaklarını
söylediler .

ALİ RIZA BODUR (İzmir) - Kendisi de
söyledi canım...

AYHAN FIRAT (Devamla) - Sayın Bakanın
bundan haberi yok mu?!. 

Şimdi, Sayın Bakan, SSK'nın mallarının
satışı için, Yönetim Kurulunu
ayarlamaya çalışıyor. Yönetim
Kurulu içerisinde diken gibi olacaklar varsa... Üç
defadır, eski bir sendikacının kararnamesini
köşke gönderiyor; değiştirip, orayı
dikensiz bir gül bahçesine çevirmeye çalışıyor.


OSMAN HAZER (Afyon) - Orası çiftlik
değil...

AYHAN FIRAT (Devamla) - Neden bu yasayla hazırlıyor;
yarın, oradaki malları, buraya atadıkları
Yönetim Kurulu üyelerine rahatça, diledikleri
gibi sattırabilmek için. İşte, CHP
olarak, sosyal demokratlar olarak, bunun için karşıyız.
(CHP sıralarından alkışlar, RP sıralarından
gürültüler) 

ŞEREF MALKOÇ (Trabzon) - Dedikodu yapma!

AYHAN FIRAT (Devamla) - Şimdi, bir de, PTT'nin
satışı var. İşte, satışlar
meydanda; size misal verdim. Burada bütçe kanunu konuşulurken
söyledim; PTT'nin, bugün 15 milyon telefonu var. Her
posta, 3 milyon dolardır, 45 milyar eder; 5 milyar da mal
varlığını koyun, 50 milyar. Siz, PTT'yi
15 milyar dolar karşılığında satmaya
kalkıyorsunuz ve 4 milyar doları ilk gelir olarak
düşünüyorsunuz. PTT, yılda 4,5 milyar
dolarlık girdi yapıyor, para kazanıyor; bunun
2,5 milyar doları kârdır. Siz kime anlatmak
istiyorsunuz; 50 milyarlık bir müesseseyi 15 milyar
dolara satmaya kalkıyorsunuz. Burada, SSK'nın mallarını
da aynı şekilde peşkeş çekeceksiniz
dememizin nedeni odur; çünkü, 2 nci maddede diyorsunuz
ki: “Satışların peşin veya taksitle
yapılması hususu Yönetim Kurulunca karara bağlanır.”
Böyle şey olur mu?!

LÜTFİ YALMAN (Konya) - Televizyonlarda
65 milyonun huzurunda satılışı mı?!.
Bu nasıl peşkeş?!.

AYHAN FIRAT (Devamla) - Sayın Bakan diyor
ki: “Siz konuşuyorsunuz; biz iş yapıyoruz.”

ALİ RIZA BODUR (İzmir) - Sayın
Bakan “at binenin, kılıç kuşananın”
diyor.

AYHAN FIRAT (Devamla) - Ben, bu Meclise geldiğimde,
1475 sayılı Kanunla ilgili bir teklif verdim; eski
hükümlü ve sakatlarla ilgili, onların iş
imkânlarını artırıcı
bir teklif; daha bekliyor, tozlanıyor raflarda. Sayın
Bakan iş yapacaksa, Türkiye'de eski hükümlü
ve sakatların iş bulmasını kolaylaştıran,
verdiğim o teklifi getirsin de, bu Mecliste bir an önce
görüşelim. 

OSMAN HAZER (Afyon) - Senin aklına ihtiyacımız
yok.

AYHAN FIRAT (Devamla) - Bakın -bir ay önce,
ben aynı şeyi bu kürsüden söyledim-
Sayın Bakan “şeffaf imtihan yapacağız”
dedi, yapmadı; yani, itimadımız kalmadı.
Neden; çünkü, Müsteşarı bile
“imtihanın şeffaf olduğunu söyleyemem”
dedi.

İkincisi, Sayın Bakan dedi ki: “Benden
önceki hükümet nasıl yaptıysa imtihanı,
ben de öyle yaptım.” 1993 yılında
yapılan imtihanı illerde yaptılar, kâğıtlar
kapalı olarak Ankara'ya geldi, bilgisayar okudu. Üniversitelerden
birer eleman çağırdılar, Ankara 20 nci
Noterinin huzurunda kâğıtlar açıldı,
kimin ne not aldığı belirlendi. Sizin yaptığınız
imtihan böyle mi yapıldı?.. İkinci yalan
budur. 

Üçüncüsü, ANAP'lı
bir arkadaşım, fındık paralarının
ödenmemesinden dolayı burada bir konuşma yaptı.
Sayın Sanayi Bakanımız yoktu. Sayın
Bakan kürsüye fırladı “biz, aldığımız
fındığın parasını on gün,
azamî onbeş gün içinde ödedik”
dedi.

ALİ KEMAL BAŞARAN (Trabzon) - Yalan!..

AYHAN FIRAT (Devamla) - Şimdi, iddia ediyorum,
daha 6 trilyon borcunuz var, daha eylül sonunu bile kapatamadınız.
Sayın Sanayi Bakanı şimdi kürsüye
çıksın, Ayhan Fırat'ın söyledikleri
yalandır desin, özür dileyeceğim, bir daha
da karşınıza çıkmayacağım.
Aksi halde, Sayın Bakan, o koltuğu boşaltsın,
bu kürsüde yalan söylemesin. (CHP sıralarından
alkışlar) 

Yine, Sayın Bakan itham ettiği zaman,
bizim eski bakan arkadaşlarımızdan biri bu
kürsüden “eğer, bizim hakkımızda
ne varsa bu kürsüye getirmezseniz, namertsiniz”
dedi. Niye bugüne kadar getirmediler?.. Yedi ay geçti,
bekliyoruz, getirsinler. 

MUSTAFA BAŞ (İstanbul) - Sayın
Başkan, kanun tasarısıyla ilgili konuşmuyor.


AYHAN FIRAT (Devamla) - Kanun, bu da kanun!..

BAŞKAN - Sayın Fırat, lütfen
konuya gelir misiniz... İçtüzük gayet
açık... Rica ediyorum... Gecenin bu saatinde...


AYHAN FIRAT (Devamla) - Efendim... 

BAŞKAN - Sayın Fırat, buyurun
efendim. 

MUSTAFA BAŞ (İstanbul) - Kanun tasarısıyla
ilgili konuşacak birikiminiz yok mu? 

AYHAN FIRAT (Devamla) - Sayın Başkan,
burada, İçtüzükte “madde hakkında
konuşulur” der; ama, benim nasıl konuşacağımı
da tayin etmeye hiç kimsenin yetkisi yoktur; kendi konuşmamı
kendim tayin ederim. (CHP sıralarından alkışlar)


BAŞKAN - Sayın Fırat, maddeyle
ilgili konuşursunuz efendim. 

AYHAN FIRAT (Devamla) - Sonra, burada “bir eski
Yönetim Kurulu üyesini görevden aldınız”
dedi. İsim istedik, söylemedi, veremedi. Neticesiyle
birlikte o ismi vermeli; ne oldu onun neticesi?.. 

CAFER GÜNEŞ (Kırşehir) -
Ne olur verirse?!.

AYHAN FIRAT (Devamla) - Böyle ucuz kahramanlıklarla
bir yere gitmek mümkün değil. 

Sayın Bakan bunu âdet edindi; bir demeç
veriyor, Türkiye'nin medarı iftiharı bir kuruma
sataşıyor “bunu buraya diktirenler” diyor
-Atatürk heykelinden bahsediyor- üç gün
sonra medyayı topluyor “ben böyle demedim”
diye özür diliyor. (RP sıralarından gürültüler)


LÜTFİ YALMAN (Konya) - Ne alakası
var?!. 

BAŞKAN - Sayın Fırat, bunun,
konuyla ne alakası var? Rica ediyorum... 

AYHAN FIRAT (Devamla) - Var efendim, var... 

Ve yine diyor ki “burada, benden önceki
hükümetin bir bakanı, Emlak Bankasına
SSK'nın bir mülkünü verdi, malını
verdi.” Vermiş olabilir, o da hatadır; ama,
bu verdiği kuruluş Emlak Bankası, devletin bankası,
dikkat edin, Muradiye Vakfı değil.

MUSTAFA BAŞ (İstanbul) - Yüzde
9'a indiniz, barajı aşamıyorsunuz, mahvoldunuz,
perişan oldunuz; halinize acıyoruz.

AYHAN FIRAT (Devamla) - Bizim öyle bir kuşkumuz
yok; cesaretiniz varsa, gidin de Anadolu'da sizin hakkınızda
söylenenleri dinleyin. (Gürültüler)

BAŞKAN - Sayın milletvekilleri, rica
ediyorum...

Sayın Fırat, lütfen, siz konunuzu
toparlayın. 1 dakikanız kaldı efendim, lütfen...

AYHAN FIRAT (Devamla) - Yine, Sayın Bakanın
bir sözüyle bitirmek istiyorum. Sizin Partiniz ve siz
“yılbaşı haramdır” dersiniz,
gider Kartalkaya'da yılbaşı geçirirsiniz,
bunları yaparsınız. Onun için, size
itimadımız yok, bu Bakana itimadımız
yok. Bu Bakan, devamlı, bu kürsüden, millet huzurunda
yanlış beyanatlarda bulunuyor. Onun için,
size itimat etmiyoruz; bu hakkı da kötü kullanacağınız
besbelli. Cumhuriyet Halk Partisi olarak, sosyal demokratlar olarak,
milletin malına en küçük halel gelmesini
istemediğimiz için bu tasarıya karşıyız.

Hepinize saygılar sunuyorum. (CHP sıralarından
alkışlar)

BAŞKAN - Sayın Fırat, teşekkür
ediyorum.

Anavatan Partisi Grubu adına, Sayın
Balcılar.

Buyurun Sayın Balcılar. (ANAP sıralarından
alkışlar)

ANAP GRUBU ADINA MUSTAFA BALCILAR (Eskişehir)
- Sayın Başkan, değerli milletvekilleri; 4792
sayılı Sosyal Sigortalar Kurumu Kanununun bir maddesinde
değişiklik yapılarak, SSK Yönetim Kuruluna,
SSK çalışanlarının, başta
işçiler olmak üzere, mülkiyetinde olan
ve hakları olan mülkler için satış
yetkisi verilmek isteniyor. 

Tasarının getiriliş gerekçesi
okunduğunda, çok halisane, makul, almaya yetkisi olan
bir kurula satma yetkisi de verilmek istenir gibi gözükmesine
rağmen, tasarının getiriliş şekli
ve tümü üzerinde yaptığım konuşmada
da ifade ettiğim gibi, Hükümetin başı
Başbakan Sayın Erbakan Hocanın “kaynak
paketleri” adı altında, değişik tarihlerde
basın toplantılarıyla kamuoyuna ifade ettiği,
birinci kaynak paketinde, daha ortada fol yok, yumurta yok, kanun
yokken, Sayın Hocamız Başbakanımız
“SSK'dan da elli altmış tirilyon lira civarında
bir gelir temin etmeye çalışacağız,
edeceğiz...” dediler. 

Ben ilgili arkadaşlara soruyorum; ne komisyonlara
ne Meclise ne de Genel Kurul gündemine böyle bir tasarı
gelmemiş; aradan zaman geçiyor, Hocanın emirleri
doğrultusunda, yani bütçe açıklarını
kapatmak gayesiyle, SSK'nın açıklarını
hafifletmek gayesiyle, Hazineden SSK'ya verilecek parayı
azaltmak gayesiyle bir tasarı getiriliyor. 

Bence, sosyal güvenlikle ilgili olarak cumhuriyet
hükümetlerinin getirecekleri tasarılarda birinci
hedefin, sosyal güvenliğin yaygınlaştırılması
olması gerekir. Anayasamızın 62 nci maddesi,
bu yükümlülüğü, Türkiye Cumhuriyeti
hükümetlerine anayasal görev olarak vermektedir.
Ülkemizde, şu anda, sosyal güvenlik açısından,
tüm vatandaşların, sosyal güvenlik şemsiyesi
altına, kapsam içine alınması gerekmesine
rağmen, maalesef, bu, yüzde 70'lerde kalmıştır
ve sosyal güvenlik kuruluşları arasında
da, ILO'nun, ilgili yedi sigorta kolunun tamamı maalesef
uygulanamamaktadır. Bazılarında sağlık
sigortası vardır, bazılarında yoktur;
uzun vadeli sigorta kollarında yoktur. Yine, ILO'nun, işsizlikle
aile yardımı adı altındaki diğer
dokuz sigorta kolundan ikisi, hiçbir sosyal güvenlik
kuruluşumuzda uygulanamamıştır. 

Durum böyle iken; Hükümet, sosyal
güvenliği yalgınlaştırma görevini
yerine getiremezken, sosyal güvenliğin ana kıstasları
sosyal güvenlik kuruluşları arasında
farklılık arz ederken; bunları yapacağına;
sosyal güvenlik konusunda vatandaşıma yardımcı
oluyorum, olacağım imajını vererek; ama,
esas gaye olarak da Hazine açıklarını
hafifletmek gayesiyle para toplamanın arzusundadır.
Sayın Başbakanımızın bu kanun
tasarısı gelmeden evvel yapmış olduğu
basın toplantısında bunu ifade etmesi, niyetinin
göstergesidir.

Bir başka nokta, SSK Yönetim Kurulu şu
anda devlet ağırlıklıdır. Tabiî
ki almaya yetkili olan kuruluşun satmaya da yetkisi olabilir;
ama, özerk bir şekilde, kimsenin kendisine müdahale
etme imkânı olmayacak ve objektif düşünebilecek
bir yönetim kurulu olursa bu düşünülebilir.
Şu andaki Sosyal Sigortalar Kurumunda, maalesef, geçmiş
dönemlerden itibaren yapılagelen hatalardan bir tanesi
-değişik tarihler için bunu söyleyebilmek
mümkündür- (x) kişi bakan oluyor, bürokratlar
geliyorlar diyorlar ki “sayın bakanım, seçmene
selam edelim, programa, sizin seçim bölgenize bir
hastane koyalım.” Devlet Planlamanın kıstasları
vardır, 10 bin kişiye 26 yatak kıstası;
o vilayette de kamunun diğer hastaneleri var, 10 bin kişiye
26 yatak kıstası doldurulmuş, SSK'nın
hastanesiyle bu oran Türkiye ortalamasının
üzerine çıkacak, gereksiz yatırım
olacak; Devlet Planlama Teşkilatı diyor ki “hayır,
buraya yatırım yapamazsın!” Niye? Lâyüsel
bir şekilde, yönetim kurulunun devlet ağırlıklı
olması dolayısıyla, yönetim kuruluna
hükümetin ilgili bakanının emredici tavırlarıyla
kaynak israfını önlemek amacıyla. İşte,
mal satılmasıyla ilgili yetkide de bu eksiklik giderilmediği
takdirde, yani yönetim kurulu tam özerk, objektif hareket
edebilecek hale getirilmeden ve devlet ağırlıklı
halden kurtarılmadan böyle bir yetki verilmesi halinde
-ben, şu andaki mevcut Bakanı tenzih ederim- bir
(x) bakan gelir bu tür lâyüsel hareketler içerisinde
bulunabilir. 

Bundan evvelki, 1993 yılında çıkarılan
Sosyal Sigortalar Kurumunun mülklerinin satışıyla
ilgili kanunda, hâlâ, şaibeli durumlar kafalarımızda
soru işareti olarak bulunmaktadır. 

Yine, tasarının tümü üzerinde
yaptığım konuşmada ifade ettiğim gibi,
bu konuyla ilgili, sosyal güvenlikle ilgili konular görüşülürken,
bu konuda en fazla rahatsız olduklarını ifade
edenler, Refah Partisinin temsilcileriydi. Durum böyle ortadayken,
yani, devlet ağırlıklı yönetim varken,
Bakanın emrederek istediği şekilde karar aldırabileceği
bir merci yönetimdeyken, böyle bir satış
yetkisinin verilmesi, daha evvelden tenkit ettikleri 1993 yılı
içerisinde yapılmış olan satışlardaki
şaibeli duruma kendilerini getirebilir düşüncesi
içerisinde olmaları gerekir.

Yine, 1993 yılı içerisinde yapılmış
olan, Emlak Bankası aracılığıyla
yapılmış olan satışlarda muhammen
bedel tespit ediliyor, ihaleye çıkılıyor,
onlarca mülkün ihalesine tek kişi giriyor ve muhammen
bedel üzerinden alıyor. Bu tür endişelerin
tekrar yaşanmaması için, SSK Yönetim
Kurulunda Kurumun gerçek sahipleri olan işçilerin
ve işverenlerin ağırlıklı olduğu
ve onların görüşleri doğrultusunda
satışların yapılabileceği bir kanun
tasarısına, biz, prensipte karşı çıkmayız;
ama, ilgili kanun tasarısı komisyonda görüşülürken,
ben, Anavatan Partisi Grubu adına söz almadan evvel,
ilgili kesimlerin görüşlerini dinlemek istediğimi
ifade ettim; şu anda Sosyal Sigortalar Kurumu açısından
en fazla hak sahibi olan Türk-İş yetkilisi,
buna kesinlikle karşı olduklarını ve
karşı oluş gerekçeleri olarak da, SSK
Yönetim Kurulunun devlet ağırlıklı
olduğunu, bunun tamamen özerk hale getirildikten sonra
bu satış yetkisinin verilmesinin uygun olacağı
görüşünü ifade ettiler. 

Değerli milletvekilleri, burada endişemiz
odur ki, sosyal güvenliği yaygınlaştırmak
aslî gayesi ve görevi olması gereken Hükümet,
bu tasarıda da, bu tasarıya paralel getirecekleri
ve getirdikleri ve kamuoyuna deklare ettikleri, hem de, basın
toplantısıyla, aynı, bu tasarıda olduğu
gibi, Ağrı Üniversitesi misali, daha evvelden
deklare edilip, ondan sonra bürokratlara talimat verilerek
yeniden hazırlatılan, bir başka sosyal güvenliği
tehdit edici tasarıda bunun örneğini görüyoruz;
yurtdışındaki işçilerimizin sosyal
güvenliği adı altında getirilen kanun tasarısıyla
ilgili, Başbakan Sayın Erbakan'ın yapmış
olduğu basın toplantısında, esas gayenin
ne olduğunu net bir şekilde görüyoruz. Sayın
Hocamız diyor ki: “Bu borçlanmanın yapılması
halinde, Hazineye, ortalama 1 milyar dolarlık ek bir kaynağın
gireceğini tahmin etmekteyiz. Ayrıca, bu kasadan yararlanma,
üç yıl sonra başlayacağından...”
Yani, şu andaki Hükümet, o tarihe kadar gününü
kurtaracak, gidecek, ondan sonra gelen ne yaparsa yapacak düşüncesini
de burada tespit ediyoruz. 

Yine, sadece, salt para için, Hazinenin açıklarını
hafifletmek gayesiyle bu tasarıların getirildiğinin
bir örneği de, cümle olarak “ayrıca,
5 milyar dolar daha, biz, Hükümet olarak kullanma imkânı
elde edeceğiz” gibi ifadelerdir. Hükümetin,
bu tür, sosyal güvenlikle ilgili kanun tasarılarını
getirişindeki aslî kanaatlerinin, düşüncelerinin,
arzularının sadece kaynak yaratmak, kaynak paketlerine
fon sağlamak olmasıdır. Vatandaşımızın
sosyal güvenliğini genişletme, şemsiyeyi
genişletme ve sosyal güvenlikle ilgili problemleri
hafifletme gayesi, maalesef yoktur. 

(Mikrofon otomatik cihaz tarafından kapatıldı)

BAŞKAN - Bir dakika yeter mi Sayın Balcılar?

MUSTAFA BALCILAR (Devamla) - Evet efendim.

Değerli milletvekilleri, dolayısıyla,
bu kanun tasarısının sosyal güvenliğe
katkısı bulunmak gayesinden ziyade, Hükümetin,
Hazinenin bütçe açıklarını
kapatmaya katkıda bulunmak gayesiyle getirmesinden dolayı,
bu kanun tasarısına, Anavatan Grubu olarak -ilgili
madde de dahil olmak üzere- karşı çıktığımızı
ifade eder, Yüce Heyetinize saygılar sunarım.
(ANAP sıralarından alkışlar)

BAŞKAN - Sayın Balcılar, teşekkür
ediyorum. 

Gruplar adına başka söz talebi?..
Yok. 

Kişisel söz talebinde bulunan arkadaşların
isimlerini okuyorum: Sayın Muhammet Polat, Sayın...

Efendim, pusulayla tekrar yoklama talebinde bulunuluyor;
insaf ediniz! Rica ediyorum efendim...

İRFAN GÜRPINAR (Kırklareli) -
Ne demek efendim?!

BAŞKAN - Efendim, biraz önce yoklama yaptım.

İRFAN GÜRPINAR (Kırklareli) -Ama
salon boşaldı.

MEHMET SEVİGEN (İstanbul) -Sayın
Başkan, siz doğru bildiğinizi yapıyorsunuz,
biz doğru bildiğimizi yapıyoruz.

BAŞKAN - Yapmayın efendim, çalışacağız
burada... Rica ediyorum... Şimdi yoklama yaptık.

ALİ RIZA BODUR (İzmir) - Boş
sıralarla çalışma mı olur; burası
sanki medrese!

BAŞKAN - Sayın milletvekilleri, Sayın
Muhammet Polat, Sayın Suat Pamukçu, Sayın
Mehmet Aykaç, Sayın Cemalettin Lafçı,
Sayın Yılmaz Ateş ve Sayın Mahmut Işık
söz talebinde bulunmuşlardır; sırasıyla
kendilerine söz vereceğim.

Sayın Muhammet Polat'ı kürsüye
davet ediyorum. (RP sıralarından alkışlar)

Buyurun. 

Sayın Polat, süreniz 5 dakikadır.


MUHAMMET POLAT (Aydın) - Sayın Başkan,
muhterem milletvekilleri; 4792 sayılı Sosyal Sigortalar
Kurumu Kanununun Bir Maddesinin Değiştirilmesi ve Bu
Kanuna Bir Geçici Madde Eklenmesi Hakkında Kanun
Tasarısının 1 inci maddesi üzerinde
şahsım adına söz almış bulunmaktayım;
bu vesileyle, hepinizi saygıyla selamlarım.

Sosyal devlet anlayışının
gereği, sosyal güvenlik müessesesiyle toplumda sosyal
güvenliğin ve sosyal adaletin sağlanması gerçekleştirilmektedir.
Ülkemizin en büyük sosyal güvenlik kuruluşu
olan Sosyal Sigortalar Kurumu bu görevi üstlenmiştir.
Bu kurum, 25 milyon insanımıza hizmet vermektedir.
Ne yazık ki, SSK, bugüne kadar yapılan hatalar
yüzünden, 1992 yılından bu yana, giderek
büyüyen bir malî kriz içerisine düşmüştür.

1992 yılı itibariyle 2 trilyon 556
milyar lira açık veren bu müessese, 1993 yılında
8 trilyon 85 milyar, 1994 yılında 19 trilyon 339
milyar, 1995 yılında 81 trilyon 835 milyar, 1996
yılında 163 trilyon lira açık vermiştir;
1997 yılında ise, 350 trilyon liraya varan bir açık
öngörülmektedir. 

Bunun önüne geçmek ve bu çıkmazdan
kurtarmak için, 506 sayılı SSK Kanununda
değişiklik tasarısı hazırlanmıştır.
Bu da yeterli görülmeyerek, buna ek olarak, atıl
vaziyette bulunan Sosyal Sigortalar Kurumunun kaynaklarının
harekete geçirilmesi ve değerlendirilmesi zarureti
hasıl olmuştur. Dolayısıyla, SSK'ya
ait gayrimenkullerin hizmet alanı dışındakilerinin
satılarak, kurumun, hizmet ve yükümlülüklerini
yerine getirmesinde sağlam bir malî kaynağa kavuşturulması
amacı taşınmıştır. Bu
satış, ne haraç mezat bir satıştır
ne de değerinin altında keyfî bir satış
olacaktır. Bunun örneklerini geçtiğimiz
günlerde Hükümetimiz kamuoyuna göstermiştir;
üç bankanın satışında televizyonlar
huzurunda, noterler huzurunda satışlar yapılmıştır.
Ben, muhalefetteki arkadaşlarımızın
bu konudaki endişelerinin yanlış olduğunu,
bu konuda endişeye kapılmamalarını
belirtmek istiyorum. Kamuoyu, bu Hükümetin satışları
nasıl yaptığını çok iyi
bilmektedir. 

İnşallah, çıkacak bu kanunun,
sosyal hizmet konusunda, kurumumuza ve ülkemize hayırlar
getirmesini niyaz ediyor, saygılar sunuyorum. (RP sıralarından
alkışlar)

BAŞKAN - Sayın Polat, teşekkür
ediyorum.

Sayın Bakan, söz talebiniz olacak mı
efendim?

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Evet efendim.

BAŞKAN - Buyurun efendim.

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan, değerli milletvekilleri; esasen, söz almak
niyetinde değildim; ne var ki, Malatya Milletvekili Sayın
Ayhan Fırat'ın, yine, ipe sapa gelmez konuşmasını
dinleyince, kendimi söz almak mecburiyetinde hissettim...
(CHP sıralarından sıra kapaklarına
vurmalar, gürültüler; RP sıralarından
alkışlar)

BAŞKAN - Yani, Sayın Bakan...

AYHAN FIRAT (Malatya) - Sayın Başkan...


ALİ TOPUZ (İstanbul) - Neyi alkışlıyorsunuz?!

AYHAN FIRAT (Malatya) - Sayın Başkan,
bu ağzı bıraksın...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Sayın
Fırat'ın yaptığı konuşmayı...
(CHP sıralarından gürültüler)

BAŞKAN - Müsaade buyurun; konuşuyor
efendim...

OYA ARASLI (İçel) - Sayın Başkan,
böyle konuşma olmaz...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
milletvekilleri... (CHP sıralarından gürültüler)

BAŞKAN - Sayın Bakan, bir dakikanızı
rica edeyim; sürenizi durdurdum.

ALGAN HACALOĞLU (İstanbul) - Yakışmıyor
bu Meclise!..

ALİ TOPUZ (İstanbul) - Bakanı
niye uyarmıyorsunuz; edep dahilinde konuşsun...

OYA ARASLI (İçel) - Böyle yapılmaz
Sayın Başkan...

MEHMET SEVİGEN (İstanbul) - Sayın
Başkan “ipe sapa gelmez” ne demek?!

BAŞKAN - Sayın milletvekilleri, bir
sayın üyenin, bir sayın bakanın ne konuşacağını
sizin önceden keşfetme kabiliyetiniz var mı?

MEHMET SEVİGEN (İstanbul) - Özür
dilemesi lazım...

BAŞKAN - Sayın Bakan, sözünüzü
düzeltir misiniz.

Sürenizi başlattım.

OYA ARASLI (İçel) - Ne demek “ipe
sapa gelmez...”

BAŞKAN - Efendim, müsaade buyurun... Sayın
Bakanı uyarıyorum...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Sayın
Başkan, Sayın Ayhan Fırat, Yüce Meclisi
yanıltan yalan beyanlarda bulunmuştur...

MEHMET SEVİGEN (İstanbul) - Hah, aferin,
böyle söyle; böyle terbiyeli konuş, insan
gibi konuş...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Bakınız,
Cumhuriyet Halk Partisi, bu kürsüye her çıkışta
perişan olmaktadır ve grup başkanvekillerinden
rica ediyorum; her çıkışta bozguna
uğruyorsunuz; şimdi söyleyeceklerimle yine bozguna
uğrayacaksınız...

FATİH ATAY (Aydın) - Sen bizim için
üzülme, kendine bak.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Şimdi,
bakınız, SSK sınavlarını burada
tekrar gündeme getirdiniz, Yüce Meclisten bir tokat
yediniz; ikinci tokatı da, Ankara mahkemelerinden yediniz.


OYA ARASLI (İçel) - Öyle mi!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Uyduruk insanları
kurarak açtığınız yürütmeyi
durdurma davaları, Ankara idare mahkemelerince reddedilmiştir;
ikinci tokatı da, yargıdan yediniz. (RP sıralarından
alkışlar) 

AYHAN FIRAT (Malatya) - Acele etme, daha devam ediyor.


ÇALIŞMA VE SOSYAL GÜVENLİK
BAKANI NECATİ ÇELİK (Devamla) - İşçiyi
temsilen SSK Yönetim Kuruluna seçimle gelen arkadaşı
görevden aldınız dedim, burada şahsîleşmemek
için isim vermedim. Ne var ki, bu arkadaş, Türk-İş'in
şu anki malî sekreteri Enver Toçoğlu'dur
ve sizin hukuk anlayışınız budur. İşçi
temsilcisi olarak işçilerin seçtiği arkadaşı
yargı kararı olmaksızın görevden
aldınız ve bu arkadaşı suçladınız.
Bu arkadaş, Danıştay tarafından da aklanmıştır.
Suçlamalarınızı Danıştay
kabul etmemiştir. Aldın mı cevabını
Sayın Fırat! (RP sıralarından alkışlar)

AYHAN FIRAT (Malatya) - Mahkemeyi söyle.

SABRİ ERGÜL (İzmir) - Ceza aldı
mı almadı mı; onu söyle.

AYHAN FIRAT (Malatya) - Ceza aldı mı
almadı mı; söylesene.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Ceza almadı
ve Danıştayca aklandı. 

AYHAN FIRAT (Malatya) - Yalan söylüyorsun.


BAŞKAN - Sayın Bakan, siz konuyla ilgili
görüşün lütfen.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Laf atmasınlar.
Siz onları susturacaksınız Sayın Başkan,
beni değil. Ben hatibim, laf atanları susturacaksınız.

Değerli arkadaşlarım, geçen
de söyledim; Cumhuriyet Halk Partisi suçluluk telaşı
içerisindedir, intikam duygusuyla hareket etmektedir. Ne
var ki, beni sindiremeyeceksiniz. 

MEHMET SEVİGEN (İstanbul) - Bir dosya
bulup da getirmeyen namerttir. 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Bakınız,
Yüce Millete, Yüce Meclise sesleniyorum: PKK'yla açık
irtibatı olan insanları baştabip tayin ettiniz.


AYHAN FIRAT (Malatya) - Getirmezsen namertsin...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) -  Bakınız,
sizlere hitap ediyorum, kamu vicdanına hitap ediyorum:
Dev-Yol üyesi, Dev-Sol üyesi, ömür boyu kamu
hizmetlerinden mahkeme kararıyla mahkûm edilmiş
insanları, mahrum edilmiş insanları siz göreve
tayin ettiniz.

AYHAN FIRAT (Malatya) - Getirmezsen namertsin...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Ben bunlar
hakkında soruşturma açtım; kuyruk acınız
buradandır. 

AYHAN FIRAT (Malatya) - Yalan!.. Yalan!..

ALİ ŞAHİN (Kahramanmaraş)
- Sen Bakanlığa layık değilsin!

YAHYA ŞİMŞEK (Bursa) - Dosya getir,
dosya!.. Aksi takdirde, müfterisin.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Resmî
evrakları, devletin evraklarını burada okudum.


YAHYA ŞİMŞEK (Bursa) - Sürekli
konuşuyorsunuz; boş konuşuyorsunuz.

ALİ RIZA BODUR (İzmir) - Belge getir,
belge!...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Şimdi,
değerli arkadaşlarım, Yüce Meclise bir taahhütte
bulunuyorum. Bakınız, Sayın Fırat,
geldi, burada bir iddiada bulundu. Eski hükümlü,
gayet tabiî, tayin edilir; ama, eski hükümlü,
Dev-Yol üyesi, Dev-Sol üyesi, PKK irtibatlı bir
adam, benim dönemimde hiçbir zaman tayin edilmez,
edilmeyecektir; bir taahhüt olarak ifade ediyorum.

YAHYA ŞİMŞEK (Bursa) - Şeriatçı
İslamî örgüt üyesi mi olacak?!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Dahasını
söyleyeyim o zaman, Cumhuriyetin temel niteliklerine hakaretten
dava görmüş bir kişiyi -sonunda beraat da
etse- tayin etmeyeceğimi, yine, huzurlarınızda
ifade ediyorum. Ben, bu kadar net ve açık bir bakanım.

YAHYA ŞİMŞEK (Bursa) - Meclis
doktorundan da bahset!

AYHAN FIRAT (Malatya) - Senin orada oturmaman lazım!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
milletvekilleri, müsaade ederseniz, Sayın Balcılar'ın
işaret ettikleri hususlara açıklık
getirmek istiyorum; daha öncede burada ifade edildi. 

Değerli milletvekilleri, SSK prim affı
diye bir şey söz konusu değildir; bir. Yeni bir
borçlanma söz konusu değildir; iki. Konumuz olmadığı
için bunlara ilk konuşmamda girmedim; ama, böyle
bir şey yok. Siz, kendiniz bir senaryo yazıyorsunuz,
bunu kabul edip, gelip burada konuşuyorsunuz; ne af var
ne borçlanma var ve bakınız, bu tasarı,
işçi, işveren, emekli kuruluşlarıyla
birlikte, onların onayı alınarak hazırlanmıştır,
onların onayları vardır. Hatta, dahasını
söyleyeyim, Sayın Halil Tunç -Sayın
Genel Müdür ve diğer arkadaşlarım şahittir-
yüzüme “yapmak istediğiniz buysa, bu, ancak
alkışlanır” demiştir. Dolayısıyla,
nedir sizin bu telaşınız; anlamak mümkün
değil. Nedir bu hırçınlığınız?!.

MEHMET SEVİGEN (İstanbul) - Vatandaş
adına telaşlanıyoruz.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Bakınız,
ben, millet adına, Yüce Meclis adına üzülüyorum;
ama, sizin düştüğünüz perişanlığa
daha fazla üzülüyorum.

MEHMET SEVİGEN (İstanbul) - Sen kendi
adına üzül.

ALİ RIZA BODUR (İzmir) - Siz üzülmüyorsunuz,
milleti üzüyorsunuz.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, son olarak şunu söylüyorum:
Sayın Ayhan Fırat'ın bütün konuşmalarını,
yaşlılığına veriyorum. (CHP sıralarından,
sıra kapaklarına vurmalar, gürültüler)

Saygılar sunuyorum. (RP ve DYP sıralarından
alkışlar)

BAŞKAN - Sayın Bakan, teşekkür
ediyorum.

ALİ RIZA BODUR (İzmir) - Sayın
Başkan, hoş bir şey değil; yaşlılığa
vermek ne demek!

VIII. - SATAŞMALARA İLİŞKİN
KONUŞMALAR

2. - İçel Milletvekili Oya Araslı'nın,
Çalışma ve Sosyal Güvenlik Bakanı
Necati Çelik'in, konuşmasında grubuna sataşması
nedeniyle konuşması

OYA ARASLI (İçel) - Sayın Başkan,
Sayın Bakanın konuşmasında Cumhuriyet
Halk Partisi Grubuna yapılan sataşma nedeniyle, Grup
Başkanvekili sıfatıyla söz talep ediyorum.
(CHP sıralarından gürültüler) 

M. ERDOĞAN YETENÇ (Manisa) - Sen, Başbakana
hakaret mi ediyorsun?! Başbakana yaşlı diye
hakaret mi ediyorsun?!  Başbakanınız daha
yaşlı değil mi?!.

BAŞKAN - Sayın Araslı, buyurun,
nedir talebiniz?

OYA ARASLI (İçel) - Yapılan
konuşmada, Cumhuriyet Halk Partisi Grubuna, partimizin hükmî
şahsiyetine sataşma yapılmıştır.
İçtüzük gereğince söz talep ediyorum.

BAŞKAN - Efendim, buyurun.

Rica ediyorum, bir sataşmaya fırsat
vermeyelim.

OYA ARASLI (İçel) - Sayın Başkan,
siz de önleyebilirdiniz bunların olmasını.


BAŞKAN - Efendim, ne buyurdunuz, anlamadım.

OYA ARASLI (İçel) - Sayın Başkan,
burada konuşulunca, cevap verme hakkımız doğuyor
gayet tabiî; ama, dikkat edeceğim efendim.

BAŞKAN - Efendim, yeni bir sataşmaya
fırsat vermeyelim.

OYA ARASLI (İçel) - Dikkat edeceğim
efendim. 

BAŞKAN - Ben, bu ikazı yapmaya mecburum.

OYA ARASLI (İçel) - Sağ olunuz;
dikkat edeceğim efendim.

BAŞKAN - Buyurun.

OYA ARASLI (İçel) - Sayın Başkan,
değerli milletvekilleri; biraz önce kürsüye
çıkan Sayın Bakan, benim burada kullandığım
sözlerin nezaket çerçevesine sığmadığından
söz etmişlerdi. (RP sıralarından “Doğru”
sesleri) Ama, Sayın Bakanın bu konuşmasını
dinleyince, doğrusu, ikaz eden insan ile kürsüde
konuşan insanın aynı kimseler olup olmadığı
konusunda tereddüte düştüm. Sayın
Bakan, önümüzdeki bir yasa tasarısının
geneli hakkında, bir bakan sıfatıyla görüşlerini
dile getirecekken, tamamen, Cumhuriyet Halk Partisiyle kavgasını,
burada sahneledi. Doğrusu, bunu da şu Yüce Mecliste
çok özenle kullanmamız gereken vakte saygı
anlayışına sığdıramadım.


Sayın Bakan “Cumhuriyet Halk Partisi
Grubu gensoru önergesi verdi, perişan oldu” dedi.
Ne demek Sayın Bakan, perişan olmak?!.. Elbette ki,
bu çatı altında, her siyasî parti grubu
ve her milletvekili, Anayasanın kendisine vermiş
olduğu denetim imkânlarını kullanacak;
bu önerileri kabul görecek veya görmeyecek. Bu,
ne demektir?.. Yani, kıl payıyla kurtarılan
bir oylama sırasında ve Meclis soruşturması
önergesinin oylanmasında yaşadığımız
olaylardan sonra, her soruşturma için içimizde
birtakım kuşkular doğan bir oylamada, çok
az bir farkla, gensoru önergesini Meclisin önüne
gelmesinden kurtardınız. 

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Çok
az mı görüyorsunuz?.. Çok mu az?..

OYA ARASLI (Devamla) - Bu perişan olmak demek
mi?!.. Bu perişan olmak demek mi?!.. (RP sıralarından
gürültüler)

BAŞKAN - Sayın Araslı... 

OYA ARASLI (Devamla) - Bunu, bu şekilde tavsif
etmenizi anlayamıyorum. 

BAŞKAN - Sayın Araslı... 

OYA ARASLI (Devamla) - Grubumuzu, hükümetlerimizi,
bakanlarımızı, PKK'yla işbirliği
yapan kimseleri birtakım görevlere getirmekle itham
ettiniz.  Doğrusu, elinizde bir delil olmadan, bunu, burada,
dile getirmenizi yakıştıramadım. 

SSK sınavları nedeniyle... (RP sıralarından
gürültüler)

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Resmî
evraktır o hanımefendi, resmî evrak!..

SABRİ ERGÜL (İzmir) - Terbiyeni
takın!..

AYHAN FIRAT (Malatya) - Önüne dön!..

SABRİ ERGÜL (İzmir) - Sendika
ağası!.. Sendika genel kurulu değil burası!..

OYA ARASLI (Devamla) - Gerekeni yapınız
efendim...  Gerekeni yapınız efendim...

BAŞKAN - Sayın Araslı... Sayın
Araslı, lütfen efendim...

Ben, sizi açıklama yapın diye
çağırdım.

OYA ARASLI (Devamla) - Burada “Mahkeme kapılarından
döndünüz; birtakım insanları doldurarak
mahkemeye başvurmalarını sağladınız”
dediniz. Elinizde, böyle bir şey için delil
yok. Hakkını arayan insanları da doldurulmuş
kimseler olarak tavsif etmenizi hiçbir şekilde size
yakıştıramıyorum. Bizleri nezakete
davet eden bir bakanın kullandığı üslubu
fevkalade uygunsuz bulduğumu da söylemeliyim. Kendisi,
bir kere daha, bu kürsülere yakışmayan
bir üslup kullanma merakı olduğunu göstermiştir.
Geçen defa “ipin ucu... -benim burada tekrarlamaya
nezaketim yetişmeyen sıfatı taşıyan
kimselerin- elindedir demişti; o zaman da, bu tür bir
üslup kullanmamasını dile getirdik; şimdi
de aynı üslupta devam ediyor. Şiddetle kınıyoruz
kendisini. 

Vaktimiz yetmediği için daha fazla devam
edemiyorum. Zaten, konuşmaları takip edenler değerlendirmeyi
yaptılar. 

Saygılar sunuyorum. (CHP sıralarından
alkışlar)

BAŞKAN - Sayın Araslı, teşekkür
ediyorum.

AYHAN FIRAT (Malatya) - Sayın Başkan...

BAŞKAN - Buyurun efendim.

AYHAN FIRAT (Malatya) - Sayın Başkan
sataşma var, Sayın Bakanın konuşmalarında
şahsıma sataşma var. 

BAŞKAN - Efendim, zatıâlinizin
konuşmalarına karşı beyanda bulundu.
(CHP sıralarından gürültüler)

AYHAN FIRAT (Malatya) - Hayır... Hayır...


Sayın Başkan “saçma sapan”
dedi; bir. İkincisi “yaşlılığına
veriyorum” dedi. Söz talep ediyorum; vermeye mecbursunuz
Sayın Başkan.

BAŞKAN - Efendim, zatıâlinizin
konuşmalarına karşı beyanda bulundu,
açıklama yaptı. Ben takip ettim efendim.

Sayın Suat Pamukçu, buyurun efendim.
(RP sıralarından alkışlar)

AYHAN FIRAT (Malatya) - Sayın Başkan,
taraflı davranmayın. Ayıp size, ayıp!..

SABRİ ERGÜL (İzmir) - “Yaşlılığına
veriyorum” ne demek?..

BAŞKAN - Efendim, taraflı davranmıyorum.
(CHP sıralarından gürültüler, sıra
kapaklarına vurmalar)

AYHAN FIRAT (Malatya) - Yaptığınız
ayıp!.. Ayıp!.. Taraflı davranıyorsunuz.

BAŞKAN - Sayın Fırat, aşağı
iner misiniz... Sayın Fırat, aşağı
iner misiniz efendim...

SABRİ ERGÜL (İzmir) - “Yaşlılığına
veriyorum” demek, ne demek?..

AYHAN FIRAT (Malatya) - O kürsüyü
terk et!.. Ayıptır!..


VII. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER
(Devam)

6. - 9.7.1945 Tarih ve 4792 Sayılı
Sosyal Sigortalar Kurumu Kanununun Bir Maddesinin Değiştirilmesi
ve Bu Kanuna Bir Geçici Madde Eklenmesi Hakkında
Kanun Tasarısı ve Plan ve Bütçe ve Sağlık,
Aile, Çalışma ve Sosyal İşler
komisyonları raporları (1/528) (S. Sayısı
: 163) (Devam)

BAŞKAN - Sayın Pamukçu, buyurun
efendim.

SUAT PAMUKÇU (Bayburt) - Sayın Başkan,
değerli milletvekilleri; görüşülmekte
olan, Sosyal Sigortalar Kurumu Kanununun bir maddesinde değişiklik
yapan kanun tasarısı üzerinde şahsî
görüşlerimi arz etmek üzere huzurlarınıza
geldim. Hepinizi saygıyla selamlıyorum.

Burada, biraz önce, görüşlerini
beyan eden Demokratik Sol Parti sayın sözcüsüne
teşekkür ederek sözlerime başlamak istiyorum.
Gerçekten de, kendileri son derece makul ve herkesin dikkatle
takip ettikleri bir noktaya parmak basmışlardır.
Bizzat, kendileri “son beş yılda kurum kötü
yönetilmiştir, çıkmaza sokulmuştur”
şeklinde beyanda bulunmuşlardır; bu görüşlerine
bizler de katılıyoruz ve bu kanun tasarısını
Yüce Meclisin huzuruna getiren Hükümeti de tebrik
ediyoruz. Çünkü, bu kanun tasarısıyla,
çıkmaza sokulan Sosyal Sigortalar Kurumunun, bu
düştüğü durumdan çıkması
için çok önemli bir adım atılmaktadır.
Bu vesileyle, Hükümeti tebrik ediyoruz. Bu kanunun yüce
milletimize hayırlı olmasını diliyorum;
hepinizi saygıyla selamlıyorum. (RP sıralarından
alkışlar) 

BAŞKAN - Sayın Pamukçu, teşekkür
ediyorum.

Sayın milletvekilleri, madde üzerindeki
müzakereler tamamlanmıştır; ancak, önergeler
vardır, geliş sırasına göre okutacağım,
sonra da aykırılıklarına göre
işleme koyacağım.

Efendim, müzakereye konu madde bir fıkradan
ibarettir; ancak, beş önerge gelmiştir; geliş
sırasına göre beşini de okutacağım,
ancak dördünü işleme koyacağım.


Önergeleri okutuyorum:

Türkiye Büyük Millet Meclisi
Başkanlığına

Görüşmekte olduğumuz 9.7.1945
tarih ve 4792 sayılı Sosyal Sigortalar Kurumu Kanununun
Bir Maddesinin Değiştirilmesi ve Bu Kanuna Bir Geçici
Madde Eklenmesi Hakkında Kanun Tasarısının
birinci maddesiyle değiştirilen (f) bendinin aşağıdaki
şekilde değiştirilmesini arz ve teklif ederiz.


 Mehmet Sılay  Mustafa Köylü Süleyman
Metin Kalkan

 Hatay Isparta Hatay

 Fethi Acar Mehmet Emin Aydınbaş

 Kastamonu İçel

“f) Kurumca gayrimenkul satılması
hakkında kararlar vermek,” 

Türkiye Büyük Millet Meclisi
Başkanlığına

Görüşmekte olduğumuz 9.7.1945
Tarih ve 4792 Sayılı Sosyal Sigortalar Kurumu Kanununun
Bir Maddesinin Değiştirilmesi ve Bu Kanuna Bir Geçici
Madde Eklenmesi Hakkında Kanun Tasarısının
1 inci maddesiyle değiştirilen (f) bendinin aşağıdaki
şekilde değiştirilmesini arz ve teklif ederiz.

 Mehmet Sılay Mustafa Köylü Süleyman
Metin Kalkan

 Hatay Isparta Hatay

 Fethi Acar Mehmet Emin Aydınbaş

 Kastamonu İçel

“f) Kurumca gayri menkul alınması
hakkında kararlar vermek,”

Türkiye Büyük Millet Meclisi
Başkanlığına

Görüşmekte olduğumuz 9.7.1945
Tarih ve 4792 Sayılı Sosyal Sigortalar Kurumu Kanununun
Bir Maddesinin Değiştirilmesi ve Bu Kanuna Bir Geçici
Madde Eklenmesi Hakkında Kanun Tasarısının
1 inci maddesiyle değiştirilen (f) bendinin aşağıdaki
şekilde değiştirilmesini arz ve teklif ederiz.

 Mehmet Sılay Mustafa Köylü Süleyman
Metin Kalkan

 Hatay Isparta Hatay

 Fethi Acar Mehmet Emin Aydınbaş

 Kastamonu İçel

“f) Kurumca gayri menkul alınması
ve işletilmesi hakkında kararlar vermek,” 

Türkiye Büyük Millet Meclisi
Başkanlığına

Görüşmekte olduğumuz 9.7.1945
Tarih ve 4792 Sayılı Sosyal Sigortalar Kurumu Kanununun
Bir Maddesinin Değiştirilmesi ve Bu Kanuna Bir Geçici
Madde Eklenmesi Hakkında Kanun Tasarısının
1 inci maddesiyle değiştirilen (f) bendinin aşağıdaki
şekilde değiştirilmesini arz ve teklif ederiz.

 Mehmet Sılay Süleyman Metin Kalkan Mehmet
Emin Aydınbaş

 Hatay Hatay İçel

 Fethi Acar Mustafa Köylü

 Kastamonu Isparta

“f) Kurumca gayri menkul işletilmesi hakkında
kararlar vermek,”

BAŞKAN - Efendim şimdi aykırılıklarına
göre işleme koyacağım.

MUSTAFA KÖYLÜ (Isparta) - Sayın
Başkan, önergelerdeki imzamı geri çekiyorum.

BAŞKAN - Geri çekiyorsunuz...

Hepsinde var mı efendim?..

MUSTAFA KÖYLÜ (Isparta) - Var efendim.

BAŞKAN - Önergelerde imzalar çekilip
yeterli sayıda imza kalmadığından önergeler
işlemden kaldırılmıştır.

Efendim maddeyi oylarınıza sunuyorum
: Kabul edenler.... 

OYA ARASLI (İçel) - Sayın Başkan,
yoklama yapılmasına dair önergemiz var.

BAŞKAN - Müsaade buyurun!.. Müsaade
buyurun efendim. (CHP sıralarından gürültüler)

Sayın milletvekilleri, Sayın Araslı
ve arkadaşlarının bir yoklama talebi var.
Şimdi, şu Genel Kurula bakıyorum...

SABRİ ERGÜL (İzmir) - Takdir hakkınız
yok!..

BAŞKAN - Müsaade buyurun efendim, müsaade
buyurun!.. (CHP sıralarından gürültüler)

SABRİ ERGÜL (İzmir) - Takdir hakkınız
yok!..

BAŞKAN - Hakkın suiistimaline izin vermem.
(CHP sıralarından gürültüler)  Müsaade
buyurun!..

SABRİ ERGÜL (İzmir) - Takdir hakkınız
yok!..

BAŞKAN - Müsaade buyurun!..

SABRİ ERGÜL (İzmir) - Takdir hakkınız
yok!.. (Gürültüler)

BAŞKAN - Sayın Ergül....

SABRİ ERGÜL (İzmir) - Takdir hakkınız
yok!..

BAŞKAN - Sayın Ergül, 290 sayın
üye var şimdi burada.

SABRİ ERGÜL (İzmir) - Takdir hakkınız
yok!..

BAŞKAN - Bir hakkın suiistimaline izin
vermem. Kameralar, rica ediyorum...

OYA ARASLI (İçel) - Takdir hakkınız
yok Sayın Başkan.

BAŞKAN - Meclis Televizyonuna rica ediyorum,
kameraları Genel Kurulun üzerinde gezdirin.

SABRİ ERGÜL (İzmir) - Takdir hakkınız
yok!..

BAŞKAN - Bu Meclisi çalıştırmaya
mecburuz. 

Evet, işleme koymuyorum bunu. (CHP sıralarından
gürültüler)

SABRİ ERGÜL (İzmir) - Takdir hakkınız
yok!..

BAŞKAN - Maddeyi oylarınıza sunuyorum:
Kabul edenler... (Gürültüler)

SABRİ ERGÜL (İzmir) - Takdir hakkınız
yok!..

MURAT BAŞESGİOĞLU (Kastamonu) -
Sayın Başkan...

BAŞKAN - Efendim, oylamaya geçtim, alacağım
talebinizi. (CHP sıralarından, sıra kapaklarına
vurmalar)

SABRİ ERGÜL (İzmir) - Takdir hakkınız
yok!..

BAŞKAN - Efendim, ben, talebinizi alacağım;
oylamaya geçtim. (CHP sıralarından gürültüler)

Efendim, lütfen, herkes yerine otursun. Rica
ediyorum...

ALİ RIZA BODUR (İzmir) - Mazbataları
iptal ediyorsunuz Sayın Başkan!.. (CHP sıralarından
gürültüler)

BAŞKAN - Efendim, ya bu milletvekilliğini
yapın ya da bırakın gidin lütfen. Rica
ediyorum, oturun yerinize!..(Gürültüler)

Efendim, ben oylamaya geçtim. (CHP sıralarından
“oylamaya geçemezsiniz” sesleri, gürültüler)
Efendim, oylamaya geçtim ben...

SABRİ ERGÜL (İzmir) - Satamazsınız
bu milletin malını!..  Yetimin hakkı da var
onda!..  Usulsüzlük yapıyorsunuz Sayın
Başkan; Anayasayı çiğniyorsunuz, İçtüzüğü
çiğniyorsunuz!.. 

BAŞKAN - Kabul etmeyenler... (CHP sıralarından
gürültüler)

ALİ RIZA BODUR (İzmir) - Doğru
say!..

OYA ARASLI (İçel) - Bu oylamayı
yapamazsınız.

BAŞKAN - Efendim oylamayı bitireceğim.


Kabul etmeyenler... Efendim madde kabul edilmiştir;
buyurun... (CHP sıralarından, sıra kapaklarına
vurmalar, gürültüler) 

MURAT BAŞESGİOĞLU (Kastamonu) -
Sayın Başkan, bir hususu arz edeceğim.

BAŞKAN - Buyurun efendim, şimdi alacağım
efendim. Buyurun... Buyurun, şimdi alacağım buyurun.
(CHP sıralarından, sıra kapaklarına
vurmalar, gürültüler)

Buyurun efendim...

MURAT BAŞESGİOĞLU (Kastamonu) -
Sayın Başkan, bu oylama, maalesef, usulsüz bir
oylama.

BAŞKAN - Neden?..

MURAT BAŞESGİOĞLU (Kastamonu) -
57 nci madde çok açık Sayın Başkan.
57 nci madde, 20 milletvekilinin yoklama talebi halinde, Başkanlığın,
bu yoklamayı yapmak zaruretini işaret etmektedir.


BAŞKAN - Tabiî, doğru efendim.

MURAT BAŞESGİOĞLU (Kastamonu) -
Hakkın suiistimali olup olmadığı noktasında
sizin takdir hakkınız, yetkiniz yok!

BAŞKAN - Var efendim.

SABRİ ERGÜL (İzmir) - Yapamazsınız,
hakkınız yok buna!.. Bu takdir hakkınızı
kullanamazsınız, yok öyle bir hakkınız;
sayım yapmadan böyle bir takdir hakkınız
yok!

AYHAN FIRAT (Malatya) - Siz yönlendiremezsiniz!

OYA ARASLI (İçel) - Yok efendim.

MURAT BAŞESGİOĞLU (Kastamonu) -
Eğer böyle bir yorum...

OYA ARASLI (İçel) - Öyle bir hak...

BAŞKAN - Şu anda, gerek olmadığı
halde ifade ediyorum, 190 burada saydık. 

MURAT BAŞESGİOĞLU (Kastamonu) -
Sizin bunu yorumlamaya hakkınız yok Sayın
Başkanım.

BAŞKAN - 150 de bu tarafta var, 350 civarında
sayın üye Genel Kurul salonunda var. Ben yoklamayı
yapmadım; hakkın suiistimali telakki ettim; oylamayı
yaptım, maddeyi oyladım. (RP sıralarından
alkışlar) 

Buyurun.

2 nci maddeyi okutuyorum, buyurun.

MURAT BAŞESGİOĞLU (Kastamonu) -
Sayın Başkan, müsaade ederseniz bitmedi talebim.

BAŞKAN - Efendim aldım talebinizi!

MURAT BAŞESGİOĞLU (Kastamonu) -
Başka bir talep var efendim, oylamayla ilgili.

BAŞKAN - Buyurun efendim.

MURAT BAŞESGİOĞLU (Kastamonu) -
Şimdi Sayın Başkan, oylamalarda sayın
bakanların oylarının sayılması
her zaman bu Genel Kurulda ihtilaflara neden oluyor. (RP sıralarından
“Olmaz” sesleri, gürültüler)

BAŞKAN - Efendim müsaade buyurun, bir
dinleyelim... 

MURAT BAŞESGİOĞLU (Kastamonu) -
Anayasanın 113 üncü maddesine göre, ancak,
bir bakana diğer bir bakan vekalet verebilir; yani, vekalet
müessesesi bir kişi içindir. 

BAŞKAN - Tabiî...

MURAT BAŞESGİOĞLU (Kastamonu) -
Şimdi, burada, Genel Kurulda Sayın Başbakan
yok, Sayın Başbakanın vekili kim, artı,
bir bakan bir bakana vekillik ettiğine göre, ancak mevcut
bulunan bakan sayısı kadar oy kabul etmeniz gerekir.


BAŞKAN - Tabiî...

MURAT BAŞESGİOĞLU (Kastamonu) -
Ama, siz uygulamalarınızda toplam 37 oy kabul ediyorsunuz.


BAŞKAN - Gayet tabiî, yani...

MURAT BAŞESGİOĞLU (Kastamonu) -
Yapamazsınız Sayın Başkanım.
(CHP sıralarından, sıra kapaklarına
vurmalar, gürültüler) 

BAŞKAN - Yaparız efendim. Efendim, sayın
bakanları saymıyoruz, 37 ilave ediyoruz.

MURAT BAŞESGİOĞLU (Kastamonu) -
Yapamazsınız... Hakkınız yok...

BAŞKAN - Kaldı ki, bu oylamada o yöntemi
kullanmadım, ayrı ayrı saydım; bu
oylamada ayrı ayrı saydım.

MURAT BAŞESGİOĞLU (Kastamonu) -
Bir bakanı, bir bakan, ancak vekâletle temsil etmiş
olur...

BAŞKAN - Tabiî efendim... Tabiî
efendim...

MURAT BAŞESGİOĞLU (Kastamonu) -...ama,
toplam 37 kişi olarak kabul ediyorsunuz; yanlış
bir uygulama.

BAŞKAN - Efendim, bu oylamada o yöntemi
kullanmadık, geçen oylamalarda kullandık
ve bakanları saymadık.

SABRİ ERGÜL (İzmir) - Yöntemleri
tayin edemezsiniz!..

MURAT BAŞESGİOĞLU (Kastamonu) -
 Sayın Başkan, tekrar ediyorum, 57 nci maddeye göre
takdir hakkınız yok; emsal olmaması için
tutanaklara geçirilmesini istiyorum.

BAŞKAN - Teşekkür ediyorum Sayın
Başesgioğlu.

Maddeyi okutuyorum:

MADDE 2. - 4792 sayılı Kanuna 1.12.1993
tarih ve 3918 sayılı Kanunla eklenen “Geçici
Madde 7” numarası “Geçici Madde 8”
olarak değiştirilmiş ve aşağıdaki
geçici madde eklenmiştir.

“GEÇİCİ MADDE 9. - Kurumun
mülkiyetinde bulunan gayrimenkuller “sosyal tesisler
ve konutlar dahil” aşağıdaki usul ve esaslara
göre satılarak değerlendirilir.

a)Yukarıda belirtilen kapsam dahilinde, nitelikleri
itibariyle satışa uygun olan gayrimenkuller Yönetim
Kurulunca tespit edilir.

b)Nitelikleri itibariyle satışına
karar verilen gayrimenkuller rayiç bedelden daha düşük
fiyatla satılamaz. Yönetim Kurulu bu gayrimenkullere
ait rayiç değer tespitini kamu bankalarına veya
bu bankaların iştiraki olan uzman kuruluşlara
yaptırabilir.

c)Gayrimenkullerin satışı açık
artırma usulüyle yapılır. Gayrimenkullerin
satışına ait usul ve esaslar yönetmelikle
belirlenir.

d)Satışların peşin veya
taksitle yapılması hususu Yönetim Kurulunca
ihaleden önce karara bağlanır.

e)Satışı yapılacak gayrimenkulle
ilgili olarak bağımsız bölümlerin
ve kat mülkiyetinin tesisi konusunda, Kurumun talebi üzerine
ilgili tapu daireleri gerekli işlemleri yapar ve tapu kayıtları
düzeltir.

f)Satış yapılan gayrimenkullerle
ilgili olarak ferağ, devir, alım-satım vesair
tüm işlemler bakımından Kurum her türlü
vergi, resim ve harç ile belediyelerde yürütülecek
her türlü hizmet karşılığı
alınan ücretlerden muaftır. 

BAŞKAN - Sayın milletvekilleri, gruplar
adına söz talebi var mı?

OYA ARASLI (İçel) - Cumhuriyet Halk
Partisi Grubu adına, Sayın Bekir Kumbul konuşacaklar.

BAŞKAN - Demokratik Sol Parti adına
var mı efendim?

HİKMET ULUĞBAY (Ankara) - Demokratik Sol
Parti adına, Bekir Yurdagül, efendim.

BAŞKAN - Anavatan Partisi Grubu adına
var mı?

MURAT BAŞESGİOĞLU (Kastamonu)- Anavatan
Partisi Grubu adına, Mustafa Balcılar.

BAŞKAN - Doğru Yol Partisi adına
var mı efendim?.. Yok.

Refah Partisi adına?.. Yok.

Kişisel söz taleplerini okuyacağım
birazdan.

Cumhuriyet Halk Partisi adına, Sayın
Kumbul; buyurun efendim. (CHP sıralarından alkışlar)

Sayın Kumbul, süreniz 10 dakikadır
efendim.

CHP GRUBU ADINA BEKİR KUMBUL (Antalya) - Sayın
Başkan, değerli milletvekilleri; 9.7.1945 Tarih ve 4792
Sayılı Sosyal Sigortalar Kurumu Kanununun bir maddesinin
değiştirilmesi ve yerine ek geçici madde eklenerek
Sosyal Sigortalar Kurumunun mal varlığının
satışıyla ilgili olarak, Cumhuriyet Halk Partisinin
görüşünü sunmak üzere, kürsüye
çıkmış bulunuyorum; bu vesileyle, sizleri
saygıyla selamlıyorum.

Değerli arkadaşlarım, sözlerime
başlamadan önce, aslında ben, bu kürsüden,
hiç kimseye sataşmayı sevmiyorum; şimdiye
kadarki konuşmalarımın hiçbirisinde
bunu yapmadım; işin özü, tüm arkadaşlarımın
da buna dikkat etmesini isterim. Sayın Bakan hakkında
da her zaman saygıyla bahsederim; ancak, kendisinin burada
partimize sataşmış olması, bir iki şeyi
söylemimi gerektirdi, onu da söylemeden edemeyeceğim;
kusura bakmayın.

Değerli arkadaşlarım, bakın,
SSK'ya alınan personelle ilgili olarak -evet, burada aklandınız,
ama- Genel Müdürlükte görevli bazı
kişilerin baldızlarının veya çocuklarının
alındığını biliyoruz; bunlar hakkıyla
girmiş olabilirler; ama, bunda şaibeler vardır;
yani, diğer insanlar nasıl kazanamadı da onlar
kazandı? Buna da bir şey demiyorum; ama, keşke,
açıkça söyleseniz de, herkes rahatlasa.
Burada aklandınız; ama, sanırım, kamu
vicdanında o konuda aklanamadığınız
kanısındayım; bunu da söylemeden edemeyeceğim.

Değerli arkadaşlarım, bunu belirttikten
sonra,  Sosyal Sigortalar Kurumunda yıllarca çalışan
bir arkadaşınız olarak, Sosyal Sigortalar
Kurumunun mal varlığının satışıyla
ilgili olarak yasal düzenleme yapılırken, 
bu konudaki düşüncelerimi belirtmeyi kendime bir
görev sayıyorum. Çünkü, geçmiş
dönemde Sosyal Sigortalar Kurumunda çalışırken,
bunun sıkıntılarını -Sosyal
Sigortalar Kurumundaki hizmeti verenlerin de, hizmeti satın
alanların da ciddî şekilde sıkıntı
çektiğini- yaşayarak gördüm. Zaman
oldu, idarecilik yaptım, zaman oldu uzman olarak çalıştım.
Özellikle, idarecilik dönemimde, yazdığım
resmî yazılarda, bir poliklinik açılması
için bina kiralanması gerektiğini bildirdiğim
zaman, bana, Başbakanlık tasarruf tedbirleri nedeniyle,
bir kiralama işlemini dahi yapamayacağım belirtildi.
Bunun sıkıntılarını çektim,
kendime göre çözümler aramaya çalıştım.


Arkadaşlar, bunu, şunun için söylüyorum;
Sosyal Sigortalar Kurumu özerk değil. Sadece bir poliklinik
binasını kiralamak için bile -Başbakanlığa
kadar uzanan- izinler alınması gerekiyor. Deminden
beri -geneli üzerinde konuşurken de- söyleyegeldiğim
şey; önce, Kurumu gerçekten özerk duruma
getirelim, Yönetim Kurulunu meselenin sahibi haline getirelim.
Eğer, finansmanını sağlamada devlet de üçüncü
ayağı oluşturuyorsa, Yönetim Kurulunda devlet
de bulunsun. O zaman, Yönetim Kurulu kendisi karar versin;
ama, şimdi öyle değil; tek işçi temsilcisi
var.

Değerli arkadaşlar, bu yasa tasarısı,
Sağlık, Aile, Çalışma ve Sosyal
İşler Komisyonuna geldiği zaman, Yönetim
Kurulunun tek işçi temsilcisini davet etmiş
ve düşüncesini almıştık. Yönetim
Kurulundaki o tek işçi temsilcisi, bize, satılmaması
gerektiği yönünde bilgi sunmuştu; ama, ona
rağmen, Sağlık, Aile, Çalışma
ve Sosyal İşler Komisyonunda satılması
yönünde karar aldık. Gerçi, biz, aksi
yönde oy kullandık; ama, o yönde karar alındı
ve Genel Kurula indi. 

Değerli arkadaşlar, nereleri satacağız:
Sosyal tesisleri satacağız, konutları satacağız.


Değerli arkadaşlarım, 1997 bütçesinde,
kamuda çalışanlara verdiğimiz ek zam belli;
enflasyon yüzde 85'lerdeyken, yüzde 30 zam vererek,
o memuru, zaten enflasyon altında ezdirdik...

LÜTFİ YALMAN (Konya) - Efendim, yüzde
50 de var, yüzde 85 de...

BEKİR KUMBUL (Devamla) - Neyse, siz öyle
kabul ediyorsunuz. Bunu dinleyen kamu personeli, sizin dediğinizi
doğru alıyorsa da alıyor, benim dediğimi
doğru alıyorsa da alıyor; onlara bırakalım
isterseniz. 

Hiç olmazsa, konutlarda kalabiliyorlardı,
o yönden biraz rahatlayabiliyorlardı; ama, şimdi,
konutları da satıyoruz...

CAFER GÜNEŞ (Kırşehir) -
Konut kirası normalden daha fazla Sayın Kumbul.

BEKİR KUMBUL (Devamla) - İnşallah
öyledir; onu da göreceğiz. Bırakalım
onu...

Sosyal tesis... Hemen Kavaklıdere'de bir sosyal
tesisiniz var. Orada kim kalıyor; Sosyal Sigortalar Kurumunda
çalışan personeliniz, Ankara'da bir işi
varsa, orada kalabiliyor. Şimdi, onu sattığınız
zaman, Türkiye'nin değişik yerlerinden gelen personelinizin
cebinde otel parası olmayacaktır. Zaten, enflasyonun
altında ezdirmişsiniz; şimdi, bunları
da satarak, onları tamamen sıkıntıya
sokmanın anlamı var mı değerli arkadaşlar?!
Gelin, bunları tekrar değerlendirelim, hep birlikte
değerlendirelim; hemen acele etmeyin. Kaldı ki, deminden
beri söyleyip geliyoruz, hepsini hemen satıverseniz
-ki, hemen satıvermeniz mümkün değil- 50
trilyon lira kadar bir gelir sağlayacaksınız;
oysa ki, o, bize yetmiyor zaten. 1997 yılındaki
açığı 350 trilyon, 1998'de, eğer,
köklü tedbirler almazsak, bu katlanacaktır, 700
trilyonu bulacaktır. Peki, o zaman neyi satacağız?
Satmakla bir şey elde edemeyiz, yeter ki, köklü
çözümler alalım, o şekilde belki
çözüm bulabiliriz. 

Değerli arkadaşlarım, ben, burada,
tekrar Yüce Meclisin bunu değerlendirmesini istiyorum,
satarak hiçbir yere varamayız; ama, köklü
değişimlerini, bu masaya getirin, her zaman size destek
olacağız. Bunu, buradan ifade etmek istiyorum. Bu vesileyle,
Yüce Meclisin tekrar bu konuyu değerlendirmesini bekliyor,
sizlere saygılar sunuyorum. (Alkışlar)

Teşekkür ederim.

BAŞKAN - Sayın Kumbul, çok teşekkür
ediyorum.

Demokratik Sol Parti Grubu adına, Sayın
Yurdagül; buyurun efendim. (DSP sıralarından
alkışlar)

DSP GRUBU ADINA BEKİR YURDAGÜL (Kocaeli)
- Sayın Başkan, değerli milletvekilleri; 9.7.1945
tarih ve 4792 sayılı Sosyal Sigortalar Kurumu Kanununun
Bir Maddesinin Değiştirilmesi ve Bu Kanuna Bir Geçici
Madde Eklenmesi Hakkındaki Kanun Tasarısının
2 nci maddesiyle ilgili, Demokratik Sol Parti Grubu adına
söz almış bulunuyorum; şahsım ve
Demokratik Sol Parti Grubu adına, hepinizi saygıyla
selamlıyorum. 

Önce, işçi arkadaşlarımın
benden Sayın Bakana iletmemi istedikleri bir ricaları
var, onu söylemek istiyorum: Bilindiği gibi, 6772 sayılı
Yasaya göre kamuda çalışan işçiler
iki ikramiye alırlar. Bugüne kadar gelenekselleşen
uygulamaya göre, ilk ikramiyenin yarısı ramazan
bayramı arifesinde, diğer yarısı ise
kurban bayramı arifesinde alınıyordu. Bu
konuda, şu ana kadar bir çalışma olmadığını
öğrenmiş bulunuyorum. Bilindiği gibi, bu yıl
kamuda çalışan 700 bin işçinin
toplusözleşme yılı; bazıları
başladı, bazıları yeni başlayacak.
Bu anlamda da, kamu işçilerinin satın alma
güçlerinin minimum seviyede olduğu bir dönemi
geçiriyoruz. Özellikle, bayram öncesi, 6772 sayılı
Yasaya göre, ikramiyenin ilk diliminin ödenmesi için,
Sayın Bakanın, bu konuda girişimde bulunmasını
ve bayram arifesinde bu ikramiyenin ödenmesini istiyoruz.

Sayın Başkan, sayın milletvekilleri;
söz konusu Sosyal Sigortalar Kurumunun ilgili maddesinde
yapılması öngörülen değişikliğe
safiyane duygularla yaklaştığımızda,
tasarıyla bir eksiklik gideriliyor; gayrimenkul alma yetkisi
olan SSK Yönetim Kuruluna, bunları satabilme yetkisi
de veriliyor. Bu yasa tasarısıyla bu amaçlanıyor
olsa, söylenecek hiçbir şey yok. Gerektiğinde,
Yönetim Kurulu, yetkisini kullanarak, bazı gayrimenkulleri
satarak değerlendirebilir. 

Tasarının gerekçesinde de belirtildiği
gibi, gerçek amaç, SSK gayrimenkullerini en kısa
zamanda haraç mezat satarak elden çıkarmaktır.
Aynen gerekçeden de okuduğumuzda, bu görüşten
hareketle, atıl vaziyette bulunan Sosyal Sigortalar Kurumunun
kaynaklarının harekete geçirilmesi ve değerlendirilmesinde
zorunluluk vardır deniliyor gerekçede.

ALGAN HACALOĞLU (İstanbul) - Nereye gidiyorsunuz?!

ALİ RIZA BODUR (İzmir) - Gidenleri
uyarın Sayın Başkan, bu da sizin göreviniz.
Demin “190 kişi” diyordunuz...

BAŞKAN - Haklısınız...
Haklısınız... Çevirme yetkim var mı...

BEKİR YURDAGÜL (Devamla) - Bu konuda,
14 Ocak 1997 tarihinde, Sayın Çiller'e, SSK ilgilileri
tarafından verilen brifingte de, bu yasa değişikliğiyle
beraber SSK gayrimenkullerinin en kısa zamanda elden çıkarılmasının
amaçlandığını öğreniyoruz.

Yine, gerekçeye baktığımızda,
bu şekilde, Kurum, sağlam bir malî kaynağa
kavuşturulmuş olacaktır deniliyor. Sosyal Sigortalar
Kurumu bünyesinde işletilmek üzere, önemli
ölçüde nakit fonu oluşturacak olan kanun
tasarısıyla, Kurumun hizmet ve yükümlülüklerini
yerine getirmesinde sağlam bir malî kaynağa kavuşturulması
amaçlanmaktadır. Nedir bu kaynağın miktarı;
açıklandığına göre 50-60
trilyon lira. Son zamlardan sonra, SSK'nın bir aylık
emekli maaşı ödemesinin 48 trilyon lira olduğunu
az önce öğrendik. Demek ki, bu, gerçekten
sağlam bir malî kaynak değil. Bu konuda, bu gerekçeniz
inandırıcı değil; bu işin bir yönü.


Bir de diğer yönü var; nedir o; gerekçeden
okuyorum; “işçi, işveren, emekli ve devlet
temsilcilerinden oluşan Yönetim Kurulunda alınacak
kararlarla, Sosyal Sigortalar Kurumu bünyesinde gerçek
bir bir katılımcı karar oluşumunun
meydana geleceği şüphesizdir” deniliyor. Gerçekten,
bu böyle mi? SSK'nın 7 kişilik Yönetim
Kurulunun 4'ünü siyasî iktidar atıyor ve
böyle bir oluşumun, katılımcı
bir anlayışla karar alabileceği söyleniliyor;
bu, inandırıcılıktan uzaktır.


Bilindiği gibi, SSK Yönetim Kurulu üyelerinden
3'ü, işçi, işveren temsilcisi ve emekli
işçi temsilcisinden oluşuyor, 4'ünü
hükümet atıyor; sadece 1 kişi, Hazineyi
temsilen SSK Yönetim Kurulunda bulunuyor. Sayın Bakanın
da şu anda değiştiremediği, bir tek Hazineyi
temsilen SSK Yönetim Kurulunda bulunan eski sendikacı
ağabeyimiz, büyüğümüz Halil Tunç.


Bununla ilgili kararname, iki kez Sayın Cumhurbaşkanından
döndü, üçüncü kez hazırlanıp
gönderildiğini duyuyoruz. Gerçekten, bir kinin,
bir hırsın sonucu olduğunu, Sayın Bakanın
çeşitli söylemlerinden de öğreniyoruz.


Halil Tunç, Türk sendikal hareketinin
simge isimlerinden, önderlerinden biri ve yaşamının
kırk yılını işçiye hizmetle
geçirmiş bir büyüğümüz. Herkesten
önce Sayın Bakanın sahip çıkması
gereken bir sendika lideri; ama, ne yazık ki, onun, kamuoyu
önünde küçük düşürüldüğünü
duymak bizi üzüyor. Tahsilinin öne çıkarılması
da ayrı bir üzüntü kaynağı. Bir
işçi önderinin kontenjan senatörü
olması, milletvekili, bakan olması işçileri
nasıl memnun ediyor, onunla gurur duyulmasını
beraberinde getiriyorsa, bu davranış da, o kadar
üzüntüyle karşılanıyor. 

Sayın Başkan, değerli milletvekilleri;
iktidarın dümen suyunda, onunla beraber gideceği
bizzat Sayın Bakan tarafından ifade edilen üyelerin
çoğunlukta olduğu SSK Yönetim Kuruluna, gayrimenkul
satış yetkisinin verilmesine, işçiler
ve onların örgütlü sendikaları karşı
çıkıyorlar; bu düşüncelerini,
komisyonda ve çeşitli platformlarda sürekli
dile getiriyorlar. İktidarların, SSK'ya müdahil
olmasını istemiyorlar. Esasında, Sayın
Bakan da, bırakın Hak-İş Genel Başkanı
olduğu dönemi, milletvekili olduğu, Grup Başkanvekili
olduğu dönemde de, siyasî iktidarların SSK'ya
müdahil olmasına karşı çıkıyordu.
Bu konuda, basında ve bu Meclis kürsüsünde
birçok açıklamaları olmuştu.


Değerli milletvekilleri, bir diyaliz cihazı,
bir röntgen cihazı, ambulans, müfettişleri
taşıyacak, denetlemelerde kullanılacak minibüs
almaya tek başına karar verme yetkisi olmayan Sosyal
Sigortalar Kurumu Yönetim Kuruluna, gayrimenkul satış
yetkisi vererek, onları da zan altında bırakmayalım.
Buradan sesleniyorum, SSK malları üzerinde siyasî
iktidarların tasarruf yetkisi yoktur; çünkü,
Sosyal Sigortalar Kurumunun bu oluşumunda, bugüne kadar,
devletin bir katkısı yoktur. Sadece, son yıllarda,
SSK açığını karşılayabilmek
amacıyla Hazineden bir yardım alınmaktadır.
Bu anlamda, siyasî iktidarların SSK üzerinde
bir tasarruf yetkisi yoktur. Gelin, 4792 sayılı
Yasada yapacağımız değişiklikle, Kurumu,
gerçek sahiplerinin yönetmesine olanak sağlayalım.
Kurumu, gerçekten özerk bir yapıya kavuşturalım;
satacaklarına, alacaklarına kendileri karar versinler.


Değerli milletvekilleri, 506 sayılı
Yasada değişiklik öngören bir yasa tasarısı,
Hükümet tarafından, zannediyorum dün veya
bugün, Türkiye Büyük Millet Meclisine sevk
edildi; ama, ne yazık ki, SSK'nın acil gereksinimi
olan, SSK'nın özerk bir yapıya kavuşturulmasıyla
ilgili düzenleme, bu yasa teklifinde yer almıyor.
Sayın Bakan, bunu da kamuoyuna, iki işçi konfederasyonu
arasındaki uzlaşmayı öne sürerek,
bir başka bahara bıraktığını
açıklıyor. 

Gerçekten, SSK, bugün, Türkiye nüfusunun
yüzde 35'ine sağlık hizmeti götüren
dev bir kurum; 25 milyon kişiye sağlık hizmeti
veriyor. Bırakın, onu gerçek sahipleri yönetsinler.
Elbette ki, devlet o kurumda temsil edilsin; ama, çoğunluk
işçiler ve işçiler adına prim
ödeyen işverenler ve emeklilerin temsilcilerinden oluşan
bir kurul haline getirelim SSK Yönetim Kurulunu. Yine, SSK'nın
Genel Kurulunu, her yıl toplanan ve gerçekten ibra
yetkisi olan bir organ haline getirelim ve ondan sonra, alım
yetkisi olan SSK Yönetim Kuruluna gayrimenkul satış
yetkisini de verelim. 

Burada söylenildi, gerçekten, 1993'te
bu konuda çok kötü bir tecrübe edindik.
SSK gayrimenkullerinin Emlak Bankası aracılığıyla
satılması gerçekten, kötü bir deneyim
oldu; ama, bunu, bu kötü deneyimi göre göre
aynısını sürdürmek, gerçekten,
yanlışta ısrar etmek anlamına gelir.
Gelin, bundan vazgeçelim. Az önce de söyledim;
48 trilyon aylık emekli maaşı ödemesi
olan bir Kurumun, 50-60 trilyonluk gayrimenkul satışında
elde edeceği bir gelire ihtiyacı yoktur. Bu, zaman
içerisinde olabilir; ama, siz, bu gayrimenkulleri bugünden
yarına elden çıkarmaya çalıştığınızda,
bunlar, geçmişte olduğu gibi gerçek değerlerinin
çok altında satılır ve gerçekten,
bugüne kadar Kuruma prim ödeyen işçilerin,
bu birikimlerini heba etmiş olursunuz.

O nedenle, ben, buradan, Sayın Bakana yeniden
sesleniyorum; geçmişte bu konudaki söylemlerinize
sahip çıkınız ve özellikle, yeniden
belirtiyorum; siz...

(Mikrofon otomatik cihaz tarafından kapatıldı)

BAŞKAN - Sayın Yurdagül, efendim
size 2 dakika yeter mi?

BEKİR YURDAGÜL (Devamla) - Artar efendim...

BAŞKAN - Peki, artanı biz geri alırız.

Buyurun.

BEKİR YURDAGÜL (Devamla) - Tekrarlıyorum.


Sayın Başkan, değerli milletvekilleri;
bu ısrardan vazgeçilmeli. Yarın, bu, başta
Sayın Bakan olmak üzere, SSK Genel Müdürünü
ve SSK Yönetim Kurulu üyelerini zan altında bırakacak,
zorda bırakacak ve hesap vermekte zorlanacakları
bir tasarının Meclisten geçmesini engelleyelim.
Çok acelesi yok; iki ay sonra olur, üç ay sonra,
altı ay sonra olur. SSK'yı özerk bir yapıya
kavuşturduktan sonra, SSK'nın gerçek sahipleri,
ne satacaklar ne alacaklar kendileri karar versinler. Biz, Demokratik
Sol Parti olarak, bu tasarıya esastan karşıyız.

Hepinize saygılar sunuyorum. (DSP ve CHP sıralarından
alkışlar)

BAŞKAN - Sayın Yurdagül, teşekkür
ediyorum.

Sayın Balcılar, bir 3 dakikamız
var. Eğer Genel Kurul süre verirse, ben, tabiî,
dinlemek isterim.

MURAT BAŞESGİOĞLU (Kastamonu) -
Sayın Başkan, konuşmasında bütünlük
kalmaz efendim.

MEHMET SEVİGEN (İstanbul) - Sayın
Başkan, talimat verin de, kameralar dolaşsın...

BAŞKAN - Sayın Balcılar, anlaşılıyor
ki, tereddütlü olacak efendim.

Çalışma süremiz tamamlanmıştır.


ALİ RIZA BODUR (İzmir) - Kameralar
bir dolaşsın, millet görsün!..

BAŞKAN - Değerli milletvekilleri ve tabiî,
bizi izleyen milletimize, önümüzdeki ramazan bayramının
hayırlara vesile olmasını temenni ediyorum.


ALİ RIZA BODUR (İzmir) - Sayın
Başkan, talimat verin de kameralar dolaşsın
efendim. 

BAŞKAN - Yükseköğretimin sorunları
konusundaki 153 sıra sayılı ve Petrol Ofisi
Genel Müdürlüğünde meydana gelen yolsuzluklar
ve usulsüzlükler konusundaki 167 sıra sayılı
Meclis araştırması komisyonları raporlarını
ve kanun tasarı ve tekliflerini görüşmek
için, 4 Şubat 1997 Salı günü saat
13.30'da toplanmak üzere, birleşimi kapatıyorum.



Kapanma Saati : 23.59




IX. - SORULAR VE CEVAPLAR

A)  YAZILI SORULAR VE CEVAPLARI

1. - Afyon Milletvekili Osman Hazer'in, Afyon'daki
adlî personel açığına ilişkin
sorusu ve Adalet Bakanı Şevket Kazan'ın yazılı
cevabı (7/1787)

Türkiye Büyük Millet Meclisi
Başkanlığına

Aşağıdaki sorularımın
Adalet Bakanı Sayın Şevket Kazan tarafından
yazılı olarak cevaplandırılmasına
delaletlerinizi saygı ile arz ederim. 12.12.1996

 Osman Hazer

 Afyon

1. Afyon İlinin icra, ceza ve tetkik hâkimine,
Sincanlı, İhsaniye, İscehisar, Şuhut
ilçelerin icra müdürüne ihtiyaç olduğu
görülmektedir. 1997 yılında bu kadrolara
atama yapılacak mı?

2. İscehisar adliyesinde derdest, dosya sayısı
Çobanlar, İhsaniye, Sincanlı Adliyelerindeki
derdest dosya sayısından fazla olduğu görülmektedir.
Bu sebeple İscehisar Adliyesine ilave kâtip kadrosu
ve kâtipataması yapılacak mı?

3. Afyon Karayolu kavşağında olduğu
için sık sık trafik kazaları meydana
gelmektedir. Adlî Tıp Kurumu tek olduğu için
kazalara müdahalede yetersiz kalmaktadır. Bu sebeple
Afyon'a Adlî Tıp Kurumu Şubesi açılması
düşünülüyor mu?

4. Afyon Adliye Sarayı yetersiz olduğu
yeni Adliye binası için arsa tahsisi yapıldığı
ve projesinin hazır olduğu bilinmektedir. 1997 yılı
için yeni Adliye binası inşaatına başlanması
düşünülüyor mu?

 T.C.

 Adalet Bakanlığı 29.1.1997

 Bakan : 830

Türkiye Büyük Millet Meclisi
Başkanlığına

İlgi :Kanunlar ve Kararlar Dairesi Başkanlığı
ifadeli, 26.12.1996 tarihli ve A.01.0.GNS.0.10.00.02-7/1787-4691/12991
sayılı yazınız.

İlgi yazınız ekinde alınan
ve Afyon Milletvekili Osman Hazer tarafından verilen ve
yazılı olarak cevaplandırılması
istenen 7/1787 Esas No'lu soru önergesine verilen cevap iki
nüsha halinde ekte sunulmuştur.

Bilgilerinize arz ederim.

  Şevket Kazan

  Adalet Bakanı

Sayın Osman Hazer

Afyon Milletvekili 

TBMM

Bakanlığıma yönelttiğiniz
ve yazılı olarak cevaplandırılmasını
istediğiniz 7/1787 esas no'lu soru önergesinin cevabı
aşağıda belirtilmiştir.

Soru önergesine konu olan Afyon'da müstakil
icra tetkik merciinin kurulması ve 1997 yılı
içinde hâkim ataması yapılması
hususları, 1996 yılı iş cetvellerinin
Bakanlığıma intikal etmesini müteakip hâkim
kadroları da gözönünde bulundurularak değerlendirmeye
alınacaktır.

Bakanlığımda münhal bulunan
İcra Müdürlüğü ve İcra Müdür
Yardımcılığı kadroları
için, yapılan sınavda başarılı
olan adaylar arasından Afyon İli Sincanlı,
İhsaniye, İsçehisar, Şuhut, Çobanlar,
Başmakçı, Hocalar, Dazkırı ve
Bayat ilçeleri İcra Müdürlüklerine
25.12.1996 tarihinde ad çekme suretiyle atanacaklar tespit
edilmiş olup, işlemler devam etmektedir.

İsçehisar İlçesinde Adlî
Teşkilatın kuruluşunda 1 Yazı İşleri
Müdürü, 2 Zabıt Kâtibi, 1 Mübaşir,
1 Hizmetli kadrosu verilmiştir. 1996 yılı
iş cetvellerinin Bakanlığıma intikal etmesinden
sonra, toplam iş ve mevcut kadro durumu gözönüne
alınarak ilave Zabıt Kâtibi kadrosunun verilmesi
hususu değerlendirmeye alınacaktır.

2659 sayılı Adlî Tıp Kurumu
Kanununun 1, 10 ve 26 ncı maddeleri ile Adlî Tıp
Kurumu Kanununun Uygulama Yönetmeliğinin 16 ncı
maddesinde adlî tıp şube müdürlüklerinin
kuruluş usul ve esasları düzenlenmiştir.
Bu hükümler çerçevesinde Adlî Tıp
Kurumu Başkanlığının teklif ve
görüşü ile mevcut yer ve kadro durumu nazara
alınarak Afyon'da adlî tıp şube müdürlüğü
kurulması hususu değerlendirmeye alınacaktır.

Bilindiği üzere mevcut arsa üzerinde
bina yapımı, il merkezlerinde ve ağır
ceza teşkilatı bulunan ilçelerde, Bakanlığımın
teklifi ve Devlet Planlama Teşkilatı Müsteşarlığının
onaylaması ile bir  sonraki yılın yatırım
programına alınabilmektedir. Yatırım
programına alınması teklif edilecek adliye
binalarının seçiminde, Devlet bütçesinden
bu iş için ayrılan ödenek durumu, bina
yapımının zorunluluğu, aciliyeti ve Başbakanlık
tarafından çıkarılan Tasarruf Genelgeleri
gözönünde tutulmaktadır.  Afyon adliye sarayı
için Maliye Bakanlığınca arsa tahsisi
yapılmışsa da, bu arsa ile ilgili olarak sürdürülen
kamulaştırma işlemleri tamamlanarak arsanın
müstakil tapu senedi, 1/1000 ölçekli imar durumu
ve plankotesinin sağlanması halinde mevcut arsa üzerine
bina yapılabilmesi hususu 1998 Yılı Yatırım
Programı teklifi olarak Devlet Planlama Teşkilatına
sunulacaktır.

Bilgilerinize arz ederim.

  Şevket Kazan

  Adalet Bakanı

2. - Afyon Milletvekili Yüksel Yalova'nın;

- Aydın İli Karpuzlu İlçesinde
adliye teşkilatı kurulup kurulmayacağına,

- Görev yeri değiştirilen hâkim
ve savcılara,

İlişkin soruları ve Adalet
Bakanı Şevket Kazan'ın yazılı
cevabı (7/1830, 1837)

Türkiye Büyük Millet Meclisi
Başkanlığı

Aşağıdaki sorularımın
Adalet Bakanı Sayın Şevket Kazan tarafından
yazılı olarak cevaplandırılmasını
tensiplerinize arz ederim.

Saygılarımla, 25.12.1996 Dr. Yüksel
Yalova

  Aydın

1990 yılında İlçe statüsüne
kavuşturulan Aydın İlimiz Karpuzlu İlçesi,
sahip bulunduğu tarımsalve küçük
sanayi işletmeleri potansiyeline ve yoğun taleplere
rağmen hakettiği Adliye Teşkilatından mahrum
bırakılmıştır.

1. En yakın ilçe konumundaki ÇİNE
ile arasında 35 km. mesafe bulunan Karpuzlu'ya, nüfusunu
da gözönünde bulundurarak Teşkilat kurmayı
düşünür müsünüz?

2. Konuya ilişkin sunabileceğimiz Belediye
imkânlarımızı değerlendirmeyi uygun
görür müsünüz?

Türkiye Büyük Millet Meclisi
Başkanlığına

Aşağıdaki sorularımın
Adalet Bakanı Sayın Şevket Kazan tarafından
yazılı olarak cevaplandırılmasını
tensiplerinize arz ederim. 27.12.1996

Saygılarımla,  Dr. Yüksel Yalova

  Aydın

1. Adalet Bakanlığı görevini
üstlendiğiniz tarihten bugüne kadar görev yeri
değiştirilen hâkim ve savcı sayısı
nedir?

2. Yine, görev sürenizde değiştirilen
İl Adalet Komisyonu Başkanı sayısı
nedir?


 T.C.

 Adalet Bakanlığı 29.1.1997

 Bakan : 827

Türkiye Büyük Millet Meclisi
Başkanlığına

İlgi :Kanunlar ve Kararlar Dairesi Başkanlığı
ifadeli, 10.1.1997 tarihli ve A.01.0.GNS.0.10.00.02-4938-13323
sayılı yazınız.

İlgi yazınız ekinde alınan
ve Aydın Milletvekili Yüksel Yalova tarafından
verilen ve yazılı olarak cevaplandırılması
istenen 7/1830 ve 7/1837 Esas No'lu soru önergesine verilen
cevaplar ikişer nüsha halinde ekte sunulmuştur.

Bilgilerinize arz ederim.

  Şevket Kazan

  Adalet Bakanı

Sayın Yüksel Yalova

Aydın Milletvekili 

TBMM

Bakanlığıma yönelttiğiniz
ve yazılı olarak cevaplandırılmasını
istediğiniz. 7/1830 Esas No'lu soru önergesinin cevabı
aşağıda belirtilmiştir.

Soru önergesine konu olan Aydın İli
Karpuzlu İlçesinde tek hâkimli asliye mahkemesi
15.10.1996 tarihi itibariyle kurulmuş olup adlî teşkilat
ise, Hâkimler ve Savcılar Yüksek Kurulunun 23.12.1996
gün ve 48 sayılı Kararıyla hâkim
ve Cumhuriyet savcısının atamalarının
yapılması suretiyle faaliyete geçmiştir.

Bilgilerinize arz ederim.

  Şevket Kazan

  Adalet Bakanı

Sayın Yüksel Yalova

Aydın Milletvekili 

TBMM

Bakanlığıma yönelttiğiniz
ve yazılı olarak cevaplandırılmasını
istediğiniz 7/1837 Esas No'lu soru önergesinin cevabı
aşağıda belirtilmiştir.

1.7.1996 - 31.12.1996 tarihleri arasında Hâkimler
ve Savcılar Yüksek Kurulunca çıkartılan
kararnamelerle adlî yargıda görev yapan 1699,
idarî yargıda görev yapan 87 hâkim ve
savcının naklen atamaları yapılmış,
4 ilin adalet komisyonu başkanları değiştirilmiştir.

Bilgilerinize arz ederim.

  Şevket Kazan

  Adalet Bakanı


3. - Aydın Milletvekili Yüksel Yalova'nın,
Aydın-Kuşadası Asliye Hukuk Hâkiminin
Edirne'ye tayin edilmesine ilişkin sorusu ve Adalet Bakanı
Şevket Kazan'ın yazılı cevabı
(7/1844)


Türkiye Büyük Millet Meclisi
Başkanlığına

Aşağıdaki sorularımın
Adalet Bakanı Sayın Şevket Kazan tarafından
yazılı olarak cevaplandırılmasını
tensiplerinize arz ederim. 2.1.1996

Saygılarımla,

  Dr. Yüksel Yalova

  Aydın

Aydın-Kuşadası Asliye Hukuk Hâkimliği
görevini yürüten Sayın Gülay Berkay'ın,
asılsız iddialarla hazırlanan düzmece
bir raporla, Edirne'ye sürüldüğü ve böylelikle
“menfaatleri haleldar” olan bazı çevrelerin
siyasî baskılarına boyun eğildiği
şeklinde mahallî ve bölgesel basın ve
televizyonlarda yer alan haberler, İlçede ve bölgede
büyük infial ve tepkiye sebebiyet vermiş, gönüllü
kuruluşlar ve halk imza kampanyası düzenlemiş,
binlerce vatandaşımız hâkime sahip çıkmıştır.

1. Sayın Hâkimin, henüz görev
süresi belli iken ve hakkında menfi müfettiş
raporu tanzim edilmemiş olduğu halde, başarılı
siciline rağmen, teamül ve uygulama dışı
bir yaklaşımla Edirne'ye tayin edilmesinin hukukî
sebepleri nelerdir?

2. Çağdaş, Atatürk Türkiyesinin
simgesi bir hukuk insanı olması hangi çevreleri,
neden rahatsız etmiştir ve kararınızı
hangi bakımdan etkileyebilmiştir?

3. Türbanlı hukukçular için
gösterdiğiniz özel çaba ve hassasiyetlerin
böylesi bir yaşam biçimini tercih etmeyen hâkim-savcı
ve avukatlar hakkında cezalandırılma tehdidi
olarak değerlendirilmesi, Bakanlık Teşkilat Kanununa
ve Anayasaya aykırılık değil midir?


 T.C.

 Adalet Bakanlığı

 Bakan : 824 29.1.1997

Türkiye Büyük Millet Meclisi
Başkanlığına

İlgi : Kanunlar ve Kararlar Dairesi Başkanlığı
ifadeli, 10.1.1997 tarihli ve A.01.0.GNS. 0.10.00.02-7/1844-4847/13698
sayılı yazınız.

İlgi yazınız ekinde alınan
ve Aydın Milletvekili Yüksel Yalova tarafından
verilen ve yazılı olarak cevaplandırılması
istenen 7/1844 esas no.'lu soru önergesine verilen cevap
iki nüsha halinde ekte sunulmuştur.

Bilgilerinize arz ederim.

  Şevket Kazan

  Adalet Bakanı

Sayın Yüksel Yalova

Aydın Milletvekili

Bakanlığıma yönelttiğiniz
ve yazılı olarak cevaplandırılmasını
istediğiniz 7/1844 esas no.'lu soru önergesinin cevabı
aşağıda belirtilmiştir.

Bilindiği gibi, hâkim ve savcıları
atama ve nakletme görevi 2461 sayılı Hâkimler
ve Savcılar Yüksek Kurulu Kanununun 4 üncü
maddesinin (3) numaralı bendinin (b) alt bendine göre
Hâkimler ve Savcılar Yüksek Kuruluna ait olup,
hâkim ve savcıların tayinleri anılan
Kanunun 19 uncu maddesine göre, ilgililerin tayin talepleri,
adalet müfettişlerince düzenlenen hal kağıtları,
inceleme ve soruşturma raporlarında belirtilen zaruretler
ile hizmetin gerekleri göz önünde tutularak yapılmaktadır.

Soru önergesine konu olan Kuşadası
Asliye Hukuk hâkiminin ataması Hâkimler ve
Savcılar Yüksek Kurulunca müfettiş hal
kağıtları, meslek kıdemi ve birinci bölge
hizmet yerlerindeki hâkim ihtiyacı dikkate alınarak
mevcut sistemde ikinci bölge olarak hizmet veren Kuşadasından,
birinci bölge statüsündeki Edirne hâkimliğine
yapılmıştır.

Bilgilerinize arz ederim.

  Şevket Kazan

  Adalet Bakanı


4. - Çankırı Milletvekili
Ahmet Uyanık'ın, Engin Civan'ın mahkûmiyet
cezasına ilişkin sorusu ve Adalet Bakanı Şevket
Kazan'ın yazılı cevabı (7/1848)

Türkiye Büyük Millet Meclisi
Başkanlığına

Aşağıdaki sorularımın
Adalet Bakanı Sayın Mehmet Ağar tarafından
sözlü olarak cevaplandırılmasına
yardımlarınızı saygılarımla
arz ederim.

  Ahmet Uyanık

  Çankırı

1. Bir kamu bankasının Genel Müdürü
iken devletin milyarlarını gasbeden ve şahsî
çıkarı için görevini kötüye
kullandığı bütün kamuoyunca bilinen;
bu konuda medyada yoğun ve sürekli şekilde yayınlara
hedef olan ve gayrimeşru yoldan trilyonluk servetler edindiği
yaygın söylentisi bulunan Engin Civan'ın yargılanması
sonucunda mahkum edilmiş olmakla birlikte, cezasının
1/2 sini bile tamamlamadan şartla tahliye edilmesinde infaz
hukukunun takdir hakkı doğru kullanılmış
mıdır?

2. Suistimalin yoğunluğu karşısında,
verilen cezanın azlığı kamuoyunun adalet
hislerini rencide etmektedir. Engin Civan'ın yargılanması
sırasında adı geçenin himaye gördüğü
yolunda ciddî söylentiler mevcuttur. Yargılanması
objektif şekilde yapılmış mıdır?
Hükmolunan ceza hangi kıstaslara göre takdir
ve tayin edilmiştir?

 T.C.

 Adalet Bakanlığı

 Bakan : 821 29.1.1997

Türkiye Büyük Millet Meclisi
Başkanlığına

İlgi : a) Kanunlar ve Kararlar Dairesi Başkanlığı
ifadeli, 15.5.1996 tarihli A.01.0.GNS. 0.10.00.02-6/120-1595/4287
sayılı yazınız.

b) Kanunlar ve Kararlar Dairesi Başkanlığı
ifadeli, 10.1.1997 tarihli ve A.01.0.GNS. 0.10.00.02-7/1848-1595/4287
sayılı yazınız.

İlgi (a) yazınız ekinde alınan
ve sözlü olarak cevaplandırılması
istenilen, ancak üç birleşim içerisinde
cevaplandırılmadığından Türkiye
Büyük Millet Meclisi İçtüzüğünün
98 inci maddesi uyarınca yazılı soruya çevrildiği
ilgi (b) yazınız ile bildirilen Çankırı
Milletvekili Ahmet Uyanık'ın 7/1848 Esas no.'lu
soru önergesine verilen cevap iki nüsha halinde ekte
sunulmuştur.

Bilgilerinize arz ederim.

  Şevket Kazan

  Adalet Bakanı

Sayın Ahmet Uyanık

Çankırı Milletvekili

Bakanlığıma yöneltilen ve
sözlü olarak cevaplandırılması
istenilen ancak, üç birleşim içinde cevaplandırılmadığından
Türkiye Büyük Millet Meclisi İçtüzüğünün
98 inci maddesi uyarınca yazılıya çevrilen
7/1848 esas no.'lu soru önergesine verilen cevap aşağıda
belirtilmiştir.

Bakanlığımda mevcut bilgilerden;

- Emlâk Bankası eski Genel Müdürü
olan İbrahim Engin Civan'ın rüşvet aldığı
iddiasıyla, 3.10.1994 tarihinde gözaltına alındığı,
4.10.1994 tarihinde Şişli 3 üncü Sulh Ceza
Mahkemesince tutuklandığı ve hakkında
İstanbul 2 nci Ağır Ceza Mahkemesine kamu davası
açıldığı,

- İstanbul 2 nci Ağır Ceza Mahkemesince
yapılan yargılaması sonucunda; Türk
Ceza Kanununun 212/1, 212/4, 219/1 ve 59 uncu maddeleri gereğince
7 yıl 6 ay ağır hapis, 62 500 000 000 TL. ağır
para cezası ile cezalandırılmasına
karar verildiği, kararın Yargıtay 1 inci Ceza
Dairesinin 20.9.1995 gün ve 1995/2389-2481 sayılı
ilamıyla onanarak kesinleştiği,

- İbrahim Engin Civan'ın işlediği
suçun tarihinin, 8.4.1991 tarihinden öncesine rastlamış
olması nedeniyle, şartla tahliyesinin 3713 sayılı
Terörle Mücadele Kanununun geçici 1 inci maddesi
hükümlerine tabi bulunduğu, sözü edilen
yasanın geçici 1 inci maddesinin birinci fıkrasının
(c) bendinde ise, ölüm ve müebbet ağır
hapis cezaları dışında kalan diğer
şahsî hürriyeti bağlayıcı cezaya
mahkûm olanların hükümlülük süresinin
beşte birini çektikleri takdirde iyi halli olup olmadıklarına
bakılmaksızın ve talepleri olmaksızın
şartla salıverilmeleri öngörüldüğünden,
Bakırköy 3 üncü Ağır Ceza Mahkemesince
2.4.1996 tarih ve 1996/15-11 sayı ile bu hükme göre
şartla tahliyesine karar verilerek salıverildiği,

- Adı geçen hakkında hükmolunan
ve 20 eşit taksitte ödenmesi istenilen 62 500 000 000
liralık ağır para cezasının ilk
iki takdisinin 5.2.1996 ve 4.3.1996 tarihlerinde 3 125 000 000
TL. olarak ayrı ayrı Bakırköy Mal Müdürlüğüne
yatırıldığı,

anlaşılmıştır.

Bilgilerinize arz ederim.

  Şevket Kazan

  Adalet Bakanı

5. - Ağrı Milletvekili M. Sıddık
Altay'ın;

- Ağrı'da bir kayak tesisinin yapılıp
yapılmayacağına,

- Ağrı İlinin bazı ilçelerine
kapalı spor salonu yapılıp yapılmayacağına,

- Ağrı İline bir stadyum yapılıp
yapılmayacağına,

İlişkin soruları ve Devlet
Bakanı Bahattin Şeker'in yazılı cevabı
(7/1849, 1850, 1851)

Türkiye Büyük Millet Meclisi
Başkanlığına

Aşağıdaki sorumun Spordan Sorumlu
Devlet Bakanı tarafından sözlü olarak
cevaplandırılmasını arz ederim.

Saygılarımla.

  M. Sıddık Altay

  Ağrı

Soru :

1. 12 kişilik Kayak Milli Takımında
9 Ağrı'lı kayakçı yer almaktadır.
Buna rağmen Ağrı'da kayak tesisleri bulunmamaktadır.
1996 programında Ağrı'ya kayak tesisleri yapılacak
mıdır? Yoksa Ağrı'lı kayakçılar
kaderleriyle başbaşamı bırakılacaktır?

Türkiye Büyük Millet Meclisi
Başkanlığına

Aşağıdaki sorumun Spordan Sorumlu
Devlet Bakanı tarafından sözlü olarak
cevaplandırılmasını arz ederim.

Saygılarımla.  M. Sıddık
Altay

  Ağrı

Soru :

1. Ağrı'nın Hamur, Tutak, Taşlıçay,
Diyadin ve Eleşkirt kazalarında kapalı spor
salonu yoktur. Bu kazalara kapalı spor salonu yapmak için
programınız var mıdır? Bu kazalara
ne zaman kapalı spor salonu yapmayı planlıyorsunuz?

Türkiye Büyük Millet Meclisi
Başkanlığına

Aşağıdaki sorumun Spordan Sorumlu
Devlet Bakanı tarafından sözlü olarak
cevaplandırılmasını arz ederim.

Saygılarımla.

  M. Sıddık Altay

  Ağrı

Soru :

1. Ağrı stadyumunun kapasitesi 750 kişiliktir.
Ağrı'nın merkezinin nüfusu 80 000 dir.
Bu nüfusa bu stadyum kafi gelmemektedir.

Yeni stadyum yapımı için bir
planınız ve programınız var mıdır?
Varsa ne zaman yapılacak?

 T.C.

 Devlet Bakanlığı

 Sayı : B.02.0.019-0.00.00.00-00227 29.1.1997

Türkiye Büyük Millet Meclisi
Başkanlığına

İlgi : 10.1.1997 tarih, A.01.0.GNS.0.10.00.02-4930-1608
sayılı yazınız.

İlgi yazı ile tarafından cevaplandırılması
istenilen 7/1849, 7/1850, 7/1851 esas sayılı yazılı
soru önergelerine verilen cevaplar ekte sunulmaktadır.

Bilgilerinize arz ederim.

  Bahattin Şeker

  Devlet Bakanı

7/1849 Esas No.'lu Yazılı Soru Önergesi
Cevabı :

Soru : 12 kişilik Kayak Milli Takımında
9 Ağrı'lı kayakçı yer almaktadır.
Buna rağmen Ağrı'da kayak tesisleri bulunmamaktadır.
1996 programında Ağrı'ya kayak tesisleri yapılacak
mıdır? Yoksa Ağrı'lı kayakçılar
kaderleriyle başbaşa mı bırakılacaktır.

Cevap : Ağrı ilimize kayak tesisleri yapımı
1996 yılı yatırım programında
yer almadığından dolayı gerçekleştirilmesi
mümkün görülmemektedir.

7/1850 Esas No.'lu Yazılı Soru Önergesi
Cevabı :

Soru : Ağrı'nın Hamur, Tutak, Taşlıçay,
Diyadin ve Eleşkirt kazalarında kapalı spor
salonu yoktur. Bu kazalara kapalı spor salonu yapmak için
programınız var mıdır? Bu kazalara
ne zaman kapalı spor salonu yapmayı planlıyorsunuz?

Cevap : Ağrı'nın Hamur, Tutak,
Taşlıcay, Diyadin ve Eleşkirt ilçelerine
spor salonu yapımı 1996 yılı yatırım
programında yer almamaktadır. 1996 yılı
Malî Yılı bütçesinde Genel Müdürlüğümüze
ayrılan ödeneğin yetersiz oluşu ve bu ödeneğinde
önceki yıllar programa alınan ve devam eden
yatırımların bitirilebilmesi esasına
göre düzenlemesi yapıldığından,
bu gibi yeni taleplere bu şartlarda ödenek tahsisi
mümkün bulunmamaktadır. Ancak yıl içinde
alınabilecek yeni ve iç bünyede yapılacak
ödenek dengelemeleri sonrası taleplerin yeniden değerlendirilmesi
yoluna gidilecektir.

7/1851 Esas No.'lu Yazılı Soru Önergesi
Cevabı :

Soru : Ağrı stadyumunun kapasitesi 750
kişiliktir. Ağrı'nın merkezinin nüfusu
80 000 dir. Bu nüfusa bu stadyum kafi gelmemektedir.

Yeni stadyum yapımı için bir
planınız ve programınız var mıdır?
Varsa ne zaman yapılacak?

Cevap : Ağrı ilimize yeni bir stadyum
yapımı 1996 yılı yatırım
programında yer almamaktadır. Ancak konu ileriki
yıllar yatırım programlarında dikkate
alınacaktır.




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












