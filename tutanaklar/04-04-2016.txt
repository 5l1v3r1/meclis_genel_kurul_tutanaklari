



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

66’ncı Birleşim
4 Nisan 2016 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Karabük Milletvekili Burhanettin
Uysal’ın, 3 Nisan Karabük’ün Kuruluş Günü’ne ilişkin gündem dışı konuşması
2.- Batman Milletvekili Mehmet Ali
Aslan’ın, Regaip Kandili’ne ilişkin gündem dışı konuşması
3.- İzmir Milletvekili Oktay Vural’ın,
Milliyetçi Hareket Partisi Kurucu Genel Başkanı Alparslan Türkeş’in ölümünün
19’uncu yıl dönümüne ilişkin gündem dışı konuşması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak Alparslan Türkeş’i ölümünün
19’uncu yılında rahmetle andıklarına ilişkin konuşması
2.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak Balıkesir Milletvekili
Mehmet Tüm’e bir şehit cenazesinde yapılan saldırıyı kınadıklarına ilişkin
konuşması

VI.- AÇIKLAMALAR
1.- Hatay Milletvekili Serkan Topal’ın,
Hatay’da, Suriye’de devam eden savaşın ekonomik, kültürel ve sosyal
sonuçlarının yoğun olarak hissedildiğine ilişkin açıklaması
2.- Denizli Milletvekili Cahit Özkan’ın,
Ermenistan’ın Azerbaycan’a yönelik saldırısını kınadığına ve Ermenistan’ı
ateşkese uymaya davet ettiğine ilişkin açıklaması
3.- Kütahya Milletvekili İshak Gazel’in,
Cumhuriyet gazetesi yazarı Murat Sabuncu’nun Sabah gazetesi muhabiri Dilek
Yaman’a yumruklu saldırıda bulunmasını kınadığına ilişkin açıklaması
4.- İzmir Milletvekili Atila Sertel’in,
katı atık tesisi kurmak isteyen İzmir Büyükşehir Belediyesi Başkanı Aziz
Kocaoğlu’nun ÇED isteğine yanıt verilmediğine ilişkin açıklaması
5.- Niğde Milletvekili Ömer Fethi Gürer’in,
Niğde’de bulunan Akkaya Barajı, Ecemiş suyu ve Darboğaz Göleti’yle ilgili Orman
ve Su İşleri Bakanlığının çalışma yapması gerektiğine ilişkin açıklaması
6.- Çorum Milletvekili Ahmet Sami
Ceylan’ın, 3 Nisan 2016’da Çorum’da defnedilen şehide Allah’tan rahmet dilediğine
ve gençlerin sesine kulak verilerek güçlü Türkiye’yi kuracak, daha özgür,
vatandaşların inançlarına saygılı bir anayasayı bu Meclisin hazırlaması gerektiğine
ilişkin açıklaması
7.- İstanbul Milletvekili Mahmut Tanal’ın,
Şanlıurfa ili Karaköprü ilçesindeki elektrik kesintileri ve İstanbul’un Üsküdar
ilçesinin Yavuztürk Mahallesi’ndeki imar ve tapu sorunları nedeniyle yaşanılan
mağduriyetlerin ne zaman giderileceğini öğrenmek istediğine ilişkin açıklaması
8.- Bursa Milletvekili Nurhayat Altaca
Kayışoğlu’nun, Bursa’nın Keles ilçesinde Kocayayla’da gölet yapmak için ağaç
katliamı yapıldığına ve buna derhâl son verilmesi gerektiğine ilişkin
açıklaması
9.- Amasya Milletvekili Mustafa Tuncer’in,
Amasya Merzifon Yeni Çeltek Kömür İşletmesi işçilerinin Merzifon’dan Soma’ya sürgün
edildiklerine ve işçilerin bu nedenle yaptıkları eyleme destek verdiğine
ilişkin açıklaması
10.- İzmir Milletvekili Tacettin Bayır’ın,
Suriyeli göçmenlerin İzmir’e yerleştirilmeleri konusunda Bakanlığın açıklama
yapmasını beklediğine ilişkin açıklaması
11.- Kocaeli Milletvekili Tahsin Tarhan’ın,
Balıkesir Milletvekili Mehmet Tüm’e bir şehit cenazesinde yapılan saldırıyı
kınadığına ilişkin açıklaması
12.- Bursa Milletvekili Orhan Sarıbal’ın,
Balıkesir Milletvekili Mehmet Tüm’e bir şehit cenazesinde yapılan saldırıyı
kınadığına ve Hükûmeti çiftçinin yaşadığı ağır ekonomik zorlukların giderilmesi
için göreve çağırdığına ilişkin açıklaması
13.- Bursa Milletvekili Zekeriya Birkan’ın,
tüm şehitlere ve Azerbaycan’da şehit edilen askerlere rahmet dilediğine ve
terörü kınadığına ilişkin açıklaması
14.- Mersin Milletvekili Yılmaz Tezcan’ın,
1-7 Nisan Kanser Haftası’na ilişkin açıklaması
15.- Osmaniye Milletvekili Ruhi Ersoy’un,
Milliyetçi Hareket Partisi Kurucu Genel Başkanı Alparslan Türkeş’in ölümünün
19’uncu yıl dönümüne ilişkin açıklaması
16.- Manisa Milletvekili Erkan Akçay’ın,
Milliyetçi Hareket Partisi Kurucu Genel Başkanı Alparslan Türkeş’in ölümünün
19’uncu yıl dönümüne, Azerbaycan’ı destekleyen bir ortak açıklama yapılması
için siyasi parti gruplarına çağrıda bulunduğuna ilişkin açıklaması
17.- Ankara Milletvekili Levent Gök’ün,
Balıkesir Milletvekili Mehmet Tüm’e bir şehit cenazesinde yapılan saldırıyı
kınadığına, Milliyetçi Hareket Partisi Kurucu Genel Başkanı Alparslan Türkeş’in
19’uncu, Martin Luther King’in 48’inci ölüm yıl dönümlerine ve Ermenistan ile
Azerbaycan arasındaki sorunun bir an önce çözümlenmesi gerektiğine ilişkin
açıklaması
18.- Amasya Milletvekili Mehmet Naci
Bostancı’nın, Milliyetçi Hareket Partisi Kurucu Genel Başkanı Alparslan
Türkeş’in ölümünün 19’uncu yıl dönümüne, Türkiye Cumhuriyeti’nin Azerbaycan’ın
politikasını desteklediğine ve Balıkesir Milletvekili Mehmet Tüm’e bir şehit
cenazesinde yapılan saldırıyı kınadığına ilişkin açıklaması
19.- Diyarbakır Milletvekili İdris Baluken’in,
AKP Hükûmetinin hukuk dışı uyguladığı sokağa çıkma yasaklarının devam ettirildiğine,
bu savaş konseptinin derhâl geri çekilmesi gerektiğine, Öcalan’ın İmralı
Adası’nda ağırlaştırılmış bir tecrit altında bulunduğuna, Ermenistan ve
Azerbaycan arasındaki hadiselerle ilgili gerilimi artıracak açıklamaların kabul
edilemeyeceğine ve Balıkesir Milletvekili Mehmet Tüm’e yapılan saldırıyı
kınadığına ilişkin açıklaması
20.- Orman ve Su İşleri Bakanı Veysel
Eroğlu’nun, İzmir Milletvekili Atila Sertel ile Niğde Milletvekili Ömer Fetih
Gürer’in yaptıkları açıklamalarındaki bazı ifadelerine ilişkin açıklaması
21.- Manisa Milletvekili Erkan Akçay’ın,
Balıkesir Milletvekili Mehmet Tüm’e bir şehit cenazesinde yapılan saldırıyı
kınadığına ilişkin açıklaması
22.- Afyonkarahisar Milletvekili Mehmet
Parsak’ın, Diyarbakır Milletvekili Çağlar Demirel’in sataşma nedeniyle yaptığı
konuşmasındaki bazı ifadelerine ilişkin açıklaması
23.- Amasya Milletvekili Mehmet Naci
Bostancı’nın, Aydın Milletvekili Bülent Tezcan’ın (11/3) esas numaralı Gensoru
Önergesi üzerinde CHP Grubu adına yaptığı konuşmasındaki bazı ifadelerine
ilişkin açıklaması
24.- Ankara Milletvekili Levent Gök’ün,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
25.- Manisa Milletvekili Erkan Akçay’ın,
Ardahan Milletvekili Orhan Atalay’ın (11/3) esas numaralı Gensoru Önergesi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
26.- Amasya Milletvekili Mehmet Naci
Bostancı’nın, Ankara Milletvekili Levent Gök’ün sataşma nedeniyle yaptığı
konuşmasındaki bazı ifadelerine ilişkin açıklaması

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Artvin Milletvekili Uğur Bayraktutan ve
25 milletvekilinin, Artvin’in Yusufeli ilçesinin baraj suları altında kalması
sebebiyle vatandaşların yaşadığı sorunların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/139)
2.- İstanbul Milletvekili Mehmet Akif
Hamzaçebi ve 26 milletvekilinin, yetiştirme yurtlarından ayrılan gençlerin
yaşadıkları sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/140)
3.- İzmir Milletvekili Ahmet Kenan
Tanrıkulu ve 20 milletvekilinin, organize sanayi bölgelerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/141)
VIII.- GENSORU
A) Ön Görüşmeler
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, yargı erkini baskı altına aldığı ve yönlendirdiği, kuvvetler
ayrılığı ilkesine ve Anayasa’ya aykırı yaklaşımlarda bulunduğu iddiasıyla
Adalet Bakanı Bekir Bozdağ hakkında Gensoru açılmasına ilişkin önergesi (11/3)
2.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, çocuklara yönelik cinsel istismarı ve kadınlara yönelik şiddeti
önlemede ihmali bulunduğu iddiasıyla Aile ve Sosyal Politikalar Bakanı Sema
Ramazanoğlu hakkında Gensoru açılmasına ilişkin önergesi (11/4)
IX.- SATAŞMALARA İLİŞKİN KONUŞMALAR
1.- Diyarbakır Milletvekili Çağlar
Demirel’in, Afyonkarahisar Milletvekili Mehmet Parsak’ın (11/3) esas numaralı
Gensoru Önergesi üzerinde MHP Grubu adına yaptığı konuşması sırasında HDP Grubuna
sataşması nedeniyle konuşması
2.- Adana Milletvekili Meral Danış
Beştaş’ın, Aydın Milletvekili Bülent Tezcan’ın (11/3) esas numaralı Gensoru
Önergesi üzerinde CHP Grubu adına yaptığı konuşması sırasında şahsına sataşması
nedeniyle konuşması
3.- Aydın Milletvekili Bülent Tezcan’ın,
Adana Milletvekili Meral Danış Beştaş’ın sataşma nedeniyle yaptığı konuşması
sırasında şahsına sataşması nedeniyle konuşması
4.- Ankara Milletvekili Levent Gök’ün,
Ardahan Milletvekili Orhan Atalay’ın (11/3) esas numaralı Gensoru Önergesi
üzerinde AK PARTİ Grubu adına yaptığı konuşması sırasında Cumhuriyet Halk
Partisine sataşması nedeniyle konuşması
5.- Diyarbakır Milletvekili İdris
Baluken’in, Ardahan Milletvekili Orhan Atalay’ın (11/3) esas numaralı Gensoru
Önergesi üzerinde AK PARTİ Grubu adına yaptığı konuşması sırasında Halkların Demokratik
Partisine sataşması nedeniyle konuşması
6.- Amasya Milletvekili Mehmet Naci
Bostancı’nın, Ankara Milletvekili Levent Gök’ün sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
7.- Ankara Milletvekili Levent Gök’ün,
Amasya Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına ve Cumhuriyet Halk Partisine sataşması nedeniyle konuşması
8.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
9.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
10.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
11.- Aydın Milletvekili Bülent Tezcan’ın,
Adalet Bakanı Bekir Bozdağ’ın (11/3) esas numaralı Gensoru Önergesi üzerinde
Hükûmet adına yaptığı konuşması sırasında şahsına ve Cumhuriyet Halk Partisine
sataşması nedeniyle konuşması
12.- Adana Milletvekili Meral Danış
Beştaş’ın, Adalet Bakanı Bekir Bozdağ’ın (11/3) esas numaralı Gensoru Önergesi
üzerinde Hükûmet adına yaptığı konuşması sırasında Halkların Demokratik
Partisine sataşması nedeniyle konuşması
13.- İstanbul Milletvekili Hüda Kaya’nın,
Kocaeli Milletvekili Mehmet Akif Yılmaz’ın (11/4) esas numaralı Gensoru
Önergesi üzerinde AK PARTİ Grubu adına yaptığı konuşması sırasında Halkların Demokratik
Partisine sataşması nedeniyle konuşması
14.- Ankara Milletvekili Levent Gök’ün,
Aile ve Sosyal Politikalar Bakanı Sema Ramazanoğlu’nun (11/4) esas numaralı
Gensoru Önergesi üzerinde Hükûmet adına yaptığı konuşması sırasında CHP Grup
Başkanına sataşması nedeniyle konuşması
15.- Diyarbakır Milletvekili Çağlar
Demirel’in, Aile ve Sosyal Politikalar Bakanı Sema Ramazanoğlu’nun (11/4) esas
numaralı Gensoru Önergesi üzerinde Hükûmet adına yaptığı konuşması sırasında
HDP Grubuna sataşması nedeniyle konuşması
16.- İstanbul Milletvekili Filiz
Kerestecioğlu Demir’in, Aile ve Sosyal Politikalar Bakanı Sema Ramazanoğlu’nun
(11/4) esas numaralı Gensoru Önergesi üzerinde Hükûmet adına yaptığı konuşması
sırasında şahsına sataşması nedeniyle konuşması
17.- Aile ve Sosyal Politikalar Bakanı Sema
Ramazanoğlu’nun, Ankara Milletvekili Levent Gök’ün sataşma nedeniyle yaptığı konuşması
sırasında şahsına sataşması nedeniyle konuşması
18.- Ankara Milletvekili Levent Gök’ün,
Aile ve Sosyal Politikalar Bakanı Sema Ramazanoğlu’nun sataşma nedeniyle
yaptığı konuşması sırasında şahsına sataşması nedeniyle konuşması
X.- YAZILI SORULAR VE CEVAPLARI
1.- Çanakkale Milletvekili Muharrem
Erkek’in, Çanakkale ili ile Türkiye genelinde bulunan orman köylülerine ilişkin
sorusu ve Orman ve Su İşleri Bakanı Veysel Eroğlu’nun cevabı (7/2491)
2.- Eskişehir Milletvekili Cemal Okan
Yüksel’in, Bakanlığın Eskişehir iline yönelik yatırımlarına ilişkin sorusu ve
Orman ve Su İşleri Bakanı Veysel Eroğlu’nun cevabı (7/2608)
3.- Bursa Milletvekili İsmet
Büyükataman’ın, 2011-2016 yılları arasında Bakanlık ve bağlı kuruluşlarca
gerçekleştirilen tanıtım harcamalarına, 
Bursa’ya yönelik yatırımlara,
Bakanlık tarafından hizmet binası olarak
kullanılmak üzere kiralanan binalara,
Promosyon ödemesi ile ilgili yapılan
sözleşmeye,
2002-2016 yılları arasında Bakanlık
istisnai kadrolarına yapılan atamalara,
2002-2016 yılları arasında gerçekleştirilen
temsil gideri harcamalarına,
Bakanlık tarafından kiralanan araçlara, 
İlişkin soruları ve Orman ve Su İşleri
Bakanı Veysel Eroğlu’nun cevabı (7/2609), (7/2882), (7/2883), (7/2884),
(7/2889), (7/2890), (7/2891)
4.- Kocaeli Milletvekili Haydar Akar’ın,
Kocaeli’deki bir taş ocağının çevredeki tarım arazilerine olan zararına ilişkin
sorusu ve Orman ve Su İşleri Bakanı Veysel Eroğlu’nun cevabı (7/2610)
5.- İzmir Milletvekili Zeynep Altıok’un,
25. Yasama Dönemi’nde verilen çeşitli parlamenter denetim önergeleri ve kanun
tekliflerine ilişkin sorusu ve Türkiye Büyük Millet Meclisi Başkan Vekili Ahmet
Aydın’ın cevabı (7/2631)
6.- İstanbul Milletvekili Mustafa Sezgin
Tanrıkulu’nun, hayvan hakları ihlali denetimine,
Bakanlık tarafından gerçekleştirilen gazete
ve ikram malzemeleri alımlarına,
Çalışma ziyaretlerine eşlik eden
gazetecilere,
İlişkin soruları ve Orman ve Su İşleri
Bakanı Veysel Eroğlu’nun cevabı (7/2886), (7/3097), (7/3383)
7.- Bursa Milletvekili İsmet
Büyükataman’ın, 2002 yılından itibaren personel ile Bakanlık arasında açılan
davalara ilişkin sorusu ve Orman ve Su İşleri Bakanı Veysel Eroğlu’nun cevabı
(7/2888)
4 Nisan 2016 Pazartesi
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
----- 0 -----
BAŞKAN
– Türkiye Büyük Millet Meclisinin 66’ncı Birleşimini açıyorum.
III.- YOKLAMA
BAŞKAN
– Elektronik cihazla yoklama yapacağız.
Yoklama
için üç dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını,
görevlendirilen personel aracılığıyla, üç dakikalık süre içerisinde Başkanlığa
ulaştırmalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, 3 Nisan Karabük’ün kuruluş yıl dönümü münasebetiyle söz isteyen
Karabük Milletvekili Burhanettin Uysal’a aittir.
Buyurun
Sayın Uysal. (AK PARTİ sıralarından alkışlar)
Süreniz
beş dakikadır Sayın Uysal.
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Karabük Milletvekili Burhanettin
Uysal’ın, 3 Nisan Karabük’ün Kuruluş Günü’ne ilişkin gündem dışı konuşması
BURHANETTİN
UYSAL (Karabük) – Sayın Başkan, değerli milletvekilleri; 3 Nisanın Karabük’ün
kuruluş günü olması nedeniyle gündem dışı söz almış bulunuyorum. Yüce Meclisi,
ekranları başında bizi izleyen aziz vatandaşlarımızı ve değerli Karabüklü
hemşehrilerimi saygıyla selamlıyorum.
Öncelikle,
merhum Alparslan Türkeş’i vefatının seneidevriyesinde tüm şehitlerimizle,
geçmişlerimizle birlikte rahmetle anıyorum.
3
Nisan 1937, Karabük demir çelik fabrikalarının temellerinin atıldığı, demir
çeliğin kalbi Karabük’ümüzün 79’uncu kuruluş ve gurur günüdür, ülkemizin
kalkınma dinamiklerinin hayata geçirildiği tarihtir. Ülkemizin birçok ili
düşman işgalinden kurtuluşunu kutlarken cumhuriyet kenti Karabük 3 Nisan gününü
kuruluş günü olarak kutlamaktadır. 
Maden
kömürü havzasına ve sahile yakınlığı, demir yolu güzergâhında bulunuşu ve
stratejik uygunluğu nedeniyle Türkiye'nin ilk entegre demir çelik tesisleri
için en uygun yer Karabük seçilmiş ve 3 Nisan 1937’de demir çelik
fabrikalarının temeli, Karabük köyünde atılmıştır ve böylece Karabük’te çeltik
tarımından çelik sanayisine dönülerek Türkiye'nin ilk ağır sanayi hamlesi
başlatılmıştır. 
13
haneli bir köy olan Karabük’ün 3 Nisan 1937’de demir çelik fabrikalarının
kurulmasıyla şehir olma süreci de başlamıştır. 25 Haziran 1939’da belediye
teşkilatı kurulmuştur. 1941 yılında Karabük, Safranbolu ilçesine bağlı bucakken
3 Mart 1953 tarihinde Zonguldak iline bağlı bir ilçe hâline gelmiştir. Karabük,
6 Haziran 1995 tarihinde Türkiye’nin 78’inci ili olmuştur. Cumhuriyetin
ilanından sonra oluşan ilk şehir olduğu için Karabük bir cumhuriyet şehridir. 
Karabük’te
kurulan demir çelik fabrikası, çevrede özel sektörün de kurulmasını sağlamış ve
birbiri ardına irili ufaklı haddehaneler, dökümhaneler kurulmuştur. Karabük
Demir Çelik Fabrikası, fabrika yapan fabrika olması özelliğiyle Türkiye’deki
sanayi hareketinin öncüsü ve okulu olmuştur. 
Sayın
Başkan, değerli milletvekilleri; Karabük, ülkemizde şehirleşme ve sanayileşmenin
birlikte kurulduğu nadir şehir örneklerinden biridir. Karabük’te ülkenin her
köşesinden farklı bir renk ve kültür görebileceğimiz gibi, ülkemizin her
köşesinde de Karabük’ün bir eserini görmemiz mümkündür. Türkiye’de birçok
sanayi kuruluşunun, barajların, köprülerin, kulelerin, antenlerin ve benzeri
tesislerin mimarı olmuştur. Kısaca, genç cumhuriyetin imarını ve
sanayileşmesini Karabük gerçekleştirmiştir.
Karabük,
sanayileşme hamlesinin ilk adımının burada atılmasıyla, sanayileşmeyi simgeleyen
kent olmanın haklı onurunu ve gururunu günümüze kadar taşımış ve aynı
kararlılıkla ve azimle taşımaya devam etmektedir. 
Karabük
denildiğinde her ne kadar ilk akla gelen demir çelik ise de 2007 yılında
kurulan ve bugün 14 fakültesi, 5 yüksekokulu, 7 meslek yüksekokulu, 4 enstitüsü
ve 50 bin öğrenciye sahip üniversitesiyle, Kardemir Karabüksporu’yla,
sanayisiyle, UNESCO tarafından koruma altına alınan dünya miras kenti
Safranbolu’su, Hadrianapolis Antik Kenti’yle ün yapmış Eskipazar’ı, dünyanın en
güzel ormanlarına ve doğa sporlarının yapıldığı alanlara sahip Yenice’si ve
doğal güzellikleriyle göz kamaştıran Ovacık ve Eflani’yi içinde barındırmasıyla
Karabük, Batı Karadeniz’in ve ülkemizin nadide bir kentidir. 
AK
PARTİ iktidarları döneminde ülkemizin her alanında yaşanan gelişim ve değişim,
Karabük’te de yaşanmaktadır. Karabük’te eğitimden sağlığa, ulaşımdan spora
kadar her alanda ihtiyaç duyduğu yatırımlar ve hizmetler yapılmış ve yapılmaya
devam edilmektedir, tabii ki bu yeterli değildir. 
Karabük’ün
kuruluş yıl dönümünde bizlere düşen görev ise birlik ve beraberlik içerisinde
Karabük’ümüzü daha ileriye taşımanın ve her alanda öncü bir il olmasının
mücadelesini vermektir. Karabük’ümüzün ve Kardemir’imizin kurulmasında emeği
geçen başta Büyük Önder Mustafa Kemal Atatürk, Başbakan İsmet İnönü,
Genelkurmay Başkanı Fevzi Çakmak ve o dönemin devlet büyüklerini, Kardemir
işçilerini saygıyla ve rahmetle bir kez daha anıyor, yüce Meclisi saygıyla
selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Uysal.
Gündem
dışı ikinci söz, Regaip Kandili münasebetiyle söz isteyen Batman Milletvekili
Mehmet Ali Aslan’a aittir.
Buyurun
Sayın Aslan. (HDP sıralarından alkışlar) 
Süreniz
beş dakikadır. 
2.- Batman Milletvekili Mehmet Ali
Aslan’ın, Regaip Kandili’ne ilişkin gündem dışı konuşması
MEHMET
ALİ ASLAN (Batman) – Sayın Başkan, Sayın Divan ve sayın milletvekilleri;
sizleri saygıyla selamlıyorum.
Bu
hafta perşembeyi cumaya bağlayan gece Regaip Kandili’dir. Bu münasebetle bütün
İslam âleminin Regaip Kandili mübarek olsun. “…”(´)
“Regaip”
çokça rağbet edilen, çokça istenilen ve ihsan edilen manalarına gelir. “Regaip
Gecesi” ihsanlarla dolu, değerlendirilmesi gereken bir gece olarak bilinir. Bu
gece, Allah lütuflarının sağanak sağanak yağdırıldığı, yağdığı bir gecedir.
Manen bereketli bu gecenin bir özelliği de ramazan ayının ilk habercisi
olmasıdır. Hazreti Muhammed (ASV) bir hadisinde “Bu gecede yapılan dualar
reddedilmez.” diye buyurarak perşembe gecesi de 12 rekât namaz kılmıştır.
Hazreti Muhammed, yine recep ayında çokça dua eder, namaz kılar ve çokça sadaka
dağıtırdı. Regaip Kandili’yle ilgili hadislerinden birkaçını okuyacak olursak
Allahüteâlâ, recep ayında oruç tutanlara mağfiret eder. Recep ayının başından,
ortasından ve sonundan da bir gün oruç tutmak, bütün recep ayı boyunca oruç
tutmak gibidir. Asrın müceddidi Bediüzzaman da Regaip Kandili’yle ilgili şu
ifadelere yer vermiştir: Bu gecenin zatıahmediyenin terakkiyat hayatının
başlangıcının unvanı olduğunu, Miraç Gecesi’nin de zatıahmediyenin terakki
hayatının zirve noktasının unvanı olduğunu bildirmiştir. Tabii, bu, şu ana
kadar sözünü ettiğim, Allah ile kul arasında olan kısmıdır.
Şimdi,
kullar arasındaki kısmıyla ilgili bazı ayet ve hadisler okuyorum. Kur'an-ı
Kerim’de dört ay “haram ay” olarak belirtilmiştir yani bu dört ayda her türlü
haksızlık, zulüm, savaş ve öldürmenin haram olduğu belirtilmiştir. Bunlardan
biri de recep ayıdır. Bakara 217’nci ayette...
(Hatip
tarafından Bakara suresinin 217’nci ayetikerimesinin okunması)
MEHMET
ALİ ASLAN (Devamla) - Yani “Sana, savaş haram olan ayda savaşı soruyorlar. De
ki: O ayda savaş büyük bir günahtır.” 
Yine
Tevbe suresinde “Öyleyse o aylarda nefsinize, kendinize zulmetmeyiniz yani
savaşmayınız.” diye ayet vardır. O ayda olan savaşlara “ficar savaşı” deniyor.
Tarih boyunca dört kez ficar savaşı yapılmıştır. Yani o kadar az yapılmıştır ki
o yüzden sadece “dört savaş” olarak bilinmektedir. “Ficar” demek azmak, haktan
ayrılmak, günaha dalmak, yemininde ve sözünde durmamak anlamına geliyor.
Öyleyse bizler, bu ayın, bu Regaip Kandili’nin hürmetine ve üç ayların
başlangıcı münasebetiyle bu ölümleri durdurmak için elimizden geleni yapmalıyız
çünkü Nisa 128’de…
(Hatip
tarafından Nisa sures’nin 128’inci ayetikerimesinin okunması)
MEHMET
ALİ ASLAN (Devamla) - Yani “Barışta mutlak hayır vardır.” denmiş.
Yine,
Enfal 61’de…
(Hatip
tarafından Enfal suresinin 61’inci ayetikerimesinin okunması)
MEHMET
ALİ ASLAN (Devamla) – “Eğer barışa meylederlerse barışınız.” demiştir. Burada
bir emir vardır yani emretme söz konusudur. 
Yine,
Bakara 208’de…
(Hatip
tarafından Bakara suresinin 208’inci ayetikerimesinin okunması) 
MEHMET
ALİ ASLAN (Devamla) – Yani “Topluca barışa giriniz.” emri vardır ve “Aslah
tarik musâlahadır.” Bizler, bu günün ve bu üç ayların münasebetiyle mutlaka Allah’ın
bu emirlerini pratikte yerine getirmeliyiz diye düşünüyorum çünkü bu ayda, bu
aylarda öldürmek ayrıca bir vebali taşımaktadır. Bizlere düşen, bu vesileyle
barışı tesis etmek, ölümleri, öldürmeleri durdurmaktır. 
Bu
duygu ve temennilerle hepinizi saygıyla selamlıyorum. 
Teşekkür
ediyorum. (HDP sıralarından alkışlar)
BAŞKAN
– Teşekkür ederim Sayın Aslan. 
Gündem
dışı üçüncü söz, Milliyetçi Hareket Partisi kurucu Genel Başkanı Alparslan
Türkeş’in ölümünün 19’uncu yıl dönümü münasebetiyle söz isteyen İzmir
Milletvekili Oktay Vural’a aittir. 
Buyurun
Sayın Vural. (MHP sıralarından alkışlar)
3.- İzmir Milletvekili Oktay Vural’ın,
Milliyetçi Hareket Partisi Kurucu Genel Başkanı Alparslan Türkeş’in ölümünün
19’uncu yıl dönümüne ilişkin gündem dışı konuşması
OKTAY
VURAL (İzmir) – Çok teşekkür ederim Sayın Başkan. 
Değerli
milletvekilleri, Türk dünyasının bilge lideri Başbuğ Alparslan Türkeş Bey,
bundan on dokuz yıl önce karlı bir günde yürekleri yakarak Hakk’a yürümüştü. 4
Nisan günü yağan karlar bu ateşi söndürmedi, kora dönüştü. Seksen yıllık koca
çınarın Hakk’a yürümesinin ardından ülkü sevdasıyla yetişen milyonlarca yeni
filiz yeşerdi. İşte, aradan geçen on dokuz yıla rağmen, bizler, Başbuğ’umuzun
büyük Türkiye idealinin, milliyetçilik fikrinin, yaktığı ülkü meşalesinin hiç
sönmediğini, onun mezarının başında Fatihalar okuyan ülkü filizlerinin
gözlerinde gördük. Rabb’ime çok şükür ki onun ideallerini takip eden, Türk
milletinin birlik ve bekasını ülküsü kabul eden, yalnızca vatan topraklarının
içinde değil dünyanın dört bir yanında yaşayan mazlum milletlere sahip çıkmayı
görev kabul eden, Türk devlet ve milletinin birlik ve dirliğinin sigortası Türk
milletine sevdalı milyonlarca genç yetişmiştir. 
Evet,
onun aramızdan ayrılışının 19’uncu yılı ancak Başbuğ’umuzun kalplerimizdeki ve
zihinlerimizdeki yeri ve önemi hiç değişmedi. Türkeş Bey, bizlere iki önemli
emanet bırakmıştır: Milliyetçi Hareket Partisi ve Ülkü Ocakları. Ne mutlu ki
hep iftihar ettiği, üzerine titrediği Ülkü Ocakları ve Milliyetçi Hareket Partisi,
bugün de onun izinden yürümekte, ondan devraldığı millet hizmetine büyük bir
şevkle devam etmektedir. 
1969
yılında, Adana’daki ilk kurultayımızda, Milliyetçi Hareket Partisi siyasi
hayattaki şerefli yolculuğuna başladığında, Türkeş Bey “Hür ve mesut insanların
barış ve refah yurdu, büyük, kudretli, müreffeh Türkiye’yi inşa edeceğiz. Millî
tarihimizin yeni safhasında ve millî hayatında müstesna bir mevki taşıyacak
Türkiye'nin şanlı geleceği için yeni bir başlangıç olacaktır.” demişti. Şu anda
da en büyük özlemimiz bu ülkü değil midir? Bizler Milliyetçi Hareket kadroları
olarak o başlangıçtan hiçbir sapma olmadan, ülkümüzden taviz vermeden emin
adımlarla onun idealleri doğrultusunda ilerliyoruz. 
Türkeş
Bey milletimizin önündeki engelleri sayarken, aslında bugün de pek fazla bir
şey değişmediğini görüyoruz. Türkeş Bey o gün “Türkiye devletler dizisinin
sonunda Türk milleti, milletler kafilesinin gerisindedir. Türk milletini
yönetme sorumluluğu taşıyanlar, millete ait zamanı ve imkânı ölçüsüzce israf
etmişlerdir.” demişti. Bugün, maalesef aynı tabloyla karşı karşıyayız ama
inanıyoruz ki Türkeş Bey’in 1969 Kurultayı’nda ifade ettiği gibi, Türk
milletinin önüne çıkan engelleri, onu çaresizliğe, yokluğa, utançla boyun
eğmeye mahkûm eden ve kader kabul edilen neticeyi, sefaleti, cehaleti,
istibdadı yenme kararlılığını gösterecek milliyetçi kadrolar, milletimizin bu
makûs talihini değiştirecektir. Kırk altı yıl önce Adana Kurultayı’nda “Millî
varlığımızı tehdit eden tehlikeler karşısında Türk gençliğinin susması demek,
Türklüğün tarih sahnesinden silinmesi demektir.” diyerek bugün milleti bölmeye
yönelik tehlikelere işaret etmiştir. 
Yine
“Halkımız birbiriyle sarmaş dolaş olmuştur. Bir bölgeye ayrılık istemek, ayrı
haklar istemek, federasyon istemek, özerklik istemek yahut ‘demokratikleşme’
kılıfı, adı altında bölücülüğe yol açacak birtakım durumlar ortaya çıkartmak,
Türkiye'nin, milletin dağılmasına yol açar.” diyerek en büyük uyarıları
yapmıştır. “Bu, büyük bir oyundur, Türkiye’yi parça parça edip dağıtma oyunudur,
birliğini yıkma oyunudur.” demişti. Cumhuriyetin kuruluşunda da federasyon ve
eyalet taleplerine ve dayatmalarına karşı doğu ve güneydoğudaki
vatandaşlarımızla kenetlenerek “Hayır, niye eyalet, niye federasyon? Biz tek
milletiz, Türkiye Cumhuriyeti üniter devlet olacaktır.” diyerek cumhuriyete ve
onun kuruluş mücadelesine sahip çıkma kararlığını ortaya koydular. 
Yine
11 Ocak 1971’de Adana’da “Bizim milliyetçiliğimiz bölge, mezhep, din, ırk
ayrılığı kabul etmeyen, birleştirici ve kaynaştırıcı bir anlayıştır.
Milletimizin bütün fertlerini kaderde, kıvançta ve tasada ortak, bölünmez bir
bütün hâlinde millî şuur ve ülküler etrafında toplayan, milletimizi dünya
milletler ailesi içinde eşit haklara sahip şerefli bir üyesi bulundurmayı gaye
edinmiş olan Türk milliyetçisiyiz. Türk milliyetçisi olmakla gurur duyarız.”
diyerek milliyetçiliği ayaklar altına alanlara cevap vermiştir. 
Milletimize
Türk milliyetçiliği gibi bir mefkûreyi, bu kutsal davayı bırakan…
(Mikrofon
otomatik cihaz tarafından kapatıldı) 
OKTAY
VURAL (Devamla) – Tamamlıyorum Sayın Başkan.
BAŞKAN
– Mikrofonunuzu açıyorum, tamamlayınız Sayın Vural.
OKTAY
VURAL (Devamla) – …fikirleriyle, ülküleriyle Türk kültürüne, tarihine,
siyasetine istikamet veren Başbuğ’umuzun yetiştirdiği, emek verdiği milyonlarca
ülkücü onun ideallerini ve eserlerini yaşatmaya devam edecektir. Bu kutsal
mücadeleyi yürüterek Milliyetçi Hareket Partisini bugünlere getirmiş, Hakk’ın
rahmetine kavuşmuş olan dava arkadaşlarını rahmet, hayatta olanlarını şükran ve
minnet duygularımızla selamlıyorum.
Başbuğ’um,
mekânın cennet olsun.
“Ne
mutlu Türk'üm diyene.” (MHP sıralarından alkışlar)
BAŞKAN
– Teşekkür ederim Sayın Vural.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak Alparslan Türkeş’i ölümünün
19’uncu yılında rahmetle andıklarına ilişkin konuşması
BAŞKAN
– Biz de Türkiye Büyük Millet Meclisi Başkanlık Divanı olarak Milliyetçi
Hareket Partisinin kuruculuğunu ve uzun yıllar Genel Başkanlığını yapmış olan
Sayın Alparslan Türkeş’i ölümünün 19’uncu yılında rahmetle anıyoruz.
Şimdi,
sisteme girerek söz talep eden milletvekillerine talep sırasını gözeterek söz
vereceğim.
Sayın
Topal…
VI.- AÇIKLAMALAR
1.- Hatay Milletvekili Serkan Topal’ın,
Hatay’da, Suriye’de devam eden savaşın ekonomik, kültürel ve sosyal
sonuçlarının yoğun olarak hissedildiğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Sayın
Hükûmet yetkilileri, Suriye savaşını yoğun olarak hisseden şehirlerimizden
birisi olan Hatay’da savaşın sonuçları, kendisini ekonomik, kültürel ve sosyal
olarak göstermeye başlamış ve Hatay halkı, savaş öncesine nazaran oldukça
olumsuz koşullarda yaşamaya başlamıştır. Bu olumsuzlukların başında ekonomik
problemlerin artması gelmektedir. Hatay’da savaş başladıktan sonra icrada olan
dosya sayısında ne kadar artış görülmüştür? Protestolu senet tutarları ne
kadarlık bir meblağa ulaşmıştır? Borçları nedeniyle kara listeye alınan
vatandaş sayımız nedir? Hatay’ın ve savaştan etkilenen diğer şehirlerimizin
özel durumları göz önüne alındığında, burada yaşayan yurttaşlarımızın
borçlarına ilişkin bir tasarrufta bulunmayı düşünüyor musunuz? Bu konuda mağdur
olan halkım adına bunu Hükûmetinizden talep ediyorum.
Teşekkür
ediyorum, saygılarımı sunuyorum.
BAŞKAN
– Sayın Özkan…
2.- Denizli Milletvekili Cahit Özkan’ın,
Ermenistan’ın Azerbaycan’a yönelik saldırısını kınadığına ve Ermenistan’ı
ateşkese uymaya davet ettiğine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Kardeş
Azerbaycan, meşru müdafaa hakkını kullanarak 1 Nisanda Ermenistan’a karşı
operasyon başlatmıştır. Bazı stratejik tepeler ve yerleşim birimlerini geri
almıştır. Çatışmalarda 5 Azerbaycan askeri şehit olmuş, 100’den fazla
Ermenistan askeri öldürülmüştür. Ateşkes kararına rağmen Ermenistan, tansiyonu
artırmaya devam etmektedir. Ağdere, Terter, Hocavend ve Fuzuli bölgelerinde
Azerbaycan mevzilerine saldırmakta, sivil yerleşim birimlerine kalleşçe ateş
açmaktadır. “İki devlet, tek millet” olduğumuz Azerbaycan’a yönelik bu şiddet
saldırılarını kınıyoruz, Ermenistan’ı ateşkese uymaya davet ediyoruz. Şehit
düşen Azerbaycanlı kardeşlerimize Allah’tan rahmet, yaralılara acil şifalar
diliyorum.
Yüce
Meclisi saygıyla selamlıyorum.
BAŞKAN
– Sayın Gazel…
3.- Kütahya Milletvekili İshak Gazel’in,
Cumhuriyet gazetesi yazarı Murat Sabuncu’nun Sabah gazetesi muhabiri Dilek
Yaman’a yumruklu saldırıda bulunmasını kınadığına ilişkin açıklaması
İSHAK
GAZEL (Kütahya) – Teşekkürler Sayın Başkan.
Can
Dündar ve Erdem Gül’ün casusluk suçlamasından dolayı yargılanmış olduğu
dosyanın İstanbul Adliyesindeki duruşmasından önce Sabah gazetesi muhabiri,
kadın gazeteci Dilek Yaman, Cumhuriyet gazetesi yazarı Murat Sabuncu tarafından
maalesef yumruklu saldırıya uğramıştır. Bu anlamda, basın özgürlüğünü her
ortamda savunmayı kendisine âdet edinen bir gazetecinin kadın gazetecimize bu
yumruklu saldırısını kınıyorum. Bu esnada, video görüntülerinden de gördüğümüze
göre, CHP’li milletvekilleri de bu olay esnasında oradaydılar; bu hususu da
Genel Kurulun takdirine sunuyorum.
Hepinize
teşekkür ediyorum, Genel Kurulu saygıyla selamlıyorum. 
BAŞKAN
– Sayın Sertel…
4.- İzmir Milletvekili Atila Sertel’in,
katı atık tesisi kurmak isteyen İzmir Büyükşehir Belediyesi Başkanı Aziz
Kocaoğlu’nun ÇED isteğine yanıt verilmediğine ilişkin açıklaması
ATİLA
SERTEL (İzmir) – Sayın Başkan, İzmir Büyükşehir Belediyesi Başkanı Sayın Aziz
Kocaoğlu, Sayın Bakanlar Binali Yıldırım, Veysel Eroğlu ve Fatma Güldemet
Sarı’yı İzmir’in en önemli zirvesi olan ÇED zirvesi için bir araya gelmeye
davet etti. Belki İzmir’den bu ses buraya kadar uzanmaz, gelmez diye ben de
tekrarlamak istiyorum: Katı atık tesisini kurmak için Aziz Kocaoğlu, Hükûmetten
para pul istememektedir, sadece izin istemektedir, körfez ve ÇED raporunu
beklemektedir. Günlük 4 bin ton çöpünü ekonomik bir değere kavuşturmak isteyen
İzmir’in ve yüzülebilir bir körfezi yaratmak isteyen İzmir’in, “İzmir Limanı’nı
nasıl kurtarırız?” diyen bir Başkanın, para pul istemeyen bir Başkanın ÇED
desteğine yanıt vermeyen, ÇED isteğine yanıt vermeyen AKP’li bakanlar ve diğer
bürokratlar unutmasınlar ki burada Aziz Kocaoğlu değil, İzmir
cezalandırılmaktadır. 
Teşekkür
ederim. 
BAŞKAN
– Sayın Gürer…
5.- Niğde Milletvekili Ömer Fethi Gürer’in,
Niğde’de bulunan Akkaya Barajı, Ecemiş suyu ve Darboğaz Göleti’yle ilgili Orman
ve Su İşleri Bakanlığının çalışma yapması gerektiğine ilişkin açıklaması
ÖMER
FETHİ GÜRER (Niğde) – Orman ve Su İşleri Bakanı Sayın Veysel Eroğlu, geçtiğimiz
günlerde Niğde’ye geldi. Sayın Bakan, size her ziyaretinizde aktarılan Akkaya
Barajı, çevre sorunu olmaya devam ediyor. İlk kez 2009 yılında bu sorun size
iletilmişti. Ben de geçtiğimiz günlerde Akkaya Barajı’nın su çıkış noktasına
bir kez daha gittim, suyun rengi yeşil, köpürerek akıyor ve kokudan orada
durmak çok zor. Oysa, Akkaya’nın yıllardır temizleneceği söyleniyor, değişen
bir durum yok; çok acil müdahale gerekiyor. Niğde-Bor arasında, üniversitenin
yanında tam bir çevre felaketi. Bu ziyaretiniz vesile olsun, baraj kurtarılsın
istiyoruz. 
Ayrıca,
Aladağlar’dan çıkıp Akdeniz’e akan Ecemiş Suyu’nun Niğde ili ovalarına
akıtılması konusunu da gündeme almışsınız. Yirmi yıldır konuşulan, son on yılda
sıkça anılan Ecemiş Suyu için daha proje dahi yok. Bu bağlamda bu kere konu ele
alınsın diliyoruz. 
Ulukışla
Darboğaz Göleti sorununu da size aktarmıştım. Gölete acil müdahale gerekiyor.
Bu konuda da gerekenlerin yapılması için sizin takdirinize sunuyorum.
BAŞKAN
– Sayın Ceylan…
6.- Çorum Milletvekili Ahmet Sami
Ceylan’ın, 3 Nisan 2016’da Çorum’da defnedilen şehide Allah’tan rahmet
dilediğine ve gençlerin sesine kulak verilerek güçlü Türkiye’yi kuracak, daha
özgür, vatandaşların inançlarına saygılı bir anayasayı bu Meclisin hazırlaması
gerektiğine ilişkin açıklaması
AHMET
SAMİ CEYLAN (Çorum) – Teşekkürler Sayın Başkan.
Öncelikle
3 Nisan Pazar günü -dün- itibarıyla Çorum’da defnettiğimiz şehidimize Allah’tan
tekrar rahmet diliyorum, diğer şehitlerimizin de ailelerine başsağlığı
diliyorum. 
Sayın
Başkan, son zamanlarda, sosyal medya üzerinden gençler yeni yasa taleplerini
dile getirmektedirler. Gençler, 12 Eylül darbecileri tarafından hazırlanan 1982
Anayasası’nın bürokrasinin yani devletin hesap vermemesi üzerine bir sistem
inşa ettiğini, demokrasiyi millete bol gelen bir elbise olarak tanımlayan bir
zihniyetin ürünü olduğu için yapılan değişikliklerin yeterli olmadığını ifade
etmektedirler. Gençlerin sesine kulak vererek gençliğin katılımıyla hazırlanan,
güçlü Türkiye’yi kuracak, güçlü ekonominin, sosyal adaletin, toplumsal
uzlaşmanın temellerini atacak, daha özgür, kavgaları bitiren, hukuka güveni
inşa eden, vatandaşların inançlarına saygılı bir anayasayı bu Meclis
hazırlamalıdır. 
(Mikrofon
otomatik cihaz tarafından kapatıldı) 
BAŞKAN
– Sayın Tanal…
7.- İstanbul Milletvekili Mahmut Tanal’ın,
Şanlıurfa ili Karaköprü ilçesindeki elektrik kesintileri ve İstanbul’un Üsküdar
ilçesinin Yavuztürk Mahallesi’ndeki imar ve tapu sorunları nedeniyle yaşanılan
mağduriyetlerin ne zaman giderileceğini öğrenmek istediğine ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Sayın
bakanlar, Şanlıurfa ili Karaköprü ilçesine bağlı muhtarlar bizi arıyorlar, “Her
gün saat on ikide elektrikler kesiliyor TEDAŞ tarafından, akşam saat yedide
elektrikler veriliyor. Bir gün değil, iki gün değil, sürekli bu mağduriyet
yaşanmakta. Bu mağduriyetin giderilmesini talep ediyoruz.” diyorlar.
İkinci
soru: İstanbul ilimiz Üsküdar ilçesinin Yavuztürk Mahallesi’ndeki halkın imar
ve tapu sorunları var, bunlar ne zaman giderilecek? Aynı şekilde Beykoz
ilçemizdeki bazı mahallelerde vatandaşın imar ve tapu sorunları var sayın
bakanlar. Gerek Beykoz gerek Yavuztürk, aynı zamanda, Şile’de oturan
vatandaşların çoğunun tapu ve imar sorunu var. Bu tapu ve imar sorunlarını ne
zaman halledeceksiniz, bu mağduriyetler ne zaman giderilecek?
Teşekkür
ediyorum.
BAŞKAN
– Sayın Altaca Kayışoğlu… 
8.- Bursa Milletvekili Nurhayat Altaca
Kayışoğlu’nun, Bursa’nın Keles ilçesinde Kocayayla’da gölet yapmak için ağaç
katliamı yapıldığına ve buna derhâl son verilmesi gerektiğine ilişkin
açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan.
Orman
Bakanına sesleniyorum. Bursa Keles’in Kocayayla yaylasında gölet yapılacağı
söylenilerek tam 8 bin tane, ortalama yüz otuz yıllık çam ağacı kesilmiş. Dün
gittim, bizzat gördüm hatta şu ağacın devrilmesine tanıklık ettim ve gördüğünüz
şu ağaçlar, şu orman daha da içe doğru kesilmeye devam ediliyor. 12 bin
metreküp, yaklaşık 60-70 bin çam ağacının bu şekilde kesileceği söyleniyor. 
O
civarda yaklaşık 3 kilometre uzaklıkta tam 3 tane gölet var Sayın Bakan. Orada
sulama amaçlı bir tarım da yapılmadığı söyleniyor. Dolayısıyla da orada bir
gölete ihtiyaç yok ve iki yüz yıllık bu ağaçların kesilmesinin telafisi de
mümkün değil. Lütfen buna bir an önce son verin ve bu katliamı durdurun. 
Teşekkür
ederim. 
BAŞKAN
- Sayın Tuncer… 
9.- Amasya Milletvekili Mustafa Tuncer’in,
Amasya Merzifon Yeni Çeltek Kömür İşletmesi işçilerinin Merzifon’dan Soma’ya
sürgün edildiklerine ve işçilerin bu nedenle yaptıkları eyleme destek verdiğine
ilişkin açıklaması
MUSTAFA
TUNCER (Amasya) – Teşekkür ediyorum Sayın Başkan. 
Amasya
Merzifon Yeni Çeltek Kömür İşletmesi, redevans yoluyla Soma faciasından sorumlu
olan Soma Holdinge devredilmişti. Soma Holding, bu işletmeye termik santral
kurmak istemiş ancak hâlihazırda bu amacına ulaşamamış, bunun üzerine Yeni Çeltek
Kömür İşletmesi işçilerini Merzifon’dan Soma’ya sürgün kararı almıştır. İşçiler
başka bir ocağa gitmek istememektedir ve zorunlu göç olan bu karara karşı da
eyleme başlamışlardır. Bugün de yer altına girmişler ve bu karar alınana kadar
da yeryüzüne çıkmama eylemine devam edeceklerdir. İşçilerimizin bu haklı
eylemlerinde kendilerine destek veriyorum ve bir an önce işçilerin zorunlu göç
olan Soma’ya gönderilme kararından geri dönülmesini talep ediyorum. 
Teşekkür
ederim. 
BAŞKAN
– Sayın Bayır… 
10.- İzmir Milletvekili Tacettin Bayır’ın,
Suriyeli göçmenlerin İzmir’e yerleştirilmeleri konusunda Bakanlığın açıklama
yapmasını beklediğine ilişkin açıklaması
TACETTİN
BAYIR (İzmir) – Teşekkür ederim Sayın Başkan. 
Aldığım
duyumlara göre, bugün itibarıyla Çeşme ve Dikili’den İzmir’e göçmen girişleri
olacağı bilgisini aldım. Zaten yerlerde sürünen Türk turizmine İzmir turizm
bölgeleri de eklenerek ne yapılmak isteniyor? İki hafta önce Dikili açıklarında
feribotta 2 canlı bomba yakalanmışken Avrupa’yla yapılan anlaşma ve Sayın
Bakanın açıklamaları ile uygulama çelişiyor. İzmir’e yerleştirilmesi düşünülen
göçmenlere 2019 yılında oy kullandıracak mısınız? Oy adına İzmir’e terör
ithalatı mı yapacaksınız? İlgili Bakanlığın bu konuyu anlaşılır biçimde
açıklamasını bekliyoruz.
BAŞKAN
- Sayın Tarhan… 
11.- Kocaeli Milletvekili Tahsin Tarhan’ın,
Balıkesir Milletvekili Mehmet Tüm’e bir şehit cenazesinde yapılan saldırıyı
kınadığına ilişkin açıklaması
TAHSİN
TARHAN (Kocaeli) – Teşekkür ederim Sayın Başkan. 
Terörün
sokaklara inmesiyle birlikte Düzce İl Başkanımız sokak ortasında darbedildi.
Dün de Balıkesir’de şehit cenazesine katılıp şehit ailesinin acısını paylaşan
milletvekili arkadaşımız Mehmet Tüm’e yapılan saldırıyı kınıyoruz. 
BAŞKAN
– Sayın Sarıbal…
12.- Bursa Milletvekili Orhan Sarıbal’ın,
Balıkesir Milletvekili Mehmet Tüm’e bir şehit cenazesinde yapılan saldırıyı
kınadığına ve Hükûmeti çiftçinin yaşadığı ağır ekonomik zorlukların giderilmesi
için göreve çağırdığına ilişkin açıklaması
ORHAN
SARIBAL (Bursa) – Teşekkür ediyorum Sayın Başkan.
Evet,
Balıkesir Milletvekilimiz Sayın Mehmet Tüm’e dün yapılan saldırıyı şiddetle
kınıyoruz. Bu faşist ve gerici saldırıyı lanetliyoruz. Bunun bir oyunun parçası
olduğunu çok iyi biliyoruz. Zaten kaostan beslenen taraflar bir kez daha ülkeyi
daha da kaosa sürüklemek için, bu ülkede barıştan yana olan kardeşlikten yana
olan herkesi ya susturuyorlar ya öldürüyorlar ya içeri tıkıyorlar ya da
yakıyorlar. Bu yeni bir sindirme ve yok etme modeli olarak karşımızda
durmaktadır, bunu yapanları bir kez daha lanetliyorum ve kınıyorum. 
Yine,
Sayın Başkan, bu ülke uzunca bir süredir, Rus uçağından bugüne kadar, tarımda
büyük bir ekonomik sıkıntı yaşamaktadır. Rus uçağının düşürülmesinden sonra
yaratılan yapay kaosa ayrıca iklimsel kaos da ilave edilmiştir. İklim
değişikliği ve küresel ısınmadan sonra ülkemizin birçok bölgesinde tarım
ürünlerinde ciddi zararlar ortaya çıkmıştır. Siyasal iktidarı ve Hükûmeti, bir
an önce acil eylem planı geliştirip, çiftçinin yaşadığı ağır ekonomik
zorlukların giderilmesi için göreve çağırıyorum.
Teşekkür
ediyorum.
BAŞKAN
– Sayın Birkan…
13.- Bursa Milletvekili Zekeriya Birkan’ın,
tüm şehitlere ve Azerbaycan’da şehit edilen askerlere rahmet dilediğine ve
terörü kınadığına ilişkin açıklaması
ZEKERİYA
BİRKAN (Bursa) – Teşekkür ediyorum Sayın Başkanım.
Öncelikle
tüm şehitlerimize rahmet diliyorum. Azerbaycan’da şehit edilen askerlerimize de
rahmet diliyorum. Terörü kınıyorum. Terör bir insanlık suçudur ve terörist de
insanlığa karşı suç işleyen kişidir. Terörü öven, bildirileriyle destek veren,
teröristi özgürlük savaşçısı olarak nitelendirip kutsayanları da kınıyorum. En
azından terörist kadar bunların da insanlığa karşı işlenen suçlara ortak
olduğunu belirtiyorum. 
Tekrar
tüm şehitlerimize rahmet diliyor, ülkemizin daha fazla özgürlükle ve daha fazla
demokrasiyle terörün üstesinden geleceğini belirtiyor, Genel Kurulu saygıyla
selamlıyorum.
BAŞKAN
– Sayın Tezcan…
14.- Mersin Milletvekili Yılmaz Tezcan’ın,
1-7 Nisan Kanser Haftası’na ilişkin açıklaması
YILMAZ
TEZCAN (Mersin) – Teşekkür ederim Sayın Başkan.
1-7
Nisan malum, ülkemizde Kanser Haftası. Bu nedenle de bir farkındalık
oluşturmak, milletimizde ve değerli milletvekili arkadaşlarımızda kanser
konusunda farkındalık oluşturmak için söz aldım. 
Kalp
damar hastalıklarından sonra ülkemizde en sık, dünyada en sık ikinci ölüm
sebebi kanserdir. Erkeklerde özellikle akciğer, prostat veya kolorektal
kanserleri; kadınlarda meme, tiroit ve kolorektal kanserleri en sık görülen
kanser türleri. Yüzde 90 çevresel faktörler sebep olmakta, bu noktada da tütün,
alkol ve obezitenin en sık etken olduğunu biliyoruz. 
Tütünle
mücadele konusunda, AK PARTİ Hükûmetinin, on dört yıl boyunca çok önemli
hususlara dikkat çektiğini ve bir farkındalık oluşturduğunu…
(Mikrofon
otomatik cihaz tarafından kapatıldı) 
BAŞKAN
– Sayın Ersoy…
15.- Osmaniye Milletvekili Ruhi Ersoy’un,
Milliyetçi Hareket Partisi Kurucu Genel Başkanı Alparslan Türkeş’in ölümünün
19’uncu yıl dönümüne ilişkin açıklaması
RUHİ
ERSOY (Osmaniye) – Büyük dava adamı, Başbuğ’umuz Alparslan Türkeş Beyefendi’yi
aramızdan ayrılışının 19’uncu yılı münasebetiyle rahmetle, minnetle, şükranla
anıyorum. 
3
Mayıs 1944 tabutluklarında açan, filizlenen o büyük çınar, seksen yıllık ömrüne
büyük bir neslin yetiştirilmesini, büyük bir siyasi hareketin doğmasını, Türk
milletinin ve Türk devletinin geleceğine milliyetçilik ve demokrasinin yan yana
durarak nasıl bakılabileceğini öğreterek aramızdan ayrıldı. Bedenen aramızdan
ayrılsa da manen yüreğimizde yaşayan Başbuğ’umuzu saygı, rahmet ve minnetle
anıyor, “Yolun yolumuzdur Başbuğ’um.” diyorum. 
BAŞKAN
– Sayın Erkan Akçay…
16.- Manisa Milletvekili Erkan Akçay’ın,
Milliyetçi Hareket Partisi Kurucu Genel Başkanı Alparslan Türkeş’in ölümünün
19’uncu yıl dönümüne, Azerbaycan’ı destekleyen bir ortak açıklama yapılması
için siyasi parti gruplarına çağrıda bulunduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Partimizin
kurucu Genel Başkanı Başbuğ’umuz Alparslan Türkeş’in vefatının 19’uncu
seneidevriyesindeyiz. Merhum Başbuğ’umuza Allah’tan rahmet ve şükran
dileklerimi iletiyorum. 
Başbuğ
Türkeş, ömrünün her anında Türkiye'nin ve Türk dünyasının meselelerine sahip
çıkmış, Türk milletini ve Türkiye Cumhuriyeti’ni geleceğe taşıyacak ülkülerin
mimarı olmuştur. Fikirleri ve mücadelesiyle cumhuriyet tarihimizin önde gelen
şahsiyetlerinden olan Başbuğ Türkeş, Türk milletinin yükseliş mücadelesinde
milliyetçiliği çağın gereklerine uygun olarak bir doktrin çerçevesine
oturtmuştur. O, “devleti ebet müddet” ilkesi çerçevesinde Türkiye
Cumhuriyeti’nin, Türk milletinin ve Türk vatanının ebediyen var olması için
yorulmadan ve yılmadan gayret göstermiştir. 
Sayın
Başkan, değerli milletvekilleri; ayrıca, malumunuz olduğu üzere 1991 yılında
Azerbaycan’a bağlı Dağlık Karabağ’ı işgal eden Ermenistan, 1994 yılında Dağlık
Karabağ’ın tamamını işgal etmiştir. 20 binden fazla Azerbaycan Türk’ünü şehit
ederken on binlerce Azerbaycan Türk’ü de göçe zorlanmıştır ve Ermenistan 1994
yılında Azerbaycan’la imzaladığı ateşkesi çeşitli dönemlerde bozmuştur. Son
olarak 1 Nisan 2016 tarihinde Ermenistan’ın saldırısı sonucu aralarında
sivillerin de bulunduğu 12 Azerbaycanlı şehit olmuştur. Azerbaycan’ın iyi niyet
göstergesi olarak 2 Nisan 2016 tarihinde bölgede tek taraflı ateşkes ilan
etmesine rağmen Ermenistan’ın saldırısı sonucu 4 Nisan 2016 tarihinde 3
Azerbaycan askeri daha şehit olmuştur. Ben, Türkiye Büyük Millet Meclisinde
grubu bulunan siyasi partiler olarak dost ve kardeş Azerbaycan’ın bu haklı
davasında yanlarında olduğumuzu bildiren bir ortak açıklama yapılmasının faydalı
olacağını düşünüyorum Sayın Başkan. Bu düşünceyle de siyasi parti gruplarına
bir ortak açıklama yapma konusunda çağrıda bulunuyorum.
Teşekkür
ederim.
BAŞKAN
– Teşekkür ederim Sayın Akçay.
Sayın
Gök…
17.- Ankara Milletvekili Levent Gök’ün,
Balıkesir Milletvekili Mehmet Tüm’e bir şehit cenazesinde yapılan saldırıyı
kınadığına, Milliyetçi Hareket Partisi Kurucu Genel Başkanı Alparslan Türkeş’in
19’uncu, Martin Luther King’in 48’inci ölüm yıl dönümlerine ve Ermenistan ile
Azerbaycan arasındaki sorunun bir an önce çözümlenmesi gerektiğine ilişkin
açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, öncelikli olarak Balıkesir Milletvekilimiz Sayın Mehmet Tüm’e bir şehit
cenazesinde yapılan saldırıyı kınadığımızı, sorumlusu hakkında, hangi aidiyete
ilişkinse, o konuda önemli bir açıklamayı da aidiyeti bulunduğu kurumlar ya da
partiler tarafından beklediğimizi ifade ediyorum.
Türkiye
bir şiddet sarmalına doğru hızla giderken, şehit cenazelerinin başka bir
şiddete dönüşmesi Türkiye'de çok başka travmalara yol açacak mahiyettedir. Bu
sorumsuz kişilerin acilen toplumdan dışlanması ve Türkiye’nin şiddet
sarmalından çıkarılması gerekiyor. Çok soğukkanlı olmamız gereken bir dönemden
geçiyoruz. Bu hassasiyetimizi muhafaza ettiğimizi ve arkadaşımıza yapılan
saldırıyı kınadığımızı tekrar ifade ediyorum. 
Ayrıca
siyasette nezaketin de gerekli olduğunu her zaman düşünen Cumhuriyet Halk
Partisi, bugün, Türk siyasetinde önemli bir figür olan Alparslan Türkeş’in ölüm
yıl dönümünde Milliyetçi Hareket Partisinin bugünkü hassasiyetini ve Alparslan
Türkeş’e olan bağlılığını saygıyla, tekrar, kendilerine Allah’tan rahmet
dilemek suretiyle ifade etmektedir. 
Bugün,
1968 yılında Martin Luther King öldürülmüştür. Dünyadaki siyasal katliamlardan
bir tanesi olan Martin Luther King’in ölümü dünyada barış, özgürlük ve insan
hakları alanında başka bir çığır açmasına vesile olmuştur. Çok acı bir ölümdür
ama siyasal ölümlerin toplumlarda ne denli travma yarattığı ortadadır. 
Dileriz
ki bu ölümler ve yaşanılan şiddet ortamları dikkate alınarak Türkiye bu şiddet
sarmalından bir an önce kurtulur, terör bir an önce biter. Terörü, hangi
kesimden, nereden gelirse gelsin, -PKK, DHKP-C, IŞİD- anlamı ne olursa olsun,
adı ne olursa olsun, bütün örgütlerin şiddetini kınadığımızı ve bütün
şehitlerimize Allah’tan rahmet dilediğimizi ifade ediyorum. 
Ayrıca
Ermenistan ile Azerbaycan arasındaki bu, çatışmaya dönüşen sorunun bir an önce
çözümlenmesi gerektiğini, her iki ülkenin de hassasiyet göstermesi gerektiğini
düşünüyoruz. Minsk Grubunun da derhâl devreye girerek bu konuda öncü görevini
üstlenmesi gerektiğinin, kuruluşuna uygun davranması gerektiğinin altını
çiziyor ve Azerbaycan ve Ermenistan’a dostça ve sulhça bir yaşam diliyoruz. 
Teşekkür
ederim.
BAŞKAN
– Sayın Bostancı…
18.- Amasya Milletvekili Mehmet Naci
Bostancı’nın, Milliyetçi Hareket Partisi Kurucu Genel Başkanı Alparslan
Türkeş’in ölümünün 19’uncu yıl dönümüne, Türkiye Cumhuriyeti’nin Azerbaycan’ın
politikasını desteklediğine ve Balıkesir Milletvekili Mehmet Tüm’e bir şehit cenazesinde
yapılan saldırıyı kınadığına ilişkin açıklaması
MEHMET
NACİ BOSTANCI (Amasya) – Sayın Başkan, teşekkür ediyorum. 
Milliyetçi
Hareket Partisi eski Genel Başkanı Alparslan Türkeş’e vefatının 19’uncu yılı
dolayısıyla bir kez daha Allah’tan rahmet diliyorum. Alparslan Türkeş, bütün
hayatını milliyetçilik davasına vermiş, bunun için mücadele etmiş ve
milliyetçiliği, bizim gibi muhataralı topluluklarda herkesi kucaklayan bir
fikir ve siyaset olarak inşa etmeyi başarmış bir liderdir.
1944’teki
tabutluklara hapsedilen olaylardan tutun, 1969’da MHP’nin kuruluşu, 1980
darbesi; hepsinde de vakur bir biçimde siyasi tavrını ortaya koymuş, millete
önderlik etmiş bir siyasi liderdir. Milletlerin ortak kaderinde ve geleceğinde
bu tür rol oynamış siyasi liderler, farklı ırmaklardan gelen, hayatlarını
kaybettiklerinde ise milletin artık ortak varlığında anlam bulan isimlerdir.
Tıpkı daha önce bu millete büyük hizmetler etmiş diğer siyasi liderler gibi,
Alparslan Türkeş de yaptığı hizmetlerle hayırla yâd edilecektir. 
Diğer
taraftan, son zamanlarda Azerbaycan-Ermenistan arasında yaşanan çatışmalar ve
can kayıpları endişeyle takip ettiğimiz bir gelişmedir. Dağlık Karabağ
Ermenistan tarafından işgal edildiğinden bu yana o topraklarda huzur yoktur.
Azerbaycan’ın kendi topraklarına yönelik bu işgale karşı direnme ve elbette
topraklarını geri alma hakkı vardır. Bu hak, diplomatik yollarla, çeşitli
görüşmelerle sürdürülmekte, bu mecralar açık bulunmaktadır. Bu bakımdan, o
bölgede gerilimin doğmaması ve diplomatik kanalların açık tutulması açısından
Azerbaycan elinden geleni yapmakta, problem yaratarak gerilimi tırmandırma
stratejilerine karşı da soğukkanlı devlet tavrını sürdürmektedir. Azerbaycan’ın
bu politikasını Türkiye Cumhuriyeti olarak destekliyoruz. 
Üçüncü
bir husus olarak, Cumhuriyet Halk Partisi Balıkesir Milletvekili Mehmet Tüm’ün,
Edremit’te bir şehit cenazesinde bir kişi tarafından bir saldırıya muhatap
olması bizi derinden üzmüştür. Milletin acısı, hepimizin acısıdır, hepimizin
ortak acısıdır. Bu kendini bilmez ve kesinlikle çok ayıp bulduğum saldırıyı
kınıyor, hiçbir biçimde kabul edilemez buluyorum. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Bostancı. 
MEHMET
NACİ BOSTANCI (Amasya) - Mehmet Tüm’e yapılan saldırıyı aynı zamanda Türkiye’de
siyaset kurumuna yönelik bir saldırı olarak görüyoruz. 
Teşekkür
ediyorum. 
BAŞKAN
– Teşekkür ederim Sayın Bostancı. 
Sayın
Baluken…
19.- Diyarbakır Milletvekili İdris
Baluken’in, AKP Hükûmetinin hukuk dışı uyguladığı sokağa çıkma yasaklarının
devam ettirildiğine, bu savaş konseptinin derhâl geri çekilmesi gerektiğine,
Öcalan’ın İmralı Adası’nda ağırlaştırılmış bir tecrit altında bulunduğuna,
Ermenistan ve Azerbaycan arasındaki hadiselerle ilgili gerilimi artıracak
açıklamaların kabul edilemeyeceğine ve Balıkesir Milletvekili Mehmet Tüm’e
yapılan saldırıyı kınadığına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Sayın
Başkan, AKP Hükûmetinin uyguladığı hukuk dışı ve insanlık dışı sokağa çıkma
yasakları maalesef bütün uyarılara rağmen çok pervasız bir şekilde devam
ettiriliyor. Hâlen Şırnak’ta, Nusaybin’de, Yüksekova’da ve Sur’da tüm kent
merkezlerine yönelik bir abluka ve sokağa çıkma yasağı uygulaması her gün
Türkiye’nin dört bir tarafına cenazeler göndermeye de devam ediyor; neredeyse,
Türkiye bir taziye evine, bir yas evine döndü. Bölgede bulunan birçok morgun
kapasitesini aşan sayıda cenazelerle ilgili, büyük bir dramın, büyük bir
trajedinin yaşandığını ifade etmek istiyoruz. 
Her
şeyden önce, bu yaklaşımı kınadığımızı, bu hukuk dışı ve insanlık dışı
ablukaların, sokağa çıkma yasağı altında uygulanan bu savaş konseptinin derhâl
geri çekilmesi gerektiğini ifade ediyoruz. 
Bu
ablukalar, sahaya sürülen savaş konsepti, çokça burada da tartışıldığı gibi,
çözüm süreci devam ederken de 2015 yılından itibaren devreye konan bir çöktürme
planı kapsamında ve yine Millî Güvenlik Kurulunda kararlaştırılan bazı
kararlaşmalar sonucunda hayata geçirildi. Bunların somut olarak sahaya geldiği tarihi
de, 5 Nisan 2015 tarihi itibarıyla, İmralı Adası’nda bulunan Sayın Öcalan’a
yönelik on yedi yıldır sürdürülen tecrit ve işkence sisteminin ağırlaştırılmış
bir tecride dönüştürülmesi üzerinden okumak gerektiğini düşünüyoruz. Sayın
Öcalan, on yedi yıldır, dünyada eşi benzeri görülmemiş, hiçbir siyasi liderin
ya da insanın maruz kalmadığı özel bir tecrit ve işkence konsepti altındadır. 5
Nisan 2015’ten itibaren de aileleriyle, avukatlarıyla ve siyasi heyetlerle
görüşmeyecek şekilde bu özel tecrit ve işkence konsepti ağırlaştırılmış bir
tecrit sistemine çevrilmiştir. 
Bugün
de özellikle bu tecrit konseptine dikkat çekmek üzere, on yedi yıldır olduğu
gibi, Sayın Öcalan’ın doğum gününde bir irade ortaya koyarak bu konuda
duyarlılık yaratmaya çalışan halkımız Amara’ya yürüyor ve bu tecrit sisteminden
vazgeçilmesi çağrısı yapıyor. Ancak, maalesef, büyük baskılar, yasaklar ve
müdahalelerle halkımızın bu iradesi kırılmaya çalışılıyor. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Baluken.
İDRİS
BALUKEN (Diyarbakır) – Bu yasakçı anlayışı kınadığımızı ifade etmek istiyoruz.
Halkımızın tecride ve savaş konseptine karşı Amara yolunda göstermiş olduğu
iradeyi son derece değerli bulduğumuzu, Sayın Öcalan’ın da AKP’nin tüm savaş
politikalarına rağmen İmralı’da barış ve çözüm adına büyük bir irade savaşı
gösterdiğini ifade etmek istiyoruz. 
Diğer
taraftan, Ermenistan ve Azerbaycan arasında meydana gelen son üzücü hadiselerle
ilgili gerek AKP Hükûmeti yetkililerinin gerekse Cumhurbaşkanı Erdoğan’ın
oradaki krizi derinleştirecek, gerilimi artıracak; tıpkı Suriye’de olduğu gibi,
savaşın bir tarafı olacak açıklamalarını da hiçbir şekilde kabul edilemez
bulduğumuzu ifade etmek istiyoruz. Yapılması gerekenin, Azerbaycan ve
Ermenistan arasındaki barışçıl diplomatik çabalara destek vermek, bu çabalara
katkı sunmak, Dağlık Karabağ’da yaşayan halkın da temsilcilerini mutlaka bu
müzakere süreçlerine katmak olduğunu ifade etmek istiyorum. 
(Mikrofon
otomatik cihaz tarafından kapatıldı) 
BAŞKAN
– Lütfen tamamlayınız.
İDRİS
BALUKEN (Diyarbakır) – Son olarak da Sayın Başkan, Cumhuriyet Halk Partisi
Milletvekili Sayın Mehmet Tüm’e yapılan saldırıyı da kınadığımızı ve kabul
edilemez bulduğumuzu ifade etmek istiyorum.
Teşekkür
ederim.
BAŞKAN
– Teşekkür ederim Sayın Baluken.
LEVENT
GÖK (Ankara) – Sayın Başkan…
BAŞKAN
– Sayın Bakanın söz talebi vardır. 
Buyurun
Sayın Bakan, mikrofonunuzu açıyorum. 
20.- Orman ve Su İşleri Bakanı Veysel
Eroğlu’nun, İzmir Milletvekili Atila Sertel ile Niğde Milletvekili Ömer Fetih
Gürer’in yaptıkları açıklamalarındaki bazı ifadelerine ilişkin açıklaması
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkanım, değerli
milletvekilleri; özellikle ismim zikredilerek… İzmir’deki katı atık bertaraf
tesisiyle alakalı bir açıklamada bulunmak istiyorum müsaadenizle. Ayrıca Niğde
Vekilimizin suyla alakalı talebi, bir de göletle alakalı, üç husus var. 
Şimdi,
özellikle İzmir Büyükşehir Belediye Başkanı Sayın Aziz Kocaoğlu bizzat beni
ziyaret ettiği zaman üç tane talepte bulundu. Bir, katı atık bertaraf tesisi
için ormanlık alandan yer istedi. İki, Yiğitler Barajı’ndan şehre su
verilmesini arzu etti. Üç, bir de Narlıdere Barajı’nın tarafımızdan yapımını
talep etti. Ben kendisine şunu söyledim: Yiğitler Barajı, bir de Narlıdere
tamam, onu yapacağız. Zaten İzmir’e, biliyorsunuz, Manisa’dan su getirdik.
Hatta Buca’daki dev tünel inşaatları da devam ediyor. Bu tür, İzmir’le ilgili
bütün su taleplerini karşılarız ama ormanlık alanı inceleyeyim dedim. İncelediğimiz
zaman, onun talep ettiği yerin -Yamanlar’da- muhafaza ormanı olduğunu, yanında
tabiat parkları bulunduğunu tespit ettik ama Orman Genel Müdürümüze ve Bölge
Müdürüne talimat verdim, en uygun yeri, hatta Büyükşehir Belediyesi
yetkilileriyle gezerek bulun, temin edin dedim. Hatta üç dört yer bulmuşlar,
ben bunu Sayın Binali Bey’e de verdim. Yani Büyükşehir Belediye Başkanı geldiği
zaman -her ne kadar bu katı atık bertaraf tesisinin yapımı, işletilmesi tamamen
büyükşehir belediyelerine ait ama- elbette biz de her türlü desteği vereceğiz
ama daha yeni bir talep oldu bize, bir ay önce ve şurası olacak şeklinde bir
talep olduğu için… Ama biz yardımcı olacağız.
İkinci
husus da Niğde Vekilimizin söylediği. Efendim, ben cumartesi ve pazar günü
Niğde’deydim. Bizzat su kaynaklarını gezdik. İki tane alternatif var ama biz
Niğde’nin su problemini çözerken…
(Mikrofon
otomatik cihaz tarafından kapatıldı)
BAŞKAN
– Sayın Bakan, bir dakika ek süre veriyorum, sözlerinizi tamamlayınız. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Tamam efendim. 
Tabii,
Niğde, Aksaray ve civarının bütün su meselesini çözelim diye söyledik. Esasen
Niğde için arsenik giderecek modern bir içme suyu arıtma tesisi kurmuştuk ama
gelecekteki su ihtiyacı için hakikaten yeni kaynaklara ihtiyaç var. Ecemiş
kaynağı olabilir, Şekerpınarı... Ayrıca, bazı barajlardan su temini konusunu
ele aldık ve bu konuda bir heyet oluşturduk. En uygun projeyi yapacağız. Onu da
özetle vurgulamak istiyorum.
Son
olarak da, bir göletle alakalı, çamların kesildiğini ifade etti. Efendim,
göletler talep olmadan yapılmıyor. Büyük talep var, bir. İkincisi, bu göletleri
mutlaka ormanlık alanda yapıyoruz ve yangınlarda çok büyük faydası oluyor.
Helikopterler oradan su alıyor. Dolayısıyla, belki çok cüzi miktarda yaşlı
çamlar kesilir ama biz onun 10 katını dikeriz. Şu ana kadar 3,5 milyar adet…
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Bakan.
NURHAYAT
ALTACA KAYIŞOĞLU (Bursa) – Etrafında 3 tane gölet var Sayın Bakan.
BAŞKAN
– Gündeme geçiyoruz…
ERKAN
AKÇAY (Manisa) – Sayın Başkan, bir şey ilave edebilir miyim?
BAŞKAN
– Sayın Akçay, buyurun.
21.- Manisa Milletvekili Erkan Akçay’ın,
Balıkesir Milletvekili Mehmet Tüm’e bir şehit cenazesinde yapılan saldırıyı
kınadığına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Biraz
önce öğrendiğime göre ve sayın grup başkan vekillerinin konuşmalarında da ifade
edildiği üzere, Cumhuriyet Halk Partisi Balıkesir Milletvekili Sayın Mehmet Tüm
Bey’e bir şehit cenazesinde yumruklu bir saldırı olduğunu üzüntüyle öğrendim.
Bu hadiseyi kınıyorum ve asla tasvip edilmez bulduğumu ifade etmek istiyorum.
Bütün vatandaşlarımıza sakin, soğukkanlı olmaları gerektiğini hatırlatıyorum ve
itidal tavsiye ediyorum herkese, her kesime. (CHP sıralarından alkışlar) 
Teşekkür
ederim.
BAŞKAN
– Teşekkür ederim Sayın Akçay.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Artvin Milletvekili Uğur Bayraktutan ve
25 milletvekilinin, Artvin’in Yusufeli ilçesinin baraj suları altında kalması
sebebiyle vatandaşların yaşadığı sorunların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/139)
Türkiye Büyük Millet Meclisi Başkanlığına
Artvin
ili Yusufeli ilçesinin baraj altında kalacağından dolayı yeni yerleşim yerinde
hak sahiplerinin ve vatandaşlarımızın yaşadığı mağduriyetleri yerinde inceleyip
giderilmesi amacıyla Anayasa'nın 98’inci ve İç Tüzük’ümüzün 104’üncü ve
105’inci maddeleri gereğince Meclis araştırması açılmasını saygılarımızla arz
ederiz.
Yusufeli
ilçesinin yerleşim yerinin değişmesi sebebiyle yeni kurulacak Yusufeli
ilçesinde yapılacak yerleşimlerde hak sahipliği ve yeniden iskân için 16/9/2015
tarihli iskân duyurusu yapılmıştır. Hak sahipliği konusunda, hak sahipliğinin
yaygınlaşmasını sağlayan kriterler olumlu olmakla birlikte, özellikle
taahhütname belgesi incelendiğinde birçok tuzak ve halk aleyhine düzenleme
olduğunu görmekteyiz.
Burada
vatandaşların devlet eliyle yapılan bu binaları beğenmediğinde zarar görmeden
dönme hakkı en temel bir haktır. Şöyle ki: Yapılacak binaların ne kalitede
yapılacağı belli olmadığı gibi kaç liraya mal olacağı da belli değildir. T.C.
Başbakanlığın 08/5/2013 tarihli Resmî Gazete’de yayınlanan 2013/5 sayılı
Genelgesi’nin 20’nci maddesinde yapılacak konutlarda arsa bedeli alınmayacağı
belirtilmiş olmasına rağmen bu binalara arsa bedelinin ekleneceğini, vatandaşa
verilen yazılı sözden iki yıl sonra gerekçesiz olarak dönülerek bu bina
maliyetlerine arsa bedelinin de ekleneceğini anlamış bulunuyoruz. Bu arsa
bedeli ne kadar olacak, binalar ne kadara mal olacak belli değildir. Bunun gibi
birçok belirsizlik olması nedeniyle vatandaşın iskân talebinden her aşamada
vazgeçme hakkı çok önemlidir. İşte burada iskân duyurusu ekindeki
taahhütnamedeki tuzaklara değinelim. Bu taahhütname resmî belge ve senet
hükmündedir. Bu belge imzalandığında borcu üstlenmiş durumdasınız. Bu belgenin
4’üncü maddesinde “Hak sahipliğinin iptali veya iskânımızdan vazgeçmemizde ise,
iskân için yapılan taşınmaz malların bedeli ile her türlü masraflardan payımıza
düşen kısmını herhangi bir hükme gerek olmaksızın defaten ve yasal faiziyle birlikte
nakden ödeyeceğimizi” şeklinde düzenleme yapılmıştır. Bunun anlamı, hak
sahipliği için başvuru yapıp bu belgeyi imzaladığınızda artık vazgeçme hakkınız
kalmamaktadır. Eğer vazgeçerseniz, size kurayla isabet eden binanın arsa bedeli
ile bina bedelini hemen, bir kerede faiziyle birlikte ödemeniz gerekmektedir.
Yani vazgeçmeyenlerin yirmi yılda ödeyip daire almasına rağmen siz hem daire
alamayacaksınız hem de tüm bedeli peşin ödeyeceksiniz. En büyük tuzak burada
kurulmuştur. Ancak toplantılarda yetkililer vatandaşlara tam aksini
söylemişlerdir. İkinci tuzak olarak -bu, taahhütnamenin 6’ncı maddesinde
kurulmuş- taşınmazınızı on yıl süreyle kiraya veremiyorsunuz; verirseniz
hakkınız iptal edilip, daireniz elinizden alınıp yine dairenin tüm masrafı ilk
teslim gününden itibaren işleyecek faiziyle birlikte sizden alınıyor. On yıllık
süre dolmadan satamıyorsunuz.
Yine,
8’inci maddede yer alan düzenlemedeki tuzak daha vahimdir. Oğlunu askere ve
okula gönderirken veya dışarıda işe sokarken bile izin alacaksın; tümden
muhacir gitmek yasak, kısa vadeli olarak gideceksen izin alıp gideceksin. Yoksa
hakkın iptal olup dairen elinden çekilir ve arsa bedeli dâhil, yapılan tüm
masrafları tek kalemde ödemek zorunda kalırsın. Bunun anlamı şu: Hizmet diye
sunulan bu uygulamalar Yusufeli ilçesini yarı açık cezaevine çeviriyor, “Ya
terk et ya da yarı açık cezaevinde yaşa.” deniyor. Bu nedenle, bu ilanın ve
ekinin derhâl kaldırılıp düzeltilmesi ivedilikle gerekmektedir.
Yukarıda
belirtilen hususlar ışığında, Artvin ili Yusufeli ilçesinin baraj altında
kalacağından dolayı yeni yerleşim yerinde hak sahiplerinin ve vatandaşlarımızın
yaşadığı mağduriyetleri yerinde inceleyip giderilmesi amacıyla Anayasa'nın
98’inci ve İç Tüzük’ümüzün 104’üncü ve 105’inci maddeleri gereğince Meclis araştırması
açılmasını saygılarımızla arz ederiz.
1)
Uğur Bayraktutan  (Artvin)
2)
Dursun Çiçek  (İstanbul)
3)
Mevlüt Dudu  (Hatay)
4)
Hüseyin Yıldız  (Aydın)
5)
Gürsel Erol  (Tunceli)
6)
Nurhayat Altaca Kayışoğlu  (Bursa)
7)
Kamil Okyay Sındır  (İzmir)
8)
İbrahim Özdiş  (Adana)
9)
Erdin Bircan  (Edirne)
10)
Özkan Yalım  (Uşak)
11)
Gamze Akkuş İlgezdi  (İstanbul)
12)
Mahmut Tanal  (İstanbul)
13)
Niyazi Nefi Kara  (Antalya)
14)
Musa Çam (İzmir)
15)
Ünal Demirtaş  (Zonguldak)
16)
Yaşar Tüzün  (Bilecik)
17)
Kadim Durmaz  (Tokat)
18)
Mustafa Sezgin Tanrıkulu  (İstanbul)
19)
Atila Sertel  (İzmir)
20)
Zülfikar İnönü Tümer  (Adana)
21)
Şerafettin Turpcu  (Zonguldak)
22)
Haydar Akar  (Kocaeli)
23)
Devrim Kök  (Antalya)
24)
Okan Gaytancıoğlu  (Edirne)
25)
Aytuğ Atıcı  (Mersin)
26)
Tur Yıldız Biçer  (Manisa)
2.- İstanbul Milletvekili Mehmet Akif
Hamzaçebi ve 26 milletvekilinin, yetiştirme yurtlarından ayrılan gençlerin
yaşadıkları sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/140)
Türkiye Büyük Millet Meclisi Başkanlığına
Korunmaya
muhtaç çocukların bakımı, yetiştirilmesi ve topluma kazandırılması için, 2828
sayılı Sosyal Hizmetler Kanunu'yla, yatılı hizmet kuruluşları olarak Aile ve
Sosyal Politikalar Bakanlığına bağlı çocuk yuvaları ve yetiştirme yurtları
açılmıştır. Bunlardan yetiştirme yurtları, 13-18 yaş arası korunmaya muhtaç
çocukları korumak, bakmak ve bir iş veya meslek sahibi edilmeleri, topluma yararlı
kişiler olarak yetişmelerini sağlamakla görevli kılınmıştır.
18
yaşını doldurana kadar yetiştirme yurtlarında bakılan gençlerimiz, mevcut
düzenlemeler gereği, 18 yaşından sonra yurtlardan ayrılmak zorunda kalmaktadır.
Yetiştirme yurtlarından ayrılanların çoğunlukla, bu yurtlarda kaldıkları
dönemde yeterli destek alamadıkları ve bu nedenlerle, sorunlu olarak geldikleri
bu kurumlardan sorunları çözülemeden ayrılmak zorunda kaldıkları bilinmektedir.
Bu durum ise çocukların yurtlardan ayrıldıktan sonra bireysel çabalarıyla
aşamayacakları derecede ağır ve karmaşık sorunlarla karşı karşıya kalmaları
sonucunu doğurmaktadır.
Bu
sorunların başında bu kapsamdaki gençlerin eğitim sorunu gelmektedir. Çeşitli
nedenlerle mağdur olmuş, ailesini kaybetmiş, istismara uğramış, anne baba
sevgisi ve himayesinden yoksun kaldığı için yetiştirme yurtlarında koruma
altına alınmış on binlerce çocuğumuzun topluma sağlıklı ve eğitimli bireyler
olarak kazandırılması büyük önem taşımaktadır. Yapılan araştırmalar yetiştirme
yurtlarından ayrılan gençlerin sadece yüzde 2'sinin dört yıllık bir üniversite
programını kazanabildiğini göstermekte, bu da bu gençlerimizin akademik eğitim
seviyelerinin ve başarılarının yaşıtlarına nazaran ciddi ölçüde düşük olduğu
gerçeğini ortaya koymaktadır. Bu nedenlerle yetiştirme yurtlarından ayrılan
gençlerimiz nitelikli işlerde çalışma fırsatı bulamamakta, ancak düz memur,
hizmetli gibi alt kadrolarda kendilerine yer bulabilmektedir.
18
yaşını doldurduğu için yurtlardan çıkarılan gençler, yeterli hayat tecrübesi
olmaksızın her türlü tehdit, tehlike ve istismara açık oldukları bir dönemde
kaderleriyle baş başa bırakılmakta; sadece maddi sorunlarla değil, topluma
entegre olamamak, izole olmak ve yalnızlık gibi diğer sosyal sorunlarla da
karşı karşıya kalmaktadır. Özellikle, sığınacakları, yardım ve destek
alabilecekleri bir yakını olmayan gençler topluma uyum sağlayamayarak suça
itilmekte ve suç işlemek zorunda kalabilmektedir. Bu durum, bu gençlerin,
tecavüze uğrayan ve istismar edilen, uyuşturucu ve madde bağımlısı, hırsızlık
ve gasp suçlarına bulaşan çok sayıda suçlu olarak karşımıza çıkmasına neden
olmaktadır.
Bu
durumdaki gençlerimizin önemli bir sorunu da işsizliktir. Bu gençlerimizi, kamu
kurum ve kuruluşlarında istihdam edilmesini sağlayarak topluma kazandırmak,
sosyal güvenceye kavuşturmak ve üretim sürecine katmak amacıyla 25/2/1988
tarihli ve 3413 sayılı Kanun çıkarılmıştır. Ancak bu kanunla getirilen istihdam
uygulamasında sorunlar yaşanmaktadır. Şu anda, bu kanundan yararlanarak işe
girmek için bekleyen binlerce kişi bulunmaktadır. Bu kişiler bir işe
yerleştirilemedikleri için çok büyük sıkıntılar yaşamaktadır.
Maddi
ve manevi destek alabilecekleri aile ve yakınları bulunmayan bu kardeşlerimizin
çok büyük bir bölümü konut edinmekte zorluklar yaşamakta, hayatları boyunca
barınacakları bir eve sahip olamamaktadır.
Türkiye
genelinde aile ve yakınlarıyla birlikte yaklaşık 400 bin kişilik bir grubu
ilgilendiren bu sorunların çözümünde ve bu kimselerin hayat boyu izlenerek
desteklenmesinde ilgili kamu kurumlarıyla iş birliği içinde çalışacak, sağlıklı
bir sivil toplum örgütlenmesine de ihtiyaç vardır.
Yukarıda
sayılanlar dışında daha pek çok başka sorunları bulunan, yetiştirme
yurtlarından ayrılan gençlerimizin sorunlarının etraflıca ele alınması ve ivedi
olarak çözüme kavuşturulması gerekmektedir.
Açıklanan
nedenlerle, 18 yaşını doldurduktan sonra yetiştirme yurtlarından ayrılan
gençlerimizin yaşadığı sorunlar ile bu sorunların çözümü için gerekli
önlemlerin araştırılarak tespiti amacıyla Anayasa'nın 98’inci ve TBMM
İçtüzüğü'nün 105’inci maddeleri uyarınca Meclis araştırması açılmasını arz ve
talep ederiz.
1)
Mehmet Akif Hamzaçebi  (İstanbul)
2)
Mahmut Tanal  (İstanbul)
3)
Ömer Fethi Gürer (Niğde)
4)
Gülay Yedekci  (İstanbul)
5)
Candan Yüceer  (Tekirdağ)
6)
Nurhayat Altaca Kayışoğlu  (Bursa)
7)
Gürsel Erol  (Tunceli)
8)
Onursal Adıgüzel  (İstanbul)
9)
Kamil Okyay Sındır  (İzmir)
10)
İbrahim Özdiş  (Adana)
11)
Özkan Yalım  (Uşak)
12)
Mustafa Sezgin Tanrıkulu  (İstanbul)
13)
Atila Sertel  (İzmir)
14)
Erdin Bircan  (Edirne)
15)
Gamze Akkuş İlgezdi  (İstanbul)
16)
Niyazi Nefi Kara  (Antalya)
17)
Musa Çam  (İzmir)
18)
Ünal Demirtaş  (Zonguldak)
19)
Yaşar Tüzün  (Bilecik)
20)
Devrim Kök  (Antalya)
21)
Zülfikar İnönü Tümer  (Adana)
22)
Şerafettin Turpcu  (Zonguldak)
23)
Haydar Akar  (Kocaeli)
24)
Mustafa Tuncer  (Amasya)
25)
Sibel Özdemir  (İstanbul)
26)
Okan Gaytancıoğlu  (Edirne)
27)
Aytuğ Atıcı  (Mersin)

3.- İzmir Milletvekili Ahmet Kenan
Tanrıkulu ve 20 milletvekilinin, organize sanayi bölgelerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/141)
Türkiye Büyük Millet Meclisi Başkanlığına
Organize
sanayi bölgelerinin (OSB) günümüzde mevcut sorunlarının tespit edilmesi, bu
sorunların giderilmesi ve mevcut durumlarından çok daha iyi durumlara
gelebilmesi amacıyla alınması gereken önlemlerin araştırılması için Anayasa'nın
98’inci ve TBMM İçtüzüğü'nün 104 ile 105’inci maddeleri uyarınca Meclis
araştırması komisyonu kurulmasını saygılarımızla arz ve talep ederiz. 8/12/2015
Gerekçe:
Türk
sanayi sektörümüzün ekonomik ve sosyal kalkınmadaki lokomotif görevini daima
savunmaktayız. Bu yüzden, organize sanayi bölgesi (OSB) konusunun başta
Hükûmetin, sonra da toplumun tüm kesimlerince öneminin kavranması ve buna bir
millî mesele olarak yaklaşılması gerektiğine inanmaktayız.
Ülkemizde
yaklaşık kırk yıllık geçmişi olan organize sanayi bölgelerimizin yasal
düzenleme eksiklikleri 57'nci Hükûmet döneminde 4562 sayılı Organize Sanayi
Bölgeleri Kanunu’yla giderilmiştir. Bu kanunla hedeflenen, sanayimizin düzenli
bölgelerde yerleştirilmesi, kentleşmeyi yönlendirmek, çevre sorunlarını
önlemek, bilgi ve bilişim teknolojilerinden yararlanmalarını sağlamak, düzenli
ve yeterli bir altyapıyla üretim yapılmasını temin etmek, imalat sanayisini
belli bir plân dâhilinde toplamaktı. 
Ancak
geldiğimiz noktada, 2003 yılından bu yana OSB'lerimizin birçok sorunu hâlen
mevcut iktidar tarafından çözümlenmemiştir. Bugün OSB'lerimiz, Maliye
Bakanlığının vergi baskısı, yetersiz teşvik, yüksek enerji girdi fiyatları,
ulaşım, üretim inşaat oranlarındaki düzensizlik gibi birçok çözüm bekleyen
sorunlarla baş başadır.
Oysa
OSB'lerimiz ülkemizin göz bebeği olup ekonomimizin de can damarlarından
biridir. Bu yüzden, organize sanayi bölgelerinin (OSB) günümüzde mevcut
sorunlarının tespit edilmesi, bu sorunların giderilmesi ve mevcut durumlarından
çok daha iyi durumlara gelebilmesi amacıyla alınması gereken önlemlerin
araştırılması için Meclisimize büyük görev düşmektedir. Yüce Meclisimizin bu
görevi yerine getirmesi için Anayasa'nın 98’inci ve TBMM İçtüzüğü'nün 104 ile
105’inci maddeleri uyarınca bir Meclis araştırması komisyonu kurulması
gerekmektedir.
1)
Ahmet Kenan Tanrıkulu  (İzmir)
2)
Oktay Vural   (İzmir)
3)
Edip Semih Yalçın  (İstanbul)
4)
Emin Haluk Ayhan  (Denizli)
5)
İsmail Faruk Aksu  (İstanbul)
6)
Arzu Erdem   (İstanbul)
7)
Deniz Depboylu  (Aydın)
8)
Ümit Özdağ   (Gaziantep)
9)
Yusuf Halaçoğlu  (Kayseri)
10)
Erhan Usta   (Samsun)
11)
Mustafa Mit   (Ankara)
12)
Mehmet Erdoğan  (Muğla)
13)
Saffet Sancaklı  (Kocaeli)
14)
Mevlüt Karakaya  (Adana)
15)
Mehmet Parsak  (Afyonkarahisar)
16)
Muharrem Varlı  (Adana)
17)
Zühal Topcu   (Ankara)
18)
Erkan Akçay   (Manisa)
19)
Fahrettin Oğuz Tor  (Kahramanmaraş)
20)
Mustafa Kalaycı  (Konya)
21)
Ruhi Ersoy   (Osmaniye)
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Alınan
karar gereğince, gündemin “Özel Gündemde Yer Alacak İşler” kısmına geçiyoruz. 
Bu
kısmın 1’inci sırasında yer alan, Halkların Demokratik Partisi Grubu Adına Grup
Başkan Vekilleri Diyarbakır Milletvekili İdris Baluken ve Diyarbakır
Milletvekili Çağlar Demirel’in, Yargı Erkini Baskı Altına Aldığı ve
Yönlendirdiği, Kuvvetler Ayrılığı İlkesine ve Anayasa’ya Aykırı Yaklaşımlarda
Bulunduğu İddiasıyla Adalet Bakanı Bekir Bozdağ Hakkında Bir Gensoru Açılmasına
İlişkin (11/3) esas numaralı Önergesi’nin görüşmelerine başlıyoruz. 
VIII.- GENSORU
A) Ön Görüşmeler
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, yargı erkini baskı altına aldığı ve yönlendirdiği, kuvvetler
ayrılığı ilkesine ve Anayasa’ya aykırı yaklaşımlarda bulunduğu iddiasıyla
Adalet Bakanı Bekir Bozdağ hakkında Gensoru açılmasına ilişkin önergesi (11/3)
BAŞKAN
– Hükûmet? Burada. 
Daha
önce bastırılıp dağıtıldığı ve Genel Kurulun 29 Mart 2016 tarihli 62’nci
Birleşiminde okunduğu için önergeyi tekrar okutmuyorum. 
Sayın
milletvekilleri, Anayasa’nın 99’uncu maddesine göre bu görüşmede, önerge
sahiplerinden bir üyeye, siyasi parti grupları adına birer milletvekiline ve
Bakanlar Kurulu adına Başbakan veya bir bakana söz verilecektir. 
Konuşma
süreleri, önerge sahibi için on dakika, gruplar ve Hükûmet için yirmişer
dakikadır.
Şimdi,
söz alan sayın üyelerin isimlerini okuyorum:
Önerge
sahibi, Bedia Özgökçe Ertan, Van Milletvekili. 
Siyasi
parti grupları: Milliyetçi Hareket Partisi Grubu adına Mehmet Parsak,
Afyonkarahisar Milletvekili; Halkların Demokratik Partisi Grubu adına Meral
Danış Beştaş, Adana Milletvekili; Cumhuriyet Halk Partisi Grubu adına Bülent
Tezcan, Aydın Milletvekili; Adalet ve Kalkınma Partisi Grubu adına Orhan
Atalay, Ardahan Milletvekili.
Hükûmet
adına Bekir Bozdağ, Adalet Bakanı.
Şimdi,
sırasıyla söz istemlerini karşılayacağım.
Önerge
sahipleri adına ilk konuşmacı Bedia Özgökçe Ertan, Van Milletvekili.
Buyurun
Sayın Özgökçe Ertan. (HDP sıralarından alkışlar) 
Süreniz
on dakikadır.
BEDİA
ÖZGÖKÇE ERTAN (Van) – Teşekkür ediyorum Sayın Başkan.
Sayın
Başkan, değerli milletvekilleri; Genel Kurulu saygıyla selamlıyorum.
Bugün
burada, Adalet Bakanı Sayın Bekir Bozdağ hakkında partimizin vermiş olduğu
gensoru önergesiyle ilgili konuşmak üzere söz aldım.
Bizleri
gensoru vermeye sevk eden sebeplere genel olarak değineceğim ama bu gensoruyu
vermemizde, Türkiye toplumunda hemen herkesin öncelikle yargıya ve adalete
duyduğu inancın yok olmasının, artık hiçbir şeyin yolunda gitmediğini söyleyen
milyonların olmasının da payı var. Ülke tam bir yangın yerine dönmüş olsa da
sorumluluk hissetmesi gerekenlerin gidişattan hiç de rahatsızlık duymuyor oluşu
bizleri rahatsız ediyor.
Bildiğiniz
gibi, uzunca bir süredir Anayasa başta olmak üzere uluslararası sözleşmeler ile
iç mevzuatın uygulanmadığına ve hak ihlallerinin meşrulaştırıldığına şahit
oluyoruz. Kuşkusuz, yaşanan tüm bu atmosferde Sayın Bozdağ’ın üst düzey
sorumluluğu vardır. Adalet Bakanı toplumsal adaleti temsil etmek yerine ülkenin
kaosa sürüklenmesinde etkin rol oynamıştır ve oynamaya devam etmektedir. Sayın
Bakan toplumu ayrıştırıcı söylemleriyle yargı erkini baskı altına almakta ve
kuvvetler ayrılığı ilkesini hiçe saymaktadır.
Cezasızlık
Türkiye adalet sisteminin eskiden beri en yerleşik sorunudur. 1990’larda devletin
Kürt coğrafyasında neden olduğu ağır hak ihlallerinin görüldüğü davalardan
bazıları 2015 yılında karara bağlandı. 1992-1994 yılları arasında İlçe Jandarma
Komutanı olarak görev yaptığı Mardin’in Derik ilçesinde 13 sivilin yargısız
infazla öldürülmesi ve kaybedilmesiyle suçlanan Musa Çitil hakkında 13 kez
ağırlaştırılmış müebbet hapis cezası istenmesine rağmen mayıs ayında beraat
etti. AKP iktidarından önce başlayan zulüm AKP’den sonra da yargı eliyle
kendini göstermiştir. 
Sayın
Bakan ve ona bağlı yargı organları kararlarını verirken siyasi iklime göre
pozisyon alıyor. Bu iklimde beraat ettirilen Musa Çitil ağustos ayında toplanan
Yüksek Askerî Şûra’da Diyarbakır Jandarma Bölge Komutanlığına terfi ettirildi.
Musa Çitil, bu yeni görevinde âdeta kaldığı yerden devam etti. Musa Çitil’in
Sur’da yüz günü aşkın bir süredir devam eden sokağa çıkma yasağını komuta
etmesi asla bir tesadüf değildir, tıpkı 1990’larda olduğu gibi bugünün
ihlallerinin de cezasız kalacağının en önemli göstergesidir. 
Yasaklı
il ve ilçelerde kolluk görevlilerinin şiddetine maruz kalan, yaşam hakkı ihlal
edilen, çıplak bedenleri teşhir edilen, cenazelerine işkence edilip resimleri
teşhir edilenlerin maruz kaldığı haksızlıklar yargıya taşınmamış, hiçbir fail
hakkında soruşturma dahi açılmamıştır. Mevzuata aykırı bir biçimde uygulanan
sokağa çıkma yasaklarına ilişkin Anayasa Mahkemesi başvurularının reddi, AİHM
tarafından verilen tedbir kararlarının uygulanmayıp insanların ölüme terk
edilmesi de aynı politikanın devamı niteliğindedir. Bu dönem işlenen insanlığa
karşı suçlar ile her türlü vahşeti içeren suçların iktidarınızın eseri olduğunu
unutmayın. 
Tarihe
utanç sayfası olarak düşecek bugünlerin başaktörlerinden biri de Adalet
Bakanıdır. AİHM’in tedbir kararını uygulamadığınız gibi Cizre’yi AİHM’e taşıyan
avukatları da hedef gösterip mahkemelerde yargılattınız. Bir yanda ne ulusal ne
uluslararası mevzuata uygun olan sokağa çıkma yasakları, diğer yanda
uygulanmayan AİHS hükümleri ve AİHM kararı. Uluslararası yükümlülükler bu kadar
ayaklar altına alınmışken Avrupa Birliğine girme bahanesiyle üst üste kanunlar
geçirmek de bizce büyük bir çelişkidir. Gelinen noktada, Bakan, yargıda çifte
standart ve cezasızlık politikalarında başı çekerek yargıyı yönlendirmektedir.
IŞİD
bağlantılı bombalı saldırıların üstü gizlilik kararı yoluyla örtülüyor,
avukatlar da dâhil olmak üzere, hiç kimse soruşturmalar hakkında en ufak
bilgiye erişemiyor. Suruç, Ankara katliamlarında henüz ilerleme sağlanmadı.
Haziranda Diyarbakır mitingimizin bombalanmasıyla ilgili iddianame ancak
geçtiğimiz cuma günü kabul edildi, tabii bunun da nasıl sonuçlanacağını mevcut
ortamda tahmin etmek zor değil. 
Sayın
Bakan, patlayan bombaların, başlayan çatışmalı sürecin en büyük sorumlularından
biri de sizsiniz. Sayın Abdullah Öcalan’a yönelik tecridi başlatarak sürecin
bitmesinde sizin de payınız var. Müzakere süreci boyunca ülkede barış ve huzur
ortamı doğmuş, ilk defa hızla demokratikleşmeye doğru gidişat var iken tam bir
yıldır Sayın Öcalan’la avukat, aile ve de heyetin görüşmesine engel oldunuz. O
zamandan beri, var olan çatışmalı süreçte yaşanan bütün hukuksuzlukları
Bakanlık eliyle meşru kılmaya çalışarak görevinizi kötüye kullandınız.
Değerli
milletvekilleri, hepimizin bildiği üzere, Recep Tayyip Erdoğan Cumhurbaşkanı
olduğundan beri, mahkemelerin önemli bir bölümü ona hakaret edilip edilmediğini
araştırmakla meşgul. Son iki yılda neredeyse 5 kat artan bir Cumhurbaşkanına
hakaret davası sayısıyla karşı karşıyayız. TCK 299 yani Cumhurbaşkanına hakaret
bağlamındaki davaların sayısındaki artış, Avrupa Konseyinin anayasal
konulardaki danışma organı olan Venedik Komisyonunun da dikkatini çekmiştir.
Komisyonun 15 Martta yayınlanan raporuna göre, bu maddenin aşırı ve artan
kullanımından kaynaklanan ifade özgürlüğü ihlallerinin ortadan kalkması için
başvurulabilecek tek yol bu maddenin kaldırılmasıdır yani bu saatten sonra
maddeyi değiştirmek bile Türkiye'yi kurtarmayacak durumda. Muhalifleri
susturmanın yegâne aracı olarak kullanılan Cumhurbaşkanına hakaret davalarıyla
ilgili soruşturma izni veren makam olarak, Türkiye'de ifade özgürlüğünün
esamesinin okunmamasının başsorumlusu yine Adalet Bakanıdır.
Mahkemeler
Cumhurbaşkanı için çalışırken Cumhurbaşkanı Anayasa Mahkemesi kararlarını
tanımadığını söylüyor. Adalet Bakanı da Anayasa Mahkemesi kararının Anayasa'ya
ve yasaya aykırı olduğunu söyleyip Cumhurbaşkanının eleştirisini destekliyor.
Açıkçası, Anayasa’yı bilmeyen bir Adalet Bakanıyla karşı karşıyayız. Sayın
Bakan, bir kez olsun, Bakanlığın bütün ülke yurttaşları için çalıştığını
hatırlayıp kendinize çekidüzen vermenizi öneririm. Sizin göreviniz, Anayasa’yı
ayaklar altına almak değil, Anayasa Mahkemesi ve diğer mahkemelerin
kararlarının insan haklarına uygunluğunu denetlemek ve herkesçe tanınmasını
sağlamaktır. 
Biliyorsunuz,
başımızdan 17-25 Aralık süreçleri geçti. Bizler, bu ülkenin yurttaşları olarak,
ülke tarihinin en büyük yolsuzluk iddialarına konu olan bu sürecin hakkıyla
soruşturulmasını beklerdik ancak sonuç böyle olmadı. Bakanlar hakkındaki
soruşturma dosyalarının takipsizlikle neticelenmesi için sürekli, kanun
değişiklikleri içeren yasa tasarılarına imza atılmış, sekiz ay önce olumlu
düzenlemelerle ele alınan ceza usul mevzuatında bakanların suçlarını gizleyecek
öneriler getirilmiş, ayrıca HSYK’da dört yıl içinde 3 kez değişiklik yapılarak
yargı erki doğrudan Adalet Bakanına bağlanmıştır. Sayın Bakan partisini korumak
ve yolsuzluk iddialarını örtbas etmek için ne yapacağını şaşırmış durumdadır.
“Nasıl olsa istediğimiz hâkimin, polisin, savcının yerini değiştirdik, kendi
kadromuzu kurduk.” diye tam rahatlamışken Reza Zarrab’ın Amerika’da
tutuklandığı haberleri geldi. Sayın Bakan geçtiğimiz hafta Adalet Komisyonunda,
olayların Türkiye’yle alakası olmadığını ve Türkiye’nin bütün ilişkilerinin
hukuka uygun olduğunu söyledi. Soruyorum size: Reza Zarrab hakkında Amerika’da
açılan davanın iddianamesinde geçen Türk şirketleri size hiç tanıdık gelmiyor
mu ya da “hayırsever iş adamı” diye övdüğünüz birinin dolandırıcılık ve kara
para aklama suçundan yargılanıyor olması sizi hiç mi şüphelendirmiyor?
İddianamede adı geçen şirketler için Türkiye’de soruşturma açılmayacak mı? 
Yine,
IŞİD’in her türlü lojistik desteği sağladığı paravan şirketler Birleşmiş
Milletlerin raporlarına yansıdı. Soruyoruz: Bu raporlarda isimleri geçen
şirketlerle ilgili herhangi bir soruşturma başlatıldı mı? Ülkede kimsenin
yargıya, adalete inancı kalmadı. Adaletin tesis edilmesinden sorumlu Bakan
olarak, yurttaşların bu umutsuzluğundan hiç mi hicap duymuyorsunuz? 
Tüm
bu nedenlerle, Halkların Demokratik Partisi olarak kanunların uygulanmaması ve
askıya alınmasındaki başsorumlulardan birinin Adalet Bakanı olduğunu düşünüyor
ve yurttaşların önünde de hesap vermesi gerektiğine inanıyoruz. 
Teşekkür
ederim. (HDP sıralarından alkışlar)
BAŞKAN
– Teşekkür ederim Sayın Özgökçe Ertan. 
Milliyetçi
Hareket Partisi Grubu adına Mehmet Parsak, Afyonkarahisar Milletvekili. 
Buyurun
Sayın Parsak. (MHP sıralarından alkışlar)
Süreniz
yirmi dakikadır. 
MHP
GRUBU ADINA MEHMET PARSAK (Afyonkarahisar) – Aziz Türk milleti, saygıdeğer
milletvekilleri; (11/3) esas numaralı Yargı Erkini Baskı Altına Aldığı ve
Yönlendirdiği, Kuvvetler Ayrılığı İlkesine ve Anayasa’ya Aykırı Yaklaşımlarda
Bulunduğu İddiasıyla Adalet Bakanı Sayın Bekir Bozdağ Hakkında Bir Gensoru
Açılmasına İlişkin Önerge’yle ilgili olarak Milliyetçi Hareket Partisi Grubu
adına söz almış bulunmaktayım. Bu vesileyle Gazi Meclisi saygılarımla
selamlıyorum. 
Sözlerime
başlamadan önce, Milliyetçi Hareket Partisinin kurucusu ve ilk Genel Başkanı,
Türk dünyasının efsanevi lideri, her dönemde dürüst devlet adamı olarak
hatırlanan ve yine Türk milletinin son Başbuğ’u Alparslan Türkeş’i vefatının
19’uncu yılında rahmet, minnet ve özlemle anıyorum. 
Başbuğ
Alparslan Türkeş’in “Ülküsüz insan, çamurdan farkı olmayan bir varlıktır.”
sözleri üzerinden, hayatını adadığı felsefesini ve mücadele gayesini her geçen
gün daha iyi anlıyoruz. Ayrıca, yine, Başbuğ’umuzun “İnsanlar yoksulluğa,
açlığa, susuzluğa tahammül ederler fakat adaletsizliğe, hor görülmeye,
aşağılanmaya asla müsaade ve müsamaha etmezler.” sözleri, günümüzde tekrar
anlam kazanan önemli düşüncelerindendir. 
Değerli
milletvekilleri, Başbuğ Alparslan Türkeş’in de ifade ettiği gibi, adaletsizlik,
yoksulluk ve açlıktan da önde gelen ve asla müsamaha gösterilemeyecek bir
kavramdır. Yollar yapabilirsiniz, devlet kaynakları üzerinden insanlara ekmek,
yemek ve hatta rant da dağıtabilirsiniz, bu tür durumları siyasi
propagandanızın ana omurgası hâline de getirebilirsiniz ancak herkes için
adaleti sağlayamadığınız sürece gerçek anlamda iktidar olamazsınız ve bu
durumun hesabını da bir gün mutlaka verirsiniz. 
HDP’nin
vermiş olduğu gensoru açılması önergesinin art niyetli olduğu ve yine
hiçbirimizi şaşırtmayacak şekilde, “Hükûmet” adı altında Türkiye Cumhuriyeti
devletini küçük düşürmeye, terörle mücadelenin önünü kesmeye yönelik olduğu
düşüncesindeyiz. Bize göre ise bu önergenin terörle mücadeleden kaynaklanan
nedenlerle değil, terörle neden yeterince mücadele edilmediğiyle ilgili
verilmesi gerekmektedir. Ancak, herkes tarafından bilinmelidir ki dolaylı veya
doğrudan terör destekçiliği Milliyetçi Hareket Partisi olarak tarihimizin
hiçbir noktasında bulunmamış ve bundan sonra da asla bulunmayacaktır.
Milliyetçi Hareket Partisi olarak, devlet yönetimini elinde bulunduranların
bize her türlü eziyetine rağmen, Türkiye Cumhuriyeti devletinin ülkesi ve
milletiyle bölünmez bütünlüğüne kusursuz bağlılığımız ilanihaye devam
edecektir. 
AKP
hükûmetlerinin terörle mücadele karnesi ortadadır. Terörle müzakere etmekten,
terörle mütareke etmekten terörle mücadele etmeye fırsat bulamayan AKP
hükûmetlerinin terörün kanlı ve kalleş yüzünü bir kez daha görünce aklı başına
gelmiş, AKP Hükûmeti yeterince kararlı ve samimi olmasa da terörle mücadele
etmeye girişmiştir. Bu şartlar altında, AKP’nin yarım ağız da olsa yaptığı
terörle mücadeleyi akamete uğratacak bir yaklaşım en azından Milliyetçi Hareket
Partisinden beklenmemelidir. 
Sayın
milletvekilleri, AKP hükûmetleri ve Adalet Bakanı Sayın Bekir Bozdağ’ın terörle
mücadele başta olmak üzere adaletsizlik sicili ortadadır. AKP hükûmetleri
tarafından yargı ve adalet mekanizmalarını bozmaya ve değiştirmeye yönelik
olarak sürdürülen politikalar Türk milletinin hafızasından asla
silinmeyecektir. HSYK ve Anayasa Mahkemesinin yapısı 2010 Anayasa
referandumunda değişmişken AKP, 17-25 Aralık yolsuzluk ve rüşvet soruşturması
sonrasında bu kurumlara kanun yoluyla müdahaleden kaçınmamıştır. Yine,
“Balyoz”, “Ergenekon” gibi isimlerle anılan sözde darbe teşebbüsleri kapsamında
yürütülen operasyonlar sonucunda Hükûmet yetkililerince “Pardon.” denilmiş ve
sürecin sorumlusu olarak bugün AKP tarafından “paralel yapı” olarak
adlandırılan, aslında AKP’nin üvey kardeşi, dönemin yavru iktidarı işaret
edilmiştir.
Bugüne
gelindiğinde, yargıya güven endeksi hiç olmadığı kadar düşmüş, âdeta yerlerde
sürünmektedir. Müvekkiller tarafından basit bir boşanma davasında bile
avukatlara “Hâkimi tanıyor musunuz?” gibi soruların sorulması, Türk yargı
sisteminin içine düşürüldüğü durumu açıkça ortaya koymaktadır. AKP döneminde
hâkim ve savcı sınavlarındaki fişleme ve kayırma iddiaları, “senin hâkimin,
benim hâkimim” kavgaları, 17-25 Aralık yolsuzluk ve rüşvet soruşturması başta
olmak üzere hemen hemen her kritik davada değiştirilen hâkimler, görevden
alınan savcılar, içi boşaltılan ve uygulanamaz hâle getirilen kanunlar Türk adaletinin
son durumunu ortaya koyması açısından hayati önem taşımaktadır. Hitler
döneminde göreve atanan hâkimlere verilen “Bir davada karar vermeden önce
‘Acaba benim yerimde Führer olsaydı nasıl karar verirdi?’ diye düşünün ve
kararınızı öylece verin.” nasihati, Hükûmetin hayalindeki yargı sistemini en
güzel şekilde özetlemektedir. 
Bu
vesileyle, sözde yeni Osmanlıcılara, kendi atbizimki de yaşanmışlık. biz de
böyle yaşıyoz tongue emoticonadığı kadı tarafından yargılanan Fatih Sultan
Mehmet’in adalete olan bağlılığını hatırlatmak isterim. Hepimizin bildiği gibi,
Fatih Sultan Mehmet hakkında karar veren Kadı Hızır “Eğer padişahlığına güvenip
de benim verdiğim karara karşı gelseydin, şu gördüğün topuzla senin kafanı
ezer, seni oracıkta öldürürdüm.” der. Kadının bu cümlelerine istinaden Büyük
Sultan Fatih de “Eğer ki sen de benim padişahlığıma aldanıp farklı bir karar
verseydin ben de senin kafanı kılıcımla koparırdım.” sözlerini kullanır. Şimdi
hep birlikte düşünelim: AKP Hükûmetinin on üç yıldır yürüttüğü adalet
politikaları acaba Hitler’in sistemine mi yoksa Fatih Sultan Mehmet’in
adaletine mi benzemektedir? 
Kıymetli
milletvekilleri, PKK terörü başta olmak üzere her türlü terör AKP hükûmetleri
döneminde muhatap alınmış ve âdeta desteklenmiştir. PKK ve siyasi uzantılarıyla
birlikte “çözüm” adı altında yürütülen ihanet sürecinin ağır sonuçlarını bugün
millet olarak yaşamaktayız. 
Diğer
yandan, Suriye’de ortaya çıkan iç karışıklıklarda sırasıyla Özgür Suriye
Ordusu, PYD ve IŞİD unsurları doğrudan muhatap alınmış, bu örgütlere mensup eli
silahlı kişiler ülkemizde tedavi edilmiş, bu örgütlere altyapı desteği
sağlanmış ve hatta ülkemizde toplantılar yapmalarına izin verilmiştir. PYD’nin
sözde Başkanı Salih Müslim’in “Ankara’ya geliyoruz, İstanbul’a geliyoruz, Erdoğan’ın
evine kadar gidiyoruz, konuşuyoruz, görüşüyoruz, sonra da arkamızdan ‘terörist’
diyorlar.” sözleri, bu süreçte Hükûmetin içine düştüğü durumu açıkça ortaya
koymaktadır.
AKP
döneminde, terörle mücadeleye ilişkin mevzuat âdeta terörle mücadele edilmemek
üzere tasarlanmış, güvenlik güçlerimizin ve yargının eli kolu bağlanarak terör
ve teröristlere alan açılmıştır. Yeterli olmayan mevzuat sorununa bir de bu
mevzuatın uygulanmaması sorunu eklenmiş, bu şekilde, doğrudan terör unsuru
içeren eylemler, Toplantı ve Gösteri Yürüyüşleri Kanunu’na muhalefet gibi basit
sayılabilecek suçlara indirgenmiştir. Diğer yandan, Terörle Mücadele Kanunu
yerine “çözüm” adı altındaki ihanet politikalarının uygulanması sonucunda,
teröristler ellerindeki silahlarıyla askerî birliklerin önünden yürüyerek geçip
gitmiş, bu durum ise Türk milletine “O dağlarda piknik yapılacak.” sözleriyle
anlatılmıştır. 
AKP
hükûmetlerinin “çözüm” adı altındaki ihanet icraatları sonucu Terörle Mücadele
Kanunu’nda terörle mücadeleye yetki tanıyan veya terör suçlarına yönelik
mücadele imkânı veren bir düzenleme ne yazık ki neredeyse kalmamıştır. Terörle
Mücadele Kanunu’nun birçok maddesi zamanla yürürlükten kaldırılmış, yerlerine
yeni düzenlemeler yapılmamış, kanun sistematiği bozularak teröristlerin mevzuat
boşluğundan da yararlanması sağlanmıştır. Hâlihazırdaki hukuk düzenimiz
içerisinde tutuksuz yargılanmakta olan bir teröristin Güvenpark’ta meydana
gelen canlı bomba saldırısını gerçekleştirmesi sözlerimizde ne kadar halkı
olduğumuzun önemli bir kanıtıdır.
Sayın
milletvekilleri, gerçek anlamda bir terörle mücadele için öncelikli olarak
samimiyet gereklidir. Bu samimiyetin de göstergesi, teröre karşı caydırıcı ve
önleyici yasal düzenlemelerdir. Terör suçlarıyla ilgili mevzuatımız dağınık
durumdadır, keyfî uygulama yapılmasına müsaittir. Konuya ilişkin mevzuatın tek
bir temel kanun altında toplanması zaruret arz etmektedir. Devletin her dönemde
ve her türlü teröre karşı kullanabileceği yeni bir terörle mücadele kanununa
acilen ihtiyaç vardır. Ayrıca, bu kanunun Emniyet kuvvetlerine, Türk Silahlı
Kuvvetlerine ve Türk yargısına terörle mücadelede yeterli yetki, etkinlik ve
güç sağlayacak şekilde düzenlenmesi gerekmektedir. 
Terör
suçları olağanüstü durumlarda işlenen suçlar olduğundan, olağan durumların dışında,
özelliğine göre müstakil düzenlemelerle cezalandırılmalı ve olağan dönem ile bu
kanun, birbirine karışan yetkiler barındırmamalıdır. Terörle Mücadele Kanunu
ile Türk Ceza Kanunu arasındaki uyumsuzluklar giderilmeli, basın-yayın
organları aracılığıyla işlenen suçlar ve çocuk suçluların durumu da dâhil olmak
üzere gerekli düzenlemeler yapılmalıdır. 3713 sayılı Terörle Mücadele Kanunu,
1991 yılı şartlarında genelde kırsal bölgelerde faaliyet gösteren teröre karşı
hazırlanmış olup bu kanunun, şehir merkezlerinde nitelikli ve üniversite
mezunu, nitelikli ve belirli bir geliri olan terör yandaşlarına karşı
mücadeleye de geniş imkânlar tanıyacak şekilde yeniden düzenlenmesi
gerekmektedir. Bazı yeni terör suçları kanuna eklenmelidir. Kanunda tek maddede
düzenlenen birçok suç ayrı ayrı düzenlenmeli ve bu şekilde kanuna açıklık
getirilmelidir. Bir suçun terör amacıyla işlenmesi hâlinde ceza sınırlarının
arttırılması sağlanmalı, bu noktada hâkimlere tanınan takdir hakkının boyutu
yeniden gözden geçirilmelidir. Yürüttükleri görev nedeniyle terör örgütlerinin
hedefi hâline gelen kamu görevlilerinin kimlikleri, fotoğraf ve faaliyetleriyle
ilgili yayın yapılmasının -hiçbir terör örgütünün kamu görevlilerini hedef
alamayacağı şekilde- engellenmesi şarttır. Terörle Mücadele Kanunu’nun 10’uncu
maddesi yürürlükten kaldırıldığı için, tutanaklarda terörle mücadelede görev
alan polis memurlarının isimlerine ve sicil numaralarına yer verilmektedir. Bu
noktada, eskiden olduğu gibi, tutanağı düzenleyenlerin açık kimliklerine yer verilmemeli,
kamu görevlileri korunmalıdır. Devlete yönelik işlenen suçların yargılanması
için kurulan devlet güvenlik mahkemeleri gibi özel yetkili mahkemeler
kapatıldığı için, yargılamayı yapacak makamlara hiçbir özel yargılama usulü
bırakılmamıştır. En büyük sorunu terör olan bir devletin trafik mahkemeleri
varken özel yetkili terör mahkemelerinin bulunmaması düşündürücüdür. Terör
suçlarında arama, el koyma, bilgisayar kütüklerindeki aramayla ilgili genel
düzenlemeler yeterli olmadığından bir mahkemenin verdiği arama veya el koyma
kararları Türkiye genelinde infaz edilememektedir. Bu noktada, işlemin
yapılacağı yer başsavcılığı veya mahkemesinin devreye girmesi usulünden
vazgeçilmelidir. Örneğin, Ankara’daki bombalı saldırıda suç Ankara’da işlendiği
hâlde, bütün deliller, suçu işleyen kişi ve irtibatlarının bağlantılı olduğu
yer Gaziantep olduğundan, arama ve el koymalar süratle yapılamamış, suça
karışan kişiler yurt dışına kaçmıştır. Bu ve benzeri durumlarda gerekli
önlemlerin süratle alınabilmesi için terör suçlarına ilişkin soruşturmaların
mümkün olduğunca tek noktadan yürütülmesini sağlayacak yasal düzenlemelere
ihtiyaç duyulmaktadır. 
Genel
gözaltı süresi terör suçlarında da uygulanmakta olup, bu süre terör gibi çok
kaynaklı karmaşık suçların soruşturulmasında genellikle yeterli olmamaktadır.
Terör suçlarında gözaltı sürelerinin, genel usulden farklı olarak, en azından
yarı oranında fazla uygulanması gerekmektedir. 
Terörle
Mücadele Kanunu’nun 5’inci maddesinin son fıkrası hükmü çocuklar hakkında
uygulanamayacak şekilde düzenlendiği için terör suçundan yakalanan çocuklar
genellikle tutuklanamamakta. Tutukluluk sürelerinin bir güne iki gün sayılıp
yüksek tutulduğu, böylece terör suçu işleyen çocuklara yönelik etkili bir
yaptırım olmadığından terör örgütlerinin bu nedenle çocukları kullandıkları
önemli bir gerçektir. Kanunda yeni bir düzenlemeyle bu tür aksaklıkların önüne
geçilerek çocuklarımızın terör örgütünün hedef kitlesi olmaktan kurtarılması
acilen gerekmektedir. 
Tüzel
kişilerin suç sorumluluğu güvenlik tedbiriyle sınırlı tutulduğundan, tüzel
kişilikler aracılığıyla işlenen terör suçlarında mahkemelere faaliyetten men ve
fesih yetkisinin tanınması gerekmektedir. 
Tüm
bu mevzuat değişikliği ihtiyaçları yanında, ülkemizin baş belası terörün gerçek
anlamda yok edilmesi isteniyorsa şeffaf ve kararlı bir terörle mücadele
politikası olmalıdır. Terör örgütleri yan unsurları kesinlikle muhatap
alınmamalıdır. Kaliteli istihbarat sağlanmalıdır. Teknolojik bilgi ve
gelişmeler terör örgütlerine karşı kullanılmalıdır. Başka ülkelerin
istihbaratlarıyla ülkemizin menfaatine olacak şekilde iş birliği yapılmalıdır.
Jandarma ve polisin eğitim kalitesi artırılmalıdır. Kanundaki yetkiler tam
olmalıdır. Terörü destekleyen ülkelere baskı uygulanmalıdır. Terör örgütünün
silahlı unsurlarına karşı askerî ve silahlı güç kullanılmalı, uluslararası
kamuoyunun terörle mücadele konusunda yeteri kadar propaganda yapılarak bilgi
ve iknası sağlanmalıdır. Ancak bu gereklilikler yerine getirildiği takdirde
olumlu sonuç elde edilebilecektir.
Türk
milletinin ve ülkücü hareketin Başbuğ’u merhum Alparslan Türkeş uzun yıllar
önce “Türkiye Büyük Millet Meclisi bana görev versin, bir yıl içinde bu terörü
kökünden kazırım. Bunun için altı ay hazırlık ve altı ay icraat süresi
yeterlidir.” ifadelerini samimiyetle, benliğindeki vatan sevgisiyle ve terörle
mücadelede kararlılığın önemini vurgulayarak dile getirmiştir. Böyle bir
yetkisi olsaydı söylediklerini gerçekleştireceğine de kimsenin şüphesi olduğunu
düşünmüyorum.
Sayın
Hükûmet üyeleri, bırakın bir yılı, on dört yıldır tek başınıza iktidardasınız,
hepinize soruyorum, terörü güçlendirmekten başka ne yaptınız? Bu aziz milletin
her gün onlarca şehit haberi almasından öte neye sebep oldunuz? “Analar
ağlamayacak.” sözleriyle seçim kazanırken, “Anaların gözyaşı dindi.”
sloganlarıyla propaganda yaparken her gün onlarca ananın gözyaşı dökmesini
kendinize nasıl açıklıyorsunuz? 
Ben
söyleyeyim neler yaptığınızı: Çuvallar dolusu paralar ile reklam filmleri
çektiniz ve bu millete izlettirdiniz. Vatanımın bir köşesinde bayrağı yere
düşürdünüz, ancak reklam filmlerinde göndere çektiniz. Vatanımın bir köşesinde
binlerce anayı ağlattınız, ancak reklam filmlerinde gülümseyen annelerimizi
kullandınız. Vatanımın bir köşesinde nöbet tutan askerimi koruyamadınız, ancak reklam
filmlerinde gülen, oynayan asker figürü seyrettirdiniz. Evet, bu millete hiçbir
zaman huzur ve refahı yaşatmadınız. Sadece ve sadece seyrettirdiniz. Ayrıca
“Balık baştan kokar.” sözünü hatırlatarak, Karma Komisyon bünyesinde bekleyen
terör suçlarıyla ilgili dokunulmazlık dosyaları hakkında hâlen herhangi bir
işlem de yapmadınız. Milliyetçi Hareket Partisinin 3 Mart 2016 tarihli
başvurusu üzerine, AKP iktidarı âdeta kulaklarını kapatmış ve bizim haklı
başvurumuzu görmezden gelmiştir. Sayın Başbakanın kameralar karşısında değil,
Türkiye Büyük Millet Meclisinde meydan okumasını bekliyor, terör suçlarıyla
ilgili dokunulmazlık dosyalarının işleme alınması adına yaptığımız başvuru
hakkında acilen bir adım atılmasını buradan tekraren ifade ediyorum.
Değerli
milletvekilleri, iktidarı elinde bulunduranlara ve buna rağmen adaletle muamele
etmemeyi âdet hâline getirenlere Muaviye’nin deve kıssasını hatırlatmak
isterim: Malumunuz, Hazreti Ali’nin taraftarlarının yoğun olduğu Kûfe’den
birisi devesiyle Muaviye’nin egemen olduğu Şam’a gelmiş. Şam sokaklarında
dolaşırken birisi ona yanaşarak “Ver o dişi deveyi bana.” demiş. Tabii,
tartışma büyümüş, Kûfe’den gelen adam “Bu deve benimdir, üstelik dişi değil,
erkektir.” diye itiraz ettiyse de anlaşamamış. Konu Muaviye’ye yansımış, halk
meydanda toplanmış, Muaviye, Kûfe’den gelen ile Şam’da deveye sahip çıkan
yerliyi dinledikten sonra kararını açıklamış: “Bu dişi deve Şamlınındır.”
demiş. Sonra, toplananlara dönmüş ve sormuş “Ey cemaat, bu dişi deve
kimindir?”, cemaat hep birlikte bağırmış: “Bu dişi deve Şamlınındır.” Kûfeli
şaşkın bir vaziyette devesinin ardından bakarken Muaviye onu yanına çağırarak
şunları söylemiş: “Ey Kûfeli, dinle, sen de ben de biliyoruz ki bu deve
senindir ve dişi değil, erkektir ama sen Kûfe’ye dönünce gördüklerini Ali’ye
anlat ve de ki: ‘Ey Ali, Muaviye’nin dişi deveyi erkek deveden ayırt edemeyen
10 bin adamı var.’ Ayağını denk alsın!”
Mahkeme
kadıya mülk değildir; bir gün, bu adaletsizlikleri yapanlar da bu koltuklardan
inerler ve adaletsizliklerinin hesabını verirler. Bugün hiçe sayılan adaletin o
gün geldiğinde adaleti hiçe sayanlara da lazım olacağı akıllardan hiç
çıkarılmamalı, kulaklara küpe yapılmalıdır.
Sayın
milletvekilleri, netice itibarıyla, ifade etmek gerekir ki, HDP’nin gensoru
önergesi, özetle, âdeta “Niye terörle mücadele ediliyor?” anlamındaki yaklaşımı
dolayısıyla tarafımızca kabul edilemez durumdadır. Bize göre, bir gensoru
verilecekse “Niye terörle yeterince mücadele edilemiyor?” mahiyetinde bir
gensoru verilmelidir.
Bu
düşüncelerle, Gazi Meclisi ve yüce Türk milletini bir kere daha saygılarımla
selamlıyor, vefatının 19’uncu seneidevriyesinde rahmetli Başbuğ’umuz Alparslan
Türkeş Bey’i ve onun üzerinden tüm şehitlerimizi bir kere daha saygı, rahmet ve
şükranla anıyor, hepinize saygılar sunuyorum. (MHP sıralarından alkışlar)
BAŞKAN
– Teşekkür ederim Sayın Parsak.
ÇAĞLAR
DEMİREL (Diyarbakır) – Sayın Başkan…
BAŞKAN
– Halkların Demokratik Partisi Grubu adına Meral Danış Beştaş, Adana
Milletvekili, ancak Sayın Danış Beştaş’ı davet etmeden Sayın Demirel ayağa
kalktı. 
Dinliyorum
sizi Sayın Demirel. 
ÇAĞLAR
DEMİREL (Diyarbakır) – Az önceki hatip konuşmasında, HDP olarak, grubumuz
olarak vermiş olduğumuz bu önergenin bir art niyet taşıdığına dair ibarelerde
bulundu. O yüzden, sataşmadan dolayı söz talep ediyorum.
BAŞKAN
– Sayın Demirel, ben bunu bir sataşma olarak değil, bir siyasi değerlendirme
olarak görüyorum. Şimdi, sizin sözcünüz çıkacak, karşı görüşünü söyleyecektir.
Arzu ederseniz, yerinizden, 60’ıncı maddeye göre söz verebilirim, ama her
siyasi eleştiriyi sataşma olarak değerlendirirsek doğru değil efendim.
ÇAĞLAR
DEMİREL (Diyarbakır) – Sayın Başkan, önergeyi kabul edilmez bulduğunu ifade
etti zaten…
İDRİS
BALUKEN (Diyarbakır) – Art niyetli…
ÇAĞLAR
DEMİREL (Diyarbakır) – Bu konuya ilişkin zaten görüşlerini ifade etti, buna
yönelik, siyasi anlamda görüşlerine ya da reddedişine dair bir söz yok, ama art
niyet olarak…
İDRİS
BALUKEN (Diyarbakır) – “Art niyetli” sataşmadır Sayın Başkan.
BAŞKAN
– “Art niyet” kelimesini siz sataşma olarak görüyorsunuz.
ÇAĞLAR
DEMİREL (Diyarbakır) – Evet, “art niyet” ibaresini kullanmayı bir sataşma
olarak ifade ediyorum.
BAŞKAN
– Buyurun Sayın Demirel.
“Art
niyet” nedeniyle, o kelime, o ibare nedeniyle, ben, size, yeni bir sataşmaya
meydan vermemek üzere iki dakika süreyle söz veriyorum.
IX.- SATAŞMALARA İLİŞKİN KONUŞMALAR
1.- Diyarbakır Milletvekili Çağlar
Demirel’in, Afyonkarahisar Milletvekili Mehmet Parsak’ın (11/3) esas numaralı
Gensoru Önergesi üzerinde MHP Grubu adına yaptığı konuşması sırasında HDP Grubuna
sataşması nedeniyle konuşması
ÇAĞLAR
DEMİREL (Diyarbakır) – Teşekkür ediyorum Sayın Başkan.
Değerli
milletvekilleri, şimdi, önergeyi kabul etmeyebilirsiniz, eleştirileriniz
olabilir, değerlendirmeleriniz olabilir, bu Mecliste bunlar gayet doğaldır ama
bir ibare kullanırken, bunun art niyet adına verildiğini ifade etmek doğru
değil ve kabul edilecek bir durum da değildir. 
Türkiye'de
yaşıyoruz hepimiz ve adaletin yerle bir edildiği bir ülkede Adalet Bakanı
hakkında gensoru önergesi vermek kadar doğal bir durum söz konusu değildir,
çünkü yaşadığımız ülkede adım attığımız her şeyin hukuk dışı uygulamalarla,
keyfî uygulamalarla karşı karşıya kaldığını çok net olarak biliyoruz.
Evet,
yargının siyasallaştığı ve yargının keyfî olarak kullanıldığı bir süreçte Adalet
Bakanı hakkında gensoru önergesi vermek, gerçekten de değerlendirilmesi gereken
bir durumdur, bugün Genel Kurulda bunu değerlendiriyoruz. 
Hangisini
söyleyelim bilmiyoruz, partimiz adına hatiplerimiz de konuşacak. Ama şunu çok
net ifade edelim ki Adalet Bakanının bu ülkede her şeyi keyfî olarak ele
aldığını, eleştirdiğimiz hukuki yönleri bile… Yasaların bile eleştirdiğimiz
birçok durumuna karşı onların da gerisine düşen bir uygulamayla karşı
karşıyayız Türkiye’de. Cezaevlerinin durumu, yaşamını yitirenlerin hâlâ
DNA’larının Adli Tıp Kurumuna gönderilmeyen keyfî uygulamalarla baş başa… Hatta
halkla, ailelerle keyfî uygulamalarını hayata geçiren savcıları mı söylesek,
hâkimleri mi söylesek, ceza indirimlerine ilişkin yaklaşımları mı ifade etsek,
cezaevlerindeki hak ihlallerini mi ifade etsek, tecavüz, yolsuzluk gibi
sorgulamaların yapılmadığını fakat düşünce, ifade özgürlüğü hakkında propaganda
cezası verilen akademisyenleri mi, siyasetçilerimizi mi ifade etsek? Hepsini
burada ifade etmek gerçekten zamana sığmayacak diyorum.
Bu
gensoruyu desteklediğimizi bir kez daha ifade etmek istiyorum.
Teşekkür
ediyorum. (HDP sıralarından alkışlar)
BAŞKAN
– Teşekkür ederim Sayın Demirel.
Sayın
Akçay…
ERKAN
AKÇAY (Manisa) – Sayın Parsak yerinden kısa bir açıklama yapacak.
BAŞKAN
– Buyurunuz, açıyorum mikrofonunuzu.
VI.- AÇIKLAMALAR (Devam)
22.- Afyonkarahisar Milletvekili Mehmet
Parsak’ın, Diyarbakır Milletvekili Çağlar Demirel’in sataşma nedeniyle yaptığı
konuşmasındaki bazı ifadelerine ilişkin açıklaması
MEHMET
PARSAK (Afyonkarahisar) – Efendim, teşekkür ediyorum.
Biz
Milliyetçi Hareket Partisi olarak, söz konusu önergedeki yaklaşımlar
çerçevesinde, kendi politikalarımız çerçevesinde değerlendirmelerimizi Gazi
Meclisle ve yüce Türk milletiyle paylaştık. Bu değerlendirmelerimizde ve bu
yaklaşımlarımızda ısrarlıyız. Bu çerçevede, tutanaklara geçmesi bakımından bunu
da ifade etme gereği duydum.
Teşekkür
ediyorum.
BAŞKAN
– Teşekkür ederim Sayın Parsak.
VIII.- GENSORU (Devam)
A) Ön Görüşmeler (Devam)
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, yargı erkini baskı altına aldığı ve yönlendirdiği, kuvvetler
ayrılığı ilkesine ve Anayasa’ya aykırı yaklaşımlarda bulunduğu iddiasıyla
Adalet Bakanı Bekir Bozdağ hakkında Gensoru açılmasına ilişkin önergesi (11/3)
(Devam)
BAŞKAN
– Buyurun Sayın Danış Beştaş. (HDP sıralarından alkışlar)
Süreniz
yirmi dakikadır. 
HDP
GRUBU ADINA MERAL DANIŞ BEŞTAŞ (Adana) – Sayın Başkan, teşekkür ederim.
Meclisi
saygıyla selamlıyorum. 
Doğrusu,
konuşmama başlamadan, niye pazartesi günü bu gensoruyu görüşüyoruz, bunu
öncelikle söylemek istiyorum. Pazartesi gününe alınması bile çok ciddi bir
şüphe uyandırıyor, şüpheden ziyade manidar bir durum çünkü bugün Meclis yayını
yok, halkımız şu anda gensoru konusunda yapacağımız konuşmaları, görüşleri, bu
haksızlık ve hukuksuzlukları en azından canlı olarak dinleyemeyecek. Şüphesiz,
başka sebepler de vardır ama bu da halktan gizli… Halkın haber alma hakkının,
halkın ülkede yaşananları öğrenme hakkının bizzat iktidar eliyle, bir kez daha
ortadan kaldırıldığını öncelikle belirtmek istiyorum.
Şimdi,
bilindiği üzere, bugün Adalet Bakanı hakkında gensoru önergesini görüşüyoruz.
Peki, gerçekten, bu ülkede bir Adalet Bakanı var mı? Nerede? Yani, bunu
tartışacağız. 
Geçtiğimiz
mayıs ayından itibaren ülkemiz bombalarla sallanıyor, yer yerinden oynuyor.
Yüzlerce insan katliamlarda canlarını yitiriyor. Fakat, tüm bunlar olurken, biz
Adalet Bakanını aslında hiçbir yerde göremiyoruz. Haksızlık etmeyelim ama,
hakkı teslim edelim. Sayın Cumhurbaşkanının “Ben Anayasa Mahkemesinin vermiş
olduğu karara sadece sessiz kalırım, o kadar ama bunu kabul etmek durumunda
değilim. Karara uymuyorum, saygı da duymuyorum.” sözlerinden sonra Sayın
Bozdağ’ı Cumhurbaşkanının hemen arkasında görüverdik; hiç, yanında falan değil,
arkasında. Lakin, başta da ifade ettiğim gibi, ülkemizde yaşanan hiçbir elim
olayda, ihtiyaç duyulan hiçbir yerde kendisini göremedik.
Bir
de Sayın Adalet Bakanı, Cumhurbaşkanının yargıyı doğrudan etkisi altına alan,
yargıya talimat veren, tehdit eden sözlerinden sonra “Cumhurbaşkanının da
herkes gibi düşünce ve ifade özgürlüğü var.” dedi; sadece “Şaka gibi.”
diyebilirim, gerçekten. Üstelik, bir Adalet Bakanı olarak Anayasa Mahkemesi
kararını kendisi de eleştirerek bunun haklı olduğunu ifade etti. Aslında doğru
söylüyor, bu ülkede hiç kimsenin düşünce ve ifade özgürlüğü yok.
Cumhurbaşkanının var ama; Cumhurbaşkanı her konuda söz söyleyebilir, herkese
talimat verebilir, yargıyı dizayn edebilir, Meclisin önüne iş koyabilir. Ama
siyasi partiler kendi alanlarında düşüncelerini açıkladıklarında, siyaset
yaptıklarında fezleke tehditleriyle, tutuklamalarla, gözaltılarla bu ülkede
düşünce ve ifade özgürlüğü tümüyle yok edilir.
Aslında,
Adalet Bakanının sadece bu cümlesi bile, Cumhurbaşkanının sözlerinin düşünce ve
ifade özgürlüğü kapsamında olduğu yönündeki beyanı bile Adalet Bakanlığı
sıfatını asla taşımadığını, adaletten bihaber olduğunu ve dünyanın neresinde
olursa olsun “Anayasa Mahkemesi kararını tanımıyorum.” diyen bir
Cumhurbaşkanının beyanı, düşünce ve ifade özgürlüğü kapsamında değil, doğrudan
kendisini tek yetkili ve tek erk olarak gördüğünü ortaya koyar. 
Şimdi,
yani o kadar çok hukuksuzluk ve adaletsizlik var ki hangisini söyleyelim
bilmiyorum. Başlıklarla söyleyelim. 
Bu
ülkenin geleceğini ve barışını elinde tutan, çözüm sürecinde barışı gerçekten
tesis etmek için muazzam bir sabır, dirayet gösteren Sayın Öcalan şu anda
tecrit altında. Yarın bir yıl oluyor, tam bir yıl. 5 Nisandan sonra Sayın
Öcalan’a uygulanan tecrit ağırlaştırıldı. Peki, neden? Çünkü iktidar partisi ve
saray ve tabii ki Adalet Bakanı çözüm sürecini ilk aslında o tecrit kararıyla
bitirdiler, bitiren kararlardan biri oydu. Niye, tecrit uygulayabilirler mi?
Hayır. Ceza İnfaz Kanunu’na göre uygulayabilirler mi? Hayır. Türk Ceza
Kanunu’na göre, ilgili mevzuata, yönetmeliklere, Avrupa İnsan Hakları
Sözleşmesi’ne göre bu tecridin bir yeri var mıdır? Kesinlikle yoktur. Bu tecrit
kararı, savaş kararına eşlik eden, tümüyle hukuksuz, tümüyle keyfî bir karar
olarak hâlâ devam ettiriliyor. Bu konuda, yanındaki 2 hükümlü de Silivri’ye
götürüldü ve şu anda onlar da tecrit altında. Bununla ilgili, şu anda Kürt
halkı, Türkiye halkları, kamuoyu, barışı isteyen, barışı özleyen, çözüm
sürecinin devamından yana olan, hem ulusal hem uluslararası düzeyde herkesin
ciddi eleştirilerine maruz olan bir alanda tecrit tümüyle keyfî bir şekilde
devam ettiriliyor ve çözüm sürecinin bitmesinde, tecridin devam etmesinde
İmralı Adası’na âdeta bir duvar ören Hükûmet ve Adalet Bakanı bu işin baş
suçlularıdır ve bu, gerçekten, asla hukukla, hukuk kurallarıyla, Anayasa’yla ve
sözleşmelerle açıklanamaz.
Diğer
bir mesele, hasta tutsaklar meselesi. Tecride paralel bir şekilde, çözüm
sürecinde “Bugün çıkıyorlar, yarın çıkıyorlar. Şu değişikliği yaptık, şu
olacak.” dedikleri bir alanda şu anda 700’ü aşkın hasta tutsak kasten ve
taammüden adım adım öldürülüyor. Ölümün pençesinde cezaevi koşullarında ama
tecrit altında ama izole bir şekilde ama tedavi hakları engellenerek, Adalet
Bakanlığının yaptığı ve yaptırmadığı değişikliklerle, verdikleri talimatlarla
hasta tutsaklar günbegün öldürülmeye, ölüme terk edilmeye devam ediyor.
Şimdi,
Adli Tıp Kurumu. Adli Tıp Kurumu tabii ki siyasi iktidarın arkabahçesi. Hasta
tutsakların teşhis döneminden, rapor döneminden otopsi işlemlerine kadar,
tecavüz mağduru çocukların ruhsal durumlarının bozulmadığına dair en acımasız
kararlara Adli Tıp Kurumu imza atıyor. Peki nedir? Arkabahçe tabii ki ve her
zaman iktidarın yanında yer alan bir kurum olarak önümüzde duruyor. Ve adalet
sisteminin çarklarının ne kadar bozuk olduğunu göstermesi açısından Adli Tıp
Kurumunu gerçekten özenle ve önemle takip etmemiz gerektiğini bir kez daha
ifade etmek istiyoruz. 
Bir
de şu var: Bu dönemde 16 Ocak 2016 tarihinde Adli Tıp Kurumu Yönetmeliği’nde
bir değişiklik yapıldı cesetler, cenazelerle ilgili. Cenazeler ve cesetler
üzerinden Adalet Bakanlığı ve Hükûmet halka karşı savaşı inanılmaz çirkin
boyutlara vardırdılar. Bu yönetmelik hükmü: “Cesedin teslim veya gömülme
işlemleri sırasında kamu düzeninin bozulabileceği veya toplumsal olayların
meydana gelebileceği ya da suç işlenebileceği mülki idare amirince
değerlendirildiği takdirde cesetler, gömülmek üzere doğrudan mülki idare
amirliğine teslim edilir.” Böyle bir belge hukuk belgesi olamaz. Ailelerin
kendi evlatlarının, kardeşlerinin, eşlerinin cenazelerini defnetme hakkını
elinden alan bir değişikliktir bu ve cenazeler üzerinden bugün bu daha da
tırmandırılıyor. Hâlihazırda, 80 cenaze ailelerine haber verilmeden defnedilmiş
ve aileler il il gezerek evlatlarının, çocuklarının cenazelerini teşhis etmek
için kan örnekleri veriyor. Şu anda Sur’da bulunan cenazeler… 14 Marttan bu
yana, yirmi gündür DNA örnekleri verilmiş, kan örnekleri. Aileler ölüm orucuna
başladılar ve istedikleri şey ne, biliyor musunuz? Bu DNA örnekleri bir an önce
Adli Tıbba gitsin, çocuklarımızın onlar olup olmadığını öğrenelim ki
defnedelim, defin hakkımızı kullanalım. Şimdi bunun işkenceden…. Yani işkence
bile hafif kalıyor gerçekten. Haksız bir öldürme, bir katliamdan sonra
cenazeleri defnetmenin ve DNA örneklerini bile göndermeme cüretini göstermenin
bir izahı yoktur herhâlde. Cenazeler konusunda yapılanlar, gerçekten Türkiye
tarihinin en karanlık sayfalarından birini oluşturmaya devam ediyor.
Şimdi,
cenazelerin soyulup teşhir edildiğini, kadın bedenlerinin… Bunu buradan çok
söyledik, ayrıntıya girmeyeyim. Bu yine bu dönemin faaliyetleri.
Yine
otopsi işlemleri… Silopi’de, Cizre’de otopsi işlemlerine avukatlar alınmıyor,
adli tıp uzmanları alınmıyor. Adalet Bakanını arıyoruz, diyor ki: “Avukatlar
girebiliyor mu otopsiye?” Hukuktan bihaber, haktan, adaletten bihaber! Adalet
Bakanı bu ülkenin adaletini tesis etmekle görevli, gerçekten içler acısı bir
durum. 
Tabii,
canlı bombalar, bu bombalar sonucunda başlayan soruşturmalar, yüzlerce,
binlerce insanın katledildiği dava dosyaları… Yine Suruç, Ankara ve daha diğer
katliamlarda soruşturma makamları, yargı ne yaptı? Hiçbir şey. Ankara
katliamında gaz atıldığı ve yaralananların geç götürüldüğü için bir kısmının
hayatını kaybettiği iddialarına takipsizlik kararı verildi Ankara Cumhuriyet
Başsavcılığı tarafından. Fakat, diğer meselelerde soruşturma makamları hızla
devreye girip… Cumhurbaşkanlığına hakaret suçlamalarında -ama dersten, ama
okuldan, ama evden ama gece yarısı, ama bir Facebook mesajından dolayı-
savcılar oldukça çalışkanlar ama yüzlerce insanın katledildiği olaylarda,
katliamlarda savcılar, talimat aksi yönde olduğu için kıllarını
kıpırdatmıyorlar. Suruç’ta hâlâ gizlilik kararı var. Değerli arkadaşlar, gizlilik
kararının anlamı faili gizlemektir, faili ortaya çıkarmak değildir; failin
yaptıklarını, delilleri tümüyle ortadan kaldırmak için soruşturmayı sürüncemede
bırakmaktır. Yine, bu konuda, sokağa çıkma yasakları konusunda verilen
kararların hukukla, mevzuatla, sözleşmeyle, kararlarla hiçbir ilgisi olmadığını
bu kürsüden defalarca ifade ettik ve bunu savunan bir Adalet Bakanı var.
Tahir
Elçi olayında biz araştırma önergesinde söyledik, tek cümle söyleyeyim: Tahir
Elçi’yi linç edenler ne yaptılar? Hemen baro odasından, adli yardım bürosundan
onu apar topar İstanbul’a götürüp ifadesini aldılar ama Tahir Elçi’yi
öldürenleri korumaya devam ediyorlar. Konuşma olunca, eleştiri olunca derhâl
harekete geçirilen, talimat verilen savcılar hemen “hazır ol”da duruyorlar ama
cinayetten sonra Tahir Elçi’nin faillerini -şu anda- Adalet Bakanı ve Hükûmet
gizlemeye devam ediyor; bu işin sorumlusu kendileridir. 
Akademisyenlerle
ilgili tablo, tablodan örnekler veriyorum sadece: Şu anda hâlâ 4 akademisyen
cezaevinde; Meral Camcı, Esra Mungan, Kıvanç Ersoy, Muzaffer Kaya. Niçin? Bir
şey yapmaktan değil, bir sözü söylemekten değil, bir sözü söylememekten
tutuklular. Yani, bu ülkede de hukuk tarihine çok ilginç suç tipleri giriyor,
bu suç falan değil tabii. “Niye PKK’yi kınamadınız?” Kınamak zorunda mı? Size
ne? O kendi görüşünü söylüyor, “Katliamlar karşısında bu suça ortak
olmayacağız.” diyor. Akademisyenlere ilişkin talimatlar yine başta
Cumhurbaşkanı tarafından verildi, arkasından cadı avı başlatıldı ve şu anda
akademisyenler üzerinden bütün bir toplum, akademi dünyası, bilim insanları
tehdit edilmeye çalışılıyor. Ama, tabii ki kaybeden kendileri olacak yani bunu
en yakın süreçte göreceğiz, buna hiçbir kuşkumuz yok tabii ki.
Yine,
17-25 Aralık, bu konuda da çok konuşuldu. 17-25 Aralığa ilişkin sadece şunu
söyleyeyim: Bu ülkede ekmek çaldığı için, pasta ya da benzeri küçük
hırsızlıklarda çocuklar “Nitelikli hırsızlık mı, değil mi; anahtar kırılmış mı,
değil mi?” diye onlarca yıl -beş yıl, on yıl- ceza alıyor. Ama büyük
hırsızlıklarda, hele bu hırsızlıkların faili Hükûmetse, hele korunanlarsa ne
yapılır bu ülkede? Yasa değiştirilir, mahkeme kaldırılır, yeni mahkeme kurulur,
soruşturmayı açan savcı ya tutuklanır ya işten alınır ya da sevk edilir, başka
bir yere gönderilir. 17-25 Aralıkta da Hükûmete karşı olunca gerçekten ne kadar
maharetli olduklarını -haklarını teslim edelim- takipsizlik kararlarını ve
sözde aklama kararlarını nasıl verdiklerini adım adım Türkiye ve dünya ibretle
izledi. 
Fezlekeler
konusuna girmeyeceğim ama yani biz, söylediklerimizin dokunulmazlıklar
üzerinden... Adalet Bakanının konuşmalarını yine büyük bir talihsizlik olarak
görüyoruz gerçekten. Kendisi hırsızlık, dolandırıcılık, her türlü yolsuzluğa
“evet” derken, arkasında dururken; bizim düşüncelerimizi açıkladığımız, siyaset
yaptığımız, demokrasiyi savunduğumuz sözlerimiz sebebiyle fezleke iddialarıyla
-kendilerince tehdit herhâlde- baskı aracıyla birilerini yönetmeye
çalışıyorlar, yönlendirmeye çalışıyorlar ama bize vız gelir. Biz ne
söylediğimizi biliyoruz, neyi savunduğumuzu biliyoruz, bu ülkeye demokrasinin
de bizim sözlerimizle, bizim mücadelemizle geleceğine hiçbir kuşkumuz yok. 
Tabii,
hâkim ve savcıların görev değişiklikleri, rüşvet iddiaları, hangi mahkemeye
hangi dosya düşürülsün, işte kim AKP’ye yakın, kim karşı, fişlemeler, bunlar
gırla gidiyor.
Bir
uçakta bir savcıyla tanışmıştım, ismini vermeyeyim, tabii, tutuklanır ya da
öldürülür. Diyor ki: “17-25 Aralıktan sonra HSYK’ye geldiler, bizi otobüslere
doldurup götürdüler ya.” Böyle bir şey var mı? Otobüslere hâkim ve savcıları
yasa değişikliğinden sonra kampa götürmüşler. Savcı diyor ki: “Hayatımda
unutamayacağım tek şey odur. Hadi görevden alınmak bir yana, alelacele otobüse
bindirilip oradan Adalet Bakanlığının eşliğinde gönderilmeyi hazmedemiyorum.” Bu
bir buçuk saatlik bir sohbetin sonucunda yaptığım… 
ADNAN
BOYNUKARA (Adıyaman) – O yalan söylüyor.
MERAL
DANIŞ BEŞTAŞ (Devamla) – İsmini söylemek isterim de onu korumak zorundayım. 
ADNAN
BOYNUKARA (Adıyaman) – İsmini de söylemeyin. Kimse yalan söylüyor. 
MERAL
DANIŞ BEŞTAŞ (Devamla) – Yalan söylemiyor. 
ADNAN
BOYNUKARA (Adıyaman) – Kimse yalan söylüyor. 
MERAL
DANIŞ BEŞTAŞ (Devamla) – Özel yetkili mahkemelere falan geçmeyeceğim ama satır
başlarıyla… Sürem az kaldı. 
Gerçekten
bu ülkede adalet yok -bunu tartışmıyorum tabii- ama birileri için, kendileri
için adaletsizliği adalet diye tesis etmeye devam ediyorlar. IŞİD’cilere her
türlü suç işlemek serbest. Geçen hafta IŞİD’le ilgili ana davada, Türkiye’deki
yapılanmayla ilgili davada -buradan yine söyledik- 96 sanık hakkında açılan
davanın dördüncü duruşmasında tüm tutuklu sanıklar tahliye edildi. “IŞİD’ciler
artık rahatlıkla bomba atabilirler.” kararıdır bu. “Biz sizin arkanızdayız.
Verdiğimiz destek yetmemiş, bu soruşturmayı da haksız yere yaptık. Özür dileriz.”
beyanıdır. Ama, diğer yandan, tabii ki demokratik muhalefete, demokrasi
güçlerine, basın-yayın organlarına, gazetecilere, akademisyenlere, öğrencilere,
kadınlara yönelik operasyonlar ve tabii ki partimize yönelik tasfiye
operasyonları, siyasi soykırım operasyonları hız kesmeden devam ettiriliyor.
Şimdi,
yargı, bu dönemde, Adalet Bakanı sayesinde ve kendisine talimat verenler
sayesinde muhalefeti, her türlü muhalefeti tasfiye etmek için kullanılan bir
araç hâline dönüştürülmüştür. “Sadece Hükûmete yönelik suç işlenebilir, başka
bir suç işlenemez.” Böyle bir algı var ve gerçekten diğer suçların hepsi de
cezasız kalıyor. Daha da garibi “konjonktürel suç” diye bir şeyle tanıştık
hukukçular olarak. Üniversite hocalarımıza bugün soracağız tabii -yani her gün soruyoruz-
konjonktürel suç ne? O günkü koşullara göre kim terör örgütü? Gerçekten tuhaf
bir şey. Sayın Adalet Bakanı “tweet”lerini bugün silmeye başlamış. Konjonktürel
olarak “tweet” attığı dönemde Fethullah Gülen terörist değildi ve örgütü de
yoktu ama şimdi terör örgütü ilan edildi. ASALA yine yeni terör örgütü oldu. Ne
bileyim, başka başka terör örgütleri icat edildi. Bu ne? Döneme göre
konjonktürel terör örgütleri icadıyla karşılaşıyoruz. Sayın Adalet Bakanı da
-“tweet”lerine kim girdi, kim yazdı bilmiyoruz, soruşturmasını öneririz ama-
çok da ağır bir “tweet” atmış, diyor ki: “Atmadığım ‘tweet’i attığım ‘tweet’miş
gibi beğenen veya ‘retweet’ edenler ahlaksızlık ve iftiranın zirvesindeler.”
Ama bu “tweet”ler arşivde ve bugün siliniyor, biz takip ediyoruz bu
“tweet”leri. Yani, kendisinden şöyle bir açıklama bekliyoruz: “Vallahi, o zaman
terör örgütü değildi ama şimdi karar verdik, yasalar da buna göre değişecek, bu
yüzden ‘tweet’leri silmek zorundayım.” dese daha doğru bir açıklama olur. 
Yine,
Soma’daki, tekme atan Yusuf Yerkel’i sadece anmak istiyorum. İşçilere yönelik
suçlarda da cezasızlık var, kadınlara yönelik suçlarda cezasızlık var, istismar
davalarında cezasızlık var, katliam davalarında cezasızlık var. 1990’lı
yıllarda sadece faili meçhul cinayetlerde cezasızlık vardı, şimdi, AKP iktidarı
ve Adalet Bakanı sadece bu dönemi aklamakla kendilerini görevli hissetmiyorlar,
1990’lı yıllarda işlenen suçlar, artı, kendi dönemlerinde işlenen suçları
topyekûn cezasızlık zırhıyla korumaya devam ediyorlar. Beraat kararlarının
hızla veriliyor olması bunu açıkça ortaya koyuyor. İnsan öldürmek serbest,
yakmak, parçalamak serbest, cenazelere işkence yapmak serbest, bebek öldürmek
serbest –cezasız demek istiyorum- fakat Cumhurbaşkanına tek laf etmek suç;
Adalet Bakanı hemen arkasından çıkıveriyor. 
İşte,
netice itibarıyla şunu söylemek istiyorum: Sayın Adalet Bakanı, gerçekten
tarihe adınız kara bir sayfa olarak geçecek ve Mahmut Esat Bozkurt herhâlde
mezarında ters döner sizden sonra. Gerçekten onu aratmayan, keyfiyetin ve
hukuksuzluğun esas olduğu bir döneme imza attınız ve bu ülkede ne adalet var ne
Adalet Bakanı, bunu bütün dünya ve Türkiye yurttaşları görüyor. 
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) – Yani, işin özeti aslında bu.
Son
cümle olarak da Montesquieu’nin bir lafını söylemek istiyorum, süre bitti ama… 
BAŞKAN
– Buyurun, mikrofonunuzu açıyorum Sayın Beştaş.
MERAL
DANIŞ BEŞTAŞ (Devamla) – “Bir rejim halkın adalete inanmaz bir hâle geldiği
noktaya gelince o rejim mahkûm olmuştur.” Ve şu anda ülkemizde adalete inanç ve
güven hiç olmadığı kadar diplerdedir, adaletsizlik zirvededir çünkü. 
Çok
teşekkür ediyorum Sayın Başkan, sağ olun. (HDP sıralarından alkışlar)
BAŞKAN
– Teşekkür ederim Sayın Danış Beştaş.
Cumhuriyet
Halk Partisi Grubu adına Bülent Tezcan, Aydın Milletvekili.
Buyurun
Sayın Tezcan. (CHP sıralarından alkışlar)
Sizin
de süreniz yirmi dakikadır.
CHP
GRUBU ADINA BÜLENT TEZCAN (Aydın) – Teşekkür ederim Sayın Başkan.
Sayın
Başkan, değerli milletvekili arkadaşlarım; önce, izninizle, bir durumu
paylaşmak zorundayım. Türkiye Büyük Millet Meclisinin bir gensoru kültürü
vardır, bir gensoru kültürü olması lazım. Gensoru, Meclisin en önemli denetim
mekanizmalarından birisi ve Hükûmet üyelerinin kontrol edildiği, yasamanın yürütmeyi
kontrol ettiği, denetlediği en önemli yöntemlerden birisidir. Gensoruyu veren
biz değiliz, muhatabı da biz değiliz ama bakıyorum ki -Türkiye Büyük Millet
Meclisinin özellikle iktidar kanadını teşkil eden sıralarına bakıyorum- böyle
bir gensoru görüşmesinde milletvekili arkadaşlarımız hazır bulunma ve dinleme
tenezzülünde dahi bulunmuyorlar. Bu nasıl bir şeydir, takdirlerinize sunuyorum.
(CHP sıralarından alkışlar)
Değerli
arkadaşlar, konuşmaya başlamadan önce bir konunun daha altını çizmekte yarar
var. Biraz önce sayın milletvekili, hatip burada konuşurken gensoru verilen
Adalet Bakanı Sayın Bekir Bozdağ ile rahmetli Sayın Adalet Bakanı Mahmut Esat
Bozkurt arasında bir karşılaştırma yapma gafletine düştü ve “Bunlar karşısında
Mahmut Esat Bozkurt bile mezarında ters dönerdi.” dedi. Mahmut Esat Bozkurt,
çağdaş ölçülerde Medeni Kanun’u Türkiye’ye getirerek hukuk devleti esasına
dayalı, çağdaş bir Türkiye Cumhuriyeti kurulmasında en önemli devlet
adamlarından biridir, kesinlikle böyle bir karşılaştırmayı doğru bulmuyoruz.
(CHP sıralarından alkışlar)
Değerli
arkadaşlar, Sayın Adalet Bakanı Bekir Bozdağ’la ilgili gensoruyu görüşüyoruz.
Sorunun bizim açımızdan tarifi çok açık ve nettir. Bizim penceremizden sorun,
siyasetin yargıya müdahale etme sorunudur; bizim penceremizden sorun, siyasetin
yargıya emir verme sorunudur; bizim penceremizden sorun, bağımsız yargı
sorunudur. Biz bu pencereden bakıyoruz ve ne yazık ki Sayın Bakanın Bakanlık
yaptığı dönem ve önceki dönemler dâhil olmak üzere AKP iktidarı döneminde
Türkiye’de, şu veya bu şekilde, yargının siyasetin tahakkümü altına girdiği bir
süreçten geçiyor. Fark etmiyor, aktörler değişiyor ama sorun aynı sorun. Dün,
cemaat yargısı böyle yapıyordu, Hükûmet ile cemaatin ittifakı, iktidar bloku
yargıyı bu şekliyle kontrol altında tutuyordu; bugün, blok dağıldı, çatışma
başladı, bugün de Hükûmet yargısı. Tablo aynı tablo. Bugün, kayıkçı kavgası
gibi ya da şu veya bu sebeple birbirine düştüklerine bakmayın, aynı anlayışla
yargıyı siyasetin kontrolü altına sokan ve yargıyı tahrip eden bir tabloyla
karşı karşıyayız.
Şimdi,
Sayın Bakan “tweet”lerini silmiş, geçmiş dönemle ilgili “tweet”lerin hesabını
veremediği için “tweet”leri silmiş. Değerli arkadaşlar, acze bakar mısınız. Bir
Adalet Bakanı “Sahte ‘tweet’ var.” deyip onu silmek zorunda kalıyorsa ve o
ülkede adalet bunu ortaya çıkaramıyorsa bu bile Adalet Bakanı için verilen
gensorunun ne kadar yerinde olduğunun bir göstergesidir. (CHP sıralarından
alkışlar) Vatandaş ne yapacak Adalet Bakanı bu durumdaysa? Bu acziyet içerisinde
vatandaş ne yapacak? Bakın, bu acziyetin başka ifadeleri de var. Hani dedim ya
“Aktörler değişiyor, problem aynı problem.” Dün cemaat yargısı, bugün Hükûmet
yargısı. Hani çıkıp bağırıyorlar ya “FETÖ… FETÖ… FETÖ, terör örgütü…” O terör
örgütünü besleyip büyüten siz değil misiniz? O terör örgütünü devletin her
yerine yerleştiren siz değil misiniz? (CHP sıralarından alkışlar)
Şimdi,
bakın, 25 Mart 2011. Size bir pasaj okuyacağım, dikkatle dinleyin: “Fethullah
Gülen bu ülkenin yetiştirdiği değerli bir kıymettir. Seversiniz sevmezsiniz ama
değerli bir insandır, bilge bir insandır. Bu ülkenin millî ve manevi
değerlerine bağlı nesillerin yetişmesi için hizmetini yapıyor. Her şeyi de
açık, devletin denetimi ve gözetimi altında açık, her şey göz önünde yapılıyor.”
Ne diyor: “Her şey açık, devletin denetimi, gözetimi altında yapılıyor.” Bu
konuşma nerede yapılıyor? Bu kürsüde, Türkiye Büyük Millet Meclisi kürsüsünde,
2011 yılında yapılıyor. Hangi konuda yapılıyor? Ahmet Şık’ın İmamın Ordusu
kitabı çıktığı zaman o kitap üzerindeki tutuklamalar tartışılırken yapılıyor.
Konuşmayı yapan kim? Konuşmayı yapan, dönemin Adalet ve Kalkınma Partisi Grup
Başkan Vekili, bugünün Adalet Bakanı Bekir Bozdağ. İşte size cemaat ve
Hükûmetin ortaklığı. (CHP sıralarından alkışlar) Yani şimdi, siz bunları
söyleyeceksiniz… Evet, doğru, her şey devletin gözü önünde yapıldı, her şey
devletin gözü önünde açık seçik yapıldı. Tartışma şu: “Yargı içerisinde, yargı
üzerinde bir cemaat örgütlenmesi var.” diyor Cumhuriyet Halk Partili milletvekili
bu kürsüden, Sayın Bekir Bozdağ o zaman çıkmış, bu ittifakı ikrar eder bir
şekilde “Devletin gözü önünde yerleştirdik biz.” diyor. 
Değerli
arkadaşlar, işte bugün temel problem bu problemdir. Bakın, Anayasa’nın 138’inci
maddesi açık, ne diyor: “Hiçbir organ, makam, merci yargıya emir ve talimat
veremez; genelge gönderemez.” Yine, 138’inci madde: “Yasama ve yürütme
organları mahkeme kararlarına uymak zorundadır.” Yani sen, ben, öteki,
Cumhurbaşkanı ayrıdır, Hükûmet ayrıdır, Başbakan ayrıdır, Adalet Bakanlığı
ayrıdır demiyor, herkes uyacak diyor. Şimdi, size “gizli” ibareli
Cumhurbaşkanlığı Genel Sekreterliğinin bir yazısı. Kime yazmış? Ankara
Cumhuriyet Başsavcılığına yazmış. Ne diyor? Gerçek Gündem İnternet sitesindeki
bir haber nedeniyle, dikkat edin, “Sorumlular hakkında kanuni işlem yapılarak
sonucundan derhâl bize bilgi verin.” diyor. 
LEVENT
GÖK (Ankara) – Tam bir talimat var. 
BÜLENT
TEZCAN (Devamla) - Kim söylüyor? Cumhurbaşkanlığı Genel Sekreteri,
Cumhurbaşkanı adına söylüyor. Kime söylüyor? Ankara Cumhuriyet Başsavcılığına
söylüyor. Bu, tam da Anayasa’nın 138’inci maddesindeki talimat değil mi?
Bırakın telkini, bırakın; daha başka, talimat olması için ne söylemesi
gerekiyor? 
Bakın,
değerli arkadaşlar, Can Dündar ve Erdem Gül kararını hepiniz biliyorsunuz, bir
haksız tutuklama. Anayasa Mahkemesi ihlal kararı verdi, dedi ki: “2 temel
mesele ihlal edilmiştir: Bir, düşünce ve ifade özgürlüğü; iki, basın özgürlüğü
ihlal edilmiştir.” Şimdi, Cumhurbaşkanı çıkıp buna diyor ki: “Ben bu karara
uymuyorum.” Yetmedi, mahkemeye dönüp diyor ki: “Sen de uyma.” Anayasa açık,
“Herkes uymak zorunda.” diyor, bakın, “uymak” ifade, “uymak zorunda” 138’inci
madde; “Yürütme organı da uymak zorunda.” diyor. “Cumhurbaşkanı yürütme
organının başıdır.” diyor, “Cumhurbaşkanı ve hükûmet yürütmeyi oluşturur.”
diyor Anayasa, sen de uyacaksın; “Uymam.” diyor. Yetmedi, mahkemeye diyor ki:
“Sen de buna karşı çık.” Mahkemeyi Anayasa Mahkemesi kararına, isyana teşvik
ediyor, Anayasa’yı ihlale teşvik eden bir Cumhurbaşkanı var. 
LEVENT
GÖK (Ankara) – Adalet Bakanı ne yapıyor?
BÜLENT
TEZCAN (Devamla) - Şimdi, Anayasa’ya, hem 153’üncü maddeye hem 138’inci maddeye
açıkça aykırı bu talimatlar sonucunda Türkiye’de oluşan iklime bakın: Cuma günü
duruşma vardı, mahkeme doğru olarak Anayasa Mahkemesinin kararına uydu, tahliye
kararı verdi. Cuma günü duruşmada bütün Türkiye gözlerini açmış, kulaklarını
açmış, dikkatle o duruşmayı izledi. Niye, biliyor musunuz? Acaba Anayasa
Mahkemesi kararına rağmen tutuklama çıkabilir mi diye. Bu bile Türk hukuku
açısından, Türk yargısı açısından, tutuklama çıksın çıkmasın, başlı başına bir
utanç vesilesidir, utanç vesilesi! (CHP sıralarından alkışlar) Böyle bir
kaygıyı besleyen ortamda hukukun üstünlüğünden, yargı bağımsızlığından söz
etmek mümkün mü arkadaşlar, sevgili parlamenter arkadaşlarım, Türkiye’de hukuk
düzenini korumakla sorumlu olan milletvekili arkadaşlarım? 
Bakın,
Allah’tan, bağımsız mahkeme, Ankara 14. Ağır Ceza Mahkemesi bu telkinlere kulak
tıkadı, Cumhurbaşkanının tahrik, teşvik ve telkinine de uymadı ama bu
telkinlere uyan bir başkası vardı; çok ilginç. Mahkeme uymadı, doğru yaptı ama
Cumhurbaşkanının Anayasa Mahkemesinin ihlal kararına “Yanlış.” deyip buna karşı
“Uymayın.” telkinlerine ne yazık ki Adalet Bakanı uydu, Adalet Bakanı. Sayın
Bekir Bozdağ, Hâkimler ve Savcılar Yüksek Kurulunun başkanı sıfatıyla yargı
örgütünün de başında olan, Anayasa gereği yargı bağımsızlığını korumakla aynı
zamanda yükümlü olan HSYK Başkanı sıfatıyla Adalet Bakanı çıktı “Mahkeme,
yetkisini aşmıştır.” dedi. Bunun bir tane anlamı vardır arkadaşlar; bir Adalet
Bakanı aynı zamanda kendisi Hâkimler ve Savcılar Yüksek Kurulunun Başkanıysa,
aynı zamanda kendi müsteşarı da o kurulun doğal üyesiyse bunun bir tane ifadesi
vardır: Mahkemeye telkini pekiştirmektir; Cumhurbaşkanıyla beraber mahkemeyi
Anayasa Mahkemesi kararına karşı isyan etmeye ve ihlal etmeye teşvik etmektir.
Böyle bir Adalet Bakanı olur mu? Böyle bir hukuk sistemi olur mu? (CHP
sıralarından alkışlar) 
Bakın
değerli arkadaşlar, tabii, Sayın Bakanın bu konudaki sicili bozuk, bu yeni bir
iş değil. Alışkanlık edinmiş, hani alışkanlık var ya, alışır bir şeye, kötü
alışkanlıklar olur ya, Sayın Bakanın böyle kötü alışkanlıkları var, yargıya
müdahale etmek gibi böyle alışkanlıkları var. Bunu nereden biliyoruz? Bunu, 17-25
Aralık soruşturmalarından biliyoruz. Hakkında iki tane fezleke olan bir bakan
Adalet Bakanı, hem de fezlekeler, öbür fezlekeler değil -başka fezleke de
vardır da- yargıya müdahaleden hakkında iki tane fezleke olan bir Bakan, iki
tane fezleke. Bunun bir tanesi 7 Ocak 2014 tarihli fezleke. İzmir’deki bir çete
ve yolsuzluk soruşturması sırasında orada İzmir Başsavcısı Hüseyin Baş’ı arıyor
ve “Savcıyı değiştir, bu soruşturmayı o savcının elinden al.”; diyor,
“al”;Bakan, bu Bakan söylüyor; bu Bakan, “Savcıyı bu soruşturmanın başından
al.” diyor, bu bir. Bitmedi…
İkincisi:
Aynı Bakan -yine ikinci fezleke- 1 Ocak 2014 tarihinde Adana MİT tırları –ne
kadar korkuyorlarsa bu MİT tırları soruşturmasından, gazeteciyi tutuklarlar,
savcıya talimat verirler- soruşturmasını yapan Savcı Süleyman Bağrıyanık’ı
arıyor,“ Bu savcıyı değiştir, soruşturma savcısını değiştir.” diyor. Yahu,
sicili bozuk, belli, sicili bozuk. 
Ve
şimdi size bir pasaj daha okuyacağım. “Savcıları görevden alın.” diyen bir
Adalet Bakanı; not edin, kenarda dursun. Şimdi okuyacağım pasaja dikkat edin.
30 Mart 2011 tarihinde Ergenekon Savcısı Zekeriya Öz’ün görev yerinin
değiştirilmesi sırasında birisi bir şey söylüyor, onu okuyacağım, dikkat edin:
“Ben bir hukukçu olarak rahatsızım. Devam eden davalarla ilgili, o davanın
savcısının talebi yoksa, mazereti yoksa, süresi dolmamışsa davayı etkiler,
sürece müdahale anlamı taşır. Savcıların değiştirilmesine karşıyım. Bu, sürece
müdahale anlamı taşır.” diyor. Bunu kim söylüyor? Bugünün Adalet Bakanı Bekir
Bozdağ söylüyor. 
Ya,
Sayın Bakan, bir yol tuttur, bir ibre tuttur; arkandan yılan gitse takip
edemeyecek, beli kırılacak. (CHP sıralarından alkışlar) Dün öyle söyledin,
bugün böyle söyledin; hangisi doğru, hangisi; hangisi doğru? 
Değerli
arkadaşlar, şimdi, böyle bir takip, böyle bir süre içerisinde, yine bu Adalet
Bakanlığı, önüne Cumhurbaşkanına hakaretten kaç tane dosya gelirse hepsine
soruşturma izni veriyor. Türk Ceza Kanunu’nun 299’uncu maddesi Cumhurbaşkanına
hakaret suçunu düzenliyor. Bugüne kadar 1.584 soruşturma izni vermiş. 299’uncu
maddeye göre soruşturma açılması Adalet Bakanının iznine bağlı yani Sayın Bekir
Bozdağ’ın iznine bağlı. Soruşturma açılması, bununla ilgili dava açılması,
kovuşturma yapılması, şimdi hakkında gensoru verilen Bakanın iznine bağlı. 
Şimdi,
Türk Ceza Kanunu’nun 299’uncu maddesi açık; Anayasa’da tarif edilen tarafsız
Cumhurbaşkanını korumak üzere özel bir hakaret suçu. Bir genel hakaret suçu
var, sana, bana, başkasına hakaret edildiğinde, bir de özel hakaret suçu var.
Orada “Cumhurbaşkanları tarafsızdır, tartışmaların içinde olmaz, siyasetin
tarafı olmaz, vatandaşla uğraşmaz, herkesin cumhurbaşkanı olur, herkesi
kucaklar. O zaman, o cevap veremeyeceği için, kendisine yönelik hakaretlere de
polemik olarak cevap veremeyeceği için, biz, cumhurbaşkanına hakareti ayrı
düzenleyelim, daha ağır ceza verelim, özel bir statüye tabi olsun.” demiş kanun
koyucu. Kim? Bu Parlamento. Bu Parlamento çıkardı ya Ceza Kanunu’nu, 299’u
düzenlemiş. İyi de, geldiğimiz tabloda 299 artık işlenemez suç hâline gelmiş.
Niye? Çünkü öyle bir Cumhurbaşkanı yok. Tartışmaya katılmayan, milletle
uğraşmayan bir Cumhurbaşkanı yok. Bakın, kendisinde suç işleme ayrıcalığı
olduğuna inanan bir Cumhurbaşkanımız var. Kendisi için suç işleme ayrıcalığı
olduğuna inanıyor. Bunu ben kendim uydurmuyorum, kendi beyanı, diyor ki: “Siz
beni yargılayamazsınız.” Ya, bir Cumhurbaşkanı bunu der mi? “Beni
yargılayabilmeniz için ancak vatana ihanetten, Meclisin dörtte 3’ünün oyuyla
yargılayabilirsiniz. Ben her istediğimi yaparım.” diyor. Yani diyor ki:
“Dokunulmazlığı ben zırh olarak kullanacağım, her şeyi de yapacağım,
Cumhurbaşkanına yakışsa da yakışmasa da.” Şimdi böyle bir tablo var. 
Şimdi
sadece bunu dese problem yok ama başka bir şey diyor, diyor ki: “Bu Anayasa
beni bağlamaz.”, “Rejim fiilen değişmiştir, artık adını koyma zamanı.” diyor.
Yani bir sivil darbeden bahseden bir Cumhurbaşkanı var. “Rejim fiilen
değişmiştir, artık adını koyalım.” diyor, “Anayasa’yla bağlı değilim.” diyor,
“Yargı bana ayak bağı.” diyor. Başka ne diyor? “Anayasa Mahkemesi kararına
uymuyorum, sen de uyma ey hâkim, ey mahkeme.” diyor.
Başka
ne diyor? İçeriğine katılırsınız katılmazsınız, akademisyenler bir bildiri
imzalıyorlar, kendilerince düşüncelerini ifade ediyorlar. Buna karşı kalkıp
“Vatan hainisiniz.” diye akademisyenlerle polemiğe giren bir Cumhurbaşkanı,
onun sözünün arkasından akademisyenlerin tutuklandığı bir hukuk düzeni. Nokta
dergisinin gazetecileriyle ilgili “Onlar hesabını verecek.” diyen bir
Cumhurbaşkanı, arkasından tutuklanan gazeteciler. Can Dündar ve Erdem Gül’ün
davasına özel olarak müdahale talebi bulunan, şikâyet dilekçesi veren bir
Cumhurbaşkanı…
Değerli
arkadaşlar, şimdi, hangi birini sayalım. 
Şimdi
3 akademisyen tutuklu; Kıvanç Ersoy, Esra Mungan, Muzaffer Kaya. Sadece bir
bildiriye imza attıkları için. Tarihimizde bir kere daha vardı bir “aydınlar
dilekçesi” olayı, hatırlarsınız. O zaman, Cumhurbaşkanı darbeci Kenan Evren’di,
o zaman bile aydınlar tutuklanmamıştı imza attı diye, bugün tutuklanıyorlar;
karşılaştırmayı gelin siz yapın. (CHP sıralarından alkışlar) 
Şimdi,
bu tablo içerisinde Cumhurbaşkanına hakaret suçu artık işlenemez suç hâline
gelmiştir, çünkü Cumhurbaşkanı siyasetin aktif aktörü olmuştur, herkesle
cebelleşen bir Cumhurbaşkanı. 
Ey,
Sayın Adalet Bakanı, böyle bir tablo içerisinde 1.584 tane soruşturma iznini
hangi vicdanla verdin? Hangi düşünceyle verdin? Hangi hukuk adamlığıyla verdin?
(CHP sıralarından alkışlar) 
Değerli
arkadaşlar, işte bu tabloda, Sayın Bakan, hukuku değil, Cumhurbaşkanını koruma
derdi ve telaşı içerisindedir. Bizim meseleye bakışımız bu çerçevededir. 
Şimdi
de Karşı gazetesine karşı bir operasyon başlamış. Bu operasyon da gazetede
yapılan haberler nedeniyle başlamış. Böyle bir Türkiye tablosundayız. Hukuku
korumaktan âciz, Cumhurbaşkanının hukukunu milletin hukukundan üstün sayan ve
talimat altında hareket eden bir Adalet Bakanı var. Onun için bu gensoruya
“Evet.” diyeceğiz. 
Hepinize
teşekkür ediyorum, sağ olun. (CHP sıralarından alkışlar) 
BAŞKAN
– Teşekkür ederim Sayın Tezcan.
MERAL
DANIŞ BEŞTAŞ (Adana) – Sayın Başkanım…
BAŞKAN
– Sayın Danış Beştaş…
MERAL
DANIŞ BEŞTAŞ (Adana) – Sayın hatip beni gaflet içinde olmakla…
MİHRİMAH
BELMA SATIR (İstanbul) – Gaflet ve dalalet…
BAŞKAN
– Buyurunuz Sayın Danış Beştaş. (HDP sıralarından alkışlar)
69’uncu
madde çerçevesinde söz veriyorum. 
IX.- SATAŞMALARA İLİŞKİN KONUŞMALAR (Devam)
2.- Adana Milletvekili Meral Danış
Beştaş’ın, Aydın Milletvekili Bülent Tezcan’ın (11/3) esas numaralı Gensoru
Önergesi üzerinde CHP Grubu adına yaptığı konuşması sırasında şahsına sataşması
nedeniyle konuşması
MERAL
DANIŞ BEŞTAŞ (Adana) – Sayın Başkan, hatip beni gaflet içinde olmakla suçladı
diye duydum. Bir iki cümle okuyayım, hangimiz gaflet içindeyiz, tartışalım
sonra. 
“Türk,
bu ülkenin yegâne efendisi, yegâne sahibidir. Saf Türk soyundan olmayanların bu
memlekette tek hakları vardır; hizmetçi olma hakkı, köle olma hakkı. Dost ve
düşman, hatta dağlar bu hakikati böyle bilsinler.” Mahmut Esat Bozkurt.
“Türk’ün en kötüsü Türk olmayanın en iyisinden iyidir.” Daha birçok veciz sözleri
var. Bu sözlerin sahibini siz destekleyebilirsiniz, gurur duyabilirsiniz,
arkasında durabilirsiniz ama bu sözlerin sahibi bizim için ırkçı ve faşist bir
zihniyete sahiptir. Medeni Kanun’u İsviçre’den iktisap etmesi ya da farklı
şeyler yapması bu gerçeği değiştirmez. Yani açıkçası Mahmut Esat Bozkurt’un
bugün Cumhuriyet Halk Partisi vekilleri ve sözcüsü tarafından bu kadar büyük
bir iştahla desteklenmesini şaşkınlıkla karşıladığımı ifade etmeliyim. Ama şunu
söyleyeyim: Gerçekten siz gurur duyun, bu sizin şanınız olsun, Mahmut Esat
Bozkurt size mübarek olsun ama biz Mahmut Esat Bozkurt’un sözlerinden dolayı
utanmaya devam edeceğiz. Çünkü bu ülkede sadece Türkler değil, Lazlar,
Ermeniler, Çerkezler, Nusayriler, Araplar, birçok etnik kimlik, halk birlikte yaşıyor
ve bunların eşit, özgür ve kardeşçe bir arada yaşamasının en önemli dayanağı da
çoğulculuk olacaktır. Biz Mahmut Esat Bozkurt’la sizi baş başa bırakıyoruz. Siz
desteklemeye devam edin.
Teşekkürler.
(HDP sıralarından alkışlar)
BAŞKAN
– Teşekkür ederim Sayın Danış Beştaş.
Sayın
Tezcan…
BÜLENT
TEZCAN (Aydın) – Sayın Başkanım, Mahmut Esat Bozkurt’la ilgili, kafatasçı,
ırkçı ve bizim bu çerçevede aynı noktada olduğumuz konusunda bir ithamda
bulundu. Sataşmadan dolayı söz hakkı istiyorum. 
AHMET
YILDIRIM (Muş) – “Gurur duyun.” dedi ya.
MERAL
DANIŞ BEŞTAŞ (Adana) – Gurur duyun dedim, ben bir şey demedim.
BAŞKAN
– Buyurunuz Sayın Tezcan. (CHP sıralarından alkışlar)
3.- Aydın Milletvekili Bülent Tezcan’ın,
Adana Milletvekili Meral Danış Beştaş’ın sataşma nedeniyle yaptığı konuşması
sırasında şahsına sataşması nedeniyle konuşması
BÜLENT
TEZCAN (Aydın) – Değerli arkadaşlar, özel bir polemiğe girme niyetimiz yok.
Tarih her şeyi biliyor. Türkiye hangi sarsıntıların içerisinden çıkıp bir
millet olma bilinciyle ayakta durabilme kavgasını bugüne kadar nasıl getirdi,
hangi zorluklardan getirdi ve bugün hangi zorlukların içerisinde yaşıyor, bunu
herkes biliyor. Tarihî, tarihçilerin yapacağı değerlendirme ayrıdır ama
siyasetçinin bilmesi gereken bir şey vardır; Mahmut Esat Bozkurt Türk
aydınlanmasının önemli isimlerinden biridir, Adalet Bakanı olarak 1926 yılında
Medeni Kanun’u Türkiye’ye getirerek sayın milletvekilinin de bu kürsüden
konuşabilme hakkını kazandığı Türkiye Cumhuriyeti’nin temellerini atan önemli
bir siyaset adamıdır. (CHP sıralarından alkışlar)
Ve
bir başka önemli nokta: Mahmut Esat Bozkurt, Mustafa Kemal Atatürk’ün
öncülüğündeki cumhuriyet devriminin, Cumhuriyet Halk Partisinin bir
milletvekilidir, o anlayışın… Mustafa Kemal Atatürk’ün milliyetçilik anlayışında
hiçbir etnik vurgu yoktur, hiçbir inanç, mezhep vurgusu yoktur, din vurgusu
yoktur. Bu coğrafyada yaşayan herkesin ülkü birliği içerisinde bir millet
tarifi yapmıştır. O millet tarifini eğer unutmaz isek bugün Türkiye’nin temel
problemlerini çözebiliriz. 
Bunları
açıklamak için kürsüye tekrar çıkma ihtiyacı duydum.
Hepinize
teşekkür ediyorum, sağ olun. (CHP sıralarından alkışlar)
BAŞKAN
– Teşekkür ederim Sayın Tezcan.
Birleşime
on dakika ara veriyorum.
Kapanma Saati: 16.27
İKİNCİ OTURUM
Açılma Saati: 16.39
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 66’ncı Birleşiminin
İkinci Oturumunu açıyorum. 
VIII.- GENSORU (Devam)
A) Ön Görüşmeler (Devam)
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, yargı erkini baskı altına aldığı ve yönlendirdiği, kuvvetler
ayrılığı ilkesine ve Anayasa’ya aykırı yaklaşımlarda bulunduğu iddiasıyla
Adalet Bakanı Bekir Bozdağ hakkında Gensoru açılmasına ilişkin önergesi (11/3)
(Devam)
BAŞKAN
- (11/3) esas numaralı Gensoru Önergesi’nin gündeme alınıp alınmaması konusunda
görüşmelere devam edeceğiz. 
Hükûmet
yerinde. 
Sayın
Bostancı, sisteme girdiğinizi görüyorum, mikrofonunuzu açıyorum. 
Buyurun.

VI.- AÇIKLAMALAR (Devam)
23.- Amasya Milletvekili Mehmet Naci
Bostancı’nın, Aydın Milletvekili Bülent Tezcan’ın (11/3) esas numaralı Gensoru
Önergesi üzerinde CHP Grubu adına yaptığı konuşmasındaki bazı ifadelerine
ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum. 
“Ben
sana mecburum bilemezsin/ Adını mıh gibi aklımda tutuyorum.” Attilâ İlhan’ın bu
şiirini arkadaşlar hatırlayacaktır.
Attilâ
İlhan’ın bu şiirini bana hatırlatan aynı zamanda Bülent Bey’in konuşması oldu.
Sayın Cumhurbaşkanına yönelik hayli geniş tuttu konuşmasını ve anladım ki Sayın
Cumhurbaşkanını Sayın Tezcan mıh gibi aklında tutuyor, bu da normal bir şey
elbette. (AK PARTİ sıralarından alkışlar)
Fakat
önemli olan şu: Sayın Cumhurbaşkanına yönelik eleştiriler elbette ki dile
getirilebilir ama ne söylediyse, söylediği bağlamda ve söylediği şekilde ifade
edilmek kaydıyla bu dile getirilebilir. Bülent Bey, bir kere, bu temel kurala
uymadı, son derece keyfekeder bir tarzda alıntılamalar yaptı. Derler ya,
penaltılık pozisyona topu getirmek için, bir bakıma bir mühendislik, işçilik
ortaya koyup ifadeyi keyfince düzenledikten sonra kendi eleştirisini dile
getirdi. Böyle davranmak siyasete bir fayda sağlamaz, önce bunu belirteyim. 
İkincisi:
Bir gensoru görüşmesi yapıyoruz. Burada gensoru verilen kişi Türkiye
Cumhuriyeti’nin bir bakanı. Yapmış olduğu işlere, eylemlere, faaliyetlerine
yönelik gensoru getirildiğinde, konu esaslı bir dil ve üslup içerisinde
eleştirilerin dile getirilmesi tabiidir. Bunu aşar tarzda, kişisel tahkir ve
tezyife giren ifadeler doğru değildir. Mesela, yılan örneği verilmesi gibi,
“Arkanızdan yılan gelse yılanın beli kırılır.” falan. Böylelikle belki Bülent
Bey konuşmasına bir -tabiri caizse- fıkrada olduğu gibi nutuk tadı kazandırmak
istemiş olabilir ama gensoru görüşmelerinin anlamına ve hepimizin devlete ve
millete saygı esasında, onun iradesi neticesinde belli makamlara gelmiş olan
insanlara -ki onlara saygı aynı zamanda kendimize saygıdır, unutmayalım-
saygının uzağına düşmüştür bu dille. Bunu belirtmek için söz aldım. 
Teşekkür
ediyorum. 
BAŞKAN
– Teşekkür ederim Sayın Bostancı. 
Sayın
Gök, sizin de söz talebiniz olduğunu görüyorum. 
Mikrofonunuzu
açıyorum. 
Buyurun.

24.- Ankara Milletvekili Levent Gök’ün,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
LEVENT
GÖK (Ankara) – Efendim, Sayın Bostancı’nın konuşmasına başlarken ifade ettiği
Attilâ İlhan’ın şiir dizeleri bence tam da kendilerine uymaktadır. Çünkü, zaten
yaptığı açıklamayla, AKP Grubu-Bakan-Cumhurbaşkanı-Başbakan arasında bir
beraberliği sergileyen bir anlayışı sürdürerek Sayın Bakanın cevap vermesi
gereken bir konuya da AKP grup başkan vekili bir cevap verme ihtiyacı
içerisinde kendisini hissetmek suretiyle birbirlerine ne kadar mecbur
olduklarını burada bir kez daha göstermiştir. 
Burada
bir gensoru görüşüyoruz. Gensoru adaletle ilgili. Adalet kavramının Türkiye'de
ne kadar içinin boşaltıldığının çarpıcı örneklerle burada verilmesinden acaba
niçin rahatsızlık duyuluyor? Elbette Türkiye'nin en büyük sorunlarından bir
tanesi Cumhurbaşkanının Türkiye siyasetine müdahil olması ve adalet kavramı
üzerine yarattığı tahribattır. Cumhurbaşkanı bir şey söylüyor, bir saat sonra
Sayın Adalet Bakanı bunu tekrarlıyor. Sayın Adalet Bakanı Cumhurbaşkanının
sözcüsü müdür? Sayın Adalet Bakanına düşen, adaletin bağımsızlığını sağlamak ve
saygınlığını artırmaktır. Elbette bu konudaki şikâyetler ve dile getirilen
tasarruflar o denli haksız bir şekilde uygulamalara dönüşmüştür ki sayın
sözcümüz burada Türkiye'nin çok haklı bir feryadını dile getirmiştir. Bundan
kimse rahatsızlık duymasın. Her konusu, her konuşması, her kelimesi belgelidir.
Buna da elbet Sayın Bakan cevap verecektir, biz de aslında ne cevap vereceğini
merak ediyoruz ama böyle “Ben sana mecburum.” anlayışı içerisinde herhâlde
Sayın Bakanı savunmak da AKP grup başkan vekiline düşmez.
Saygılar
sunarım.
BAŞKAN
– Teşekkür ederim Sayın Gök.
VIII.- GENSORU (Devam)
A) Ön Görüşmeler (Devam)
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, yargı erkini baskı altına aldığı ve yönlendirdiği, kuvvetler
ayrılığı ilkesine ve Anayasa’ya aykırı yaklaşımlarda bulunduğu iddiasıyla
Adalet Bakanı Bekir Bozdağ hakkında Gensoru açılmasına ilişkin önergesi (11/3)
(Devam)
BAŞKAN
– Şimdi, söz sırası Adalet ve Kalkınma Partisi Grubu adına Ardahan Milletvekili
Orhan Atalay’a aittir.
Buyurun
Sayın Atalay. (AK PARTİ sıralarından alkışlar)
Süreniz
yirmi dakikadır.
AK
PARTİ GRUBU ADINA ORHAN ATALAY (Ardahan) – Teşekkür ederim Sayın Başkanım.
Değerli
milletvekili arkadaşlar, HDP’nin Adalet Bakanı Sayın Bekir Bozdağ hakkında
verdiği gensoru üzerinde grubum adına söz almış bulunuyorum. değerli heyetinizi
saygıyla selamlıyorum. 
Değerli
arkadaşlar, Türkiye'de özellikle yargının tarihi üzerinde konuşmak bir açıdan
çok kolay çünkü doksan yıllık tarihimizde adalet üzerinde konuşmayı mecbur
bırakan son derece geniş bir edebiyat vardır. Ama bir açıdan Türk yargı
sistemini konuşurken bu sisteme hak ve özgürlükler, demokrasi, millî irade,
temel toplumsal problemlerin çözüm ihtiyacı gibi zaviyelerden bakıldığında da
yargıya ilişkin yine epey konuşmak lazımdır. CHP’li hatibin, burada, sanki
kendi tarihine ilişkin hiçbir bilgi kırıntısına sahip değilmiş gibi atıp
tutması, esas itibarıyla yargı söz konusu olduğunda sesi kısılması gereken
partinin Cumhuriyet Halk Partisi olduğunu bilmemesi düşünülemez. Çünkü bizim,
cumhuriyetin ilk yıllarından itibaren Türkiye’de -hâlihazırda bu gensoruya konu
olan mesele dâhil olmak üzere- birçok problemin tohumları Cumhuriyet Halk
Partisinin yirmi yedi yıllık iktidarı döneminde ekilmiş, çoğu zehirli
yemişlerin bu toplumda yaratmış olduğu tahribatı ortadan kaldırmak için, AK
PARTİ, 2002’den bu yana, gerçekten tarihe alnımızın akı olarak geçecek, bu
milletin gelecek bin yılını sağlam esaslar üzerinde tesis edecek, temellerini
sağlamlaştıracak, devrimsel nitelikte atmış olduğumuz adımlardır. AK PARTİ,
2002’den bu yana, bu ülkenin ekonomisinden ulaştırmasına, adalet sisteminden
dış politikasına kadar bu ülke insanının önünü açmaktan gayrı, bu ülkenin
insanını tarihî kökleriyle buluşturmaktan gayrı, bu ülkede AK PARTİ döneminden
bin yıl önce sağlam derinliklere ekilmiş tohumların dallarında açmış olduğu
birliği, hukuku, ahlakı tekrar kökleriyle buluşturup yeniden geleceğe doğru
alnımızın akıyla yürümesini gerektiren bir devrin adıdır. 
Değerli
arkadaşlar, yargı denince hemen aklımıza istiklal mahkemeleri gelir. İstiklal
mahkemeleri -adına kanmayın- esas itibarıyla Fransız devrim mahkemelerinden ya
da Bolşevik devrim mahkemelerinden başka bir şey yapmadı. Esas itibarıyla bir
devrim mahkemesiydi. Kurtuluş Savaşı’nın birçok komutanını dahi yargılamış,
birçoğunu akşam namazında alıp sabah namazından önce idam etmiş bir mahkemenin
adıdır. 
Ben
Ardahan Milletvekiliyim ve hem 1’inci Dönem Binbaşı Hilmi Efendi’yi hem 2’nci
Dönem Halit Paşa’yı, milletvekillerini hangi hukuki kriterlere uygun, nasıl
idam ettiğini, nasıl katlettiğini, şurada kütüphane var, gider açar okursunuz,
yargı konusunda da ülkenin doksan yılda nereden nereye geldiğini açık ve net
bir şekilde görmüş olursunuz. 
Rauf
Orbay istiklal mahkemesinin büyük paşalarından. Memleketteki buhran, vicdan
buhranının temel sebebi olarak görmüş olduğu, tanımlamış olduğu bu mahkemelere
Erzurum Mebusu Hüseyin Avni Bey için kulak verelim. Hüseyin Avni Bey 1’inci
Dönem, gerçekten yürekli, ufku açık, yüreği cesur bir milletvekiliydi. Hüseyin
Avni Bey de Elâzığ İstiklal Mahkemelerinde yargılanır. Mahkeme ona ömür boyu
sürgün cezası verince ayağa kalkar: “Bu mahkeme çok namuslu insan idam
etmiştir. Bizim namusumuzda bir eksiklik mi gördü ki bizi asmadı?” diye
hayretini ve haykırışını ifade etmişti.
Cemal
Kutay istiklal mahkemeleriyle ilgili “1923’le 1927 arasında tam bir siyasi
müessese olmuş, bazı hususi düşünceleri ve memlekette zor ve tedhişle
yerleşmesi arzusu ifade edilemeyen hususları, inkılap namına tarsin ve tesis
eden –yani sağlamlaştıran ve kurumsal hâle getiren- bir cihaz hâline
getirilmiştir.” der. Bu da Cumhuriyet Halk Partisinin yargı anlayışıydı.
Şark
İstiklal Mahkemelerindeki durum daha fecidir. Eski Van Milletvekili merhum
İbrahim Arvas’a kulak verelim. İstiklal mahkemelerinin yargı zihnine, yargı
biçimine ilişkin der ki: “Ne kadar baba oğul mahkûm var idiyse evvela babanın
gözü önünde oğlunu astırır, sonra da babayı asardı. Bu hususta babanın feryat
ve figanları zerre kadar katı kalplerine tesir etmedi, etmezdi.”
Değerli
arkadaşlar, 27 Mayıs darbesine geldiğimizde de Yassıada Mahkemesi Başkanı Salim
Başol’un “Sizleri buraya tıkan irade böyle istiyor.” sözünü tarihî
derinliklerimizde, hafızalarımızda saklı tutuyoruz millet olarak. 
12
Marta geldiğimizde de durum değişmemiştir. Ecevit’in meşhur sözünü de size
hatırlatırım: “Yargı organları geniş ölçüde devrimci, ilerici unsurların
elindedir.” diyerek kendi yarınlarını yargı eliyle güvencede görüyorlardı. 
12
Eylül darbesine geldiğimizde de, 1974-1980 arasında ne yazık ki yargı vermiş
olduğu kararlarla Parlamentonun kendi asli işlevini görmesini engellemiş, âdeta
darbe için ortamı hazır hâle getiren bir mekanizmaya dönüşmüştü. Kenan Evren 3 Ekim
1984’te Muş’ta yaptığı konuşmada -hatırlayın- “Hainleri asmayıp da besleyecek
miyiz?” diyor ve bu sözü uzun yıllar belleklerde yer ediyordu. Soldan Erdal
Eren daha 19’una girmemişti ki idam edildi veya bizzat hâkimin kendi itirafıyla
“Sadece denge olsun.” diye sağdan da Mustafa Pehlivanoğlu asılmış, suçsuz
olduğu ortaya çıktığı zaman da söz, haber, bilgi Kenan Evren’e ulaşmış, Kenan
Evren “Bu bilgi bana da geldi ama artık çok geç, infazdan dönemeyiz.” demişti.
Yüksek Hâkimler ve Savcılar Kurulu üyelerinin Evren’i ziyaret edip
“Emirlerinizi yerine getirmeye hazırız efendim.” sözlerini de hatırlatmak
isterim.
Yargının
1989-1990’lı yıllara geldiğimizde de durumu esas itibarıyla içler acısıdır.
45’inci Hükûmette yani Birinci Özal Hükûmetinde başörtüsünü serbest bırakmak
için YÖK Yasası’nda yaptığı değişiklik veto edilmiş, 1988’de 46’ncı İkinci Özal
Hükûmeti döneminde de ikinci yasa değişikliği çıkarılmış ancak Evren’in
başvurusu üzerine Anayasa Mahkemesi tarafından 1989 yılında iptal edilmiş.
1990’da yine başörtüsüne izin veren üçüncü kanun çıkmış, SHP Anayasa
Mahkemesine götürmüş ve kanun reddedilerek yürürlükten kaldırılmıştır. 
28
Şubat dönemine geldiğimizde ise özellikle dinî inançların özgürce yaşanmasına
karşı yapılmış bir darbe olması hasebiyle, çoğu zaman disiplin veya idari
soruşturmaya konu olacak hususlar ceza davalarına konu olmuş, mahkûmiyetler
yaşanmıştı.
7
Nisan e-muhtıraya karşı tepki göstermek; yargı adına, adalet adına tepki
göstermek bir tarafa, hâkimler ve savcılar otobüslere bindirilmiş, Genelkurmay
başkanlarına götürülerek brife edilmiştir. Onlar da kendi öğretmenlerini
alkışlamışlardı. Nitekim, Hasan Celal Güzel: “Bana ‘Son elli yıllık darbe
döneminin en büyük sorumluları kimlerdir?’ diye bir soru soracak olursanız
şayet, size darbecilerden ve darbe provokatörlerinden daha önce, Türkiye’deki
yargı sistemini ve yargı görevini bir emir kulu şeklinde uygulayan yargı mensuplarını
gösteririm.”
Değerli
arkadaşlar, hatırlayın, 2007 yılında Cumhurbaşkanlığı seçiminde karar yeter
sayısı için gerekli 367 sayısını toplantı yeter sayısı için de istemişlerdi ve
ne yazık ki Anayasa Mahkemesi böyle bir garabetin altına da imzasını atmıştı.
Bu yetmedi, tam 411 milletvekili başörtüsüne özgürlük için el kaldırdılar,
Anayasa Mahkemesi onu da iptal etti. 
İşin
calibidikkat tarafı şudur arkadaşlar: O dönem Cumhuriyet Halk Partisinin Genel
Saymanı ve Sözcüsü Mustafa Özyürek aynen şöyle diyor… Başbakan Recep Tayyip
Erdoğan’ın yüksek yargıya yönelik yaptığı açıklamalarına tepki göstererek,
Özyürek “Başbakan diyor ki: ‘411 milletvekili birleşti, Anayasa’nın bir
maddesini değiştirdi fakat Anayasa Mahkemesi iptal etti.’ 550 milletvekili de
birleşse, yanlış karar veriliyorsa o kararı Anayasa Mahkemesi iptal etmek
zorundadır. Sayın Başbakanın bu gerçeği öğrenmesi gerekir.” demişti. 
LEVENT
GÖK (Ankara) – Orhan, gensoruya gel artık ya, gensoruya gel.
ORHAN
ATALAY (Devamla) – O zihniyet ile bu zihniyet arasında hangi fark var
arkadaşlar? Hiçbir fark yok. “550 milletvekili burada bir Anayasa maddesini
değiştirse dahi Anayasa Mahkemesi onu iptal edecektir.” diyor. 
Değerli
arkadaşlar, zerre kadar hukuk bilgisine, hukuk formasyonuna sahip olan
arkadaşlarımız, ilkokuldaki çocuklarımıza varıncaya kadar bilirler ki 550
milletvekilinin değiştirmiş olduğu bir Anayasa maddesini, Anayasa Mahkemesi
kendi yetki alanını aşarak, şeklen, biçimsel olarak incelemeyi bırakıp esasa
girerse o zaman bu Anayasa Mahkemesinin kararları da herhâlde selamlanır size
göre arkadaşlar. 
Paralel
yapıya gelince, 7 Şubat MİT krizi, 17 ve 25 Aralık darbe teşebbüsleri, bu sefer
de bazı yargıçlar muz cumhuriyeti sandıkları Türkiye’de yargı kanalıyla millî
iradeyi çöpe atmaya heveslenmiş, bu heveslerini görece masum gerekçelerle de
serdetmişlerdir. 1970’lerde devrimcilerin elinde bulunan yargı, bu sefer,
devlet içinde devlet kurma peşinde olan paralelcilerin eline geçirilmek
istenmişti. Bunlar da halkın vekâletini namus bellemiş, çelikten siyasi bir
iradeye çarpıp parçalanmış ve rezil bir izmihlal yaşamışlardır. 
MUSA
ÇAM (İzmir) – Yanlış mukayese yapıyorsun, yanlış mukayese! Devrimciler ile
paralelcileri aynı kefeye koyma Orhan!
ORHAN
ATALAY (Devamla) – Tıpkı Akif’in “İşte, ey unsur-ı isyan, bu elim izmihlal /
Seni tahrik eden üç beş alığın marifeti! / Ya neden beklemiyordun bu rezil
akıbeti?” dizilerindeki gibi onlar da kendi rezil akıbetlerini buradaki çelik
gibi güçlü siyasi iradeye çarparak hercümerç oldular.
Değerli
arkadaşlar, ilgili gensoruda, Cumhurbaşkanının Anayasa Mahkemesine ilişkin
görüşlerine yer verilerek Adalet Bakanının tutumu eleştiriliyor. 
Sayın
Başkan, değerli milletvekilleri; cumhuriyet tarihi boyunca ilk kez, halkın hür
ve pür iradesiyle doğrudan seçilmiş Cumhurbaşkanımıza dışarıdan ve içeriden
hayâsızca bir saldırı başlamış ve bu inatla sürdürülüyor. 
Dış
saldırının sebeplerine baktığımızda iki neden görüyoruz: Birisi İsrail’e
çekilen “…”(´), ikincisiyse “Dünya beşten büyüktür.” tespiti veya
cesareti. Oysa, bütün Orta Doğu halkları bilir ki aynı zamanda birer silah
tüccarı olan bu beş büyük, Ahmet Arif’in “Adiloş Bebenin Ninnisi” şiirinde
dediği gibi: “Bunlar / Engerekler ve çıyanlardır / Bunlar / Aşımıza, ekmeğimize
/ Göz koyanlardır / Tanı bunları / Tanı da büyü.”
Evet,
Orta Doğu halkları bu beş büyüğü tanımış ve beş büyüğe karşı da en cesur yürek…

ERKAN
AKÇAY (Manisa) – İsrail’in önünde dokuz takla atıyorsunuz, hâlâ “…”(´) diyorsunuz ya! Dokuz takla attınız İsrail’in
karşısında be! Ne onur bıraktınız ne haysiyet…
ORHAN
ATALAY (Devamla) – …cesur bir sese dönüşmüş, “Dünya sizden büyüktür.” diyerek
onlara hadlerini bildirmiş, hakları neyse o sınırlar içerisine çekilmesini
dünyaya bildirmiştir. 
İkinci
nedeni ise içteki neden arkadaşlar, o da büyük bir kıskançlıktır. Bana öyle
geliyor ki 2002’de bir parti kurup 2003’te tek başına iktidara gelen ve o gün
bugün 10 defa halkın önüne gidip her defasında halkın büyük bir teveccühüne
mazhar olan bir adamı kıskanmak garipsenecek bir şey değildir. Çünkü
“Kıskançlık gök kubbenin altında en büyük puttur.” diyor Peygamberimiz. Nitekim
Âdem’in oğlu Kabil’i kardeşi Habil’in katili yapan, Yakup Peygamber’in
çocuklarına Yusuf’u kuyuya attıran o sinsi, o derin, o güçlü his ne yazık ki bu
sıralarda tecelli ediyor. 
Cumhurbaşkanına
ilişkin söylenecek sözü, itirazları, eleştirileri demokratik bir ülkede
karşılamak, makul karşılamak mümkün ama bu kürsüyü her seferinde
Cumhurbaşkanına saldırı yeri, saldırı kürsüsü, saldırı mekânı olarak telakki
etmek olsa olsa, sadece bununla izah edilir. O yüzden, kıskanmayın arkadaşlar.
Eğer siz de çalışırsanız, siz de halkın ihtiyaçlarına, halkın dileklerine kulak
verirseniz, siz de bu halkın geçmişiyle, bu halkın diliyle, tarihiyle,
kültürüyle, medeniyet algısıyla barışırsanız…
ERKAN
AKÇAY (Manisa) – Hep putperest olmuşsunuz, putperest.
ORHAN
ATALAY (Devamla) – ….ve bu güveni verirseniz halka, halk sizi de seçer, sizi de
cumhurbaşkanı eder, sizi de başbakan eder.
ERKAN
AKÇAY (Manisa) – Putperestlik yapma.
ORHAN
ATALAY (Devamla) – Eğer kendi eksikliğinizi, kendi ayıbınızı, kusurunuzu
görmüyor da sadece sallıyorsanız, bilesiniz ki bu millet bildiği yoldan
şaşmayacak, kimi seçeceğine kendisi karar vermiş, karar verdiğinin arkasında
durmaya devam edecek.
Değerli
arkadaşlarım, gensorunun üçüncü bölümü Adalet Bakanımızla ilgilidir. 
LEVENT
GÖK (Ankara) – Nihayet konuya geldin Orhancığım.
ORHAN
ATALAY (Devamla) – HDP de gayet iyi bilir ki 1924’lerde, 1925’lerde başlayıp AK
PARTİ iktidarına kadar olan süreçte gerçekten “Kürt sorunu” dediğimiz sorunu
yaratan bir iklim vardı. “Bu sorunu baldıran zehri dahi olsa içmeye ve çözmeye
razıyım.” diyen güçlü siyasi bir lider ortaya çıktı ve 2012’lerin sonundan
itibaren de “çözüm süreci” dediğimiz yeni bir süreç başladı. Çünkü bu süreçten
önce yaşanan hadiseleri incelediğimizde, sadece ve sadece güvenlik
bürokrasisine teslim edilmiş, öldüre öldüre bitirileceği söylenmiş, asla ve
kata bu problemi demokratik, siyasi bir alana çekme cesareti gösterilememiş,
Özal’dan Demirel’e kadar, Erdal İnönü’den diğer başbakanlara kadar bir dizi
teşebbüslerde bulunulmuş ama ne yazık ki başarılamamıştır.
AHMET
TUNCAY ÖZKAN (İzmir) – Erdal Bey’i unutma, Erdal İnönü’yü.
ORHAN
ATALAY (Devamla) – Değerli arkadaşlar, Kürt sorununu ortaya çıkaran şey, esas
itibarıyla, eskilerin ifadesiyle “tedip, tenkil, tehcir ve temsil”di yani
asimilasyondu. Cumhuriyet Halk Partisinin yirmi yedi yıllık iktidarı döneminde
Kürtleri asimile etmek gibi bir hedefi vardı; bunu İsmet İnönü de söyledi,
Nihat Erim de söyledi, biraz önce burada adı geçen Mahmut Esat Bozkurt da
söyledi. Bunu gizlemenizin anlamı yok. O dönemde antropoloji çalışmaları
yapıldı, insanların kafatasları ölçüldü ama ilk kez AK PARTİ döneminde bu
problemi biz gerçekten temel insan hak ve hürriyetleri bağlamında ve zemininde
çözmek gibi bir irade ortaya koyduk.
ENGİN
ÖZKOÇ (Sakarya) – Ne oldu?
ORHAN
ATALAY (Devamla) – Çözüm süreci, Başbakanımızın dediği gibi, bu coğrafyada son
yüzyılın en büyük başarısıydı.
UĞUR
BAYRAKTUTAN (Artvin) – Ne oldu? Ne oldu?
ORHAN
ATALAY (Devamla) – Bugün de tek çözüm yolu ancak ve ancak o şekilde
gerçekleşir. Ancak, Kandil başından itibaren bu çözüm sürecini zehirlemeye
devam etti. 
ERKAN
AKÇAY (Manisa) – Utanır insan ya. Yazıklar olsun size!
ORHAN
ATALAY (Devamla) – Gezi Parkı eylemlerinden sonra Kandil ile Geziciler ve
uluslararası aktörler el ele vererek AK PARTİ’yi iktidardan düşürüp tekrar bu
ülkeyi bir Mısır’a, bir Suriye’ye, bir Irak’a çevirmek için uğraşıp durdular
ama her defasında, dediğim gibi, bu milletin tercih etmiş olduğu, seçmiş olduğu
AK PARTİ’nin çelik iradesine çarptı ve paramparça oldu.
Değerli
arkadaşlar, HDP’ye buradan bir çağrıda bulunuyorum: HDP Kandil’in siyasi
sözcülüğünü bırakıp Kürt halkının ne istediğine kulak vermek zorundadır. Kürt
halkı öz yönetim istemiyor. Burada, halk direnişi diye bir direnişten söz edilemez.
Halkın istediği tek şey var; bu coğrafyada bütün kardeşleriyle, bin yıllık
kardeşleriyle birlikte yaşama iradesidir. Kürt halkının tek istediği şey “Size
oy veren insanların evlerini başlarına yıkmayın.” mesajını okumanızı
istiyorlar. Kürt halkı huzur istiyor, Kürt halkı barış istiyor. Kürt halkı
kendi diliyle, örfüyle, âdetiyle yaşamak istiyor. Kürt halkı kendi şehirlerini,
kadim şehirlerini bir harabistana çeviren eşkıyanın kendi toplumlarından, kendi
topraklarından, kendi şehirlerinden yok olup, çekilip gitmelerini istiyor. (AK
PARTİ sıralarından alkışlar)
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Atalay, tamamlayınız.
ORHAN
ATALAY (Devamla) – Eğer biz bu Mecliste bize düşeni yaparsak, gerçekten
herkesin eşitlik ve adalet duygularını tatmin edecek adam gibi bir anayasa
yapabilirsek bu problemleri biz ancak o zaman sahici bir şekilde çözebiliriz.
Bu yapılmadığı sürece, buna el atmadığımız sürece, ne yazık ki buraya çıkanlar
Kandil’in sözcülüğünü yapmaya, oradaki teröristlerin sözcülüğünü yapmaya devam
edecekler, şehitler gelmeye devam edecek. Bu, problemi çözmez. Problemin yeri,
problemin mekânı burasıdır; aracı, gereci siyasettir. Buradan ve siyasetten
gayrı yol yoktur arkadaşlar. Lütfen, bu gerçeği anlayıp, tarihin bu evrede bize
yüklemiş olduğu geleceğe yürütecek bir anayasanın yapımına masadan kaçmadan
katkıda bulunmaktır. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Atalay. 
LEVENT
GÖK (Ankara) – Sayın Başkan…
İDRİS
BALUKEN (Diyarbakır) – Sayın Başkan…
BAŞKAN
– Sayın Gök…
LEVENT
GÖK (Ankara) – Efendim, sayın konuşmacı konuşmasının pek çok yerinde Cumhuriyet
Halk Partisiyle ilgili haksız ithamlarda bulunmak suretiyle grubumuza sataşmada
bulunmuştur. Söz istiyorum efendim. 
BAŞKAN
– Buyurun Sayın Gök. (CHP sıralarından alkışlar) 
IX.- SATAŞMALARA İLİŞKİN KONUŞMALAR (Devam)
4.- Ankara Milletvekili Levent Gök’ün,
Ardahan Milletvekili Orhan Atalay’ın (11/3) esas numaralı Gensoru Önergesi
üzerinde AK PARTİ Grubu adına yaptığı konuşması sırasında Cumhuriyet Halk
Partisine sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; AKP Grubu adına konuşan
sayın konuşmacının yirmi dakikalık konuşmasının tam on üç dakikalık bölümünü
Cumhuriyet Halk Partisine ayırması şaşırtıcı değildir. Cumhuriyet Halk
Partisiyle, onun değerleriyle, kurucu değerleriyle bir hesaplaşma içerisinde
olduğu belli olan AKP Grubundan zaten farklı bir şey beklemiyorduk ama adaletle
ilgili kavramlar konusuna hiç değinmeden, HDP’nin vermiş olduğu gensorudan
Cumhuriyet Halk Partisine saldırmak ancak AKP Grubunun becerebileceği bir
konudur. 
Sayın
Başkan, değerli milletvekilleri; sayın konuşmacı diyor ki: “Birçok meselenin
tohumu Cumhuriyet Halk Partisi tarafından atılmıştır.” Şimdi, sayın konuşmacı,
geçmişten dönüp bugüne kadar baktığı dönemler içerisinde, Cumhuriyet Halk
Partisinin yok olmakta olan bir ulusu nasıl bir ulus hâline getirdiğini,
cumhuriyet kurduğunu unutmuşa benziyor. Sayın konuşmacı, Cumhuriyet Halk
Partisinin Mustafa Kemal öncülüğünde emperyalizme karşı vermiş olduğu savaştan
sonra Türkiye’de Kürt’ün, Türk’ün, Laz’ın, Çerkez’in, herkesin nasıl bir arada
barış içinde yaşadığı günleri unutmuşa benziyor. Şu andaki Türkiye tablosuna
bir bakıyorsunuz, Türkiye’nin doğu ve güneydoğusu ateş çemberinde, Türkler ile
Kürtler arasında ayrışma başlamış gibi gözüküyor ve sayın konuşmacı bunu
kendisine mal ediyor. Yazıklar olsun size! (CHP sıralarından alkışlar)
Türkiye’nin geldiği bu tabloda şehitlerden sorumlusunuz. Türkiye, komşularıyla
sıfır sorun yaşarken, şu anda bütün komşularıyla sorunu olan bir ülke hâline
dönüştü. Yurtta sulhu unuttunuz, cihanda sulhu unuttunuz. Türkiye’de Cumhuriyet
Halk Partisinin getirdiği bütün yeniliklerin karşısında durarak Türkiye’yi
bölmeye, parçalamaya çalışıyorsunuz. Cumhuriyet Halk Partisi buna, size fırsat
vermeyecek. O yüzden her zaman kursağınızdan Cumhuriyet Halk Partisini
haykırıyorsunuz ama Cumhuriyet Halk Partisinin elleri yakanızda hepinizin.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ediyorum Sayın Gök.
İDRİS
BALUKEN (Diyarbakır) – Sayın Başkan…
MEHMET
NACİ BOSTANCI (Amasya) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Sayın Başkan, AKP Grubu adına konuşan sayın hatip bizi
Kandil’in sözcüsü olmakla suçladı. 
BAŞKAN
– Sesiniz gelmiyor Sayın Baluken. 
İDRİS
BALUKEN (Diyarbakır) – Kandil’in sözcülüğünü yapmakla ilgili sataşmada bulundu.

BAŞKAN
– Buyurun Sayın Baluken. 
Size
de iki dakika süreyle söz veriyorum. 
Daha
sonra sizi dinleyeceğim Sayın Bostancı. 
5.- Diyarbakır Milletvekili İdris
Baluken’in, Ardahan Milletvekili Orhan Atalay’ın (11/3) esas numaralı Gensoru
Önergesi üzerinde AK PARTİ Grubu adına yaptığı konuşması sırasında Halkların
Demokratik Partisine sataşması nedeniyle konuşması
İDRİS
BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; öncelikle şunu ifade edeyim: Kandil’in
sözcülük için bize ihtiyacı yok, bizim de Kandil’in sözcülüğünü yapma gibi bir
niyetimiz yok. O nedenle, eğer eleştiri yapacaksanız HDP’nin söylemleri ve
politikaları üzerinden eleştiri yapın. 
Şimdi,
Sayın Vekil, çözüm sürecinin ne için bozulduğunu izah etmeye çalıştınız ama hep
ifade ettik, siz de elinizi vicdanınıza koyun ve bütün kamuoyunun kabul ettiği
gerçekliği bir yerde bir muhakemeye tabi tutun. Ben sizi yakından biliyorum,
Kürt meselesine de hâkimsiniz. 
Çözüm
sürecini, hepimiz biliyoruz ki, HDP’nin parti olarak seçime girme kararı
vermesi ve başkanlık hesabını bozması, Kobani’nin de IŞİD çetelerine karşı
tarihî bir direniş göstererek düşmekten kurtulması nedeniyle bozdunuz. Sahaya
savaş konseptini de yine bu iki perspektif üzerinden, 7 Haziran seçimlerinden
sonra HDP’nin yüzde 10 barajını geçerek yüzde 13 oy alması, Tel Abyad’ın, Gire
Spi’nin de IŞİD çetelerinden YPG tarafından alınması, özgürleştirilmesi üzerine
sahaya sürdünüz. Bunun üzerindeki şeylerin tamamı demagojidir, hamasettir.
Yani, Sayın Cumhurbaşkanımız karar vermişti de, baldıran zehri içecekti de…
İçmedi işte, topluma içirdi. HDP barajı geçtiği için, Kobani ve Rojava
düşmediği için, kendi siyasi iktidar hesabı nedeniyle baldıran zehrini topluma
içirdiği için çözüm süreci bozuldu. Bunu bütün toplum biliyor. 
Diğer
taraftan “İnkârı bitirdik, asimilasyonu bitirdik...” Allah aşkına, yani, tekrar
elinizi vicdanınıza koyun diyorum ya; binlerce, on binlerce, yüz binlerce
kanunun, mevzuatın, yönetmeliğin, genelgenin hiçbir yerinde bir “Kürt” kelimesi
geçmiyor, bir “Alevi” kelimesi geçmiyor, bir “Ermeni”, “Asuri”, “Süryani”
kelimesi geçmiyor. Siz böyle mi asimilasyonu bitirdiniz? Sizin o inkâr
anlayışınız, asimilasyon anlayışınız… 
(Mikrofon
otomatik cihaz tarafından kapatıldı)
İDRİS
BALUKEN (Devamla) – …darbe yasalarına, darbe anayasasına sarılarak aynı şekilde
devam ediyor. Dolayısıyla, burada halkı yanıltmayın, kendi politikalarınızı
savunun diyorum.
Hepinize
saygılar sunuyorum. (HDP sıralarından alkışlar)
BAŞKAN
– Teşekkür ederim Sayın Baluken.
Sayın
Bostancı…
MEHMET
NACİ BOSTANCI (Amasya) - Sayın Başkanım, Levent Bey konuşurken “cumhuriyetin
değerleriyle hesaplaşan AK PARTİ” ifadesini kullandı; bu, açık bir sataşmadır.
BAŞKAN
– Buyurunuz Sayın Bostancı. (AK PARTİ sıralarından alkışlar)
6.- Amasya Milletvekili Mehmet Naci
Bostancı’nın, Ankara Milletvekili Levent Gök’ün sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; sanıyorum, Levent
Bey cumhuriyetin değerleri ile Cumhuriyet Halk Partisinin değerlerini tarihsel
bir özdeşlik içinde görüyor. AK PARTİ Grubunun konuşmacısı CHP’yi eleştirdi;
bu, cumhuriyetin değerleri anlamına gelmez. Hepimiz cumhuriyet tarihini
biliyoruz, cumhuriyeti kuran değerleri biliyoruz. Atatürk cumhuriyeti
kurduğunda bunu demokrasiyle taçlandırmak istiyordu. Türkiye’de demokrasiyi
yerleştiren, demokrasiyi geliştiren, özgürlükleri sağlayan siyasi geleneğe
bakarsak Levent Bey, 1950’den beri, bugün AK PARTİ tarafından temsil edilen
gelenek olduğunu görürüz. Elbette bütün siyasi partilerin, CHP’nin bu çerçevede
katkıları vardır ama fail Menderes’tir, Adalet Partisidir, rahmetli Özal’dır ve
bugün de AK PARTİ’dir, asıl fail; herkesin katkısı var. Sonuçta demokrasi bir
ülkenin gelişmesiyle, şehirleşmesiyle, zenginleşmesiyle, kurumlarını
oluşturmasıyla, bütün bunlarla mümkün olur. AK PARTİ’nin burada oynadığı rol,
kesinlikle cumhuriyet değerlerini tahkim eden ve Türkiye Cumhuriyeti’nin onurlu
bir devlet olarak var olması için bunun maddi ve moral şartlarını hazırlayan
bir siyasi tavırdır. O yüzden, partinize yönelik eleştirileri karşılamak için
önüne kalkan olarak Türkiye Cumhuriyeti’ni kullanmak mantığı iyi bir mantık
değil. Cumhuriyet hepimizin ortak değeri. Öncelikle bunu belirteyim. 
İkincisi,
Sayın Baluken çözüm sürecinin niye bittiği ve bugün nelerin yaşandığından
bahsetti. Her ne olursa olsun, terörist girişimler masanın yeniden kurulmasının
vesilesi olmaz. Böyle bir mantıkla teröre bakılmaz. Terörle devlet mücadele
edecek, milleti kucaklamaya da devam edeceğiz. Siyasetin görevi bu.
Saygılar
sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Bostancı. 
LEVENT
GÖK (Ankara) – Sayın Başkan…
BAŞKAN
– Sayın Gök, bir saniye… 
Sayın
Erkan Akçay’ın 60’ıncı maddeye göre söz talebi var. 
Mikrofonunuzu
açıyorum Sayın Akçay. 
Süreniz
iki dakikadır. 
VI.- AÇIKLAMALAR (Devam)
25.- Manisa Milletvekili Erkan Akçay’ın,
Ardahan Milletvekili Orhan Atalay’ın (11/3) esas numaralı Gensoru Önergesi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Biraz
evvel kürsüde Adalet ve Kalkınma Partisini temsilen konuşan konuşmacının
konuşmasını hayretle ve ibretle izledik. Adalet ve Kalkınma Partisi bir karar
versin ve milleti kandırmaktan vazgeçsin diyorum. 
Şimdi,
Sayın Başbakanın sözlerine atıf yaparak dedi ki, işte, bu çözüm sürecini “son
yüzyılın en büyük başarısı” olarak söylemiş, söylediğine göre. Ya, bu sözleri
ifade etmek insan aklıyla alay etmektir. Bir de masayı devirmekten… Yani “Biz
bu çözüm sürecini sonlandırmadık, karşı taraf sonlandırdı.” demeye getiren
sözler var ve âdeta, AKP’nin bu “çözüm süreci” denilen, o “çözüm masası”
denilen terör örgütü unsurlarıyla tekrar masaya gelmesini çağrıştıracak sözler
sarf etti. Demek ki AKP’nin bir gözü de, yine, şu anda milletimizin başına bela
olduğu çok açık, net bir şekilde ortaya çıkan o eski çözüm sürecinde.
Anadolu’da atasözü vardır, buna “Eli işte, gözü oynaşta.” demek gelir. 
İkincisi,
“…”(´) ten bahsediyor. Ya, bu İsrail’le kaçıncı defa al takke
ver külah ve kaçıncı çarklar, kaçıncı takla atmalar bunlar. Şimdi İsrail’le
ilgili görüşü nedir Hükûmetin, bir açıklama yapsın bakalım. Hâlâ “…”(x)ta
takılmış kalmış. Biz de buna, “…”“…”(x) diyoruz AKP’ye.
En
son ABD seyahati, Yahudi lobileriyle nasıl toplantı…
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlıyorum Sayın Başkan.
BAŞKAN
– Teşekkür ederim Sayın Akçay.
ERKAN
AKÇAY (Manisa) – Bir cümle…
BAŞKAN
– Buyurunuz, tamamlayınız.
ERKAN
AKÇAY (Manisa) – Yahudi lobileriyle âdeta birtakım yardım ve destek
toplantılarıyla geçti. Dışişleri Bakanı “PYD için ABD’yle küsecek değiliz.”
diyor. Yani, dün öyle, bugün böyle. Adalet ve Kalkınma Partisi söylemlerinde ve
politikasında net olsun, berrak olsun, dürüst olsun.
Teşekkür
ederim.
BAŞKAN
– Teşekkür ederim Sayın Akçay.
Sayın
Gök…
LEVENT
GÖK (Ankara) – Efendim, Sayın Bostancı…
BAŞKAN
– Sesiniz buraya gelmiyor Sayın Gök.
LEVENT
GÖK (Ankara) – Sayın Bostancı’nın konuşmasında -adımı da belirtmek suretiyle-
yaptığı değerlendirmeler hatalıdır, o değerlendirmeleri grubumuza yönelik yeni
bir sataşmadır. Bu bakımdan söz istiyorum.
BAŞKAN
– Yani hangi cümlesiyle sataşmada bulundu Sayın Gök?
LEVENT
GÖK (Ankara) – Efendim, bir önceki konuşmacının “Birçok meselenin tohumu
Cumhuriyet Halk Partisi tarafından atılmıştır.” sözüne atfen söz aldıktan
sonra, kendisi, Cumhuriyet Halk Partisi ile cumhuriyetin kurucu değerleri
arasında bir benzerlik kurduğumuzdan yola çıkarak benim konuyu anlattığımı
ifade etti.
BAŞKAN
– Anladım, peki, buyurunuz. (CHP sıralarından alkışlar)
İki
dakikayla süreyle söz veriyorum. 
IX.- SATAŞMALARA İLİŞKİN KONUŞMALAR (Devam)
7.- Ankara Milletvekili Levent Gök’ün, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına ve Cumhuriyet Halk Partisine sataşması nedeniyle konuşması
LEVENT
GÖK (Ankara) – Öncelikle, Sayın Bostancı’nın cumhuriyetin değerlerine sahip
çıkma anlayışından büyük bir memnuniyet duyduğumu ifade etmek isterim, biz de
böyle görmek istiyoruz sizleri. (CHP sıralarından alkışlar) 
Sayın
Başkan, değerli milletvekilleri; cumhuriyet, dağılmakta olan bir ulusu
bütünleştiren ve yeni Türkiye Cumhuriyeti’ni kuran, laik cumhuriyeti kuran bir
anlayıştır. Onun kurucu değerleri var. Bu kurucu değerler sadece Cumhuriyet
Halk Partisinin değil, bütün partilerin değerleri olmalı. Laikliğin önemi
konusunda hepiniz Cumhuriyet Halk Partisi kadar hassas olmalısınız. Bugün bakın
Orta Doğu coğrafyasına, Cumhuriyet Halk Partisinin öncülüğünde, Mustafa Kemal
Atatürk’ün öncülüğünde kurulan laik cumhuriyetin Türkiye için ne kadar bir
nimet olduğu ortada, bunları lütfen yadsımayınız.
Bir
ulus yaratmak… Mustafa Kemal Atatürk ve kadroları bir tek adamlığı
sürdürmemişlerdir, makul bir zamanda çok partili hayata geçmek suretiyle
Türkiye’yi çok partili rejimle tanıştırmışlardır ama siz şu anda çok partili
rejimden tek adamlığa geçişin senaryolarını yazmak istiyorsunuz, bizim
karşıtlığımız bundandır. (CHP sıralarından alkışlar) Çanakkale Zaferi, Kurtuluş
Savaşı, Türkiye Büyük Millet Meclisinin kurulması, kadına seçme ve seçilme
hakkının verilmesi, çok partili rejim, bir ümmetten bir ulus inşası, bunlar az
şeyler değildir; bunların kıymetini bilelim değerli arkadaşlar.
UĞUR
AYDEMİR (Manisa) – Aynı şeyleri söylüyoruz.
LEVENT
GÖK (Devamla) – Bunların kıymetini bilelim ki bu konuştuğumuz Meclisin yüceliği
daha da bir belirginleşsin. Bizim itirazımız işte bunlaradır. Biz
cumhuriyetimizin değerlerinden bahsederken elbette Cumhuriyet Halk Partisi
olarak bunlarda hassasız, sizlerin de hassas olması gerektiğini ifade ediyoruz.
Çünkü devletimizin inşası için en önemli olan unsurlarla oynamamamız
gerektiğini düşünüyoruz. Bu bakımdan, Sayın Bostancı’yı kutluyorum ama az önce
sayın konuşmacı bunun tam tersi cümleler söylemişti, bunlara ben itiraz ettim.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Gök.
ORHAN
ATALAY (Ardahan) – Sayın Başkan…
BAŞKAN
– Bir saniye…
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Sayın Başkan, demin kürsüden konuşan Sayın Bostancı
ismimi de zikrederek “terör saldırıları devam ederken masaya dönülmesi”
şeklinde hiç sarf etmediğim cümleler kullanarak sataşmada bulundu.
BAŞKAN
– İleri sürmediğiniz bir görüşü size atfetti.
İDRİS
BALUKEN (Diyarbakır) – Evet.
BAŞKAN
– Buyurunuz.
8.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
İDRİS
BALUKEN (Diyarbakır) – Teşekkür ederim.
Sayın
Başkan, değerli milletvekilleri; bu sahaya sürdüğünüz savaş sürecinin, bir
vatan savunması, bir vatan savaşı değil, bir saray savunması ve saray savaşı olduğunu
başından beri ifade ettik. Siz de bütün toplumsal kesimleri, maalesef üzülerek
belirtmek istiyorum ki CHP dâhil olmak üzere bütün muhalefeti de “Devletin
bekası tehlikede, terörle mücadele ediyoruz, terörün belini kırdık, ev ev
temizliyoruz, ha bugün bitti, ha yarın bitecek.” şeklinde kandırarak bir savaş
kredisi aldınız ama o savaş kredisinin süresi dolmaya başladı.
RADİYE
SEZER KATIRCIOĞLU (Kocaeli) – Teröristler azalmaya başladı. 
İDRİS
BALUKEN (Devamla) - Şimdi, bütün toplumsal kesimler verdikleri kredinin sonucu
ne oldu diye sizin politikalarınızı sorgulamaya başladı. Güçlü bir şekilde,
devletin bekası değil, sarayı bekasının tehlikede olduğunu yüksek sesle
söylemeye başladılar. Güçlü bir şekilde, “Terörün belini kıracağız.” diyenlerin
cenazelere hangi terörü uyguladıklarını sorgulamaya başladılar. “PKK’yi
bitiriyoruz.” diyenlerin, PKK’nin tarihinde olmayacak düzeyde PKK’yi
büyüttüğünü şimdi görüyorlar; özellikle son katliamlardan sonra, Cizre’den,
Sur’dan… 
RADİYE
SEZER KATIRCIOĞLU (Kocaeli) – Eş başkanınız “Silah bırakın.” demedi PKK’ya. 
İDRİS
BALUKEN (Devamla) - …Silopi’den yüzlerce, binlerce genci PKK saflarına sizin
gönderdiğinize şu anda kanaat getirdiler. 
RADİYE
SEZER KATIRCIOĞLU (Kocaeli) – Onu söyle ilk önce, “Silah bırak.” demedi. 
İDRİS
BALUKEN (Devamla) - Dolayısıyla, savaşınızın kredisi artık bitiyor, bölgede
savaşan güçleri de artık ikna edemiyorsunuz. 
RADİYE
SEZER KATIRCIOĞLU (Kocaeli) – Sizin savaşınız, bizim değil. 
İDRİS
BALUKEN (Devamla) - Bakın, binlerce Özel Harekât polisi görev değişikliği için
dilekçe veriyor. 
RADİYE
SEZER KATIRCIOĞLU (Kocaeli) – Yapma ya!
GÖKCEN
ÖZDOĞAN ENÇ (Antalya) – 11 Temmuzda “Eylemsizlik bitti.” diye açıklamadınız mı?

İDRİS
BALUKEN (Devamla) - Dün Bingöl, Diyarbakır’daydım, onlarca, yüzlerce asker,
polis, saray savaşına alet olmamak için istifa dilekçeleri veriyor, istifa! 
RADİYE
SEZER KATIRCIOĞLU (Kocaeli) – Sen alet olma!
GÖKCEN
ÖZDOĞAN ENÇ (Antalya) - Açıklama yaptı mı yapmadı mı 11 Temmuzda? 
İDRİS
BALUKEN (Devamla) - O nedenle, kırk yıl da savaşsanız, kırk kez daha ağır bir
devlet terörü de uygulasanız dönüp dolaşacağınız yer müzakere masasıdır. “Yol
yakınken, daha fazla halkımıza bedel ödetmeden bunu yapın.” dediğimizde de biz
bunu kastediyorduk. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederim Sayın Baluken. 
Sayın
Bostancı… 
MEHMET
NACİ BOSTANCI (Amasya) – Sayın Baluken “Yapılan vatan savunması değil saray
savunmasıdır.” diyerek bu milletin maruz kaldığı terörist saldırıya karşı son
derece hafifleştirici…
ERTUĞRUL
KÜRKCÜ (İzmir) – O senin telakkin Hocam. 
MEHMET
NACİ BOSTANCI (Amasya) - …ama aynı zamanda terör örgütünün de stratejisine
uygun bir dille konuşmuş, AK PARTİ Grubunu da bu çerçevede eleştiren, bu teröre
karşı yürüttüğü mücadeleyi eleştiren bir değerlendirmede bulunmuştur. 
ERTUĞRUL
KÜRKCÜ (İzmir) – Tam Göbels. 
MEHMET
NACİ BOSTANCI (Amasya) - 69’a göre, sataşmadan söz istiyorum. 
BAŞKAN
– Sayın Bostancı, buyurunuz ancak şunu rica ediyorum, bunu sonlandıralım,
inanıyorum ki siz yeni bir sataşmaya meydan vermeyecek şekilde konuşmanızı
yapacaksınız. 
Buyurun.

9.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; PKK terör
örgütünün sözde şeflerinden birisi diyor ki: “Bizim bu yöntemle hedefimiz
Tayyip Erdoğan’dır ve AK PARTİ iktidarıdır.” Yani şehirlerdeki bu yıkım, terör
örgütünün buralarda gerçekleştirdiği vahşice, canice, alçakça saldırılarının
sebebi Türkiye siyasetinde bir iktidar değişikliğini sağlamak. Sayın Baluken,
demokratik zeminlerde teşekkür etmiş bir siyasi parti olarak bu stratejiye
uygun bir dille “Bu iş vatan işi değil, saray işi.” demeniz acaba hangi bağlama
oturur? Nasıl muhakeme edersiniz bunu? (AK PARTİ sıralarından alkışlar)
Yapılan
şudur aziz milletimiz, yapılan şudur: Terör örgütü bu millete karşı bir
saldırıya girişmiştir, varlığına, ortak kaderine ve geleceğine. Aynı terör örgütü,
bu işi sanki iç siyasetin bir parçasıymış gibi takdim ederek “saray” ve “AK
PARTİ” diyerek AK PARTİ’nin dışındaki bütün muhalif güçleri kendi kirli
stratejisinin ortağı yapmaya çalışmaktadır. Bu millet bu oyuna gelmez Sayın
Baluken, bu millet bu oyuna gelmez. Terör örgütü, şefleri dahi, şehirlerde
yaptıkları bu işin yanlış bir iş olduğunu, sonuçları itibarıyla yıkım
getirdiğini, kendileri açısından da mahzurlu olduğunu ifade ediyor. Ümit
ederim, Sayın Baluken ve HDP Grubu da bugüne kadar millet nezdinde aynı
stratejinin bir parçası olarak anlaşılan, öyle yorumlanan tavırlarına ilişkin
bir öz eleştiri ortaya koyarlar.
Saygılarımla.
(AK PARTİ sıralarından alkışlar)
İDRİS
BALUKEN (Diyarbakır) – Sayın Başkan…
BAŞKAN
– Teşekkür ediyorum Sayın Bostancı.
İDRİS
BALUKEN (Diyarbakır) – Yani yine, PKK’yle aynı strateji doğrultusunda
söylemlerde bulunduğumuzu söyleyerek sataşmada bulundu, söz talebimiz var.
BAŞKAN
– Buyurunuz Sayın Baluken.
Sizden
rica ediyorum, yeni bir sataşmaya meydan vermeyecek şekilde düşüncelerinizi
ifade ediniz, bunu sonlandıralım.
10.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
İDRİS
BALUKEN (Diyarbakır) – Teşekkür ediyorum.
Sayın
Bostancı, PKK’yle ilgili söylediğiniz sözlerin muhatabı bizler değiliz.
VEYSİ
KAYNAK (Kahramanmaraş) – Niye sen cevap veriyorsun?
İDRİS
BALUKEN (Devamla) - Herhâlde KCK’nin başkanlık konseyi ya da eş başkanları size
cevap verirler. Ama HDP'nin ne söylediği ilk günden itibaren ortadadır, nettir.
Çözüm sürecinin içerisinde bulunan bir milletvekili olarak söyleyeyim:
İmralı’da son yaptığımız toplantıda bir izleme heyetinin kurulması durumunda ve
Sayın Öcalan’ın Diyarbakır “Nevroz”undaki mesajından bir hafta sonra adaya
gitmesi durumunda resmî müzakerelerin başlayacağı ve PKK’ye Türkiye
Cumhuriyeti’ne karşı silahlı mücadeleyi bir kenara bırakarak demokratik siyasi
mücadelenin ikame edileceği çağrısının yapılacağı konusunda anlaşmıştık. Eğer
devletin tutanaklarını okursanız bu konuda orada varılan mutabakatı da
görürsünüz. Ancak, kırk yıllık bir savaşı…
YUSUF
BAŞER (Yozgat) – Ne savaşı be, ne savaşı!
İDRİS
BALUKEN (Devamla) - …yüz yıllık bir meseleyi çözmek için bu kadar altın fırsat
değerinde bir mutabakat ortaya çıkmışken Cumhurbaşkanı Erdoğan çıkıp “Ben
izleme heyetini doğru bulmuyorum.” dedi, “İzleme heyeti falan olmaz.” dedi;
sonrasında “Ne masası, ne tarafı! Ortada masa yok, taraf yok; bunlar İmralı’yı
meşrulaştıran söylemler.” dedi; hatta daha ileri gitti “Dolmabahçe mutabakatı
yanlış, Kürt sorunu yoktur.” dedi. Yani bütün bunlara bir kere, bizim cevap
vermemiz züldür; aslında sizin cevap vermeniz gerekir. Siz iki buçuk yıllık
süre içerisinde eğer çözüm süreciyle ilgili, demin vekilinizin Başbakana atıf
yaparak söylediği gibi, yüzyılın en önemli projesi olarak değerlendirdiyseniz o
durumda sizin çıkıp cevap vermeniz gerekirdi. Dolayısıyla, çözüm sürecini kimin
bozduğu, masayı kimin devirdiği, savaşı kimin başlattığı son derece nettir.
Tabii ki, halka yönelik savaşla gelirseniz, bunun karşısında bizim boyun eğip
diz çökeceğimizi…
(Mikrofon
otomatik cihaz tarafından kapatıldı) 
İDRİS
BALUKEN (Devamla) - …beklemeniz de gerçekçi bir yorum değildir. En büyük siyasi
mücadeleyi size de, saraya da karşı yapmaya devam edeceğiz. (HDP sıralarından
alkışlar) 
BAŞKAN
– Teşekkür ederim Sayın Baluken.
VIII.- GENSORU (Devam)
A) Ön Görüşmeler (Devam)
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, yargı erkini baskı altına aldığı ve yönlendirdiği, kuvvetler
ayrılığı ilkesine ve Anayasa’ya aykırı yaklaşımlarda bulunduğu iddiasıyla
Adalet Bakanı Bekir Bozdağ hakkında Gensoru açılmasına ilişkin önergesi (11/3)
(Devam)
BAŞKAN
- Gensoru önergesinin gündeme alınıp alınmaması konusunda siyasi parti grupları
adına yapılan konuşmalar sona ermiştir.
MEHMET
NACİ BOSTANCI (Amasya) – Sayın Başkanım, çözüm sürecine ilişkin tartışmalar
kamuoyunun bilgisi dâhilindedir, ilgili bakanlar gerekli açıklamaları
yapmışlardır. 
ERKAN
AKÇAY (Manisa) – Hiçbir açıklama yok Sayın Başkan, doğru değil, yalan o; hiçbir
açıklama… Mugalata yapıyorlar sadece, mugalata.
MEHMET
NACİ BOSTANCI (Amasya) – Tutanaklar açıktır, milletin bu konuda bir kanaati
vardır.
BAŞKAN
– Peki, teşekkür ederim Sayın Bostancı. 
Tutanaklara
geçmiştir.
İDRİS
BALUKEN (Diyarbakır) – Tutanaklara geçmesi açısından, ben de bugün AKP’nin
kurucularından olan Sayın Arınç’ın, çözüm sürecine gerekçelere sığınmadan acil
bir şekilde dönülmesi gerektiğiyle ilgili çağrısını son derece önemsediğimizi
ve AKP’li bütün vekillerin de bunu okuması gerektiğini ifade etmek istiyorum.
BAŞKAN
– Teşekkür ederim Sayın Baluken.
İDRİS
BALUKEN (Diyarbakır) – Sayın Arınç’ın ölüler üzerindeki bilanço yarıştırma
anlayışını eleştiren tutumunu da yine AKP’li vekillerin okumasını tavsiye
ediyorum. 
BAŞKAN
– Teşekkür ederim Sayın Baluken, tutanaklara geçmiştir.
Şimdi
Hükûmete söz vereceğim. 
Adalet
Bakanı Sayın Bekir Bozdağ. (AK PARTİ sıralarından alkışlar)
Buyurunuz
Sayın Bakan.
Süreniz
yirmi dakikadır.
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekilleri;
hakkımda, Halkların Demokratik Partisi Grubu adına verilen gensoru önergesi
vesilesiyle huzurlarınızdayım. Bu vesileyle, saygıdeğer üyeler, hepinizi ayrı
ayrı saygıyla selamlıyorum.
Öncelikle
belirtmek isterim ki hakkımda verilen gensoru, herhangi bir somutluğa
dayanmamakta; tamamen belli bir algı operasyonu çerçevesinde, çarpıtmalardan ve
asılsız yorumlardan ibarettir. Böylesi bir önergeyi vermek ve bunu gensoru gibi
çok ciddi bir müesseseyi kullanarak yapmak fevkalade yanlış olmuştur.
Gensorunun ne olduğu Anayasa ve İç Tüzük’te belli; bu, onların hiçbirine
uymuyor, buradan özellikle ifade etmek isterim.
Türkiye
bir hukuk devletidir. AK PARTİ hükûmetleri, hukuk devletini güçlendirme
noktasında çok ciddi reformlara imza atmıştır. Hükûmetlerimiz döneminde
attığımız adımlar, yaptığımız reformlarla, hukuk devleti ve yargı
bağımsızlığını sürekli güçlendirdik, tahkim ettik. 
Ben,
şimdi, yüce heyetinize sormak istiyorum: DGM’lerin konuşmaya dahi cesaret
edilemediği bir Türkiye'de, DGM’leri ve ÖYM’leri kaldırarak, hukuk devletini
biz geriye mi götürdük? 
LEVENT
GÖK (Ankara) – Sulh cezalar ne olacak?
ADALET
BAKANI BEKİR BOZDAĞ (Devamla) – Hukuk devletini zayıflattık mı? YAŞ ve HSYK’nın
meslekten ihraç, memurların, uyarma ve kınama cezaları karşısında haksızlığa
uğrayanın “Haksızlığa uğradım.” demesini Anayasa’nın yasakladığı bir Türkiye’de
bu yasakları kaldırarak hak aramanın önündeki engelleri kaldırdık da hukuk
devletini zayıflattık mı? (AK PARTİ sıralarından alkışlar) 
CEYHUN
İRGİL (Bursa) – Mahkeme kararlarını uygulamıyorsunuz.
ADALET
BAKANI BEKİR BOZDAĞ (Devamla) – Türkiye’de darbe yapanların yargılanmasını
engelleyen Anayasa geçici 15’i yürürlükten kaldırarak darbe yapmış komutanları
milletin yargısının huzuruna çıkararak hukuk devletini, demokratik devleti
geriye mi götürdük?
CEYHUN
İRGİL (Bursa) – Evet. 
ADALET
BAKANI BEKİR BOZDAĞ (Devamla) – Alkışlanacak işler yaptık, takdir edilecek
işler yaptık.
CEYHUN
İRGİL (Bursa) – E, sonra özür dilediniz ya yanlış yaptık diye!
NURHAYAT
ALTACA KAYIŞOĞLU (Bursa) – Neyi alkışlayacağız ya? 
CEYHUN
İRGİL (Bursa) – “Kandırıldık.” diye özür dilediniz ya!
ADALET
BAKANI BEKİR BOZDAĞ (Devamla) – Memurlara toplu sözleşme hakkını, uluslararası
insan haklarına ilişkin anlaşma hükümleri ile iç hukuk hükümlerinin çatışması
hâlinde uluslararası sözleşme hükümlerine üstünlük veren kuralı Anayasa’ya
koyarak hukuk devletini geriye mi götürdük? Kim yaptı bunu? Biz yaptık, biz,
biz. (AK PARTİ sıralarından alkışlar) 
NURHAYAT
ALTACA KAYIŞOĞLU (Bursa) – Uygulamaya bak, uygulamaya!
ADALET
BAKANI BEKİR BOZDAĞ (Devamla) – Bütün anlaşmaların altına imza koymuşuz.
Hepsini hukukun üstüne çıkaran adımı biz attık. 
CEYHUN
İRGİL (Bursa) – E, mahkeme kararlarını uygulamıyorsunuz!
ADALET
BAKANI BEKİR BOZDAĞ (Devamla) – Kadınlar lehine pozitif ayrımcılığı, çocuklar
lehine pozitif ayrımcılığı, kişisel verileri koruma hakkını Anayasa’ya ve
hukukumuza biz getirdik, biz. Hukuk devletine böyle sahip çıkılır. Darbecilerin
önünde, arkasında şak şak yapmakla çıkılmaz, bunların gereğini yaparak çıkılır.
CEYHUN
İRGİL (Bursa) – İnsanı da susturdunuz insanı! 
İDRİS
BALUKEN (Diyarbakır) – Ya “millî kumpas” diyordunuz! “Paralelin kumpası”
diyordunuz!
NURHAYAT
ALTACA KAYIŞOĞLU (Bursa) – Anayasa Mahkemesine 40 bin tane başvuru var hak
ihlalleriyle ilgili. 
ADALET
BAKANI BEKİR BOZDAĞ (Devamla) – Bakın, HSYK’yla ilgili bizden önceki dönemde
Cumhurbaşkanının, Yargıtayın, Danıştayın doğrudan üye seçme yetkisi, atama
yetkisi yok; kürsüdeki adli, idari yargı hâkim ve savcılarının da seçme hakkı
yok. 3 tane seçecek her boş üye için Yargıtay, sonra 1’ini Cumhurbaşkanı
seçecek. “Temyiz kudreti yok.” diyordu bu Anayasa ve yasalarımız, “Siz
yapamazsınız, doğrudan seçemezsiniz…” Sekreteryası yok, bütçesi yok, binası
yok, çaycısını dahi Adalet Bakanlığı veriyor, Teftiş Kurulu Adalet Bakanına
bağlı. Peki biz ne yapmışız? Cumhurbaşkanına, Yargıtaya, Danıştaya, Adalet
Akademisi Genel Kuruluna, kürsüde görev yapan adli ve idari yargı hâkim ve
savcılarına doğrudan HSYK’ya üye seçme yetkisi verdik, hukuk devletini geriye
mi götürdük, yanlış mı yaptık? Doğru yaptık. (AK PARTİ sıralarından alkışlar)
Adalet Bakanının rolünü azalttık. Dairelerin çalışmasına katılmıyor, oy verme hakkı
yok; sadece belli konularda genel kurula başkanlık yapar hâle getirdik.
NURHAYAT
ALTACA KAYIŞOĞLU (Bursa) - Niye başkanlıktan feragat ettiniz?
ADALET
BAKANI BEKİR BOZDAĞ (Devamla) - Teftiş Kurulu Adalet Bakanlığına bağlıydı,
HSYK’ya bağladık, kötü mü yaptık? İyi yaptık. Yaptığımız düzenlemeler yargı
bağımsızlığını, kuvvetler ayrılığını, hukuk devletini güçlendiren düzenlemeler
olmuştur; bunun altını burada özellikle çizmek istiyorum. 
Bu
adımlar sonucunda, Türkiye’de çok olumlu gelişmeler olduğu gibi, Avrupa İnsan
Hakları Mahkemesi nezdindeki karnemiz de değişmiştir. 31 Aralık 2012’de 16.876
olan derdest başvuru sayısı 29 Şubat 2016 tarihi itibarıyla yüzde 50 oranında
azalarak 8.500 olmuştur. 
NURHAYAT
ALTACA KAYIŞOĞLU (Bursa) - Niye çarpıtıyorsunuz? Anayasa Mahkemesine gidiyor,
Anayasa Mahkemesine. Nasıl çarpıtıyorsunuz böyle ya? Kaç bin tane başvuru var
Anayasa Mahkemesine!
ADALET
BAKANI BEKİR BOZDAĞ (Devamla) - Bunlar, bizim attığımız bu adımların son derece
başarılı ve doğru adımlar olduğunu açıkça ortaya koymaktadır. 
ALİ
ŞEKER (İstanbul) - Çarpıtmayın. 
ADALET
BAKANI BEKİR BOZDAĞ (Devamla) - Yargı bağımsızlığı, hukuk devletinin ayrılmaz
bir vasfıdır. Bu tartışmasız bir konudur. Yargı yetkisi Türk milleti adına
bağımsız mahkemeler tarafından kullanılır. Hâkimler görevlerinde bağımsızdır.
Görevlerini Anayasa, kanun ve hukuka bağlı vicdani kanaatleriyle yaparlar.
Bağlılıkları sadece Anayasa’ya, kanuna ve hukuka olmalıdır; onun dışındaki
bütün bağlılıkları reddetmek yargı bağımsızlığının ayrılmaz bir vasfıdır. 
CEYHUN
İRGİL (Bursa) - Sizin tek bağlılığınız var, o da saraya. Padişaha bağlısınız. 
ADALET
BAKANI BEKİR BOZDAĞ (Devamla) - Bir hâkim, savcı eğer vicdanıyla Anayasa, kanun
ve hukuka bağlı hareket etmiyorsa, o zaman ideolojiye, başka başka şeylere, konjonktüre
bağlı hareket edebilir ki böylesi biri bağımsız olamaz, böylesi bir vicdan
adalete vesile olamaz. Onun için, biz önemli adımlar attık.
Bakın,
herkesin konuştuğu sırlar vardı, şimdi burada söyleniyor. Bazı hâkim ve
savcıların Türk milleti adına yargı yetkisini Anayasa, yasa ve hukuka bağlı bir
vicdani kanaatle kullanmak yerine paralel devlet yapılanması adına hareket
ettikleri…
ALİ
ŞEKER (İstanbul) - Size paralel, size! 
ADALET
BAKANI BEKİR BOZDAĞ (Devamla) - …dosyaların nasıl karara bağlanacağının
Pensilvanya’ya veya Pensilvanya adına hareket edenlere sorulduğu” vesaire
iddiaları ayyuka çıkmıştı. 
CEYHUN
İRGİL (Bursa) – Ya, Pensilvanya’ya güzelleme yazan siz değil misiniz, biz mi
yazdık? 
ALİ
ŞEKER (İstanbul) – Selamı var Pensilvanya’nın! 
BÜLENT
TEZCAN (Aydın) – Sayenizde ayyuka çıktı, sayenizde. 
ADALET
BAKANI BEKİR BOZDAĞ (Devamla) – Bakın, bu iddiaları en çok dile getirenler
kimler biliyor musunuz? 
ALİ
ŞEKER (İstanbul) – Selamı var, selamı var Pensilvanya’nın!
ADALET
BAKANI BEKİR BOZDAĞ (Devamla) – Şimdi, bakıyorum, bu iddialarla ilgili neler
söylenmiş, neler.
CEYHUN
İRGİL (Bursa) – Siz insanın aklıyla dalga geçiyorsunuz. Pensilvanya’ya
defalarca teşekkür ettiniz. 
ADALET
BAKANI BEKİR BOZDAĞ (Devamla) – Bakın, Sayın Kılıçdaroğlu: “Bu davalara bakan
savcılara ‘savcı’ ve ‘yargıç’ dediğim için gerçekten üzgünüm…” 
CEYHUN
İRGİL (Bursa) – Ya, bırak Allah aşkına! Ya, kardeşim, belgeler sende, sen
uzayda mı yaşıyorsun? 
ADALET
BAKANI BEKİR BOZDAĞ (Devamla) – “…Onurlu, güvenilir, vicdan sahibi yargıç ve
savcılardan özür diliyorum…” 
CEYHUN
İRGİL (Bursa) – Ya, belgeler, konuşmalar ortada ya! 
CAHİT
ÖZKAN (Denizli) – Siz korkuyorsunuz, siz! 
CEYHUN
İRGİL (Bursa) – Ya, paralel de bize mi paralel? Size paralel! 
ADALET
BAKANI BEKİR BOZDAĞ (Devamla) – “…Buradan bütün milletime sesleniyorum: Ne
kadar süre geçerse geçsin bu davaları sürdüren, adaleti katleden bu savcı ve
yargıçlardan eninde sonunda hesabını soracağım. Siz yargıyı, adaleti
katlettiniz, kendinize ‘yargıç’ ve ‘savcı’ dediniz. Siz savcı da değilsiniz,
yargıç da değilsiniz.” Bunları kim söylüyor? (CHP sıralarından “Yalan mı?”
sesi) Kılıçdaroğlu söylüyor, yalan falan değil, burada belgeleri. Daha başka
onlarca, onlarca… 
Bakın,
paralel devlet yapılanmasıyla irtibatlı bazı konularla alakalı Meclis araştırması
komisyonu kurulsun diye 9/3/2005’te CHP’nin verdiği araştırma önergesi, Sayın
Kılıçdaroğlu’nun imzası var. Yine, bakın, daha sonraki dönemde Sayın
Kılıçdaroğlu bazı yargıçlara ve savcılara sahip çıkan bir yaklaşım söylüyor. 
Öte
yandan, bakıyorum ben şimdi, Sayın Demirtaş: “Bugün hangi vali, hangi rektör,
hangi kaymakam cemaatin gelenekçi gizli çekirdek komitesine danışmadan ciddi
karar alabilir? Merak ediyorum ve soruyorum, kendinde bu gücü gören kaç tane
vali var? Özel yetkili mahkemelerin birçok savcı ve emniyet müdürleri bu
cemaatin kentlerdeki yarı gizli yapılanmalarına danışmadan karar alabiliyorlar
mı?” Bir sürü laf var. 
HAYATİ
TEKİN (Samsun) – Şimdi AKP’ye danışmadan karar alabiliyorlar mı? 
ADALET
BAKANI BEKİR BOZDAĞ (Devamla) – Şimdi, bunları niçin söylüyorum? İtham etmek
için söylemiyorum. Benim geçmişte söylediğim bazı lafları alıp bugün buraya
taşımak son derece yanlış, sizi kurtarmaz. 
MELİKE
BASMACI (Denizli) – Neden, geçmişinizden utanıyor musunuz? 
ADALET
BAKANI BEKİR BOZDAĞ (Devamla) – Ben şunu hep ifade ettim, ifade ettim… 
İDRİS
BALUKEN (Diyarbakır) – Yani söylemiş misiniz, anlayamıyoruz. O zaman,
söylemişsiniz. 
CEYHUN
İRGİL (Bursa) – Sayın Bakan, siz bizim liderimizin söylediğini bile gelip
burada yüzümüze vuruyorsunuz, olmadığımız yılların hesabını istiyorsunuz
bizden. 
ADALET
BAKANI BEKİR BOZDAĞ (Devamla) – Doğru yaptıklarını gördüğüm zaman onları
söyledim. Yanlışı yaptıklarını fark ettikten sonra lehlerine benim konuştuğum
tek bir kelime, tek bir cümle yoktur ama bakın, şimdi burada bunları
söyleyenler bir yandan HDP’si, bir yandan CHP’si paralel yapının âdeta
Parlamentodaki sözcüsü gibi. (AK PARTİ sıralarından alkışlar, CHP sıralarından
“Ayıp ya!” sesleri) Bu gensoruyu onlar mı verdi, siz mi verdiniz merak
ediyorum. 
ALİ
ŞEKER (İstanbul) – Size paralel, size!
LEVENT
GÖK (Ankara) – Bak, bak, bak, bak “tweet”lerin burada. Oku, bak.
ÖZGÜR
ÖZEL (Manisa) – Sensin paralel, sensin paralel! Paralelin sözcüsü!
LEVENT
GÖK (Ankara) – Paralelci sensin, paralelci sensin!
BAŞKAN
– Sayın milletvekilleri, lütfen efendim, hatibi dinleyelim.
ADALET
BAKANI BEKİR BOZDAĞ (Devamla) – Bakın, çok net söylüyorum: Adalet Bakanı olarak
Türk yargısı hakkındaki ayyuka çıkmış bu iddiaları duymamam, konuşmaları
duymamam, yargıda olan biteni görmezlikten gelmem görevimi yapmamam anlamına
gelirdi ve Anayasa ihlali olurdu. (CHP sıralarından gürültüler)
LEVENT
GÖK (Ankara) – Bak, bak bunlar senin, “tweet”lerine bak!
ÖZGÜR
ÖZEL (Manisa) – Seni paralel seni!
ADALET
BAKANI BEKİR BOZDAĞ (Devamla) - Adalet Bakanı olarak ben vazifemi yaptım;
Anayasa’ya, kanunlara, hukuka ve yargı bağımsızlığına sahip çıktım; bundan
sonra da sahip çıkmaya devam edeceğim. (AK PARTİ sıralarından alkışlar) 
LEVENT
GÖK (Ankara) – Bak, bak bunlar senin “tweet”lerin, bak!
ADALET
BAKANI BEKİR BOZDAĞ (Devamla) - Bugünlerde paralel devlet yapılanmasının lehine
konuşan cümleler, kelimeler bulamayanlar geçmişteki defterleri karıştırıp
oradan lehine cümleler söylüyorlar. 
ATİLA
SERTEL (İzmir) – Paralel burada, paralel!
LEVENT
GÖK (Ankara) – İnsanın yüzü kızarır, bak “tweet”lerin burada senin. Bekir
Bozdağ, o sözünden özür dileyeceksin, özür.
ADALET
BAKANI BEKİR BOZDAĞ (Devamla) - Bugün ne söylediğimizi değil, geçmiştekileri
şey yapıyorlar. Onun için ben onlara diyorum: Bu kirliliğin içine batmışları
geçmişteki laflar temizlemez. 
ATİLA
SERTEL (İzmir) – Sayın Bakan, burada bakın, Türkçe Olimpiyatları’ndaki
konuşmanız burada.
LEVENT
GÖK (Ankara) – Ne kadar yüzünüz kızarmadan konuşuyorsunuz böyle!
ADALET
BAKANI BEKİR BOZDAĞ (Devamla) - Ve sizin de, bizim de yargı içerisinde
öbeklenmiş bu paralel yapıya karşı hep beraber mücadele etmemiz lazım. 
MELİKE
BASMACI (Denizli) – Beslediler, büyüttüler, şimdi mücadele ediyorlar!
ADALET
BAKANI BEKİR BOZDAĞ (Devamla) - Çok net söylüyorum: Bu konu siyasi polemik
konusu değildir. “Dün siz şu lafı söylediniz, bugün bu lafı söylediniz.” diye
defter açarsanız ben size de çok laf söylerim, siz de bana çok laf söylersiniz.

LEVENT
GÖK (Ankara) – Al, al, al Hoca Efendi’ye selamların!
ATİLA
SERTEL (İzmir) – Aynı kravatla Fethullah Hoca’dan özür diliyorsunuz.
ADALET
BAKANI BEKİR BOZDAĞ (Devamla) - Onun için diyorum ki: Gelin, “Yargı konusunda
dün kim ne söyledi, bugün ne söylüyor?” yarıştırmasını bir tarafa bırakalım.
Yargımızın bağımsız ve tarafsız olması için Parlamentonun el birliğiyle Anayasa
ve yasa dışı bir yapılanmaya karşı mücadele etmemiz lazım. (CHP sıralarından
gürültüler)
ATİLA
SERTEL (İzmir) – Sayın Bakan, burada burada, aynı kravatla özür diliyorsunuz.
İLKNUR
İNCEÖZ (Aksaray) – Sayın Başkan, lütfen sessizliği sağlar mısınız.
BAŞKAN
– Sayın milletvekilleri, lütfen efendim. Lütfen Sayın Bakanı dinleyelim
efendim. Sayın milletvekilleri…
ADALET
BAKANI BEKİR BOZDAĞ (Devamla) - Aksi takdirde, bu yaptıklarınız sadece yargıya
gölge düşüren pek çok olumsuzluklara vesile olanlara güç verir, güç. 
LEVENT
GÖK (Ankara) – Hiç mi yüzün kızarmıyor Bekir Bozdağ söylediklerinden!
ATİLA
SERTEL (İzmir) – Yukarıda Allah var!
ADALET
BAKANI BEKİR BOZDAĞ (Devamla) - Onun için, gelin beraber olalım. Bu mücadelenin
bu Parlamentonun ortak sorumluluğunda yapılması lazım. Sadece Adalet Bakanının,
sadece Hükûmetin değil, hepimizin ortak mücadelesi lazımdır. Bunu buradan
özellikle ifade etmek isterim.
Özel
yetkili mahkemeleri kaldırdık, DGM’leri kaldırdık, sulh ceza hâkimliğini
kurduk.
LEVENT
GÖK (Ankara) – Sulh ceza ne oldu? Sulh ceza ne oldu peki bu arada?
ALİ
ŞEKER (İstanbul) – Sulh cezalara ne oldu?
ADALET
BAKANI BEKİR BOZDAĞ (Devamla) – Şimdi, ne oldu? Bakın, sulh ceza hâkimliğini
kurduk. 
Bakın,
burada bir şey okuyacağım. Yargıtay yazı gönderiyor: “Üzerinde uzun süredir
tartışmalar yapılan bu değişikliğin yapılması yerindedir.” Uzun uzun, neden
sulh ceza hâkimliğinin kurulması gerektiğini Yargıtay verdiği görüşle
anlatıyor; tarih 10/12/2013, o zaman göndermişler. Daha ben Bakan değilim,
önceki dönemde. Yine, HSYK’nın görüşü, 6/12/2013, o da aynı şekilde övüyor.
2012-2016 strateji belgesi, onlar da övüyor. Avrupa Birliğiyle ilgililer de
övüyor. Ne zaman sulh ceza hâkimliği kötü oldu, biliyor musunuz? Biz, sulh ceza
hâkimliğini kurdurduktan sonra paralel yapı bir kara propaganda başlattı: “Bu
şunun için kurudu, bu bunun için kuruldu.”
ATİLA
SERTEL (İzmir) – Size paralel! Size paralel!
ADALET
BAKANI BEKİR BOZDAĞ (Devamla) - Ya, yazılar burada, herkes övüyor: Yargıtay
“Doğru.” diyor, HSYK “Doğru.” diyor, AB “Doğru.” diyor; Anayasa Mahkemesine
gidiyor, Anayasa Mahkemesi “Doğru.” diyor, “Hukuka uygun.” diyor ama
bakıyorsunuz, bir paralel iftira çerçevesinde bu mahkemelere, hâkimliklere
yapılmayan kötülük, yapılmayan haksızlık kalmadı. Bunu burada özellikle ifade
etmek isterim. 
Tutuklama
evresinde verilen kararları konuda uzman birinin incelemesi, soruşturma
evresinde hâkimlikle ilgili bütün kararları belli bir hâkimin vermesi son
derece önemlidir. Uzmandır o, sadece o konulara bakıyor ama eskiden yargılama yapıyor,
başka iş yapıyor, bu arada da tutuklama veya diğer tedbir kararlarına ilişkin
kararlar veriyor. (CHP sıralarından gürültüler)
ATİLA
SERTEL (İzmir) – Paralel burada, paralel! 
ADALET
BAKANI BEKİR BOZDAĞ (Devamla) - Onun için yaptığımız bu düzenleme…
ATİLA
SERTEL (İzmir) – Sayın Bakan, aynı kravatla olimpiyatlarda konuştun, Türkçe
Olimpiyatları’nda!
ADALET
BAKANI BEKİR BOZDAĞ (Devamla) - …Anayasa’nın ruhuna da uygundur, lafzına da
uygundur, hukuk devletine de uygundur; paralel devlet yapılanmasının lafzına,
ruhuna, onlara tabi olanlara uygun değildir ama millete tabi olanlara uygun bir
düzenlemedir. (AK PARTİ sıralarından alkışlar) 
Sayın
Cumhurbaşkanımızın, benim Anayasa Mahkemesi kararlarına dönük eleştirilerim
üzerine kıyamet koparıldı. 
ATİLA
SERTEL (İzmir) - Paralel burada, paralel!
BARIŞ
YARKADAŞ (İstanbul) – Burada, burada, Sayın Bakan!
ADALET
BAKANI BEKİR BOZDAĞ (Devamla) – Ya, niye kıyamet koparıyorsunuz?
BAŞKAN
– Sayan Bakan, bir saniye efendim…
ADALET
BAKANI BEKİR BOZDAĞ (Devamla) – Anayasa Mahkemesi kararları eleştirilmez kutsal
metinler midir?
BAŞKAN
– Sayın Bakan…
İLKNUR
İNCEÖZ (Aksaray) - Sayın Başkanım, hatibi anlamakta zorlanıyoruz!
BARIŞ
YARKADAŞ (İstanbul) – Sayın Bakan, paralel burada!
BAŞKAN
– Sayın milletvekilleri, lütfen, Sayın Bakanı sükûnetle dinleyin efendim.
ATİLA
SERTEL (İzmir) – Bize düşman, size paralel!
UĞUR
AYDEMİR (Manisa) - Millet size kartı gösterdi, millet size gösterdi kartı!
Kırmızı kartını gördünüz milletin!
BAŞKAN
- Önemli bir konu görüşülüyor, bir gensoru görüşmesi gerçekleştiriyoruz, Sayın
Bakanı dinleyelim efendim.
Buyurunuz
Sayın Bakan.
ADALET
BAKANI BEKİR BOZDAĞ (Devamla) – Eleştirilmez kutsal metinler değildir. Mahkeme
kararlarını eleştirmek demokratik bir haktır.
ATİLA
SERTEL (İzmir) – İçeride yatırdınız bilim insanlarımızı!
ADALET
BAKANI BEKİR BOZDAĞ (Devamla) – Ben de Adalet Bakanı olarak, siz de bir mahkeme
kararına dair eleştiriniz varsa bunu söyleyebilirsiniz. Bizim eleştirdiğimiz
nedir? Anayasa ve yasalara uyma konusunda en hassas olması gereken yerin bu
hassasiyeti göstermediği yönündedir. Şimdi, Anayasa ne diyor? Diyor ki: “Olan
kanun yollarında gözetilmesi gereken hususlar görüşülemez.” Ne diyor? “Bölümler
ancak bunu görüşebilir, Genel Kurulda bunu görüşemez.” 
NURHAYAT
ALTACA KAYIŞOĞLU (Bursa) – Ne yapacak? Yargılama uzun sürerse içeride tutuklu
mu kalacaklar? Tutuklama kararına itirazla orada tükenir kanun yolu. Haberiniz
yok herhâlde. 
ADALET
BAKANI BEKİR BOZDAĞ (Devamla) – Ama şimdi içtüzükte değişiklik yapılmış, orada
görüşülüyor ve sadece kanun yolu tüketilmiş konular gidebilir, işin esasına
girip karar veriyor. Onun için ben diyorum ki ben yetkimi aştığımda beni
eleştirin, yanlış yaptığımda beni eleştirin ama bir mahkeme yanlış yaptığı
zaman da onu eleştirmeniz lazım. Anayasa Mahkemesine yapılan bireysel
başvurular Anayasa Mahkemesini ilk derece mahkemesi yapmaz, temyiz mahkemesi
yapmaz, süper temyiz mahkemesi yapmaz, onun yetkisinin sınırı bellidir. O
sınırın içerisinde kaldığı zaman elbette ki bizim saygımız sonsuzdur. Başka bir
şey söyleyebilir miyiz? Ama, sınır aşıldığı zaman da buna dair eleştirimizi
bizim yapmamız en doğal, demokratik hakkımızdır. Sayın Cumhurbaşkanımız,
Anayasa’nın 104’üncü maddesine göre, Türk milletinin birliğini temsil eder;
Anayasa’nın uygulanmasını, devlet organlarının düzenli ve uyumlu çalışmasını
gözetir.
BÜLENT
TEZCAN (Aydın) - “Bozar.” demiyor!
ADALET
BAKANI BEKİR BOZDAĞ (Devamla) – Sayın Cumhurbaşkanı, Anayasa’nın doğru
uygulanmasını gözetmek Anayasa tarafından ona verilmiş bir anayasal vazifedir,
onu yapmıştır.
Şimdi,
Cumhurbaşkanımıza karşı da burada pek çok laflar söylendi, eleştiriler yapıldı.
Buradan ifade etmek isterim ki, değerli milletvekilleri, Türk Ceza Kanunu’nun
299’uncu maddesinde yer alan madde sadece bizim hukukumuzda olan bir madde
değil. Benzer şekilde, başka ülkelerin hukukunda da bu konu suç olarak tanzim
edilmiş. Bazılarını okuyayım, belki merak edersiniz: İtalya’da bir ile beş yıl
arasında hapis cezası, Polonya’da üç yıla kadar hapis, Almanya’da beş yıla
kadar hapis; Yunanistan’da, İzlanda’da, Portekiz’de, Slovenya’da, Norveç’te
suçtur ve pek çok Avrupa Birliği ülkesinde suçtur. Peki, oralarda niye bu kadar
yok?
ÜNAL
DEMİRTAŞ (Zonguldak) – Böyle Cumhurbaşkanı yok! 
LEVENT
GÖK (Ankara) - Böyle bir Cumhurbaşkanı yok da o yüzden yani!
ADALET
BAKANI BEKİR BOZDAĞ (Devamla) – Oralarda toplu olarak Cumhurbaşkanına hakareti
ibadet sayan ve bununla ilgili kampanyalar başlatan vatandaşlar yok. (AK PARTİ
sıralarından alkışlar) 
CEYHUN
İRGİL (Bursa) - Oradaki cumhurbaşkanları da herkese saygı duyuyor. 
ÜNAL
DEMİRTAŞ (Zonguldak) – Oradaki cumhurbaşkanları Cumhurbaşkanlığı yapıyor,
buradaki gibi değil. 
ADALET
BAKANI BEKİR BOZDAĞ (Devamla) – Şimdi gruplar Sayın Cumhurbaşkanımızın aleyhine
kampanyalar başlatıyorlar.
CEYHUN
İRGİL (Bursa) - Oradaki cumhurbaşkanları da halkına saygılı. 
ADALET
BAKANI BEKİR BOZDAĞ (Devamla) – Herkes diyor: “Cumhurbaşkanı aleyhine bir görüş
söyledi tutuklandı, bir görüş söyledi dava açıldı. Adalet Bakanı izin verdi.”
Bakın, söylenen sözler burada. “’Tweet’ atıldı, başına gelmedik kalmadı.” Yahu,
“Twett” attı diye kimseye bir şey yapılmıyor.
ÜNAL
DEMİRTAŞ (Zonguldak) – Buradaki Cumhurbaşkanı AKP Genel Başkanı gibi
davranıyor. 
ADALET
BAKANI BEKİR BOZDAĞ (Devamla) – Eleştirdi diye kimseye bir şey yapılmıyor. Ya
ne yapıyor? Sinkaflı küfürler yapıyor. Benim yüzüm kızarıyor, okuyamıyorum,
bakın hep kızarmış burada. İsteyenlere vereyim. (AK PARTİ sıralarından
alkışlar) Bakın, sizin ananıza, sizin eşinize, sizin bacınıza, sizin
çocuklarınıza, sizin geçmişinize sinkaflı küfür yapmak bu milletin ahlakına
uygun mu, hukukumuza uygun mu, siyasi eleştiri mi, doğru bir şey mi? İnsan
utanır biraz yahu! Bunları biz savunmuyoruz, himaye etmiyoruz. Benim yüzüm
kızarıyor, okuyamıyorum. Ama şimdi, bakın, dört bir yandan Sayın
Cumhurbaşkanımızın aleyhine bir itibar suikastı çerçevesinde kampanyalar
yürütülüyor. 
Venedik
Komisyonu geçende geldi. Ben Venedik Komisyonu Başkanıyla da görüştüm geçmişte.
O zaman bazı konuları anlatırken bana dedi ki: “Bizim vazifemiz anayasa yapım
süreçlerinde hükûmetlere danışmanlık yapmaktır." Ama, şimdi, 299’uncu
maddeyle ilgili inceleme yapmak üzere geliyor. Ya, 299’uncu madde Venedik
Komisyonunun görevine girer mi? Anayasa değil. “Avrupa Konseyi karar verdi,
girer.” Dünyanın hangi ülkesinde bu maddelerin incelenmesine dair kararlar
veriliyor? Yok. Bizim hukukumuza bu madde 2004’te mi geldi? Hayır. 1925’te
yürürlüğe girmiş bulunan Türk Ceza Kanunu’nun içinde bu madde var mı? Var.
Doksan yıldan fazladır uygulanıyor mu? Uygulanıyor. O zamandan bugüne kadar
uygulayanlar bunun Anayasa’ya aykırılığını iddia etmeyi bir gün olsun
akıllarına getirdiler mi? Getirmediler çünkü Anayasa’ya aykırı bir şey yok. 
(Mikrofon
otomatik cihaz tarafından kapatıldı) 
NURHAYAT
ALTACA KAYIŞOĞLU (Bursa) – Doksan yıldır bu kadar hakaret davası açılmamışken
niye bu sefer açılıyor? Bunu sorguladınız mı acaba? 
LEVENT
GÖK (Ankara) – Eski Cumhurbaşkanıyla bir karşılaştırma yapın, karşılaştırma
yapın.
BAŞKAN
– Sayın Bakan, mikrofonunuzu açıyorum, ek süre veriyorum. 
Sözlerinizi
tamamlayınız lütfen. 
ADALET
BAKANI BEKİR BOZDAĞ (Devamla) - Ama, maalesef, bugün başka bir noktaya geldi,
getirilmek isteniyor. 
BÜLENT
TEZCAN (Aydın) – Anayasa’ya uygun bir Cumhurbaşkanı vardı o zaman.
ADALET
BAKANI BEKİR BOZDAĞ (Devamla) - Bakın, şunu söyleyeyim: Sayın
Cumhurbaşkanımızın şahsına karşı itibarsızlaştırma konusunda ne kadar büyük
kampanyalar yürütürseniz yürütün netice alamazsınız çünkü milletin kalbinde
sevgisi olanı o kalbi sökmeden yok edemezsiniz, siz bu milletin kalbini
sökemezsiniz! (AK PARTİ sıralarından “Bravo” sesleri, alkışlar) Ne zaman
yaparsanız yapın netice alamayacaksınız. Allah’ın izniyle bu millet kimi
seveceğini, nasıl seveceğini her zaman bildiği gibi, bundan sonra da bilmeye
devam edecektir. 
CEYHUN
İRGİL (Bursa) – Maalesef ki siz milletin kalbini söküyorsunuz. Dünyanın
neresinde cumhurbaşkanı halkına bu kadar saygısızlık yapıyor?
ADALET
BAKANI BEKİR BOZDAĞ (Devamla) - Tabii, burada hakkımdaki gensoru içerisinde pek
çok madde var, sokağa çıkma yasaklarıyla ilgili konular var ve diğer hususlar
var. 
CEYHUN
İRGİL (Bursa) – Aynı sözleri Fethullah Hoca için de söylemiştiniz.
ATİLA
SERTEL (İzmir) – Aynı sözler var, aynı! “Milletin kalbinde Fethullah Hoca!”
Yarın Tayyip Bey için kötü söz söylemeyin!
ADALET
BAKANI BEKİR BOZDAĞ (Devamla) - Şunu ifade etmek isterim: Bu konuların tamamı
Türkiye’de hukuka uygun bir biçimde yürümektedir. Türkiye'nin terörle
mücadelesi hukuk devleti ilkelerine uygun bir şekilde yürümektedir. 
CEYHUN
İRGİL (Bursa) – Her gün başka bir şeyi savunmak çok zor. Allah size de kolaylık
versin.
ADALET
BAKANI BEKİR BOZDAĞ (Devamla) - Dünyada terörle mücadele eden ülkeler arasında
mücadelesini hukuka azami riayetle sürdüren yegâne ülke Türkiye’dir. (AK PARTİ
sıralarından alkışlar) 
Bakın,
Fransa’da bir terör saldırısı oldu, Fransız Hükûmeti ne yaptı?
İDRİS
BALUKEN (Diyarbakır) – Bütün dünya biliyor bunları!
ADALET
BAKANI BEKİR BOZDAĞ (Devamla) - Avrupa Konseyi Genel Sekreterliğine Avrupa
İnsan Hakları Sözleşmesi’ni askıya aldığını söyledi ve yazı gönderdi. 
İDRİS
BALUKEN (Diyarbakır) – Basın özgürlüğünde de en iyi ülke Türkiye değil mi(!)
ADALET
BAKANI BEKİR BOZDAĞ (Devamla) – “Ben terörle mücadele ediyorum, İnsan Hakları
Sözleşmesi’ni de askıya alıyorum.” dedi. Fransa bunu yaptı. Peki, Fransa’da bu
terörle mücadele karşısında ne diyorlar, Türkiye’de ne diyorlar? Türkiye,
Avrupa İnsan Hakları Sözleşmesi’ni askıya aldı mı? Almadı. Ona uygun bir
şekilde vazifemizi yapıyoruz, mücadelemizi yapıyoruz. 
NURHAYAT
ALTACA KAYIŞOĞLU (Bursa) – Gerek yok, güzel yapıyorsunuz(!) Askıya almanıza
gerek yok, zaten uygulamıyorsunuz!
ADALET
BAKANI BEKİR BOZDAĞ (Devamla) – Anayasa Mahkemesine gitti mi? Gitti. Avrupa
İnsan Hakları Mahkemesine gitti mi? Gitti. Hem Anayasa Mahkemesi hem Avrupa
İnsan Hakları Mahkemesi bu konuları esastan reddettiler. 
(Mikrofon
otomatik cihaz tarafından kapatıldı) 
ADALET
BAKANI BEKİR BOZDAĞ (Devamla) – 5 dosyada AİHM tedbir kararı verdi, daha sonra
onları da kaldırdı. Şu anda tedbir kararı verilmiş bir tane dosya
bulunmamaktadır.
Öte
yandan, kalkıp “Burada bir hukuksuzluk yapılıyor.” deniliyor. Bir hukuksuzluk
yok. Hukuksuzluk, barikat kurmaktır, hendek kazmaktır, bomba atmaktır, sivil
insanlara, askere, polise kurşun yağdırmaktır. (AK PARTİ sıralarından alkışlar)
Teröristleri sivil vatandaş gibi göstermek için kapı kapı gezip, bu kürsüyü
kullanmaktır. Ayıp olan budur, yanlış olan budur. Biz kimin terörist olduğunu
gayet iyi biliyoruz. (AK PARTİ sıralarından alkışlar)
İDRİS
BALUKEN (Diyarbakır) – Bitti, bitti Sayın Başkan. 
ADALET
BAKANI BEKİR BOZDAĞ (Devamla) – Askere, polise silah doğrultan, roket atan,
bomba atan, mayın koyan… Allah aşkına, buna karşı asker gülle mi gidecek? “Ya
sen bana bomba attın, bak, bir sürü kardeşim şehit oldu.” deyip ona öyle mi
bakacak? 
BÜLENT
TEZCAN (Aydın) – “Onları soruşturmayın.” diyen vali. Valiye de “Onları soruşturmayın.”
diyen ne olacak?
ADALET
BAKANI BEKİR BOZDAĞ (Devamla) – Ne yapacak? Ona hak ettiği dilden cevap
verecek. Yapılan budur.
BÜLENT
TEZCAN (Aydın) – Valiye “Onları soruşturmayın.” diyen ne olacak? Valilere
“Dokunmayın.” diyen ne olacak?
CEYHUN
İRGİL (Bursa) – Onlar silahla gelirken valilere “Elleşmeyin.” diyen kim?
İDRİS
BALUKEN (Diyarbakır) – Sayın Başkan, kürsü işgaline döndü.
ADALET
BAKANI BEKİR BOZDAĞ (Devamla) – Teröristlere ve terör örgütüne, onu
destekleyenlere hak ettikleri dilden, bundan sonra da teröristlerin hak ettiği
dilden konuşmaya kararlı bir şekilde devam edeceğiz. (AK PARTİ sıralarından
alkışlar)
ATİLA
SERTEL (İzmir) – Valileri beraber atadınız, emniyet müdürlerini beraber
atadınız. 
CEYHUN
İRGİL (Bursa) – “Teröristlere dokunmayın.” diyen kim? 
ADALET
BAKANI BEKİR BOZDAĞ (Devamla) – Bu haksız ve yersiz gensoruyu yüce Meclisin
vicdanlarına bırakıyor, hepinizi saygıyla Allah’a emanet ediyorum. (AK PARTİ
sıralarından alkışlar)
BAŞKAN
– Teşekkür ederim Sayın Bakan.
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Efendim, Türkiye’de yapılan araştırmada güvenilir kurumlar
arasında yargı 7’nci sırada. Kendi döneminde yargıyı 7’nci sıraya düşürmüş bir
Adalet Bakanının bunlardan bahsetmesi gerekirken, yargının nasıl 1’inci sıraya,
adaletin nasıl 1’inci sıraya gelmesi gerektiğinden bahsetmesi gerekirken
yaptığı konuşmada sözcümüzün paralel yapının sözcüsü gibi davrandığını söylemek
suretiyle sataşmada bulunmuştur. 
ADALET
BAKANI BEKİR BOZDAĞ (Yozgat) – Öyle değil mi?
LEVENT
GÖK (Ankara) – Ağır bir töhmettir, onun cevabını kendisine iade edeceğiz. O
bakımdan, söz istiyoruz efendim. 
BAŞKAN
– 69’uncu maddeye göre söz talep ediyorsunuz.
LEVENT
GÖK (Ankara) – Evet, Bülent Tezcan konuşacak.
BAŞKAN
– Buyurun Sayın Tezcan. (CHP sıralarından alkışlar)
Süreniz
iki dakikadır.
Lütfen,
cevap hakkınızı yeni bir sataşmaya meydan vermeyecek şekilde kullanınız. 
IX.- SATAŞMALARA İLİŞKİN KONUŞMALAR (Devam)
11.- Aydın Milletvekili Bülent Tezcan’ın,
Adalet Bakanı Bekir Bozdağ’ın (11/3) esas numaralı Gensoru Önergesi üzerinde
Hükûmet adına yaptığı konuşması sırasında şahsına ve Cumhuriyet Halk Partisine
sataşması nedeniyle konuşması
BÜLENT
TEZCAN (Aydın) – Teşekkür ederim Sayın Başkan.
Değerli
milletvekili arkadaşlarım, bir polemik yapmayacağım, sadece birkaç şeyi
okuyacağım. “Muhterem Fethullah Gülen Hoca Efendi’ye Antalya’dan selamlarımı
iletiyorum.”
UĞUR
AYDEMİR (Manisa) – O zaman öyleydi.
MİHRİMAH
BELMA SATIR (İstanbul) – Tarihine bak, tarihine.
BÜLENT
TEZCAN (Devamla) – “‘Stadyumlar olimpiyatlara dar gelecek.’ diyen Muhterem
Fethullah Gülen Hoca Efendi’dir.” 
UĞUR
AYDEMİR (Manisa) – Tarihini söyle, tarihini.
BÜLENT
TEZCAN (Devamla) – “Muhterem Fethullah Gülen Hoca Efendi’ye teşekkür ediyorum.”

UĞUR
AYDEMİR (Manisa) – Şimdi sen de selam söylüyorsun.
BÜLENT
TEZCAN (Devamla) – Bu sözler Sayın Bekir Bozdağ’ın Twitter hesabından attığı
“tweet”lerdir; bir. (CHP sıralarından alkışlar)
UĞUR
AYDEMİR (Manisa) – Tarihini söyle, tarihini. Tarihini söyler misin, tarihini
merak ettim.
BÜLENT
TEZCAN (Devamla) – İkincisi: 24 Mart 2011, bakın, şu sözü vicdanınıza
bırakıyorum, hiç yoruma gerek yok: “Fethullah Gülen bu ülkenin yetiştirdiği
değerli bir kıymettir; seversiniz sevmezsiniz ama değerli bir insandır, bilge
bir insandır.” 
LEVENT
GÖK (Ankara) – Ya, işinize geldiği zaman öyle. 
GÖKCEN
ÖZDOĞAN ENÇ (Antalya) – Ekmeleddin’i anlatsın Sayın Başkan!
BÜLENT
TEZCAN (Devamla) – “Bu ülkenin millî ve manevi değerlerine bağlı nesillerin
yetişmesi için hizmetini yapıyor. Her şeyi de açık, devletin denetimi, gözetimi
altında, her şey göz önünde.” (AK PARTİ sıralarından gürültüler)
CAHİT
ÖZKAN (Denizli) – Eski genel başkanınız “F tipi yapılanma” kavramını ortaya
atmıştı. “F tipi yapılanma” kavramını Deniz Baykal getirdi, Deniz Baykal. 
BAŞKAN
– Sayın milletvekilleri, lütfen, hatibi dinleyin efendim.
BÜLENT
TEZCAN (Devamla) – “Temiz insanları ‘çete’ diye suçlamak kabul edilemez.” Bu
sözleri de Sayın Bekir Bozdağ söylüyor, bu sözler de onun tutanaklara geçen
sözleri. 
UĞUR
AYDEMİR (Manisa) – Sen şimdi söyle sözünü, senin sözün ne?
BÜLENT
TEZCAN (Devamla) – Değerli arkadaşlar, biz dün ne söylediysek bugün de aynı
şeyi söylüyoruz. 
UĞUR
AYDEMİR (Manisa) – Kürsüden söyle, kürsüden.
BÜLENT
TEZCAN (Devamla) – Dün Sayın Genel Başkanımız, Fethullah Gülen’in devleti
teslim almaya kalktığını söylediği zaman onunla paralel yürüyen sizdiniz, karşı
çıkan bizdik, bugün de karşı çıkan biziz. (CHP sıralarından alkışlar, AK PARTİ
sıralarından gürültüler)
UĞUR
AYDEMİR (Manisa) – Koluna giren kim, koluna?
BÜLENT
TEZCAN (Devamla) – 160 yargıcı Yargıtaya tayin edip Yargıtayın düzenini bozan
sizdiniz, cemaati Yargıtaya sokan sizdiniz, ona karşı çıkan bizdik. 
UĞUR
AYDEMİR (Manisa) – Sen FETÖ’nün neresindesin, onu söyle!
BÜLENT
TEZCAN (Devamla) – “Gök ne istedi de yer vermedi.” diyenler sizin Genel
Başkanınızdı. (AK PARTİ sıralarından gürültüler) 
UĞUR
AYDEMİR (Manisa) – Hayır, sen FETÖ’nün neresindesin?
BÜLENT
TEZCAN (Devamla) – Bizim defterimizde kara sayfa yok, hangi defteri açarsanız
açın kara sayfa sizin defterinizde.
Teşekkür
ediyorum, sağ olun. (CHP sıralarından alkışlar, AK PARTİ sıralarından
gürültüler)
BAŞKAN
– Teşekkür ederim Sayın Tezcan.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Yani uğultudan kendi sesimi duyamıyorum.
BAŞKAN
– Sayın milletvekilleri, bir saniye efendim… Lütfen, sükûnete davet ediyorum.
Sayın
Baluken, dinliyorum.
İDRİS
BALUKEN (Diyarbakır) – Sayın Başkan, şimdi “paralel yapı” ve “FETÖ” diye
tanımladıkları bir yapıyla ilgili geçmişte kol kola yürüyüp “Ne istediler de vermedik?”
diyen, “Ankara’yı parsel parsel onlara peşkeş çektik.” diyen bir Kabinenin
üyesi olarak Sayın Adalet Bakanı Bekir Bozdağ, HDP’nin paralel yapıyla iş
birliği yaptığını savundu, dolayısıyla açık bir sataşmada bulundu.
BAŞKAN
– Siz mi konuşacaksınız?
İDRİS
BALUKEN (Diyarbakır) – Grubumuz adına Sayın Meral Danış Beştaş. 
BAŞKAN
– Buyurun Sayın Danış Beştaş. (HDP sıralarından alkışlar)
Süreniz
iki dakikadır.
Sayın
Danış Beştaş, lütfen cevap hakkınızı bir sataşma yaratmayacak şekilde
kullanınız.
12.- Adana Milletvekili Meral Danış
Beştaş’ın, Adalet Bakanı Bekir Bozdağ’ın (11/3) esas numaralı Gensoru Önergesi
üzerinde Hükûmet adına yaptığı konuşması sırasında Halkların Demokratik
Partisine sataşması nedeniyle konuşması
MERAL
DANIŞ BEŞTAŞ (Adana) – Sayın Başkan, değerli milletvekilleri; Sayın Adalet
Bakanı sorularımıza yanıt vermedi. Gerçekten hiçbir şey anlamadık. Yani ben
onlarca gerekçe saydım gensoru için, sadece Anayasa Mahkemesinin gerekçesine
dair bir cevap duydum, onun haricinde ne hasta tutsaklara ne çocuk ölümlerine
ne katliamlara ilişkin cezasızlık politikasına ne 1990’lı yıllara ilişkin
politikalara, hiçbirine yanıt alamadık. Sayın Adalet Bakanı olarak siz burada,
kaldırıp yerine aynı, farklı isimlerle kurduğunuz mahkemeleri anlattınız.
ÖYM’leri kaldırdınız, TMK 10’la görevli mahkemeleri kurdunuz, aynı yetkileri
oraya devrettiniz, ondan sonra sulh ceza mahkemelerine aynı yetkiler
devredildi. Yani sizi dinleyince gerçekten gensorumuzla sorduğumuz ve gerekçe
teşkil eden hiçbir şeyi anlamadık. Biz ne söyledik, siz ne cevap verdiniz
anlamadık.
UĞUR
AYDEMİR (Manisa) – O zaman bir daha verirsiniz, anlarsınız o zaman, bir daha
verin.
MERAL
DANIŞ BEŞTAŞ (Devamla) - Somut soruyorum Sayın Adalet Bakanı, niye biz
cezaevine gidemiyoruz? 1 Kasımdan sonra tek bir HDP milletvekiline neden izin
vermiyorsunuz? Sizin yetkiniz olmadığı hâlde keyfî bir tutumla, hukuku
çiğneyerek tümüyle bunu reddediyorsunuz ve biz bunun için gerekli yasal
işlemleri de başlattık.
VEYSİ
KAYNAK (Kahramanmaraş) – Yetkisi yoksa niye izin istiyorsun?
MERAL
DANIŞ BEŞTAŞ (Devamla) – Kesinlikle bu konuda en kısa sürede yargıdan bir karar
çıkmasını bekliyoruz.
Yani,
AYM kararlarına ilişkin söyleyeceğimiz bir şey yok ama avukatları adliye
koridorlarında dövdüren, tutuklatan yine sizin döneminizde. Yani
Cumhurbaşkanının avukatlığını çok iyi yaptınız, başarılıydınız gerçekten,
tebrik ediyorum, biz de onu söylemiştik zaten. 
UĞUR
AYDEMİR (Manisa) – Hepimizin görevi Cumhurbaşkanımızı savunmak, hepimizin
görevi. Sizin de göreviniz Cumhurbaşkanını savunmak.
MERAL
DANIŞ BEŞTAŞ (Devamla) – Başka bir şey de söylememiştik ama sizler
Cumhurbaşkanını savunacaksanız Amerika’daki koruma örneğini öneririm. 
UĞUR
AYDEMİR (Manisa) – Evet, hepimizin görevi, bizim Cumhurbaşkanımız çünkü.
MERAL
DANIŞ BEŞTAŞ (Devamla) – Orada başka sesler çıkarır, “aa, uu!”, belki o zaman
susturabilirsiniz, başka türlü olmuyor. 
UĞUR
AYDEMİR (Manisa) – Bizim Cumhurbaşkanımız, siz de savunmaya başlayın artık.
MERAL
DANIŞ BEŞTAŞ (Devamla) – Yani Sayın Adalet Bakanına şunu söyleyeyim: Bizim
Diyarbakır’da bir laf var. Gerçekten “Hukuka uygundur.” demekle olmuyor.
Diyarbakırlılar şunu derler: “Biz bize hayran, biz bize kurban.” Yani geldi,
kendini övdü övdü…
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) – …bütün istatistikleri yerle bir etti ve hiçbir
sorumuza yanıt vermedi. 
Teşekkür
ederim. (HDP sıralarından alkışlar)
BAŞKAN
– Teşekkür ederim Sayın Danış Beştaş.
VIII.- GENSORU (Devam)
A) Ön Görüşmeler (Devam)
1.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, yargı erkini baskı altına aldığı ve yönlendirdiği, kuvvetler
ayrılığı ilkesine ve Anayasa’ya aykırı yaklaşımlarda bulunduğu iddiasıyla
Adalet Bakanı Bekir Bozdağ hakkında Gensoru açılmasına ilişkin önergesi (11/3)
(Devam)
BAŞKAN
– Adalet Bakanı Bekir Bozdağ hakkındaki gensoru önergesinin gündeme alınıp
alınmayacağı hususundaki görüşmeler tamamlanmıştır.
Şimdi,
gensoru önergesinin gündeme alınıp alınmayacağı hususunu oylarınıza sunacağım.
Gensoru
önergesinin gündeme alınmasını kabul edenler… Kabul etmeyenler… Evet, gensoru
önergesinin gündeme alınması kabul edilmemiştir. (AK PARTİ sıralarından
alkışlar) 
Birleşime
on beş dakika ara veriyorum. 
Kapanma Saati: 17.59
ÜÇÜNCÜ OTURUM
Açılma Saati: 18.16
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 66’ncı Birleşiminin
Üçüncü Oturumunu açıyorum.
Bu
kısmın 2’nci sırasında yer alan, Halkların Demokratik Partisi Grubu Adına Grup
Başkan Vekilleri Diyarbakır Milletvekili İdris Baluken ve Diyarbakır
Milletvekili Çağlar Demirel’in; Çocuklara Yönelik Cinsel İstismarı ve Kadınlara
Yönelik Şiddeti Önlemede İhmali Bulunduğu İddiasıyla Aile ve Sosyal Politikalar
Bakanı Sema Ramazanoğlu Hakkında Bir Gensoru Açılmasına İlişkin (11/4) esas
numaralı Önergesi’nin görüşmelerine başlıyoruz. 
2.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, çocuklara yönelik cinsel istismarı ve kadınlara yönelik şiddeti
önlemede ihmali bulunduğu iddiasıyla Aile ve Sosyal Politikalar Bakanı Sema
Ramazanoğlu hakkında Gensoru açılmasına ilişkin önergesi (11/4)
BAŞKAN
– Hükûmet? Yerinde. 
Önerge
daha önce bastırılıp dağıtıldığı ve Genel Kurulun 29 Mart 2016 tarihli 62’nci
Birleşiminde okunduğu için tekrar okutmuyorum.
Sayın
milletvekilleri, Anayasa’nın 99’uncu maddesine göre, bu görüşmede, önerge
sahiplerinden bir üyeye, siyasi parti grupları adına birer milletvekiline ve
Bakanlar Kurulu adına Başbakan veya bir bakana söz verilecektir. 
Konuşma
süreleri, önerge sahibi için on dakika, gruplar ve Hükûmet için yirmişer
dakikadır. 
Şimdi
söz alan sayın üyelerin isimlerini okuyorum: 
Önerge
sahibi olarak Hüda Kaya, İstanbul Milletvekili. 
Siyasi
parti grupları adına söz alan sayın milletvekillerini okuyorum: Milliyetçi
Hareket Partisi Grubu adına Deniz Depboylu, Aydın Milletvekili; Halkların
Demokratik Partisi Grubu adına Filiz Kerestecioğlu Demir, İstanbul
Milletvekili; Cumhuriyet Halk Partisi Grubu adına Candan Yüceer, Tekirdağ
Milletvekili; Adalet ve Kalkınma Partisi Grubu adına Mehmet Akif Yılmaz,
Kocaeli Milletvekili. 
Hükûmet
adına Sema Ramazanoğlu, Aile ve Sosyal Politikalar Bakanı. 
Şimdi
önergenin görüşmesine başlıyoruz. 
Önerge
sahipleri adına, Sayın Hüda Kaya, İstanbul Milletvekili. 
Buyurun
efendim. (HDP sıralarından alkışlar) 
Süreniz
on dakikadır. 
HÜDA
KAYA (İstanbul) – Değerli Başkan, değerli milletvekilleri; Aile ve Sosyal Politikalar
Bakanı Sayın Sema Ramazanoğlu’nun çocuklara yönelik cinsel istismarı ve
kadınlara yönelik şiddeti önlemede ihmali bulunduğuna yönelik HDP’nin verdiği
gensoru hakkında söz almış bulunuyorum.
Elbette
ki biliyoruz, kadınlar ve çocuklar sadece on beş senedir değil tarih boyunca
türlü saldırılara maruz kalmış, sömürülmüş, tacize ve tecavüze uğramış, şiddete
uğramış, savaşlarda, siyasi ve ekonomik toplumsal krizlerde en büyük darbeleri
almışlardır. Günümüzde bir yandan gelenekçi, dinci, tutucu zihniyetlerin
saldırıları, bir yandan da kapitalist, sekülerist ve modernist zihniyetlerin
ortak saldırıları, yeryüzünün tüm kadın ve çocukları için tarihin en ağır
sürecini yaşatmıştır ve yaşatmaya devam etmektedir. 
İnsanlığın
beşiklerinden olan Mezopotamya, Orta Doğu ve Anadolu coğrafyamız şüphesiz bu
insanlık krizlerinden ciddi bir şekilde etkilenmiştir ve etkilenmeye devam
etmektedir. Bu tarihsel ve derin krizlerin üstesinden gelebilmek ancak
yasaları, mevzuatları, ideolojileri, partileri, örgütleri, cemaatleri, vakıfları,
ekonomi modellerini, tüm projeleri ve tüm “izm”leri aşan bir zihniyet
devrimiyle, doğaya, doğala dönüşle mümkün olabilir. Yani mevcut sistemler,
devletler, kanunlar, partiler, kentler, metropoller, yapılanmalar dâhilinde
köklü bir çözüm aramak ve bulmak zordur. Ancak her zaman ve mekânda iktidarlar
ve gücü elinde tutanlar sonuçlardan öncelikli olarak sorumludurlar ve
sorumluluktan kaçamazlar. 
Senelerdir
Türkiye, tarihinin en çalkantılı, krizli, kanlı günlerini yaşarken yaşanan
binlerce acı örneğin birinde bile AKP iktidarı tek bir sorumluluk üstlenip
yönetici ahlakına uyarak hesap verici pozisyonuna girmemiş; sürekli hesap
sorucu, mağdur, mazlum rollerini oynayagelmiştir ve oynamaya devam etmektedir.
İktidarı, devleti ve devletin bağımsız olması gerekenler dâhil olmak üzere tüm
kurumlarını ele geçirmiş olan AKP’nin, Türkiye’nin, hatta dünyanın en mağduru,
en mazlumu, en hakkı yenileniymiş gibi konuşmaktan ve hedef göstermekten öte
bir girişimi vaki olmamış, olmamaktadır. 
Yaşanan
yüzlerce, binlerce cinayet, katliam, yolsuzluk, insan kayırma, taciz, tecavüz
yaşandığıyla, yapıldığıyla kalmış durumdadır ki Roboski’den Soma’ya,
Pozantı’dan Berkin’e her gün bunlardan birini anıyoruz ve yaşamaya devam
ediyoruz. Özellikle bugün devletin tüm gücü ve savaş araçlarıyla yürüttüğü
operasyonlarda kelimelerin yetersiz kalacağı insanlık ve hukuk dışı uygulamalar
almış başını gitmektedir ve iktidar göstermelik dahi olsa kılını
kıpırdatmamakta ve âdeta her tür sınırın aşılması için failleri rahatlatıcı
söylemler ve eylemler geliştirmektedir. 
Klasik
iktidarcılık bataklığına saplanarak, devletçi, darbeci yapılarla birleşerek
geleceğini kuran AKP tüm bunları da “din, iman” diyerek, “Dindar nesil
yetiştiriyoruz.” diyerek dokunulmaz kılmaya çabalamaktadır. İktidar neslinin
çıkarcı, rekabetçi, gerekeni değil büyük işler yapmaya kilitlenmiş acınası
hâlini görüyoruz ve biliyoruz. Bugün “Bölgeye huzur ve güvenlik getirecek.”
diyerek gönderdiğiniz dindar ordunun her saat yazdığı yeni bir destana şahit
oluyoruz. “Allah tektir -şurada gördüğünüz gibi- ordusu Türk’tür.” Bunu yazan
bir ordu Allah’ın ordusu olabilir mi? Allah’a bundan daha büyük bir iftira
atılabilir mi? Hâlbuki ayette “Allah’a iftira atmaktan daha büyük bir zalim kim
olabilir?” der. Neden bunlara ses çıkarmıyorsunuz? 
İşte
tek komutanın tek ordusu, dindar ordusu ve yazdığı binlerce destandan ikisi! Bu
da bir kadının mahrem odasında, bir ailenin yatak odasında bir askerin yaptığı
görüntüler ve yazdıkları. Yazdığı binlerce destandan bu iki örnek!
“Allahuekber” diyerek girdikleri sokaklarda, evlerde neler yaptıklarını, nasıl
destanlar yazdıklarını sizler de, bizler de çok iyi biliyoruz! 
“Dindar
nesil” diyorsunuz ama hangi dinin dindar nesli? Bunları söylemiyorsunuz.
Unutmayın ki Kur’an’da kâfirler de, müşrikler de, münafıklar da ateist falan
değildi, hepsi muhafazakâr dindarlar olarak geçmektedir. Muhafazakâr dindar
iktidarlarla mücadele etmemiş tek bir peygamber yoktur. Dolayısıyla mesele
dindar olmakta değil; hangi dinin dindarının, dindar neslinin yetiştirildiği
ortadadır. 
Esas
konumuza gelecek olursak, son olarak ortaya çıkan çocuk taciz ve tecavüzlerinde
-ki ben bunun buz dağının görünen bir kısmı olduğunu düşünüyorum- iktidar ve
yandaşları her zamanki gibi mağdur ve mazlum rollerine bürünmüşler ve
yaşananların üstü örtülmeye çabalanmıştır. Neden? Kutsal bir amaç için her yol,
her araç, her tür bedel meşrudur. Amaç “başkanlık” adı altında sultanlık ve bu
amaç için her can, hak, adalet, özgürlük, toplum, barış gözden çıkarılabilir.
Çünkü amaç hak, adalet, barış, özgürlük ve yaşatmak değil; amaç daha büyük ve
daha kalıcı bir şekilde iktidar olabilmek. Dolayısıyla, bu asıl amaç için
olması gerekenler sadece kullanılabilir ya da gerektiğinde gözden bile
çıkarılabilir. İşte, AKP iktidarı, tam olarak bu zihniyet krizlerinin büyük bir
zulüm girdabına yakalanmış durumdadır. Tüm çarpıcılığıyla ayan olan taciz,
tecavüz, infaz, işkence, katliam, yolsuzluk ve her türlü haksızlıktan sonra,
faili kim olursa olsun, en yakını bile olsa “işte sorumlular” diyerek gönülleri
kazanabilecek olan, iktidarını zora, saraya değil, gönüllere işleyebilecek olan
iktidar, âdeta, “Fail benim, suçlu benim, hesap da vermem.” dercesine yüzde
50’nin sırtına binerek, diğer yüzde 50’yi savaşlara, krizlere, bunalımlara,
cinnetlere sürükleyerek iktidarını kalıcılaştırma peşine düşmektedir. 
Son
yaşanan çocuk taciz ve tecavüz vakası da klasik bir AKP tepkisiyle karşılanmış,
birileri “komplo” demiş, birileri “İstisnai bir durum, bir kere yaşanmış.”
demiş, birileri “yedirtmeyiz” demiş, birileri tamamen görmezden gelmiş,
birileri de “Burada taciz ve tecavüz var.” diyenleri hedef gösterip bedel
ödetmekle meşgul olmuşlardır. 
AYŞE
SULA KÖSEOĞLU (Trabzon) – Vicdansızca söylemler içindesiniz Hüda Hanım,
yakışmıyor size. 
HÜDA
KAYA (Devamla) – “Evet, taciz ve tecavüz var.” veya “Sorumlular kim olursa
olsun hesabı sorulacak.” diyen çıkmamış. 
AYŞE
SULA KÖSEOĞLU (Trabzon) – Veya yakışıyor!
HÜDA
KAYA (Devamla) – Her zamanki gibi -hakkı değil, çocuk ve insan hakkını değil-
kurum itibarı üstün tutulmuş, onun kavgası ve kaygısına tutunulmuştur. Oysa
Allah’tan başka kimseden korkmayanların görevi, hakkı üstün tutmak, adaleti
ayağa kaldırmaktır. Ancak iktidar, hakkı ve adaleti değil, yine sarayı,
iktidarı, kurumu ayağa kaldırmanın derdine düşmüştür. Her ne kadar iktidarın bu
zulüm girdabından kurtulması zor görülse de biz gerçekleri ifade etmeye ve
gerçeklere çağırmaya devam edeceğiz. Bugün gensoru da bunun bir vesilesidir.
Umuyorum ki en azından söz konusu çocuk hakkı olduğunda iktidarın, partinin,
devletin bekası değil hak, adalet, vicdan ve ahlak üstün olur.
Teşekkürler.
(HDP sıralarından alkışlar)
BAŞKAN
– Teşekkür ederim Sayın Kaya.
AYŞE
SULA KÖSEOĞLU (Trabzon) – Bunları söyleyen birinden de vicdani bir yaklaşım
beklerdim ama haksızlık ediyorsunuz, ciddi bir haksızlık ediyorsunuz,
yakışmıyor size.
HÜDA
KAYA (İstanbul) – Ben vicdanımın sesini dinliyorum.
BAŞKAN
– Milliyetçi Hareket Partisi Grubu adına Deniz Depboylu, Aydın Milletvekili.
Buyurun
Sayın Depboylu. (MHP sıralarından alkışlar)
Süreniz
yirmi dakikadır.
MHP
GRUBU ADINA DENİZ DEPBOYLU (Aydın) – Sayın Başkan, saygıdeğer milletvekilleri; konuşmama
başlamadan önce bugün acı bir haber aldık, Nusaybin’de bir uzman çavuşumuz ve
bir korucumuz şehit düştü. Kendilerine Allah’tan rahmet, yakınlarına, Türk
milletine başsağlığı diliyorum.
Yine,
Azerbaycan’da vatan topraklarını korurken şehit düşen soydaşlarımıza da
Allah’tan rahmet diliyorum. 
Bugün
partimizin kurucu lideri Başbuğ’umuz merhum Alparslan Türkeş Bey’in ebediyete
intikalinin 19’uncu yıl dönümüdür. Kendisini de rahmetle anıyorum. Kendisi bize
şöyle seslenmişti: “Türk töresinin bir şartı da yüksek vazife duygusudur,
vazifeyi her ne pahasına olursa olsun yapmaktır. Diğer bir şart, toplum uğrunda
her çeşit fedakârlığı yapmaktır; millete hizmet yolunda şahsi menfaatlerden, şahsi
zevklerden feragattir, vazgeçmektir. Kişiler kendilerini millet için feda
ederler, Türk milletinin büyüklüğü böyle yükselecektir. Onu sizler yaşatacak,
sizler yükselteceksiniz.” Onun bizlere öğrettiği değerli ilkelerden biri olan
vazife sorumluluğu ve bu sorumluluğun şahsıma yüklediği özenle konuşmama
başlıyorum.
Ne
yazık ki son zamanlarda sık sık gündeme gelen çocukların fiziksel ve en çok da
cinsel istismarı hepimizi derinden yaralıyor ve üzüyor. Bu olayların en ağır ve
en lanetlenesi olanlarından biri 12 Martta Karaman ilimizde gerçekleşti. Olayın
çirkinliğini düşündüğümde bu güzel ilimizin adını böylesine kötü bir olayla
anmak beni üzüyor ancak değerli bulduğumuz yeri, mekânı, şahısları incitmemek
adına en değerli varlıklarımız çocuklarımızın sorununu da ikinci plana atmak
mümkün değil. Konu ne olursa olsun, çocukların üstün yararına hizmet hepimiz
için ön planda olmalıdır. İnşallah, bu tarihten sonra da Karaman ilimiz
güzelliğiyle, iyilikleriyle anılır.
Yaşadığımız
bu üzücü olayın ardından, Milliyetçi Hareket Partisi olarak 17 Şubat 2016
tarihinde Meclis Başkanına sunduğumuz ve 23 Mart 2016 tarihinde Meclis
gündemine getirdiğimiz çocuklara yönelik istismarın araştırılmasıyla ilgili
araştırma önergemizin ilk anda AKP oylarıyla kabul edilmemesi Türk milletini
derinden yaralamıştır. Ancak AKP Grubunun hatasını anlayarak ortak önerge sunma
kararına katılması ve Meclisteki tüm grupların çocuklarımızı ilgilendiren bir
soruna sahip çıkarak ortak karar alabilmesi olumlu bir gelişmedir. Nihayetinde
çocukları istismardan korumak, cinsel istismarları araştırmak üzere bir
komisyon kurulmuştur, bu komisyonun da hayırlara vesile olmasını diliyorum.
Bizim
çocuk istismarıyla ilgili sunduğumuz araştırma önergemizin dışında bir
araştırma önergemiz daha vardı, o da kayıp çocuklarımızla ilgiliydi ve
maalesef, yine, AKP oylarıyla bu önerge reddedildi. Bu önerge kayıp
çocuklarımızın akıbetlerinin araştırılması ve kaybolma olaylarına karşı gereken
önlemlerin alınmasıyla ilgili bir araştırma önergesiydi. Bunu da tekrar size hatırlatmak
istiyorum, inşallah bu hatanızdan da dönersiniz çünkü kayıp çocuklarımızın
sorunu bizi yakından ilgilendirmektedir, nihayetinde bu çocuklarımızın sayısını
bile netleştirebilmiş değiliz. Bu çocuklarımızın suç çeteleri ve terör
örgütleri tarafından kullanılma ihtimalinin yanı sıra fiziksel veya cinsel
şiddete maruz kalma olasılığı yüksektir, bunu da sizlere hatırlatmak isterim.
Değerli
vekiller, çocuk istismarı toplumun her kesimini etkileyen sosyal bir sorundur.
Çocuklar kolayca güven duydukları, korkutulabildikleri ve kandırılabildikleri
için istismara maalesef açıktırlar. Olayın en acı tarafıysa istismarı yaşayan
çocukların susması, yardım isteyememesidir. İstismara uğrayan çocuk susar çünkü
aile birliğinin bozulacağı endişesini yaşar; hiç kimsenin kendisine
inanmayacağını, anne babasının gözünde değerinin düşeceğini düşünür,
etiketleneceğini düşünür. Yardım isteyemez çünkü korkutulur, sindirilir, tehdit
edilir. Sesi çıkmaz çünkü yaşadığı travmanın etkisiyle karşı koyacak gücü
bulamaz. Anlatamaz çünkü kendisine yapılanı kendisi de tam olarak
anlayamamıştır. İstismara uğrayan çocuk, kendisine uygulanan istismarın kapsam
ve nedenini tam olarak kavrayamayacağından bunu nasıl ifade edeceğini de
bilemez. Kendi sessizliğinde acının, yalnızlığın, utancın, hüznün en derininde
tek başına kalır ve kendisini de bu günahın bir parçası olarak kabul eder. 
Çocukluğunda
istismara uğrayıp da bildirmeyen kişilere bunun nedenini soran bir araştırma
yapıldığında, çoğunun kendisini de suçlu kabul ettiğini ortaya çıkarmış ki bu
oran da yüzde 57,7’dir, küçümsenecek bir sayı değildir. Bazı aileler ve
istismara tanık olan erişkinler ne yapacaklarını, nereye başvuracaklarını
bilemeyebilir; aileler yalnız bırakılacaklarını, olayın medyaya yansıyarak aile
şereflerine leke sürüleceğini düşünüp sessiz kalabilirler. İstismar olayı çocuk
kadar, içinde yaşadığı aile ve toplumu da olumsuz etkilemektedir. Bu
sebeplerle, aile ya da olaya tanık olan erişkin, yasaların kendini yeterince
koruyamayacağını ve özellikle, istismar aile içinde gerçekleşmişse faille
birlikte yaşamaya devam edecekleri için zarar göreceklerini ve hatta
öldürülebileceklerini düşünürler. İşte bu noktada, çocukları korumada en önemli
hususlardan biri, yasaların çocukları ne kadar koruma altına aldığının
bilinmesidir. Bu sayede, çocuklarla ilgili görevleri ve sorumlulukları olan her
birey kendine düşen görevi daha iyi kavrayabilecek, gerektiği yerde müdahale
edebilecek ve gerekli organlardan yardım isteyebilecektir. 
Cinsel
davranış sapmalarının yani parafilinin psikologlar, psikiyatristler tarafından
açıklanan birçok tanımı var. Ben bu tanımlar üzerinde durmak istemiyorum ama
biraz bu parafilililer hakkında bilgi vermek istiyorum ki bunun önemli olduğunu
düşünüyorum. Bu kişiler, pedofilililer, gözlerden uzak, karanlıkta avını
yakalamaya çalışan kimseler değillerdir; herhangi birinin arkadaşı, topluma iyi
entegre olmuş, şüphe uyandırmayan biri olabilirler. Çeşitli meslekte ve statüde
öğretmen, danışman, üst düzey yönetici, izci lideri, kamyon şoförü, fabrika
işçisi, din adamı, doktor, her şey olabilirler. Ve bu pedofili eğilimlerinden
de asla söz etmezler. Alışveriş merkezlerinde, stadyumlarda, tüm toplu yerlerde
çocukların bulunabileceği her yerde bulunmaya çalışırlar. Bir şahsın dinî
vecibelerini yerine getiriyor olması ya da getiriyor gibi görünmesi o şahsın
çalmayacağının, yalan söylemeyeceğinin, hırsızlık yapmayacağının, yolsuzluk
yapmayacağının, kadınları veya çocukları istismar etmeyeceğinin garantisini
vermez. Sapkın insanları ırk, din, cinsiyet, meslek, yaş ayrımı olarak
ayıramazsınız, bu mümkün değildir. Çocukların cinsel istismarda faillerinin
yüzde 60-70’i de akrabalar, öğretmenleri ya da otorite sahibi kişilerdir.
Nadiren bir çocuğu cinsel bir temasa zorlar ya da baskı kurarlar. Genellikle
güven ve dostluk yoluyla ilişki kurar, zaman içinde şiddet ve tehdit kullanmaya
başlarlar. Maalesef, bizim de bazı kültürel yatkınlıklarımız bu istismara
çocukları açık kılıyor. Örneğin, ekonomik sıkıntılar, kız çocuklarının
evlendirilmesi, yine çocukların aileden uzak şekilde okumak zorunda kalması
gibi birçok etken; çok çocukluluk, küçük bir evde yaşamak, bunlar istismarı
kolay hâle getirebiliyor. 
Tüm
bu bilgileri dikkate aldığımızda sonuç nedir diye bakarsak, istismarın niteliği
ne olursa olsun, nerede gerçekleşirse gerçekleşsin veya ihtimali olsun, devlet
uyanık olmak, her türlü koruyucu tedbiri almak, denetleyici mekanizmaları
oluşturmak, gerçekleşmemiş olaylar için bir yandan tedbir alırken gerçekleşmiş
olaylar için de suçu işleyen kişi ya da kişileri değil sadece, ihmali ve kusuru
olan kişileri de cezalandırıp yaptırım uygulamak zorundadır. 
Yakın
zamanda yaşadığımız bu sarsıcı olayın ardından Aile ve Sosyal Politikalar
Bakanının “Kötü niyetli insanlar, her zaman bazı işleri suistimal eden insanlar
olabiliyor. Bir kere rastlanmış olması hizmetleriyle öne çıkmış bir kurumumuzu
karalamak için gerekçe olamaz. Biz Ensar Vakfını tanıyoruz, hizmetlerini takdir
ediyoruz.” şeklindeki ilk açıklaması talihsiz, üzücü ve hatalıdır. 
Sayın
Bakan, bu görevi aldığınız andan itibaren siz, artık, bir cemiyet, grup,
cemaat, partiniz veya bir zümrenin koruyucusu değil, devletin ve milletin
koruyucusu ve hizmetindesiniz. Adı, amacı, misyonu ne olursa olsun -ki bu grup
çok da iyi niyetli olabilir veya iyi niyetli hareketler de yapabilir ve siz kendinizi
kalben oraya bağlı da hissedebilirsiniz ancak- o yapılanmanın artık yeri
devletin ve milletin önünde değildir. Sizin için öncelik bir grup değil,
Türkiye Cumhuriyeti’ne vatandaşlık bağıyla bağlı olan herkes, yani önceliğiniz
Türk milletidir. Türk milleti içinde önceliği hak eden bir grup arayacaksanız,
bu grubu hizmet öncelikli mağdurlar oluşturmalıdır. 
Bu
olayda mağdur olan kişi adı geçen vakıf değil, maalesef, iddia edilen 45 çocuk,
istismar gördüğü tespit edilmiş 10 çocuk; maalesef mağdurlar bunlardır.
Çocukların verdikleri bilgiler mide bulandırıcı, tüyler ürpertici ve de endişe
vericidir. Endişelerimiz ise, iddia edilen istismar mağduru sayısının üstünde
bir rakamla karşılaşma kaygımızdır. Yine bizi endişeye düşüren, sürükleyen,
devletin kontrolünde olmayan sayısız ev ve yurtlarda benzer ihmal ve kusurların
yaşanması kaygısıdır. 
Böyle
bir adamın vakıf çalışanları ya da gönüllüleri arasına karışmış olması
talihsizlik midir, tedbirsizlik midir? Ne olursa olsun, bu adamın, iki buçuk
yıl boyunca onlara bağlı kalıp çalışarak çok sayıda çocuğu defalarca taciz
etmesi vakfın ihmal ve kusurudur. 
Böylesine
üzücü ve kötü bir olayın bir kez yaşanmış olması bile, devleti yöneten
Hükûmetin, çocukların güvenliği üzerinde alması gereken tedbirlerde yetersiz kaldığını
ve hatası olduğunu gösterir. Zira, ailesinden daha iyi bir eğitim vaadiyle
alınmış çocukların güvenliği sadece bunu yapan kuruluşların değil, buna izin
veren yetkililerin de sorumluluğudur. Aileler, o kurumlara çocuklarını teslim
ederken bu kurumlara destek veren ve hatta bizzat açılışlarını yapan, zaman
zaman ziyaret eden ve hatta övgü dolu cümlelerle bahseden devlet büyüklerinin
tavrına bakarak o kurumların güvenilir olduğu düşüncesiyle hareket
etmektedirler. Bu da, bu tavrınız da kurumlar üzerindeki sorumluluğunuzu iki
kez daha artırır.
Böylesine
çirkin ve trajik bir olayın ardından Sayın Bakanın yaklaşımı ve açıklamaları
kusurludur ancak bu konuyla ilgili olarak kusurun da tek sahibi değildir.
Vakıflardan sorumlu Bakan bu kuruluşların faaliyetleriyle ilgili olarak gereken
mevzuatları düzenlemekte yetersiz kalması, vakıflar tarafından verilen
hizmetlerin denetlenmemesi, hızla artan merdiven altı yurt ve evlere müdahale
etmeyerek çocuk ve gençlerimizin güvenliğini riske atması sebebiyle hatalı, kusurlu,
ihmal sahibidir. 
Köy
okullarını kapatarak çocuklarımızı taşımalı eğitim ya da yatılı okula mecbur
eden, daha sonra da çok sayıda yatılı ilköğretim bölge okulunu kapatarak okumak
isteyen çocuk ve gençlerimizi kontrolsüz ev ve yurtlara muhtaç eden Millî
Eğitim Bakanı hatalı, kusurlu ve ihmal sahibidir.
Çocuklarımıza,
gençlerimize, kadınlarımıza yapılan fiziksel veya cinsel istismar sonucu yargı
önüne getirilen suçlulara “Kravat taktı.”, “Takım elbise giydi.”, efendim,
“Boynunu eğdi.”, “Yaşı da çok büyüktü.” gibi saçma sapan sebeplerle iyi hâl
indirimi yapılmasına göz yuman Adalet Bakanı da hatalı, kusurlu, ihmal
sahibidir. 
Bütün
bu hatalar son beş ayın ürünü değildir; iktidar olduğu sürece, on üç yıl
boyunca bu ve benzeri sorunların yaşanmasına neden olan ve düzeltmeyen bugüne
kadar görev yapmış AKP hükûmetleri ve bu hükûmetlerde yer almış ilgili bakanlar
kusur ve ihmal sahibidir.
Vakıflar
bizim kültürümüzde özel bir yere sahiptir. Bu kurumlar içinde sorumluluk sahibi
ve devlet kültürüne saygı duyan, hassasiyetle hizmetlerini sürdüren bazıları,
kültürümüzün tarih boyunca kuşaktan kuşağa aktarılmasında yardımcı olmuştur.
Ancak son yıllarda amaçlarının üstüne çıkarak devletin sorumluluklarını
üstlenmeye başlayan yapılanmaları hatalı bir uygulamadır. Çocuklarımızın ve
gençlerimizin eğitimi ve eğitimi boyunca yararlanacağı hizmetlerin sunulması,
kalacağı yurtların yapılması, güven ortamında her türlü ihtiyaçlarının
giderilerek öğrenimlerini sürdürmelerinin sağlanması devletin görevidir.
Devleti yöneten Hükûmetin kendi görev ve sorumluluklarını kontrol etmediği,
tedbir almadığı ve denetlemediği sosyal kurumlara bırakması görev ihmali ve
sorumsuzluktur. 
Aile
ve Sosyal Politikalar Bakanlığının aile, çocuk, genç, yaşlı, engelli, gazi,
şehit yakını gibi destek alması gereken grupların sorunlarını tespit eden,
çözüm üreten bir bakanlık olması gerekiyor. Ancak icraatlarına baktığımızda,
Aile ve Sosyal Politikalar Bakanlığına sadece yardım götüren bir bakanlık
olarak bakılmakta ve bu da, Bakanlığın asıl görmesi gereken konuları da arka
planda bırakmaktadır. Dolayısıyla bu Bakanlığımıza sosyal bir fon gibi bakmak,
Bakanlığı da sosyal bir fon gibi idare etmek geleceğimiz adına yapılacak en
büyük yanlışlardan biri olacaktır. Ne yazık ki bugüne kadar Hükûmet bu
Bakanlığı sürekli seçim yatırımının kurumu gibi görmüştür.
Sayın
Bakan, aile ve sosyal destek programlarıyla ilgili olarak hazırladığınız
çalışma planını yakından takip ediyor ve başarıya ulaşmasını diliyorum. Fakat
bu konuyla ilgili de yanlış yaptığınız bir şey var. Söz konusu programın
yaygınlaştırılarak sürdürülebilmesi için sosyal hizmet, psikoloji, sosyoloji,
psikolojik danışmanlık ve rehberlik ve benzeri bölümlerden lisans düzeyinde
mezun olması şartıyla meslek elemanlarının personel hizmet alımı yoluyla istihdamı
için Maliye Bakanlığımızca vize işlemlerinin tamamlanmış olduğunu, bütçe ve
ihaleye ilişkin çalışmaların hâlen devam ettiğini anlıyoruz. Ancak Aile Sosyal
Destek Programı modeli çerçevesinde görev alacak görevlilerin ihale yoluyla
hizmet alımı yapılması öncelikle Anayasa ve yasalarımıza aykırıdır. Şöyle ki:
Anayasa’mızın 128’inci maddesinde “Devletin yürütmekle yükümlü oldukları kamu
hizmetlerinin gerektirdiği aslî ve sürekli görevler, memurlar ve diğer kamu
görevlileri eliyle görülür.” şeklindedir. Kaldı ki Hükûmetin bir yandan kamuda
istihdam edilen özel hizmet alımı personeli kadroya almayı vadederken diğer
taraftan devletin asli ve sürekli görevlerini ifa etmek üzere yeni taşeron
personel istihdam etmesi bu konudaki tutarsızlığını göstermektedir. 
Mevcut
Anayasa ve kanunlar çerçevesinde, ASDEP projesi kapsamında sosyal hizmet,
psikoloji, sosyoloji, psikolojik danışmanlık ve rehberlik gibi bölümlerin
mezunlarının personel çalıştırılmasına dayalı hizmet alımı yöntemiyle istihdam
edilmeleri ve bu yönde hazırlanmış bir teknik şartname üst hukuk normlarına
aykırıdır. Bu arkadaşlarımızın kadrolu memur olarak alınması gerekmektedir,
taşeron olarak değil. 
Sayın
Bakan, bütün bunlardan ayrı olarak, size üstlendiğiniz görevin oldukça ağır
olduğunu ve bir o kadar da hassasiyet taşıdığını hatırlatmak isterim. Bu görevi
aldığınızda, ben doğru alınmış bir karar olduğunu düşünmüştüm çünkü insanların
sorunlarıyla bire bir çalıştığınız, onlarla ilgilendiğiniz bir mesleğin
mensubuydunuz, bir hekimdiniz ve aynı zamanda bir anneydiniz. Bir çocuğa sahip
olmanın ne kadar özel ve ağır bir sorumluluk olduğunu yaşayarak öğrenmiştiniz.
Bu sebeple, çocuklarla ilgili her türlü sorunda çocukların üstün yararını
gözeteceğinizi düşünmüştüm. İstismar olayına verdiğiniz ilk tepkinin yanı sıra,
Bakanlığınızca hazırlanan bir belgeselde -ki iyi ki erken dönemde onu geri
çektiniz, çok kişi görmemiştir diye umuyorum- küçük bir çocuğun gelinlik
giydirilerek eline kına yakılırken gösterilip altında “Gelenektir.” ibaresiyle
bağdaştırılması beni de son derece üzmüştür, size ifade etmek isterim. 
Değerli
vekiller, bizler burada, çok önemli ve bir o kadar da sorumluluk gerektiren bir
görevi üstlenmiş bulunmaktayız. Özellikle, iktidar sahibi olan Adalet ve
Kalkınma Partisinin sorumluluğu kat kat daha fazladır. Sizlerin hata yapma,
ihmalkâr davranma, kusurlu olma, aldatılma gibi bir lüksünüz yoktur. Bizim şu
andaki görevimiz, sizleri hatalı bulduğumuz yerde uyarmaktır. Milliyetçi
Hareket Partisi olarak, “çözüm süreci” dediğiniz ihanet ve çözülme süreci başta
olmak üzere birçok konuda sizi uyardık ve liderimiz Sayın Devlet Bahçeli’nin
söz konusu uyarılarla ilgili yaptığı birçok öngörüsünün gerçekleştiğini
maalesef yaşayarak gördük. Ancak sizin, bizlerin fikir ve görüşlerine değer
vermeme, dinlememe, muhalefetten gelen her türlü öneri ve önergeyi reddetme
gibi bir alışkanlığınız var. Yüzde 49’un oyunu almış olabilirsiniz ama geriye
kalan ve temsil için bizleri görevlendirmiş olan bir çoğunluk var. Bizim
önergelerimizi yok saymanız o çoğunluğu da yok saymanız anlamına gelecektir ki
biz size bunu, böyle bir davranışı önermeyiz. 
Bir
insan ya da insan topluluğunun düşebileceği en büyük hatalardan birisi
kibirdir. Bütün doğruları kendinizden bilme gibi bir hataya düşmek sizi
yanılgılara, hatalara götürür. Sırf sizden öyle istendi diye bireysel olarak
kendi fikir, akıl ve mantık, vicdanınızı da bir kenara bırakarak doğruluğundan
şüphe ettiğiniz kararlara uyma yanılgısından vazgeçmenizi diliyor, Gazi Meclisi
ve…
(Mikrofon
otomatik cihaz tarafından kapatıldı)
BAŞKAN
– Sayın Depboylu, mikrofonunuzu açıyorum, sözlerinizi tamamlayınız lütfen.
DENİZ
DEPBOYLU (Devamla) – Son cümlemi tekrarlıyorum o zaman.
BAŞKAN
– Buyurun, tabii ki.
DENİZ
DEPBOYLU (Devamla) – Sırf sizden öyle istendi diye de bireysel olarak kendi
fikir, akıl, mantık ve vicdanınızı bir kenara itip doğruluğundan şüphe
ettiğiniz kararlara uyma yanılgısından da vazgeçmenizi diliyor, Gazi Meclisi ve
yüce Türk milletini, sizleri saygıyla selamlıyorum.
Teşekkür
ederim. (MHP sıralarından alkışlar)
BAŞKAN
– Teşekkür ederim Sayın Depboylu.
Halkların
Demokratik Partisi Grubu adına Filiz Kerestecioğlu Demir, İstanbul
Milletvekili.
Buyurun
Sayın Kerestecioğlu Demir. (HDP sıralarından alkışlar)
Süreniz
yirmi dakikadır.
HDP
GRUBU ADINA FİLİZ KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, Halkların Demokratik Partisi olarak Aile ve Sosyal Politikalar
Bakanı hakkında verdiğimiz gensoruyla ilgili söz almış bulunuyorum.
Hükûmet
yok, iktidar yok, 30 civarında vekil var ve çocuk istismarı konuşuyoruz;
çocukların ve halkımızın bilgisine sunmak isterim.
AYŞE
SULA KÖSEOĞLU (Trabzon) – Hükûmet burada.
BÜLENT
TURAN (Çanakkale) – Hükûmet arkada, Bakanlar Kurulu devam ediyor.
FİLİZ
KERESTECİOĞLU DEMİR (Devamla) – Bildiğiniz gibi, Karaman’da Ensar Vakfı ve
KAİMDER’e ait evlerde, şimdiye kadar, sayıları 45’e ulaşan çocuğun cinsel
istismara uğradığı ortaya çıktı. Şimdilik yargılanan fail 1 kişi ancak aslında
birçok bağlantı ortaya çıktı. Bu kişinin bu vakıflarda 2012 yılından bugüne
devam eden faaliyetleri detaylarıyla birçok haber sitesinde yer aldı.
Karaman’da yaşadıkları neticesinde okula gitmek istemeyen bir çocuğun görüştüğü
psikolog bu istismarı tespit etti ve savcılığa başvurdu. 4 Martta okula giden
polisler fail öğretmen Muharrem Büyüktürk’ü gözaltına aldılar ve ertesinde ise
örtbas süreci başladı. 
Nüfuz
sahibi olmak ve bulunduğun makamı ve nüfuzu çıkarına kullanmak kadar toplumda
tahribat yaratan bir şey daha yoktur. Düşünün ki bu olayı haber yapan yerel
İnternet sitesi yayınları kaldırıyor. Karaman’da insanlar, iktidardan, nüfuzlu
kişilerden korktuklarından konuşmaya çekiniyorlar, göz yummaya ise çok önceden
başlanmış. 
Bildiğiniz
gibi, yurt açmak için Millî Eğitim Bakanlığı aracılığıyla protokol yapılır, bu
protokolle yurt açılabilir ve işletilir. Bu yurtlar ancak ortaöğretim ve
yükseköğretim öğrencilerini barındırabilir, oysa biz şu anda 9-10 yaşlarındaki
çocuklardan bahsediyoruz. “Yurt” adı verilen ev ve pansiyonlar protokolsüz
işletiliyor, üstelik bu evler Anadolu’da çok yaygınlar. Yasaya göre suç ama göz
yumuluyor; bu evlerin varlığından herkes haberdar ve evlerde çocuk istismarı
yaşandığı ortaya çıktığında ise ne Millî Eğitim Bakanlığından ne Aile ve Sosyal
Politikalar Bakanlığından bu usulsüz biçimde işletilen evlerin statüsüne dair
tek bir yorum gelmiyor. Ensar Vakfının kuruluşlarının açılmasında uygulanan
standartlar nelerdir? Standartlara uygunluğu denetleyen, açılış izni veren
bakanlık hangi bakanlıktır? İzin başvurusunda denetimlerde sunulan çocuk bakım
hizmetlerine ilişkin esaslar, personel için uygulanan işe alım esasları
nelerdir? Bu kuruluşlarda hangi bakım modeli uygulanmaktadır? Cevap: Ne bir
standart ne bir ilke ne bir izin ne bir kriter ne de bir denetim vardır. 
Bu
evlerde kalan çocuklar ilköğretim çağında olduklarından bu evler yurt
statüsünde olamaz. Çocuklar kanunda belirtilen “korunmaya muhtaç” tanımına da
uymadıklarından bu evler özel bakım hizmeti veren çocukevleri statüsünde de
değiller. 
11
Haziran 2014 tarihinde, KAİMDER şiir dinletisi davetiyesinde şiirlerin KAİMDER
öğrencievinde kalan öğrenciler tarafından okunacağı yazıyor. Karaman İl Millî
Eğitim Müdürü Asım Sultanoğlu bu davete katılıyor. İstismar zanlısı Muharrem
Büyüktürk o gün çocuklarla birlikte sahne alıyor. Yine, Asım Sultanoğlu KAİMDER
evinde kalan öğrenciler ve Muharrem Büyüktürk’le fotoğraf çektiriyor. Yaptığı
ziyaret ertesinde de İl Millî Eğitim Müdürü Twitter’ına “KAİMDER yurdumuzdaki
öğrencilerle sohbete geldik. Maşallah, çocuklar pırlanta gibiler.” yazıyor.
Buna rağmen, aynı Millî Eğitim Müdürü, savcılığın kentte KAİMDER ve Ensar Vakfı
evleri olup olmadığı sorusuna “Kentimiz sınırları içinde KAİMDER ve Ensar
Vakfına ait evler bulunmamaktadır.” yanıtını veriyor. Savcılığa yalan beyanda
bulunan bu şahsın yargılanması, suç kamu görevlisi tarafından göreviyle bağlantılı
olduğu için, verilecek cezanın yarı oranında artırılması gerekirken ne oluyor
peki? Bu şahıs âdeta terfi ettirilerek Antalya İl Müdürlüğüne atanıyor. Evet,
herkesin bildiği inkâr ediliyor. Çocukların Ensar Vakfı evlerinde kaldıklarını
söylemelerine, Karaman’daki herkesin evlerin kime ait olduğunu bilmesine
rağmen, Ensar Vakfı “Evlerin bizimle ilişkisi yoktur.” diyebiliyor ve İl Millî
Eğitim Müdürü de bunu destekliyor. 
İl
Millî Eğitim Müdürünün yanı sıra, Karaman Valisi Murat Koca, KAİMDER yöneticisi
Tevfik Baran, Karaman Ensar Vakfı Başkanı Ali Bağcı, Ensar Vakfı Başkanı Cenk
Dilberoğlu hakkında yasa dışı öğrencievi açarak delil karartacak şekilde yalan
beyanda bulunmaktan bir soruşturma açtırdınız mı Sayın Bakan? 
Evet,
devletin ve çocukları korumakla sorumlu Aile ve Sosyal Politikalar Bakanlığının
önleme sorumluluğu vardır. Çocuk istismarına karşı yıllardır bir politika, bir
ulusal eylem planı geliştirememiş ilgili bakanlıkların kamuoyuna öz eleştiri
vermesi, sorumlu bakanların istifa etmesi gerekirken, ardı ardına bakanlardan
vakfı destekleyen açıklamalar geldi. En yaralayıcı olanı ise Aile ve Sosyal
Politikalar Bakanı Sema Ramazanoğlu’nun “Bir kere rastlanmış olması
hizmetleriyle ön plana çıkmış bir kurumumuzu karalamak için gerekçe olamaz.” açıklamasıydı.
Bu muydu bir bakanın önceliği ve söyleyeceği ilk söz? Nereden biliyordunuz bir
kere olduğunu? Orada mı yatıp kalkıyordunuz? Ayrıca, bir kere olması bir kurumu
karalamaya neden gerekçe olamazdı? Sizin çocuğunuz, yakınınız hiç istismara
uğradı mı? Olsaydı öncelikle o kurumu mu korurdunuz siz?
Başbakana
kadar birçok Hükûmet yetkilisinden böylesi açıklamalar gelmesinin bir sebebi
vardı. Söz konusu vakıflar bilinçli biçimde korunuyor, himaye ediliyordu çünkü
esasen bu herhangi bir vakıfta yaşanmış bir istismar değildi. Erdoğan’ın
“Dindar nesil yetiştireceğiz.” ifadesiyle kamuoyuyla paylaştığı eğitim
stratejisinin çöküşüydü bu. Erdoğan, devleti ağır işleyen, hantal, yanlış
zihniyetlerin eline düşmüş, toplum ve bireyle arasında devasa bir uçurum olan bir
kurum olarak tarif ediyor, eğitim görevini devlet yerine bu vakıflara
yüklüyordu. Kim Erdoğan’ın projesine karşı tek söz edebilirdi? Siz de etmediniz
ve şaşırtmadınız hiçbirimizi. Fakat ne kadar vakfa canhıraş kanat gerilse de
konu kolay üstü örtülecek gibi değildi. Bakanın sözlerinin ardından, Ensar
Vakfıyla ilişkili birçok başka ismin de öncesinde bulundukları konumları
kullanarak çocuklara cinsel istismarda bulunduğu ortaya çıktı. 
Emine
Erdoğan Ensar Vakfı etkinliğinde “Doksan yıllık enkazı kaldırdık.” derken,
birileri nüfuzlarına ve tekellerine aldıkları ahlakı toplum üzerinde bir sopa
gibi kullanarak çocukların hayatlarını bir enkaz yerine çeviriyorlardı. Ensar
Vakfı Başkanı geçen yıl verdiği röportajda, Gülen Cemaatine bağlı evlerin
kapanmasının ardından, yurt ihtiyacını karşılamak için hızla yurtlar
açtıklarından bahsediyordu. Yani bir proje devreye sokulmuştu ve çocukların
yararı yerine siyasi saikler ön plandaydı. Çocuklarla çalışan kurumların uyması
gereken standartlar, personelin ve gönüllülerin yeterlilikleri ve özellikleri,
denetim gibi hayati önem taşıyan konular hiç de önemli değildi. Toplumda
itibarlı olmak yani esasen kendi siyasetlerine yakın olmak, yurt açmak için de,
gönüllü olmak için de yetiyordu. Bütün bu denetimsizlik ve siyasi kararlar
çocukların istismar edilmesine neden oldu. 
Tekrar
tekrar söylemek istiyorum: Çocukların canlarını yaktınız, fena hâlde çocukların
canlarını yaktınız. Nasıl telafi edeceksiniz, hangi vakfınız, hangi ikbaliniz
ya da projeniz değerdi çocukların yaşadıklarına, bilmiyorum.
Çocukları
korumakla yükümlü bir bakan olarak “Kim olursa olsun buradaki sorumlular
saptanacak.” demek yerine, nasıl “Tanıyoruz.”, “Güvenilir.” diyebildiniz? Bu
sözleriniz kamuoyunda nasıl bir etki yarattı sizce? Sorumluluğu olan herkesin yargılanacağı
mı, çocuk istismarına karşı artık bir önleyici politika oluşturulacağı mı,
yoksa Hükûmete yakın kurumların himaye edileceği mi?
Bir
bakanın görevi, istismarın gerçekleştiği vakfı mı korumaktır, yoksa çocuk
istismarını önlemek için taşıdığı pozitif yükümlülükleri yerine getiremediği
için öz eleştiri vermek ve istifa etmek?
Devletin
himaye ettiği kişilerle ilgili bilgileri basın bugün tek tek ortaya çıkarıyor.
Trakya Üniversitesi İlahiyat Profesörü ve Rektör Yardımcısı Hüseyin Sarıoğlu,
ilahiyat profesörü; kitaplarını Ensar Vakfı basıyor. İstanbul Büyükşehir
Belediyesi ise Ensar Vakfından ihalesiz yüklü miktarda kitap almış. Belediye bu
kitaplar için vakfa 2011 yılında 110 bin lira, 2012 yılında 123.500 lira, 2013
yılında 121 bin lira, 2014 yılında ise 147.663 lira ödemiş.
FBI
söz konusu kişinin çok sayıda çocuk pornosu videosu indirdiğiyle ilgili
istihbarat verdi. Bu kişinin evine operasyon yapıldı ve bilgisayarında yapılan
incelemede çok sayıda çocuk pornosu videosu bulundu. Biz, bilgileri, ihbarları,
istihbaratları Amerika’dan alan bir ülke olarak mı yaşayacağız bundan sonra?
Yıllardır koca İstanbul’da kadınlar için yeterli sığınak açmayan belediye hangi
hakla bizim paramızla bu istismarcıların kitaplarını almaya bütçe ayırabiliyor?

Yine,
2001-2003 yılları arasında Rize Ensar Vakfı Başkanlığı yapan Mehmet Nuri
Gezmiş, 1983-1987 yılları arasında Diyarbakır’ın Kulp ilçesinde öğretmenlik
yaptığı dönemde küçük yaştaki erkek çocuklara cinsel istismarda bulunduğu
iddiasıyla soruşturma geçirmiş bir isim. Hakkındaki bu soruşturmaya rağmen
Ensar Vakfı İl Başkanlığına getirilmekte hiçbir beis görülmemiş. Üstelik söz
konusu şahıs, Rize İl Sosyal Hizmetler Müdürlüğüne getirilmiş, 2005 yılında
Kızılay Rize Şube Başkanlığı görevine getirilmiş, bu görevi yerine getirirken 2
çocuğu daha istismar etmiş ve sonunda tutuklanmış. 
Yine,
başka bir isim, Mustafa İslamoğlu, çocuk istismarından iki buçuk yıl hüküm
giymiş olmasına rağmen Artvin Ensar Vakfı Kutlu Doğum programına davet edilmiş,
konferansta çocuklara konuşma yapmış. 
İşkencecilerin
terfi ettirildiği gibi şimdi de tacizci ve tecavüzcülerin terfi ettirildiği
günlere mi geldik, hiç mi sorumluluk duymuyorsunuz? Türkiye tarafından 7 Aralık
2011 tarihinde onaylanan ve Nisan 2012 tarihinde yürürlüğe giren Lanzarote Sözleşmesi,
taraf devletlere, hüküm giymiş cinsel suç faillerinin bilgilerini kayıt ve
muhafaza etme sorumluluğu yüklüyor. Ne var ki Türkiye’de çocuk istismarcıları,
geçmişi izlenmek bir yana, çocuklarla çalışan kurumlara başkanlık dahi
edebiliyor. Nasıl olur da çocuklarla çalışan bir kurumun başına getirilecek
kişinin geçmişi araştırılmaz, nasıl olur da istismarın kaydı tutulmaz? 
Karaman’da
yaşananların duyulmasının ertesinde Türkiye’nin dört bir yanından ardı ardına
çocuk istismarı haberleri geldi. Evet, Keçiören Anadolu İmam Hatip Lisesinde
Kur’an dersi emekli öğretmeni Sefer A.’nın 12 kız öğrenciye cinsel istismarda
bulunduğu ortaya çıktı. Sivas Erkek Yetiştirme Yurdunda geçtiğimiz aralık ve
ocak aylarında 12-18 yaş grubundaki 35 öğrencinin birlikte kaldığı yurtta yaşı
küçük çocuklara büyüklerin tecavüz ettiği, yurttaki görevlilerin ise tutanak
bile tutmadığı söyleniyor. Yurt müdürü apar topar görevinden ayrıldı. Ağrı’da
Anadolu Sağlık Meslek Lisesinde okuyan 17 yaşındaki bir kız öğrenci kaldığı
öğrenci pansiyonunda kendini başörtüsüyle asarak intihar etti. Soruşturmada,
intihara cinsel istismarın yol açtığı ortaya çıktı. 
Dünyada
5 çocuktan 1’inin mutlaka istismarın bir biçimine maruz kaldığı söyleniyor
arkadaşlar. Türkiye’ye dair maalesef elimizdeki tek veri -kurumlar tarafından
iletilmiş olan tek veri- kaç çocuk istismarı vakasının şikâyet konusu olduğu,
kaçı hakkında dava açıldığı ve kaç failin ceza aldığı; başka bir bilgimiz yok.
Araştırmalar STK’ların ve akademisyenlerin inisiyatifine bırakılmış. Resmî
kurumlar veri tutmuyor, araştırma yapmıyorlar. Avrupa Konseyi Lanzarote
Sözleşmesi’nin istismarı önlemek için şart koştuğu cinsel istismar ve sömürüyle
ilgili izleme mekanizması da yok, ne çocuklar ne de failler izleniyor. 
Çocuk
istismarını önlemek için yapılması gerekenlere bakarsak: Devlet, çocuğu
hamilelikten itibaren izliyor mu? Hayır. Çocuk okul çağına gelene kadar aile
hekimi ve çocuk hekimi, okul çağına geldiğinde ise öğretmeni çocuğu periyodik
olarak takip ediyor mu? Hayır.
HÜSNÜYE
ERDOĞAN (Konya) – Ediyor, ediyor.
FİLİZ
KERESTECİOĞLU DEMİR (Devamla) – Mahalle düzeyinde örgütlenmiş, çocuğu sürekli
destekleyen bir sosyal hizmet var mı? Hayır. Çocuklarla çalışan tüm kamu
görevlileri, çocuk ihmal ve istismarını takip etme konusunda bilgilendirilmişler
mi? Sağlık çalışanları ve eğitimciler çocuk istismarını adli ve sosyal hizmet
yetkililerine bildirme sorumluluğu yönünde eğitilmişler mi? Kamu görevlisi,
öğretmen, doktor, sosyal hizmet uzmanlarından oluşan bir çocuk koruma sistemi
var mı? Çocuk devletle temasını bu görevliler üzerinden düzenli biçimde
yürütüyor mu? Hayır, hayır, hayır. Peki, çocukların kendilerini koruma
kapasiteleri güçlendiriliyor mu? Çocuklar çocuk istismarına karşı eğitim
alıyorlar mı? Çocuklar bu evlere kendi özgür iradeleriyle gitmek istiyorlar mı,
biliyor muyuz? Hayır. Temasta bulundukları kamu personeline, istismar
yaşamaları hâlinde bunu bildirebileceklerini biliyorlar mı? Adalete kolayca
erişebiliyorlar mı çocuklar? Hayır. Cinsel dokunulmazlığa karşı suç işleyenler
“çocuğun rızası” kavramı üzerinden cezasız kalıyorlar. Yasalar çocuklarla
yalnızca bir kez görüşme yapılmasını ve bu görüşmenin daha sonraki kullanımlar
için kayda alınmasını çocuğun tekrar zedelenmemesi için öngörürken hukuki
süreçler böyle mi işliyor? Hayır. Çocukların çoğuyla birden çok görüşme
yapılıyor ve çocuklar birkaç kez fiziksel muayeneden geçiriliyorlar. Bir
istismar yaşandığında çocuklar kendilerine yapılan büyük haksızlığın telafi
edildiğini, suçlunun cezalandırıldığını, adaletin yerine geldiğini, artık endişe
duymalarına gerek olmadığını hissediyorlar mı? Maalesef yine hayır. Aksine,
cezasızlık çocukların ve yakınlarının cinsel istismara karşı adalet aramak için
cesaretlerini kırıyor. 
Bütün
bunları art arda sıralayınca ifade etmek isteriz ki yapamadığınız işi
yapıyormuş gibi yapıp iyi niyetten falan da söz etmeyin. “Cehenneme giden
yollar iyi niyet taşlarıyla döşenmiştir.” diye bir sözümüz vardır biliyorsunuz.
Üstelik, siz bu uygulama ya da uygulamamalarınızla çocuklara bugünden cehennemi
yaşatıyorsunuz. 
Çocuklar
akıllıdır, duyarlıdır, yaralarını telafi etmek de mümkündür ama telafi
yönteminize ve uygulamalarınıza baktığımız zaman gördüğümüz de bir kâbus.
Onları sevdikleri atıştırmalıkların dahi toplandığı, hiçbir özgürlüklerinin
olmadığı yerlere kapatıyorsunuz rehabilitasyon diye. Sözde kendilerine zarar
vermesinler diye onlara F tipi çocukevleri kurmayı amaçlıyorsunuz. Şunu biliniz
ki biz bunların hesabını ahirete bırakmayız. Çocuk dediğimizde akan sular
durur. Ve cesaret de bulaşıcıdır arkadaşlar ama bu cesareti adalete erişim ve
hesap sormayla sonuçlandıramaz ve çocukların, onları sevenlerin bir nebze olsun
adalet duygusunu tatmin edemezsek hiçbirimiz bu ülkede başımız dik olarak
dolaşamayız; hiçbir siyasi ikbal, mevki başınızı doğrultamaz. Dolayısıyla bugün
bu mevkide ve en birinci sorumlulukta olan sizsiniz Sayın Bakan ve bu hesabı
bugün siz vereceksiniz, vermek zorundasınız.
Siz,
bütün bunlar olurken Amerika’ya neden gittiniz Sayın Bakan? Onca çocuk
istismarı çığlığı her yerden avaz avaz yükselirken Amerika’ya gidecek zaman
mıydı? Sizin Karaman’da, Manisa’da ya da istismar haberi gelen başka yerlerde
olmanız gerekmiyor muydu? Şu anda kaç çocuk, biz daha konuşurken istismara
uğruyor acaba biliyor musunuz?
Bırakın
çocukları, bir an kendinizi düşünün. Kaba saba birtakım adamların sizi zorla
bir odaya kapattığını, bedeninize dokunduğunu, mahreminizi yok ettiğini
düşünün; acıtıcı, yaralayıcı olabilir sözlerim ama bir düşünün, kimseye
anlatamadığınızı, ulaşamadığınızı ve o adamların itibarlı, dindar bilinen birileri
olduğunu düşünün bir de, ne hissederdiniz siz?
Evet,
sadece çocuklarla ilgili değil, kadına yönelik şiddeti önleme konusunda da bir
şey yapmadınız. LGBT’lerin ise varlığı dahi söz konusu değil sizin
iktidarınızda, onlar yok, sorunları da yok zannediyorsunuz. Ve Bakanlık
yalnızca inayete dayalı bir sosyal yardım bakanlığı. Sizden istenen sosyal
yardım değil, Sosyal Politikalar Bakanlığı olmanız bekleniyor sizden, inayet
değil, vatandaşlık hakkının verilmesi isteniyor sizden.
Evet,
Sayın Ramazanoğlu, bütçenin savaş bütçesi olmaması için de hiçbir şey
yapmadınız. Güneydoğuda kadınlar, çocuklar ölürken, yerlerde çıplak bedenler
sürüklenirken de tek bir laf etmediniz bunlara dair.
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, sözlerinizi tamamlayınız Sayın Kerestecioğlu Demir.
FİLİZ
KERESTECİOĞLU DEMİR (Devamla) – Teşekkür ederim.
Çocuk
Hakları Sözleşmesi uyarınca hazırlanan Ulusal Çocuk Hakları Strateji Belgesi ve
Eylem Planı’nın uygulama sorumluluğu sizde bulunuyor Sayın Bakan. Ancak
gördüğümüz üzere bu sorumluluk için de bir şey yapmak yerine zanlı kurumları
korumayı seçiyorsunuz.
JÜLİDE
SARIEROĞLU (Ankara) – Dağdaki çocuklar için de söyleyin, iki kelime de onlar
için söyleyin.
FİLİZ
KERESTECİOĞLU DEMİR (Devamla) – Sonuç olarak Sayın Ramazanoğlu, istismarı ve
şiddeti önleyemediği gibi sorumlu kurumları himaye altına alarak kamuoyunda
ciddi bir şüphe oluşturmuş, failleri cesaretlendirmiştir. Tüm bu sebeplerle,
Bakanın görevinden alınması elzemdir. Kadınları ve çocukları gözeten bir bakana
bugün her zamankinden daha fazla ihtiyacımız var. Ne sabrımız ne takatimiz var.
Artık hem kendimiz hem çocuklar için güvenli bir ülkede yaşamak istiyoruz, bunu
bütün halkımız istiyor, 300 bine yakın imza toplayanlar da istiyor ve biz onların
sesini bu Mecliste yükseltmeye her zaman devam edeceğiz.
Saygılar
sunarım. (HDP sıralarından alkışlar) 
BAŞKAN
– Teşekkür ederim Sayın Kerestecioğlu Demir.
Cumhuriyet
Halk Partisi Grubu adına Candan Yüceer, Tekirdağ Milletvekili. 
Buyurun
Sayın Yüceer. (CHP sıralarından alkışlar) 
Süreniz
yirmi dakikadır.
CHP
GRUBU ADINA CANDAN YÜCEER (Tekirdağ) – Sayın Başkan, değerli milletvekilleri;
Aile ve Sosyal Politikalar Bakanı Sayın Sema Ramazanoğlu hakkında verilen
gensoru önergesi üzerine Cumhuriyet Halk Partisi Grubumuz adına söz almış
bulunuyorum. Yüce heyetinizi saygıyla selamlıyorum.
Değerli
milletvekilleri, aslında, keşke hiçbir çocuğumuz incitilmeseydi de, keşke Sayın
Bakan dâhil iktidarın mensupları “Eyvah, bizimkilere dokunuyorlar!” diye
düşünmeyip “Önce çocuklar.” diyebilseydi de, keşke iktidarın bazı
olanaklarından nemalanan bazı kesimler “Kim kusur işlediyse, kim göz yumduysa,
kim görmezden geldiyse lanet olsun!” diyebilselerdi de bugün burada bunları
konuşmuyor olsaydık. Ama el kadar çocuklar istismar edilirken, tecavüze
uğrarken önce “Bir kere rastlanmış olması hizmetleriyle ön plana çıkmış bir
kurumu karalamak için gerekçe olamaz.” deniliyorsa ortada sorulacak çok soru,
konuşulacak çok şey var demektir. (CHP sıralarından alkışlar) 
Öncelikle,
şunu belirtmekte fayda var: Kimse kimseyi karalamıyor; kim sorumluluğunu yerine
getirmediyse, kim denetim yapmadıysa, kim görmezden geldiyse, kim bu vakıfların
açılmasına izin verdiyse, kim bu vakıfları açtıysa, kim olanları sadece
seyrettiyse biz ortaya çıkarılmasını istiyoruz. Bunun adı karalama değildir
Sayın Bakan, bu gerçeği aramadır; bu, sadece gerçeği aramadır. Bu çocukların
anaları babaları güvenmişler, çocuklarını emanet etmişler, siz gözünüz gibi bu
çocuklara bakacakken onların istismara uğramasına seyirci kaldıysanız biz bunun
hesabını sorarız, sormak da zorundayız; bunu da ifade edelim. (CHP sıralarından
alkışlar) Devlet, açması gereken yurtları açmayıp çocukları tarikatların,
vakıfların, derneklerin yurtlarına, insafına bırakıyorsa bu yurtları denetlemeye
bile tenezzül etmiyorsa, bu yurtların hiçbir zaman yasal olmadığı hâlde
açılmasına göz yumuyorsa bunun da hesabını sorarız. Birileri kalkıp bu
çocukları, ailelerini sarıp sarmalayacağı yerde “Önce bizimkiler aman zarar
görmesin.” diye sarmalıyorsa bunun hesabını sormak zorundayız. Bu hesabı sormak
için şucu bucu olmaya, milletvekili olmaya, bir partiye mensup olmaya da gerek
yoktur değerli milletvekilleri, bu hesabı sormak için insan olmaya gerek
vardır. (CHP sıralarından alkışlar) 
Uluslararası
sözleşmeleri, taahhütleri, Anayasa’mızı, mevzuatları bir kenara koyalım,
yasalarda yazsa ne olur, yazmasa ne olur. Burada o masum çocuklar incitilmiş,
el kadar çocuklar incitilmiş, birileri hâlâ kendilerine yakın diye birilerini
savunma ihtiyacı duyuyorsa, aklamaya paklamaya çalışıyorsa kusura bakmayın,
bunun hesabı verilmelidir değerli milletvekilleri. Böyle bir vahşetin, böyle
bir istismarın sizdeni bizdeni olmaz. Söz konusu olan çocuklar, söz konusu olan
çocuk istismarı; bu nasıl bir akıl tutulması, gerçekten ben anlamakta
zorlanıyorum. Devlet görevlilerinin, Hükûmet yetkililerinin görevi Ensar
Vakfının savunmasını yapmak değildir. “Önce çocuklar” denileceği yerde,
sorumluların gereken cezayı alması gerektiği yerde “Yok canım, karalamayın.
Yok, hizmete bakın. Yok, iyidir bunlar.” demek gerçekten sizin vazifeniz
değildir. Sizin vazifeniz, muhalefet partileri “Komisyon kuralım, araştıralım.”
derken…
HASAN
BASRİ KURT (Samsun) – Komisyon kuruldu. 
ÖZGÜR
ÖZEL (Manisa) – Önce reddettiniz de, halktan gelen tepkiden utanıp döndünüz.
CANDAN
YÜCEER (Devamla) – Komisyon, evet kuruldu, lütfettiniz, kurduk; gerçekten,
yoğun bir çaba sonrası kurduk, Allah razı olsun. İlk muhalefet partili
milletvekilleri verseydi, komisyon kurulsaydı da çok mu bir şey olurdu? Niye
kuruyoruz sanki? Çok mu zarar ederdik, çok mu şey kaybederdik? 
HASAN
BASRİ KURT (Samsun) – Kuruldu, hepsine kuruldu.
CANDAN
YÜCEER (Devamla) – Cinsel istismarı araştırmaktan, çocuklarımızı istismar eden
sebepleri araştırmaktan zarar mı ederdik değerli milletvekili? Gerçekten sırf
birileri birilerine yakın diye, birileri eşinden sonra daha çok bu vakfın
başkanıyla görüşüyor diye, varsa bu vakfın sorumluluğunu ne yapalım,
araştırmayalım mı, bunu mu söylemek istiyorsunuz? Ben, bunu kabul etmiyorum,
açıkçası bunu kabul edenlerin de insanlığından şüphe ediyorum. 
ÖZGÜR
ÖZEL (Manisa) – Kamu vicdanı da kabul etmez. 
CANDAN
YÜCEER (Devamla) – Değerli milletvekilleri, şu konuda hemfikiriz sanırım: Mevzu
çocuksa, çocuk istismarıysa bunun dini, diyaneti, siyaseti olmaz; bunun bendeni,
sendeni olmaz; bunun şucusu, bucusu olmaz. (CHP sıralarından alkışlar) 
Bakın,
elbette, suçun şahsiliği ilkesi var ama bu ülkede bir yıl içinde 11 yaş altı
2.052, 12-14 yaş arası 2.651, 15-17 yaş arası 6.387 çocuk cinsel suçların
mağduru olduysa, çocukların cinsel bütünlüğüne karşı yaklaşık 20 bin dava
açıldıysa, toplam cinsel saldırıların neredeyse yarısı çocuklara yönelik
işlenmişse, her ay Adli Tıp Kurumuna 650 çocuk cinsel istismarı gönderiliyorsa
bunun üzerinin örtülmesi değil, aksine sonuna kadar araştırılması gerekir.
11.095 çocuk cinsel suçların mağduru olduysa, Türkiye dünyada çocuk istismarı
sıralamasında 3’üncü sıradaysa neler oluyor diye sorulması gerekir. Ki,
gerçekçi olmak gerekirse bu rakamlar buz dağının sadece görünen kısmı, biz
biliyoruz ki çocuk cinsel istismarında adli mercilere tekabül eden rakamlar,
yansıyan rakamlar yüzde 10-15; yani olayın boyutunu sizler düşünün. Adliyeye
yansımayan, polise bildirilmeyen daha kaç istismar olayı olduğunu Allah bilir. 
Kaç
olay söz konusu olursa olsun değerli milletvekilleri, sadece istatistiklerden
konuşmuyoruz, biz aynı zamanda kapanmayacak yaralardan konuşuyoruz. Devletin
koruması gerektiği hâlde koruyamadığı bu masumiyetlerden söz ettiğimize dikkat
çekmek isterim. Bunları enine boyuna konuşmak zorundayız; o yüzden buradayız.
Bu durumu nasıl ortadan kaldırırız, çocukların istismar edilmesini neden
engelleyemiyoruz? Önümüzdeki engeller ne, alınması gereken hangi önlemleri
almıyoruz da çocuk istismarını engelleyemiyoruz? Gördük ki, buraya çıkıp lanetlemek,
beddua etmek, sadece suçluları cezalandırmak yetmiyor, toplumumuzun da bu
suçlarla yüzleşmesi gerekiyor. “Bizim toplumumuzda olmaz öyle şeyler.” demek
ile sadece kafamızı kuma gömmek aynı anlama geliyor. Doğrudur, toplumumuz bu
konuda çok duyarlıdır ama şu gerçeği de ifade etmek gerekir: Bu çocuk
istismarcıları gökten zembille inmedi, uzaydan gelmedi, toplumumuzda yanlış
giden bir şeylerin sonucu bu. Denilebilir ki, bu sapkınlığa başka ülkelerde de
rastlanıyor. Bunu söylemek, emin olun değerli milletvekilleri, ne bu vahşeti
anlaşılır kılıyor ne de sorunları ortadan, toplumdan kaldırabiliyor. İşte,
diğer toplumlar, görülen toplumlar bu sorunla yüzleşebiliyor, olayı örtbas
etmiyor, üzerine gidiyor.
Bakın,
Karaman’daki çocuk istismarı ortaya çıktıktan sonra, bir hafta içinde onlarca
benzeri taciz ve tecavüz ihbarı yapıldı. İşte Niğde’de, Gaziantep’te,
Diyarbakır’da, Ankara’da, Bursa’da, Sivas’ta yeni istismar olayı ortaya
çıkarıldı. Yani, demem o ki, çocuk istismarına karşı yapılabilecek en kötü şey
olayı örtbas etmeye çalışmak, yok saymak. Uzmanların bildirdiğine göre
-biliyorsunuz ki- aileler “Çocuğumuz toplumdan dışlanmasın.” diye çoğu zaman
olayı gizleme yönüne gidiyor. Aslında yapılacak, yapılmış en kötü şey bu, olayı
yok saymak, yaşanmamış saymak. İşte, toplumumuzun bunlarla yüzleşmesi
gerekiyor.
Değerli
milletvekilleri, ama bizim burada yüzleşmemiz gereken devlettir, Hükûmettir,
yöneticilerdir. Eğer sayıları on binlerle ifade edilen vakıflar, kanunen yasak
olduğu hâlde ilköğretim çağındaki, yaşındaki çocuklara yurt açıyorsa, bu
yurtlar denetlenmiyorsa, buna göz yumuluyorsa, bu vakıflar destekleniyorsa ve
yazık, o yoksul aile çocukları “çocuklarımız okuyabilsin” diye bu yurtlara
mahkûm ediliyorsa bununla yüzleşmemiz gerekiyor. 
Daha
önce de bu kürsüden ifade ettim, Karaman’da dilim varmıyor adına “öğretmen”
demeye ama birisi, iki üç yıl boyunca o çocuklara, onlarca çocuğa defalarca
istismar, tecavüz etti. Kimse bunun farkına varmıyorsa, görmüyorsa kulaklar
sağır, yürekler sağır olmuş demektir. Bununla da yüzleşmemiz gerekir. 
Adli
Tıp Kurumu, kimi cinsel istismar davalarında akıllara zarar kararların altına
imza atıyorsa… Antalya’da yaşadık, 15 yaşında bir kız çocuğu cinsel istismara
uğramış, Adli Tıp rapor verdi “Ruh sağlığı bozulmamıştır.” diye, bu rapordan on
gün sonra intihar etti ve intiharda mahkeme soruşturmaya, kovuşturmaya gerek
görmedi. Mahkemeler, aralarında devlet kurumlarında görevli 26 kişinin de
tecavüzüne uğrayan N.Ç. davasında olduğu gibi tecavüzlere karşı durmadı,
“rızası vardı”, “her şeyin farkında olduğu” gibi abuk subuk gerekçelerle
faillere neredeyse ceza bile vermiyorsa veya Çapa ve Cerrahpaşa Adli Tıp
Anabilim Dalının cinsel istismar raporuna, Avrupa İnsan Hakları Mahkemesinin
cinsel istismar riskine karşı koruma kararlarına rağmen mahkemeler küçük kız
çocuğunun babasına beraat verdi, “Görüşmelerinde sakınca yoktur.” ibaresi
eklediyse, kusura bakmayın, bu cezasızlık kültürüyle de bizim yüzleşmemiz
gerekiyor. 
Muhalif
tüm görüşlere ekranları kapalı TRT’de Suriyeli bir kız çocuğunun “Savaşmak
zorunda kalsan ne yapardın?” sorusuna “Kontrol noktasında kendimi patlatırdım.”
yanıtı, herhangi bir denetlemeye gerek görmeden çocukları savaşın öznesi hâline
getirmesi, canlı bombaları meşrulaştırması, cihatçı örgütlerin eylemlerini
haklı gösterecek bir yayın politikasıyla, bu anlayışla da bizim yüzleşmemiz
gerekiyor ya da Diyanetin yayınladığı dergide çocuklara ölümün ve şehitliğin
yüceltildiği bir durum normalmiş gibi kayıtsız kalabiliyoruz. Çocuklara reva
gördüğünüz hayat, sunduğunuz gelecek bu mu Allah aşkına? Çocuklara güzel bir
gelecek sunmak yerine canlı bomba olmayı özendiren, ölümü yücelten, çocukları
istismarın kurbanı hâline getiren, travma üzerine travma yaşatan bu zihniyeti
-kusura bakmayın- kınıyorum, kabullenmiyorum, kabullenmeyeceğimi de ifade
ediyorum. (CHP sıralarından alkışlar) 
Sayın
Bakan, tabii ki sizinle de yüzleşmemiz gerekiyor. Ben çok merak ediyorum akşam
yastığa kafanızı koyduğunuzda rahatlıkla uyuyabiliyor musunuz? Yani
sorumluluğunuz altındaki çocukları kucaklamak yerine, kendinize yakın
hissettiğiniz bir vakfı kucaklarken gerçekten içiniz rahat mı? (CHP
sıralarından alkışlar) İç huzurunuz var mı? Partiniz milletvekilleri araştırma
komisyonu önerimizi reddederken gerçekten mahcubiyet hissettiniz mi?
Ankara’daki bir halk eğitim merkezindeki Kur’an kursu çalışanı 7 yaşındaki bir
kız çocuğuna cinsel istismar iddiasıyla açılan davada otuz altı buçuk yıl
istemiyle yargılanıyor ama hâlâ görevinin başında, bundan rahatsızlık duymuyor
musunuz? Ya da Aile ve Sosyal Politikalar Bakanlığının Kadınlar Günü videosunda
gelin olarak kullandığı küçük bir kız görüntüsünün altında “Gelenektir” diye
yazarken hiç mi rahatsızlık duymuyorsunuz? (CHP sıralarından alkışlar) Allah
aşkına, boğazınıza bir şeyler düğümlenmiyor mu o el kadar çocuklar gelinlik
giydiğinde? Ben çok merak ediyorum, çocukların haklarını gerçekten böyle mi
koruyorsunuz? Varsa bir ihmalleri… Bakın, Karaman’da gerçekleşen iğrenç bir
olayda Ensar Vakfını neden savunmak zorunda hissediyorsunuz? Varsa bir
ihmalleri -ki var- varsa bir kusurları -ki var- çeksinler cezalarını,
çeksinler, niye savunma hattının en önündesiniz? Niye savunuyorsunuz Allah
aşkına? Sizin göreviniz mağdur çocukları diğer vakalar olmasın diye bakmak,
araştırmak mı, denetim mekanizmalarını arttırmak mı, sağlamak mı, çocukları
korumak, bu istismarı önlemek mi yoksa kendinize yakın bulduğunuz bir vakfı
savunmak mı? İstifa etmelisiniz Sayın Bakan. (CHP sıralarından “Bravo” sesleri,
alkışlar) Bu ülkede yolsuzluk yapılıyor, kimsenin aklına istifa gelmiyor. Bu
ülkede her gün terör korkusuyla yaşıyor insanlar, her gün şehit haberleri
geliyor, İçişleri Bakanının aklında istifa yok. Karaman’da bu vahşete seyirci
kalan valinin, o vakıfları, yurtları denetlemeyen il millî eğitim müdürünün
aklından istifa bile geçmiyor. Bu yüzden istifa edin ve bence güzel bir örnek
oluşturun ya da en azından bir özür dileyin halkımızdan. (CHP sıralarından
alkışlar) Özür dileyin, deyin ki, “Evet, bir çocuk kendini koruyamaz, bu görev
yetişkinlerindir, devletindir ve ben bu görevimi yerine getiremedim.” deyin,
istifa edin. 
GÖKCEN
ÖZDOĞAN ENÇ (Antalya) – Genel Başkanınız 7 kere seçim kaybetti, niye istifa
etmiyor, Sayın Vekilim?
CANDAN
YÜCEER (Devamla) - Emin olun böyle yaparak, en azından çözüme bir katkı
sunabilirsiniz.
Değerli
milletvekilleri, kuşkusuz hepimiz çocuklarımıza, bize miras bırakılandan daha
güzel bir hayat sunmak istiyoruz. Onlara barış dolu, huzur dolu bir gelecek
sunmak istiyoruz. Eminim hepimize en önemli hediyelerden birisi yavrularımızın,
çocuklarımızın bir gülüşüdür, bu konuda hemfikir olduğumuza eminim. Ama ne
yazık ki bu ülkede çocukların gülüşleri soluyor, yüzleri soluyor. Sadece
istismar yüzünden değil; eğitim haklarından yararlanamadıklarından, çocuk yaşta
zorla evlendirildiklerinden, yoksulluktan, sokaklardaki silah seslerinden, yanı
başındaki ölümlerden bu çocukların gülüşleri soluyor. Bu ülkede 1 milyona yakın
çocuk çalışıyor oyun çağında. Her 3 evlilikten 1’i çocuk. Oyuncak bebeklerle
oynayacakları yerde kendi bebekleri oluyor bu çocukların. (CHP sıralarından
alkışlar) Yoksulluk sarmalından çıkamıyor bu ülkede çocuklar. Yoksul evde
doğuyorlar, yoksul yuvalar kuruyorlar. Eğitim haklarından yararlanamıyor bu
ülkede çocuklar. Devlet onları yurtların, vakıfların, tarikatların insafına
bırakıyor. Zihinleri kapatılıyor bu ülkede çocukların. İstiyorlar ki bizim
çocuklarımız hep boyun eğsin, hep söz dinlesinler. İstiyorlar ki kindar
nesiller olsunlar. Bütün bunlar gülüşlerini solduruyor çocukların. Yetmezmiş
gibi bir de okullarda, yurtlarda, kurslarda, bakımevlerinde istismara
uğruyorlar. Lanetler yağdırıyoruz ama koruyamıyoruz. Bir yılda yalnızca
adliyeye yansıyan vaka sayısı 11 bin. Bu, gerçek; bu, çok acı bir gerçek.
Değerli
milletvekilleri, konuşmamın son dakikalarına geliyorum ve samimiyetle,
yüreğimle şunu ifade etmek istiyorum: Gelin, kanun çıkaracaksak kanun
çıkaralım, cezalar sorunluysa oturalım konuşalım; eğitim sistemimizdeki
yanlışları, bu tarikatların, vakıfların istediği gibi at koşturmasını gelin
masaya yatıralım. Cinsel istismarın nadiren görülen bir şey değil, yaygın bir
şey olduğu, her 5 çocuktan 1’inin hayatı boyunca en az 1 kez cinsel istismara
uğrayabileceği gerçeğiyle yüzleşelim. Bu konuyu tabu olmaktan çıkaralım, gelin,
her cinsel istismar olayı olduğunda “Münferittir.” deyip geçmeyelim, oturalım
enine boyuna konuşalım. Gelin, siyaseti ve birilerini koruma refleksini çocuk
haklarının önüne geçirmeyelim, toplumumuzdaki bu duyarlılığı farkındalığa
çevirelim. Çocukların cinsel istismarıyla topyekûn mücadele edelim. Gelin,
buradan, ülkemizden dünyaya, uluslararası toplumlara biz örnek olalım. Gelin,
çocuklarımızın geleceğini değiştirelim. Gelin, çocuklarımızın gülüşünün
soldurulmasına izin vermeyelim. Ancak çocukların cinsel istismarına son
verildiğinde, çocuklarımızı incitmediğimizde sağlıklı bir ülke ve eşitlikçi bir
gelecek kurabiliriz diyorum.
İranlı
bir müzisyen var acıları notalara döken, Farid Farjad, onun bir sözü var: “Acı
diyorum efendim, o da evrensel olmalı, bir çocuğun eline diken batsa, insanoğlu
yanmalı.” 
Hepinizi
saygıyla selamlıyorum. (CHP ve HDP sıralarından alkışlar)
BAŞKAN
– Teşekkür ederim Sayın Yüceer.
Adalet
ve Kalkınma Partisi Grubu adına Mehmet Akif Yılmaz, Kocaeli Milletvekili. 
Buyurun
Sayın Yılmaz. (AK PARTİ sıralarından alkışlar) 
Süreniz
yirmi dakikadır.
ÖZGÜR
ÖZEL (Manisa) – AKP burada erkek konuşturarak bile bir mesaj veriyor yani
gerçekten. Bravo yani, vallahi bravo!
GÖKCEN
ÖZDOĞAN ENÇ (Antalya) – Ne alakası var ya?
AK
PARTİ GRUBU ADINA MEHMET AKİF YILMAZ (Kocaeli) – Teşekkürler Sayın Başkan.
Değerli
milletvekilleri, Allah’ın bize bir emaneti olan, gözümüzün nuru yavrularımıza
karşı bir ilimizde meydana gelen, ruhunu şeytana satmış bir alçak tarafından
işlenen menfur ve insanlık dışı cinsel istismar olayı ve kadınlarımıza,
annelerimize yönelik şiddet hadiseleri üzerinde HDP Grubunun Aile ve Sosyal
Politikalar Bakanımız Sema Ramazanoğlu hakkında vermiş olduğu gensoru üzerine
grubum adına söz almış bulunuyorum. Bu vesileyle yüce Meclisimizi ve aziz
milletimizi saygıyla selamlıyorum.
Değerli
milletvekilleri, bugün burada, evrensel bir ahlak sorunu olarak sadece ülkemizi
değil, dünya toplumlarını içten içe çürüten, insanı fıtratından, yaradılışından
kopararak hayvanlardan daha aşağı bir mahluk hâline dönüştüren ahlaki sorunları
konuşuyoruz. Neslimizin devamını ve toplumun temel direği aile mefhumunu tehdit
eden zina, fuhuş, eş cinsellik, tecavüz, çocuk istismarı gibi suçlar; insan
aklını tehdit eden içki ve uyuşturucu madde bağımlılığı; canımıza kasteden
insan katli, terör ve kadına şiddet; bu ahlaki suçların hepsi, bizi yaratan,
yaşatan ve kainatı yöneten Yüce Yaratıcı’mız tarafından haram kılınmıştır. Yüce
Allah, bu ahlak dışı davranışlar hususunda insanoğlunu şu ifadelerle
uyarmaktadır: “İman edenler arasında büyük günahların, hayâsızlığın, gayrimeşru
ilişkilerin, zinanın, kural tanımazlığın, eş cinselliğin, ahlaksızlığın
yayılmasını isteyen kimseler ve gruplar için dünyada da, ahirette de elem
verici bir azap vardır.” Hem dünyamızı hem de ahiretimizi mahvedecek, insanlığı
büyük bir çöküşe sürükleyecek, yeryüzünde önü alınamayacak bir fesadı
yaygınlaştıracak bu suçların, tek bir tanesinin dahi insanoğlunun yararına
olduğunu iddia edebilecek aklıselim sahibi bir insan evladı olamaz. İnsanlık
tarihi bu suçların yaygınlaşmasıyla çürüyüp giden kavimlerin örnekleriyle
doludur. Bize göre can, akıl, mal, nesil, aile, hepsi insan varlığının devamı
ve sağlıklı bir toplum için korunması gereken en değerli mukaddeslerimizdir. Bu
mukaddeslerimizin korunması adına saydığım kötülüklerin yaygınlaşmasını
önlemek, tedbirler almak, milletin vebalini sırtında taşıyan biz siyasilerin en
önemli görevi olmalıdır. 
Bu
meseleyi bir istismar malzemesi hâline dönüştürerek, başta varlık sebebi bu
meseleleri çözmek olan Aile ve Sosyal Politikalar Bakanlığımız olmak üzere,
eğitim meselesiyle ilgilenen, gençlerimizin sorunlarını dert edinen sivil
toplum kuruluşlarımızı…
LEVENT
GÖK (Ankara) – Kim o, kim o? Söyle bakalım onu.
MEHMET
AKİF YILMAZ (Devamla) – …ve onlar üzerinden iktidarı yıpratma vesilesi yapmak…
LEVENT
GÖK (Ankara) – Ne savunuyorsun Ensar Vakfını?
MEHMET
AKİF YILMAZ (Devamla) – …böylesine önemli bir ahlaki sorundan siyasi rant
devşirmeye çalışmak, topluma karşı sorumlu olan bir muhalefet anlayışının
yöntemi değildir ve olmamalıdır. 
LEVENT
GÖK (Ankara) – Kimmiş o sivil toplum örgütü? Söyle bakalım.
MEHMET
AKİF YILMAZ (Devamla) – Toplumumuzun tüm kesimleri, özellikle sivil toplum
örgütlerimizin…
LEVENT
GÖK (Ankara) – Sizi gidi Ensarcılar sizi! 
MEHMET
AKİF YILMAZ (Devamla) – …yazılı, görsel ve sosyal medyanın da bu meselede
sorumlulukları şüphesiz çok büyüktür. 
İnsanıkâmil
diye nitelendirdiğimiz, topluma değer katacak ahlaklı ve iyi insan yetiştirme,
erdemli, güçlü ve müreffeh bir toplum inşa etme idealinin hepimizin müşterek
hedefi olması gerekir. Bu hedefe matuf olarak güçlü bir ahlak sistemi oluşturma
gayesiyle koordinasyon içerisinde önemli çalışmalar ortaya koyan Millî Eğitim
Bakanlığımıza, Aile ve Sosyal Politikalar Bakanlığımıza ve Diyanet İşleri
Başkanlığımıza özellikle teşekkür etmek istiyorum.
İBRAHİM
ÖZDİŞ (Adana) – Hayda!
MEHMET
AKİF YILMAZ (Devamla) – Din ve ahlak eğitiminin yaygınlaştırılması, okul öncesi
çağından başlayarak her çağdaki öğrencilerimize ahlaki değerlerimizin bir yaşam
biçimi olarak benimsetilmesi için yapılan tüm kanuni düzenlemeleri ve
uygulamaları engellemeye çalışan muhalefet partilerini de buradan kınıyorum.
(CHP, HDP ve MHP sıralarından gürültüler)
İBRAHİM
ÖZDİŞ (Adana) – Hayda!
MEHMET
AKİF YILMAZ (Devamla) – Yüz yıldır bu ülkede din ve ahlak öğretilerimize, bu
öğretilerin kaynağı Kur’an-ı Kerim’e pervasızca saldıranlar, İslam’ın terk
edilmesini savunarak Kur’an’ı bir suç unsuru görenler, din ve ahlak eğitiminden
rahatsızlık duyanlar, bu ahlaksızlıkları üreten bataklığa zemin hazırlayanların
ta kendileridir. (AK PARTİ sıralarından alkışlar) 
MUSTAFA
AKAYDIN (Antalya) – Bakara makara!
İBRAHİM
ÖZDİŞ (Adana) – Şu “Bakara makara” diyenler mi?
MEHMET
AKİF YILMAZ (Devamla) – Bu menfur olaylar hepimize ders olmalıdır. Toplumumuzun
resmî veya özel kurumlarımıza olan güveninin sarsılmaması adına, çocuklarımızı
emanet ettiğimiz kurumlarımızın idareci ve öğretmenlerinin titizlikle
seçilmesi, ehliyet ve liyakat ilkelerinden asla taviz verilmemesi, gerekli
denetim mekanizmalarının çok sıkı ve disiplinli bir şekilde işletilmesi, bu tür
olaylarda en ufak bir ihmali veya kusuru bulunan idarecilerin cezalandırılması
bizim temel yaklaşımımızdır.
Bu
hedefe ulaşmak için gayret gösteren resmî veya sivil kurumlarımızın kasıtlı
olarak yıpratılmaya çalışılması, eleştirilerin amacını aşarak bir siyasi lince
dönüştürülmesi siyaset kurumu olarak ayağımıza kurşun sıkmaktır. 
Değerli
milletvekilleri, modern çağın getirdiği ve teknolojik gelişmelerle çok hızlı
bir şekilde yaygınlaşan bu ahlaki sorunlar karşısında, on dört yıldır ülkemizde
iktidar sorumluluğunu üstlenmiş bir siyasi parti olarak biz neler yaptık?
Toplumumuzun
dezavantajlı kesimlerine verdiğimiz öncelik doğrultusunda aile, çocuk, kadın,
engelli, yaşlı, şehit yakınları ve gazilerimize yönelik yasal ve kurumsal
düzenlemelerle işe başladık. Sosyal alanda uygulanan çağ dışı kalmış ve amaca
hizmet etmeyen programları revize ederek ve çoğaltarak, bütüncül anlayışı
sergileyerek sosyal yardım ve hizmetleri tek çatı altında birleştirdik. 2011
yılında Aile ve Sosyal Politikalar Bakanlığımızı 5 genel müdürlüğümüzün
birleşmesiyle ihdas ettik. 
On
dört yıllık AK PARTİ hükûmetleri döneminde vatandaşlarımız, sosyal devletle
yakından tanıştılar ve devletin gücünü, imkânlarını ve şefkatini yanlarında
gördüler. 
Ekonomik
büyüme ve kalkınmayla elde edilen gelirden sosyal politikalara daha çok pay
ayırdık. Milletimizin bir kıyaslama yapması için özellikle zikretmek istiyorum:
2002 yılında sosyal politikalara ayrılan bütçe 121 milyon 620 bin TL idi.
Bundan on yıl sonra, bizim dönemimizde, Bakanlığımızın ihdas edilmesiyle
birlikte bu oran 28 kat artırıldı ve 3 milyar 280 milyon TL’ye ve bugün, 2016
yılında 203 kat artarak 24 milyar 779 milyon TL’ye ulaştı.
Değerli
vekillerim, Bakanlığımızın en önemli görevlerinin başında çocuklarımıza yönelik
koruyucu, önleyici, eğitici, geliştirici, rehberlik ve rehabilite edici sosyal
hizmet faaliyetlerini yürütmek ve koordine etmek gelmektedir. Bakanlığımızca,
çocuklarımıza yönelik hizmet politikalarını aile odaklı yeni bir anlayışla ele
almış, çocukların öncelikle aile yanına döndürülmesi amacıyla evlat edinme ya
da koruyucu aile hizmetlerinden yararlandırılması, bunun mümkün olmadığı
durumlarda “çocukevi” veya “sevgievleri” dediğimiz, bizim oluşturduğumuz
mekânlara yerleştirilmeleri bir hedef olarak benimsendi.
Bakanlığımızın
konumuzu yakından ilgilendiren çocuk istismarı ve çocuğa şiddet konularında
uygulamakta olduğu bazı faaliyetleri sizlerle paylaşmak istiyorum. İçişleri
Bakanlığı ve Adalet Bakanlığının personel desteğiyle Sağlık Bakanlığına bağlı
hastaneler bünyesinde 48 Çocuk İzleme Merkezi ilk defa AK PARTİ iktidarı
döneminde hayata geçti. Bu merkezlerimizde, mağdur çocukların bu süreçte
yaşadıklarını ve defalarca dile getirmek zorunda kaldıkları durumlarını önleme,
gizliliğini sağlama, adli ve tıbbi işlemlerin bu alanda eğitimli kişilerden
oluşan bir merkezde ve tek seferde gerçekleştirilmesini temin etmek üzere
hizmetler sunuluyor.
“Çocuk
Destek Merkezi” dediğimiz ÇODEM’lerimiz ilk defa AK PARTİ döneminde ihdas
edildi; suç mağduru, suça sürüklenen, sokakta ve risk altında bulunan çocuklara
yönelik hizmet vermek üzere 67 ÇODEM merkezi kuruldu ve bugün 1.317 çocuğumuza
Türkiye genelinde hizmet veriyoruz.
2014
yılında Türk Ceza Kanunu’nda yapılan madde değişiklikleriyle cinsel
dokunulmazlığa karşı suçlar yeniden düzenlendi ve bu suçlar için öngörülen
cezalar önemli ölçüde artırıldı.
Ayrıca
“Çocuk ve Kadınlara Yönelik Şiddet Hareketleri ile Töre ve Namus Cinayetlerinin
Önlenmesi İçin Alınacak Tedbirler” konulu Başbakanlık genelgesi yayımlanarak bu
çerçevede Çocuk Hizmetleri Genel Müdürlüğümüzün koordinesinde, 2015-2019
yıllarını kapsayacak olan Çocuğa Yönelik Şiddetle Mücadele Ulusal Eylem Planı
hazırlandı. 
Değerli
vekillerim, bir diğer gensoruya konu kadına şiddet konusunda, kadına yönelik
şiddet ve aile içi şiddetin önlenmesi ve bunlarla mücadeleye ilişkin Avrupa
Konseyi Sözleşmesi 24 Kasım 2011’de ilk defa diğer ülkelerden önce bu
Parlamentomuzda bizler tarafından onaylandı.
Ailenin
Korunması ve Kadına Karşı Şiddetin Önlenmesine Dair Kanun 8 Mart 2012 tarihinde
kabul edildi ve yürürlüğe girdi.
1
Haziran 2005 tarihinde yürürlüğe giren Türk Ceza Kanunu’nda cinsiyet eşitliği
ve kadına karşı şiddet konusunda çağdaş düzenlemeler yapıldı. Kasten öldürme
suçunun ağırlaştırılmış müebbet hapis cezasını gerektiren nitelikli hâllerinin
düzenlendiği maddeye “töre saikiyle” ifadesi eklenerek töre cinayetleri
faillerinin en yüksek cezayla cezalandırılması kabul edildi.
2016-2019
yıllarını kapsayan Kadına Yönelik Şiddetle Mücadele Ulusal Eylem Planı
tarafımızdan hazırlandı. 
Ülkemiz
genelinde, Bakanlığa bağlı kadın konukevi sayısı yani şiddete maruz kalan kadınlarımızın
barındırıldığı, devletimizin elini uzattığı kadın konukevi sayımız 2011’de 65
iken şu an bu sayı 137’ye ulaştırıldı ve 3.442 kapasiteyle kadınlarımıza sahip
çıkıyor. Şiddet mağduru kadınlara hizmet vermek üzere kadın konukevlerimize
bağlı kadın ilk kabul birimlerimizi de hizmete açarak 25 merkezle bu hizmeti
vermeye devam ettik. Konukevlerimizde hizmet alan kadınlarımıza ve çocuklarına
harçlık tahsis ederek onlara sahip çıkmaya çalıştık. 
Kadına
yönelik şiddetin önlenmesi amacıyla 43 şiddet önleme ve izleme merkezi bugün
bizim dönemimizde hizmete girdi ve faaliyetlerine devam ediyor. 
Değerli
vekillerimiz, Aile ve Sosyal Politikalar Bakanlığımız, çocuk istismarı ve
kadına şiddet meselesinde toplumsal duyarlılığı artırmak amacıyla Millî Eğitim,
Adalet, İçişleri, Sağlık Bakanlıkları ve Diyanet İşleri Başkanlığımızla yaptığı
protokollerle yoğun bir eğitim ve halkımızı bilinçlendirme çalışmasını da ifa
etmektedir. Burada, sizlerle, birçok bakanlığımızla koordinasyon içerisinde
yürütülen çalışmaların çok ufak bir kısmını paylaştım. 
Toplumumuzun
en dezavantajlı kesimleriyle ilgilenen, özverili bir çalışma ortaya koyan
Bakanlığımız, bu meselelerin üzerine, Sayın Bakanımızın da ifade ettiği gibi,
sıfır toleransla gitmektedir. Olay meydana çıktığı andan itibaren gerekli
soruşturmalar başlatılarak alçak ve şerefsiz faillerin gereken en ağır cezayı
alması, olayda ihmal ve kusuru bulunanların da gereken uyarıları ve cezaları
almaları hususunda gerekenlerin yapıldığını, bunda hiçbir tereddüt
göstermediğimizi buradan Meclisimizle ve milletimizle özellikle paylaşmak
istiyoruz.
Görüşmekte
olduğumuz gensoruya gelince, AK PARTİ öncesi cumhuriyet hükûmetleri döneminde
devletin, bırakın el uzatmasını, yüzünü dahi çevirip bakmadığı tüm toplum
kesimlerine devletimizin kaynaklarını olabildiğince açtık ve onlara sahip
çıkmanın mücadelesini verdik. Kimsesiz, mağdur, şiddete uğramış kadınlarımız,
dul ve yetimlerimiz, sokakta kalmış çocuklarımız, yaşlılarımız, engelli
vatandaşlarımız, hastalarımız, ilk defa bizim dönemimizde devletimizin
merhametli, kucaklayıcı, hizmet eden yüzüyle karşılaştılar. 
Bir
dönem kendi hastanesinde parası olmadığı için vatandaşını rehin alan
zihniyetler, öğrencilerimize dağıtılan burs yardımlarını Anayasa Mahkemesine
götürüp engelleyen zihniyetler; çocuklarımızı sokağın, mafyanın ve çetelerin
kucağına terk ederek yıllarca sahip çıkmayanlar… 
BÜLENT
YENER BEKTAŞOĞLU (Giresun) – Her şey şimdi çok güzel maşallah, hiçbir şey
yok(!)
MEHMET
AKİF YILMAZ (Devamla) – …zihin kodlarında sosyal yardımları bir oy
devşirmeciliği olarak görüp bizim sosyal politikalarımızı bu minvalde, her
fırsatta karalayan ama bugün seçim meydanlarında vaatlerinde yardım paketleri
havada uçuşan ikiyüzlü siyasiler AK PARTİ iktidarının sosyal politikalarını
elbette ki hazmedemeyecekler. (AK PARTİ sıralarından alkışlar) 
Şimdi
çok önemli ahlaki bir konuya değinmek istiyorum. “Benim çocuğum eş cinsel”
pankartıyla, “Kürdistan vardır, eş cinsel haktır.”, “Genel ahlaksızlık talep
ediyoruz.” pankartıyla, mübarek bir ramazan ayında “Şaban’la Recep’in aşkına
Ramazan engel olamaz.” tabelalarını taşıyacak kadar alçaklaşarak dinî ve ahlaki
değerlerimizle alay eden gösterilere bazı vekillerle birlikte kol kola
katılanlar, Fatih Sultan Muhammed Han’ın emaneti İstanbul sokaklarını tarihte
görülmemiş şekilde anadan üryan görüntülerle kirletenler ile kol kanat
gerenler, Allah’ın Kur’an’ında lanetlediği, toplumların helakine sebep olacak
bir hastalığı oy devşirme adına meşru göstermeye çalışanlar, şimdi kalkmışlar
eş cinsel olduğunu ifade eden ve bu çocuğumuza sarkan bu aşağılığın işlediği
fiilde sorumlu arıyorlar; bu, tam bir ikiyüzlülüktür. 
Sizleri
büyük bir gensoru beklemektedir. Emanetine ihanet ettiğiniz, barış, demokrasi
ve “Birlikte Türkiye” yalanıyla barış umutlarını istismar ettiğiniz, huzurunu
kaçırdığınız -Kürt ve Türk- bu milletin maşeri vicdanında mahkûm oldunuz bile.
(AK PARTİ sıralarından “Bravo” sesleri, alkışlar) Siz, Birleşmiş Milletler
raporlarında da geçen, çocukları bir terör aracı olarak kullandığı bu
raporlarda teyit edilen PKK’nın ve YPG’nin gölgesinde siyaset yapmayı halkın
gönlünde siyaset yapmaya tercih ettiniz. Şimdi, yavruları dağa kaçırılan,
çukurlara mahkûm edilen Kürt analarının feryadını ve ahını alan, gencecik
Mehmetçiklerimizi şehit eden teröristlere; kundaktaki bebeleri, çocuklarımızı,
sivil vatandaşlarımızı, askerlerimizi katleden bombacılara sahip çıkan, şiddeti
ve terörü meşru bir hak arama yöntemi olarak gören ve şiddetin gölgesinde,
terörün gölgesinde siyaset yapan bu karanlık ve ikiyüzlü zihniyetin, şiddet ve
istismar konularını çözmek için mücadele eden Bakanımızı sorgulamasını
samimiyetten uzak bulduğumu ifade ediyor, hepinizi, yüce Meclisimizi ve aziz
milletimizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Yılmaz.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken… 
İDRİS
BALUKEN (Diyarbakır) – Sayın hatip daha önce bazı milletvekillerimizin katılmış
olduğu bir etkinliği de kastederek…
BÜLENT
TURAN (Çanakkale) – Hangi programa katılmışlar?
İDRİS
BALUKEN (Diyarbakır) - …genel ahlaksızlık sataşmasında bulundu. Müsaade
ederseniz grubumuz adına Hüda Kaya Hanım konuşacak.
BAŞKAN
– Sayın Hüda Kaya, buyurun. (HDP sıralarından alkışlar)
69’uncu
madde çerçevesinde söz veriyorum.
HAKAN
ÇAVUŞOĞLU (Bursa) – Eş cinselliği mi öveceksiniz Sayın Hüda Kaya?
BAŞKAN
– Lütfen, cevap hakkınızı bir sataşmaya meydan vermeyecek şekilde kullanınız. 
HAKAN
ÇAVUŞOĞLU (Bursa) – Eş cinselliği mi öveceksiniz şimdi orada Hüda Kaya?
AHMET
YILDIRIM (Muş) – Ne söyleyeceğini sana mı soracak ya? Densiz! 
IX.- SATAŞMALARA İLİŞKİN KONUŞMALAR (Devam)
13.- İstanbul Milletvekili Hüda Kaya’nın,
Kocaeli Milletvekili Mehmet Akif Yılmaz’ın (11/4) esas numaralı Gensoru
Önergesi üzerinde AK PARTİ Grubu adına yaptığı konuşması sırasında Halkların
Demokratik Partisine sataşması nedeniyle konuşması
HÜDA
KAYA (İstanbul) – Peygamberler tarihinde sadece Lut kavmi yok, Şuayb’ın kavmi
de var. 
BÜLENT
TURAN (Çanakkale) – Sıkıştı mı böyle!
HÜDA
KAYA (Devamla) – Hırsızlık yapmak, ahlaksızlık, iftira, adamları kayırmak
dindarlık oluyor…
HAKAN
ÇAVUŞOĞLU (Bursa) – Çok zor bir görev verdiniz Sayın Baluken, mahvettiniz şimdi
onu. 
İDRİS
BALUKEN (Diyarbakır) – Dinle, dinle!
HÜDA
KAYA (Devamla) – …bayrağın arkasına saklandığınız gibi Kur’an’ın, dinin
arkasına saklanarak bir suçu…
HAKAN
ÇAVUŞOĞLU (Bursa) – Bitirdiniz kadıncağızı şimdi. 
BAŞKAN
– Sayın milletvekilleri, lütfen efendim, lütfen…
HÜDA
KAYA (Devamla) – …çocuğa yapılan bir tecavüzü meşrulaştırmaya çalışıyorsunuz. 
UĞUR
AYDEMİR (Manisa) – Lanetliyoruz, lanetliyoruz. 
HÜDA
KAYA (Devamla) – Ne bayrağın arkasına saklanarak bu ahlaksızlıklar örtülecek ne
de sıkıştığınız zaman dinin arkasına saklanarak, Kur’an’ın arkasına saklanarak
bu yalanlar asla gizlenemeyecek. 
HASAN
BASRİ KURT (Samsun) – Siz saklanıyorsunuz. Çok ayıp, çok ayıp! 
RAVZA
KAVAKCI KAN (İstanbul) – Yapmayın ya!
HÜDA
KAYA (Devamla) – Ayıpları bayraklar örtemez; yalanı, iftirayı, tacizi, vahşeti,
infazı, cinayetleri, şiddeti ne Kur’an örter ne din örter. (AK PARTİ
sıralarından gürültüler) 
GÖKCEN
ÖZDOĞAN ENÇ (Antalya) – Kandil mi söylüyor bunları? 
HÜDA
KAYA (Devamla) – Sadece devletin elindeki SHÇEK’in, çocuk esirgeme kurumlarının
tamamına bile baktığımızda, tamamına yakınına baktığımızda, çocukların
neredeyse tamamı ya madde bağımlısı ya da kötü alışkanlıklar sahibi. 
HASAN
BASRİ KURT (Samsun) – Onu bırak, onu bırak, sen niye söz aldın? Söz aldığın
konuya cevap ver. 
HÜDA
KAYA (Devamla) – Devlet, kendi elindeki çocuklara sahip çıkamamış, kalkıp
burada bize bayrağın arkasından, Kur’an’ın, dinin arkasından ahkâm kesme
hakkına sahip değildir. 
HASAN
BASRİ KURT (Samsun) – Milletvekilleriniz gitti mi o toplantılara? Ona cevap
ver. 
GÖKCEN
ÖZDOĞAN ENÇ (Antalya) – Kandil mi öyle söylüyor?
HASAN
BASRİ KURT (Samsun) – LGBTİ toplantısına gitti mi, gitmedi mi milletvekilleriniz?
Ona cevap ver. 
HÜDA
KAYA (Devamla) – Bakın, bulamadım; burada şu anda, bende resmi, size
verebilirim, size resmini gösterebilirim; Sayın Cumhurbaşkanı Recep Tayyip
Erdoğan’ın seçim çalışmalarında, mitinglerinde eş cinsellerin bayraklarıyla
onlar hakkında söyledikleri sözlerini, sizlere fotoğraflarını çekip
göndereceğim. Bulamadım, sizlere göndereceğim bunu. (AK PARTİ sıralarından
gürültüler) 
UĞUR
AYDEMİR (Manisa) – Bul da söyle, bulmadığın şeyi söyleme. 
HÜDA
KAYA (Devamla) – Arkadaşlar, eğer Kur’an’ı o kadar referans ediyorsanız
hayatınıza…
(Mikrofon
otomatik cihaz tarafından kapatıldı) 
UĞUR
AYDEMİR (Manisa) – Siz almıyor musunuz?
HÜDA
KAYA (Devamla) – Ben bunu ettiğim için konuşuyorum zaten. 
BÜLENT
TURAN (Çanakkale) – Sana yazıklar olsun! 
İDRİS
BALUKEN (Diyarbakır) – Sana yazıklar olsun! Ne biçim konuşuyorsun ya! 
HÜDA
KAYA (Devamla) – …Kur’an evvelce insan olmayı ister, yalanı reddeder…
İLKNUR
İNCEÖZ (Aksaray) – Dön onlara, terör örgütüne söyle; dön, dön, dön de terör
örgütüne söyle. 
İDRİS
BALUKEN (Diyarbakır) – Sana yazıklar olsun! Varsa bir şeyin, çık, konuş ya.
Ayıp ya! 
HÜDA
KAYA (Devamla) - …cinayeti reddeder, hırsızlığı reddeder.
BÜLENT
TURAN (Çanakkale) – Söz aldığın konu neydi?
HÜDA
KAYA (Devamla) – Kendi çocuklarımız için bir gecede yüzlerce, binlerce
görevliyi nasıl sürüyorsak, tacize, tecavüze uğrayan çocuklarımıza da sahip
çıkmalıyız. (HDP sıralarından alkışlar)
HASAN
BASRİ KURT (Samsun) – Niye cevap veremiyorsun?
HÜDA
KAYA (İstanbul) – Verdim işte.
HAKAN
ÇAVUŞOĞLU (Bursa) – Vay be! Eş cinselliğe de…
HÜDA
KAYA (İstanbul) – Eş cinsel meselesi değil, insan olma meselesi, insan olma.
BAŞKAN
– Teşekkür ederim Sayın Kaya. 
Şimdi
Hükûmete söz vereceğim. 
Sema
Ramazanoğlu, Aile ve Sosyal Politikalar Bakanı. 
Buyurunuz
Sayın Bakan. (AK PARTİ sıralarından alkışlar) 
Süreniz
yirmi dakikadır. 
VIII.- GENSORU (Devam)
A) Ön Görüşmeler (Devam)
2.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, çocuklara yönelik cinsel istismarı ve kadınlara yönelik şiddeti
önlemede ihmali bulunduğu iddiasıyla Aile ve Sosyal Politikalar Bakanı Sema
Ramazanoğlu hakkında Gensoru açılmasına ilişkin önergesi (11/4) (Devam)
AİLE
VE SOSYAL POLİTİKALAR BAKANI SEMA RAMAZANOĞLU (Denizli) – Sayın Başkan, değerli
milletvekilleri; HDP Grubu tarafından verilen gensoru önergesi vesilesiyle
huzurlarınızdayım. Yüce heyetinizi saygıyla selamlıyorum. 
Sözlerime
başlarken, vatanı, milleti ve inancı uğruna canlarını feda eden tüm
şehitlerimizi rahmet, minnet ve şükranla anıyor; kahraman askerlerimize,
polislerimize, korucularımıza, terör saldırılarında hayatını kaybeden
vatandaşlarımıza Allah’tan rahmet, yakınlarına ve milletimize başsağlığı
diliyorum. Dünyadaki ve ülkemizdeki güven ortamının bir an önce tesis edilmesini
temenni ediyorum. 
Değerli
milletvekilleri, Aile ve Sosyal Politikalar Bakanlığı olarak yardıma ihtiyacı
olan tüm vatandaşlarımıza ve yabancı misafirlerimize hak ve insan temelli bakış
açısıyla hizmet üretiyoruz. Milletimize hizmet sevda işidir. Biz, bu sevdayla
yola çıktığımız ilk günden itibaren, insana ve insan hayatına odaklanarak her
zaman olduğu gibi mağdurların yanında yer almaya devam ediyoruz. Her türlü
ayrımcılığa karşı çıkarak özellikle çocuklarımıza ve kadınlarımıza yönelik
şiddet, ihmal ve istismara sıfır tolerans anlayışıyla mücadelemizi
sürdürüyoruz.
Değerli
milletvekilleri, on dört yıldır hükûmetlerimiz döneminde yapılan çalışmalar
cumhuriyet tarihi boyunca yapılamayanların yapıldığı, “Başarılamaz.”
denilenlerin başarıldığı, hayal bile edilemeyenlerin gerçekleştiği bir dönem
olmuştur. 
CEYHUN
İRGİL (Bursa) – Hayal edemezdik; hele o hususlarda hayal edemezdik, çocuklara
istismarı hayal edemezdik.
NURHAYAT
ALTACA KAYIŞOĞLU (Bursa) – Bunların hiçbirini hayal edemezdik, sayenizde gerçek
oldu(!)
AİLE
VE SOSYAL POLİTİKALAR BAKANI SEMA RAMAZANOĞLU (Devamla) - Sosyal yardımlara ve
sosyal hizmetlere ayrılan bütçe 2002’de 1,3 milyar Türk lirası iken bugün 25
milyar Türk lirasına yükselmiştir. Aile ve sosyal politikalar alanında
uygulamalarımızın kapsamı genişletilmiş, kısa süre içerisinde hizmetlerimiz
toplumun tüm kesimlerine yayılmıştır.
Ülkemiz,
uluslararası hukuk alanında İnsan Hakları Sözleşmesi’nden 15’ine taraf
olmuştur. Bu özelliği itibarıyla, gelişmiş birçok ülkeyi geride bırakarak en üst
kategoride yer almaktadır. Bunların çoğu yine bizim hükûmetlerimiz döneminde
gerçekleşmiştir.
Ancak,
söyleyecek sözü olmayanlar bazı konuları istismar ederek haksız itham ve
iftiralarla gündemi meşgul etmekte, bazen mağdurun mağduriyetine yeni yükler
getirmektedirler. Çocuklara yönelik insanlık dışı bu istismar olayından
hareketle, bazı malum çevreler bir süredir ülkemize karşı alçakça ve ihanete
varan bir karalama kampanyası yürütmektedir. Hatta, ahlak ve vicdan yoksunu bu
çevreler edep ve mahremiyet sınırlarını da aşmış, şahsımı ve ailemi de işin
içine katarak ağza alınmayacak sözler sarf etmişlerdir. 
Bu
konuda ülkemizi yalan ve iftiralarla meşgul ederek olumsuz algı oluşturanlarla
hukuki olarak da sonuna kadar mücadele ettiğimi ve edeceğimi de belirtmek
istiyorum.
Konuyla
ilgili olarak sarf etmiş olduğum cümleleri çarpıtarak işe başlayan bu zihniyet,
cümlelerimin başını ve sonunu değiştirmiş, sosyal medya üzerinden bir karalama
kampanyasına dönüştürmüştür. 
FİLİZ
KERESTECİOĞLU DEMİR (İstanbul) – Aynen kullanıyorsunuz, hiç değiştirmeden.
AİLE
VE SOSYAL POLİTİKALAR BAKANI SEMA RAMAZANOĞLU (Devamla) - Tarafsız bir bakış
açısıyla incelendiğinde görülecektir ki açıklamam tamamen çarpıtılmış, kötü
niyetle mağdurların üzerinden operasyon yapılmaya kalkışılmıştır.
Bahsi
geçen konuşmamın başında benim sözlerim: “Sıfır toleransla hareket ediyoruz,
gerek kanuni düzenlemelerimiz gerekse pratik uygulamalarımızla bu konuda
kimseye karşı herhangi bir iyi hâl indirimi yahut da iyi davranışından dolayı
tolerans gösterilmesi gibi ne düşüncemiz oldu ne bundan sonra da olacaktır.”
Bunlar benim sözlerim. 
CEYHUN
İRGİL (Bursa) – Yapmayın ya, sizin döneminizdeki kadar iyi hâl indirimi alan
tecavüzcü olmadı!
AİLE
VE SOSYAL POLİTİKALAR BAKANI SEMA RAMAZANOĞLU (Devamla) - Bunlar hiç gündeme
getirilmeden, yaptığım açıklama kasıtlı karalama kampanyasına dönüştürüldü. 
Ensar
Vakfı ve suçlu kişi hakkında sorulan bir soru üzerine aynen şunları ifade
ettim: “Kötü niyetli insanlar, her zaman bazı işleri suistimal edebilen
insanlar olabiliyor. Bu bir kere yani kötü, suistimal yapan bu insanlara
rastlanmış olması hizmetleriyle ön plana çıkmış bir kurumumuzu karalamak için
gerekçe olamaz.” şeklinde cevap verdim. 
FİLİZ
KERESTECİOĞLU DEMİR (İstanbul) – E, tamam, bunu dedik biz de!
LEVENT
GÖK (Ankara) – E, daha ne söyleyeceksiniz?
AİLE
VE SOSYAL POLİTİKALAR BAKANI SEMA RAMAZANOĞLU (Devamla) - Buradaki ifadem
“Yaşanan menfur olayı aileleri ve çocuklarımızı düşünerek tüm bireylere
yaymayalım, tüm hizmet alan kişileri zan altında bırakmayalım.” anlamındaydı.
Aileleri ve çocuklarımızı düşünerek yaptığım yukarıdaki açıklamam “Bir kere
tecavüzden bir şey olmaz.” şeklinde kasıtlı bir yalana dönüştürüldü. 
CEYHUN
İRGİL (Bursa) – Bakanınız çalar, bir kereliğine; Bakara makara olur, bir
kereliğine; istismar olur, bir kereliğine; her şey bir kereliğine!
AİLE
VE SOSYAL POLİTİKALAR BAKANI SEMA RAMAZANOĞLU (Devamla) - Asla ağzımdan
çıkmamış olan, tamamen düzmece ve uydurulmuş bu sahte beyan insafsızca,
acımasızca ve ahlaksızca yayılmaya çalışıldı. Bu ahlaksız yalanlara karşı
konuya doğru ve mantıklı bakan herkes, insana değer veren hiç kimsenin böyle
bir şeyi asla söylemeyeceğini bilir. Hele bir kadın, hele bir anne, bir Bakan
sıfatıyla, milletin oyuyla seçilmiş bir milletvekili olarak böyle bir cümleyi
kesinlikle sarf etmeyeceğim hususunda toplumda hiçbir tereddüt yoktur. 
NURHAYAT
ALTACA KAYIŞOĞLU (Bursa) – O zaman bir kere istifa edin!
AİLE
VE SOSYAL POLİTİKALAR BAKANI SEMA RAMAZANOĞLU (Devamla) - Asla söylemediğim,
akla ziyan şekilde, yalan ve bilinçli bir kasıtla ahlaksızca uydurulmuş bir
cümleyi yine ahlaksız şekilde sanki tarafımdan söylenmiş gibi göstererek
yapılan yorumların ne denli yanlış, gerekçesiz… 
BÜLENT
YENER BEKTAŞOĞLU (Giresun) – Bir kere istifadan bir şey olmaz!
AİLE
VE SOSYAL POLİTİKALAR BAKANI SEMA RAMAZANOĞLU (Devamla) - …ve haksız olduğu
görülmüş ve zaten bu yalana da dayandırılan iftira ve hakaretler de kamuoyunda
hiçbir karşılık bulmamıştır. 
İDRİS
BALUKEN (Diyarbakır) – 200 bin imza toplandı -yahu ayıp ayıp- görevden alınman
için. Kamuoyu infial hâlinde. 
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Bizler bu ithamlara,
iftiralara rağmen çocuk ve ailelerinin mağduriyetlerinin artmaması için
sükûnetle çalışmalarımızı sürdürdük. Bu bakış açısıyla, çocuklara yönelik her
türlü şiddet ve istismara karşı nereden ve kimden gelirse gelsin kararlı bir
şekilde mücadelemizi sürdüreceğimizi burada bir kez daha ifade etmek istiyorum.
(AK PARTİ sıralarından alkışlar) 
Değerli
milletvekilleri, kadına ve çocuğa yönelik istismarda suçlu ve sorumluların en
ağır şekilde cezalandırılması için Bakanlık olarak, Bakanlığımız olarak bu
davaların sonuna kadar takipçisi olduk ve olmaya da devam ediyoruz. Tüm siyasi
partileri, medya organlarını ve kamuoyunu, çocuklarımızın yüksek yararını
gözeterek, bu konuda açıklamalar yaparken bir kez daha duyarlı ve hassas olmaya
davet ediyorum çünkü bu tür olaylar tıpkı terör olaylarında, saldırılarında
olduğu gibi toplumumuzda derin yaralar açmaktadır. Bu hastalıklı ruhların
önceden tespit edilmesi konusunda hukuki düzenlemeleri gözden geçirmek,
toplumsal bilinci geliştirmek, toplumsal duyarlılığı artırmak zorundayız. Bunun
için çalışmalarımızı sürdürüyoruz. 
Aile
ve Sosyal Politikalar Bakanı olarak göreve geldiğim ilk günlerde
bürokratlarımıza verdiğim iki önemli talimatım olmuştu: “Derhâl...” dedim.
Birincisi, özellikle kadına ve çocuğa yönelik şiddet, ihmal ve istismar
konuları mercek altına alınarak detaylı bir denetim ve rehberlik çalışmaları
başlatılmış olup devam etmektedir. İkincisi ise Bakanlığımızla ilgili tüm
mevzuatın tekrar gözden geçirilmesi olmuştur. 
Mevzuatla
ilgili olarak bu ay Bakanlığımız bünyesinde Adalet Bakanlığı ve Yargıtay
Başkanlığının iş birliği, akademisyenler ve STK’ların katılımıyla “Türk Adalet
Sisteminde Aile, Çocuk, Kadın Çalıştayı”nı gerçekleştireceğiz. Çözüm
arayışlarında desteğe, iş birliğine ve duyarlılığa ihtiyaç duyduğumuz bu
süreçte sorunlarımızın doğru tespiti çok önemlidir. Yapıcı eleştiriler, farklı
çözüm önerileri ve kapsamlı bir iş birliği ancak böyle bir asgari müşterek üzerinde
gerçekleşebilecektir. Mağdurların topluma kazandırılması çok boyutlu bir
konudur ve ciddi büyük emek ister. 
Değerli
milletvekilleri, sosyal politikalarımızı yeniden inşa ederken çocuklara yönelik
çalışmalarımızla yeni bir dönemi başlattık çünkü toplum olarak sahip olduğumuz
en büyük değer çocuklarımızdır. Onları her türlü olumsuzluklardan korumak,
geleceğe en iyi şekilde hazırlamak hepimizin asli görevidir. Bu kapsamda, tüm
çocuklarımız için koruyucu ve önleyici alternatif politikalar geliştirdik. Ulusal
çocuk hakları ve çocuk koruma hizmetlerinde koordinasyon strateji belgeleri ve
ulusal eylem planları hükûmetlerimiz döneminde hazırlanarak uygulamaya
konulmuştur. Ayrıca, erken uyarı sistemleri, okul sosyal hizmeti ve Aile Sosyal
Destek Programı gibi toplumsal sorunlara geniş perspektiften bakan projelere
ilişkin çalışmalarımız sürmektedir. 
CEYHUN
İRGİL (Bursa) – Erken uyarı sistemlerinizi öğretmenlerinize takın.
AİLE
VE SOSYAL POLİTİKALAR BAKANI SEMA RAMAZANOĞLU (Devamla) - Özellikle korunması
gereken çocuklarımızın psikososyal yönden desteklenmesi ve bakımlarının
sağlanması amacıyla ülke genelinde 67 çocuk destek merkezinde ANKA Çocuk Destek
Programıyla hizmet vermekteyiz. 
Ailelerin
desteklenmesi, aile bütünlüğünün korunması ve çocuğun aile ortamında sağlıklı
bir birey olarak yetiştirilmesi öncelikli hedeflerimizdir. Sosyal ve ekonomik
destek hizmetiyle 2002 yılında 12 bin çocuk aile yanında bakılırken bugün bu
rakam 78 bine çıkmıştır. 
Sayın
Başkan, değerli milletvekilleri; sadece çocuklarımızı değil, eş zamanlı olarak
kadını da güçlendirecek sosyal politikaları yürütmekteyiz. Yapılan çalışmaları
görmezden gelmek yalnız bizlere değil, çocuklarımıza, kadınlarımıza, ülkemize
ve milletimize de büyük haksızlık olacaktır. Her şey eleştirilebilir, eleştiri
daha iyiye ulaşmak için bir fırsattır. Yapılan eleştirilerin çocuklarımıza ve
kadınlarımıza, onların ailelerine ve yakınlarına zarar verilmemesi konusunda
azami hassasiyet gösterilmelidir. Kadınlarımızın eğitim, sağlık, hukuk,
ekonomi, istihdam ve siyaset alanlarında güçlendirilmesi, kadına karşı
ayrımcılığın önlenmesi, kadının insan haklarının korunması ve geliştirilmesi
için bugüne kadar ertelenen pek çok konuyu cesaretle ele aldık.
Türkiye
bugün sosyal politikalar, eğitim, sağlık, istihdam alanlarında attığı adımlarla
bölgemizin ve dünyanın pek çok ülkesinde model olarak gösterilmektedir.
Anayasa'nın 10’uncu maddesinde yaptığımız değişiklikle, kadınların ve
erkeklerin eşit haklara sahip olduğu belirtilerek kadınlar lehine pozitif
ayrımcılık güvence altına alınmıştır. Bakanlığımız, kadına yönelik şiddetin
kabul edilemez olduğu inancıyla ve şiddete karşı sıfır tolerans ilkesiyle
çalışmalarını sürdürmektedir. Ülkemizde kadına yönelik şiddetle mücadelede
koruyucu ve önleyici hizmetlerin vazgeçilmezleri olan kadın konukevlerinin sayı
ve hizmet kapasitelerinin artmasında da önemli gelişmeler kaydedilmiştir.
Değerli
milletvekilleri, Bakanlığımız bütçesinin yüzde 97’sinin sosyal yardımlara
ayrılması tartışma konusu yapılmaktadır. Oysa sosyal yardımlar sosyal politikaların
uygulanmasında ilk, acil ve birinci basamak müdahale yöntemidir, yoksullukla
mücadelenin ilk basamağıdır. Ayrıca sosyal yardımların cinsiyete göre
dağılımına baktığımızda, sosyal yardımlardan faydalananların yüzde 61’ini,
düzenli yardımlardan faydalananların yüzde 75’ini, süreli yardımlardan
faydalananların yüzde 50’sini ise kadınlar oluşturmaktadır. Bunlar
“dezavantajlı kadınlar” dediğimiz, desteğe ve yardıma muhtaç kadınlar. Hak
sahiplerinin kadın olduğu, şartlı eğitim ve sağlık yardımları, eşi vefat etmiş
kadınlara yönelik yardımlar, doğum yardımları bunlardan bazılarıdır.
Sayın
Başkan, değerli milletvekilleri; aile bir toplumun can damarıdır, bizi biz
yapan değerlerin, kültürün, inancın ve toplumsal kazanımların merkezinde aile
vardır. Aile olmadan bir milletin var olması, geleceğe ışık tutarak sağlıklı
nesillerin yetiştirilmesi mümkün değildir. Biz aile merkezli çalışmaları
önceleyip kadına veya çocuğa yönelik çalışmaları ötelemiyoruz, aksine, hem
kadına ve çocuğa yönelik çalışmalarımıza hız veriyor hem de aile içindeki
bireylerin fonksiyonunu güçlendirici çalışmaları yürütüyoruz. Tarihimizden,
inancımızdan, bu toprakların mayasını oluşturan değerlerden, milletimizden
aldığımız güç ve yetkiyle hizmet üretmeye devam ediyoruz. Aklın, bilimin, ahlakın,
inancın, merhametin, adaletin, hikmetin, vicdanın rehberliğinde geleceğimizi
onurla inşa etmeye devam edeceğiz. Bunu yaparken, bütün mağdurların
mağduriyetlerini yüreklerimizde hissedip insanların mahremiyetlerine saygı
gösteriyoruz. Bu hassasiyeti de herkesten bekliyoruz. 
Yaşanan
bu menfur olayda mağdur olan anne ve babaların feryatlarını sizlerle paylaşmak
istiyorum. Mağdur bir baba şöyle sesleniyor… Lütfen bunu herkes dikkatlice
dinlesin, baba şöyle diyor: “Kimse bizi anlamıyor, yetkili yetkisiz herkes
konuşuyor, çocukları ve aileleri düşünen var mı? Olay mahkemede ama biz her gün
ölüp ölüp diriliyoruz, yanıyoruz. İmdada gelen kişileri vuruyorsunuz; yazıyor,
çiziyor, birileri konuşuyor, laf nereye gidiyor haberi yok. Hiç bizi düşünen
var mı? Bu çocukların ruh hâlini düşünen var mı? Bunları yazıp çizenin, malzeme
yapıp da konuşanın çoluk çocuğu var mı?” Bunu söyleyen mağdur bir baba. Başka
bir baba da şöyle soruyor: “Nasıl bu kadar acımasız oluyorsunuz! Kendi
çocuğunuz olsa çıkıp grup toplantısında dile getirip bütün Türkiye’ye deşifre
eder miydiniz? Mağdur olmak bu kadar mı zor bu memlekette!” İşte, bu
hassasiyetle hareket ettiğimiz, anne ve babaların feryadına kulak verdiğimiz
için mahremiyete saygı gösterdik, her şeye rağmen sükûnetimizi koruduk. Oysa
Ana Muhalefet Partisi Genel Başkanı bu olay üzerinden benim anneliğimi dahi
sorgulamaya kalktı. Evet, bu sorgulama hiç kimsenin hakkı da, haddi de
değildir. (AK PARTİ sıralarından alkışlar) Geceleri herkes uyurken -gece saat
üç, gece saat dört- ben evime gidemiyorum. Nereye gidiyorum biliyor musunuz?
Çocukların yuvasına, sevgievlerine. Kapıyı çalıp da kapıyı açan bakıcı anneler
bana soruyorlar: “Kimsiniz siz?” 
MELİKE
BASMACI (Denizli) – Göreviniz, sizin yapmak zorunda olduğunuz bir şey,
göreviniz. Zor geliyorsa istifa et Sayın Bakan.
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Evet, o çocuklar
uyumadan ben evime gitmiyorum. (AK PARTİ sıralarından alkışlar) 
İDRİS
BALUKEN (Diyarbakır) – Ya, çocuk yuvasında gece üçte, dörtte uyuyorlarsa o da
sorun.
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Geçenlerde Ana
Muhalefet Partisinin Genel Başkanı Saray’da bizim Engelsiz Rehabilitasyon
Merkezi’mizi ziyaret etti, her şey o kadar mükemmeldi ki ben Sayın Genel
Başkandan bir teşekkür bekledim... 
ERKAN
AKÇAY (Manisa) – Gece üçte, dörtte çocuk yuvasına gidiyorsan yalan söylüyorsun.
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – ...telefondan
“Baktık, baktık, bir kusur bulamadık.” diye çünkü biz hizmetlerin en mükemmelini
veriyoruz. (AK PARTİ sıralarından alkışlar) 
CEYHUN
İRGİL (Bursa) – Kusur yoksa çocuklara niye istismar yapıldı?
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Şunun da altını
çizmek istiyorum: İktidara geldiğim günden itibaren kız yurtları yapmak üzere
her yerde konuşuyorum, burada da söylüyorum. 
MELİKE
BASMACI (Denizli) – Allah sizin yaptığınız kız yurtlarından çocuklarımızı
korusun.
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Kızlarımızı on iki
sene okutmak için, kız yurtları yapmak için bütün imkânlarımızı Bakanlık olarak
ortaya koymuş durumdayız. 
Evet,
şimdi de HDP Grubuna seslenmek istiyorum. 
ERTUĞRUL
KÜRKCÜ (İzmir) – Bize seslenmeyin.
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Elbette bir bakan
hakkında çeşitli nedenlerle gensoru önergesi verilebilir. Ancak altını çizerek
şunu söylemek istiyorum ki çocuk istismarı ve kadına yönelik şiddet konusunda
gensoru verebilecek, bu konuda sözü ve yüzü olabilecek en son parti HDP’dir.
(AK PARTİ sıralarından alkışlar) Bölücü terör örgütü binlerce çocuğu dağa
kaçırarak kadınları bir şiddet ve terör sarmalının parçası hâline getirmiştir.
Ben, iki aydır terör mağduru illerde dolaşıyorum -Hakkâri, Şırnak, Mardin,
Diyarbakır, Silopi, Cizre- Kürt kadınlarla beraberim, analarla beraberim,
kızlarla, çocuklarla beraberim. Siz neredesiniz? Ben ana olarak onların
yanındayım. (AK PARTİ sıralarından alkışlar) 
İDRİS
BALUKEN (Diyarbakır) – Taybet anayı söylediler mi? 
ÇAĞLAR
DEMİREL (Diyarbakır) – Miray bebeğin ailesini ziyarete gittiniz mi? 
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Onların yürek yakan
feryatlarından, gözyaşlarından rahatsız olan HDP’li Diyarbakır Belediye Başkanı
Belediyenin önünde… 
CEYHUN
İRGİL (Bursa) – Keşke Karaman’a da gitseydiniz, Karaman’a da gitseydiniz.
Karaman’a da git. 
BARIŞ
YARKADAŞ (İstanbul) – Karaman’a da bekliyoruz Sayın Bakan. 
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – …analar çadır
kurduğunda geldi, iş makineleriyle onu kaldırmaya kalktı. Bir kadın belediye
başkanı anaların feryadına nasıl kulaklarını tıkayabilir? (AK PARTİ
sıralarından alkışlar) 
(Mikrofon
otomatik cihaz tarafından kapatıldı)
BAŞKAN
– Sayın Bakan, bir saniye efendim, süreniz bitti. Bir dakika ek süre veriyorum,
konuşmanızı tamamlayınız. 
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Bakanlığımız olarak,
her türlü şiddet, ihmal, istismara karşı, altını kalın bir hatla çiziyorum,
sıfır toleransla mücadelemizi sürdürüyoruz ve sürdüreceğiz ve bundan da asla
taviz vermeyeceğiz. 
Bir
kere daha bunlardan asla taviz vermeyeceğimi milletimizin kürsüsünden beyan
ediyorum. Yüce heyetinizi saygıyla selamlıyor, hepinize teşekkür ediyorum. (AK
PARTİ sıralarından alkışlar)
BAŞKAN
– Teşekkür ederim Sayın Bakan. 
LEVENT
GÖK (Ankara) – Sayın Başkan…
BAŞKAN
– Sayın Gök… 
Evet,
Sayın Gök, dinliyorum sizi. 
LEVENT
GÖK (Ankara) – Efendim, Sayın Bakan konuşmasında Genel Başkanımıza itham dolu
bir sözde bulundu. Ana muhalefet partisi liderinin kendisi hakkında söz
söylemesinin haddi ve hakkı da olmadığını ifade etti. Bundan dolayı grubumuz
adına sataşmadan dolayı söz istiyorum. 
BAŞKAN
– 69’uncu maddeye göre söz talep ediyorsunuz. 
Buyurunuz
Sayın Gök. (CHP sıralarından alkışlar) 
Süreniz
iki dakikadır. 
IX. SATAŞMALARA
İLİŞKİN KONUŞMALAR (Devam)
14.- Ankara Milletvekili Levent Gök’ün,
Aile ve Sosyal Politikalar Bakanı Sema Ramazanoğlu’nun (11/4) esas numaralı
Gensoru Önergesi üzerinde Hükûmet adına yaptığı konuşması sırasında CHP Grup
Başkanına sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; ülkemizin her bir
köşesinden her gün çocukların istismarına dönük hepimizi olağanüstü üzen
boyutlarda hadiseler geliyor. Her gün, her dakika “Acaba bugün nerede, ne
oldu?” diye yüreğimiz ağzımızda. Muhalefet partisi milletvekilleri olarak
Türkiye’yi tarıyoruz “Acaba Bakanlığın göremediği başka neler var?” diye.
Bakanlığın gördüğü ama üzerini örttüğü, aslında burada konuşurken de ikrar
ettiği Ensar Vakfını savunmasını da, onu da göğüslemeye çalışarak çocuklarımızı
bir Aile Bakanından korumaya çalışıyoruz. Tablo bu, Türkiye’deki tablo bu. (CHP
sıralarından “Bravo” sesleri, alkışlar; AK PARTİ sıralarından gürültüler)
Gelinen tabloda, Türkiye Cumhuriyeti tarihinin en ağır istismarlarının
yaşandığı, uyuşturucu kullanma yaşının 10’lara, 11’lere düştüğü…
AHMET
HAMDİ ÇAMLI (İstanbul) – CHP tahribatı onlar, CHP!
LEVENT
GÖK (Devamla) – …çocukların fuhşa zorlandığı bir ülkede Aile Bakanı kalkmış
diyor ki: “Ana muhalefet partisi lideri benim analık hakkımı sorgulayamaz,
haddi değil, hakkı değil.” Sayın Bakan, sizin bu çapsız bakanlığı sorgulamak
benim Genel Başkanımın hem hakkıdır hem de haddidir, haddidir. (CHP
sıralarından “Bravo” sesleri, alkışlar; AK PARTİ sıralarından gürültüler, sıra kapaklarına
vurmalar) O makamda oturmak senin haddin değildir, senin hakkın değildir. Bu
çocukları koruyamıyorsun, hiç olmazsa şuradan özür dile, hiç olmazsa analık
duygularınla şuradan kalk özür dile, istifa et, onurlu ol, anne ol, insan ol!
Sen nasıl bir bakansın? (CHP sıralarından alkışlar; AK PARTİ sıralarından
gürültüler, sıra kapaklarına vurmalar)
BAŞKAN
– Teşekkür ederim Sayın Gök. 
AHMET
HAMDİ ÇAMLI (İstanbul) – Yuh sana be, yuh sana be!
BAŞKAN
– Sayın milletvekilleri, lütfen, sükûnete davet ediyorum sizi. 
MEHMET
METİNER (İstanbul) – Bir hanımefendiye parmak sallamak yakışıyor mu? 
BAŞKAN
– Görüşmelerin sonuna geldik, lütfen efendim, lütfen…
ÇAĞLAR
DEMİREL (Diyarbakır) – Sayın Başkan...
BAŞKAN
– Sayın Demirel, dinliyorum efendim. 
MEHMET
METİNER (İstanbul) – Sayın Başkan, bir hanımefendiye parmak sallamak yakışmaz,
hem de şiddet diliyle; grup başkan vekilini kınıyoruz.
LEVENT
GÖK (Ankara) – O çocuklara da paralelciler karıştı, değil mi Sayın Bakan? O
lafları yediririz sana!
BAŞKAN
– Sayın milletvekilleri, sayın grup başkan vekilinin bir söz talebi var, bir
şey söyleyecek, izninizle kendisini dinleyeceğim.
Sayın
Demirel, buyurun.
ÇAĞLAR
DEMİREL (Diyarbakır) – Sayın Başkan, Bakan konuşurken konuşmasında HDP
Grubumuzu söyleyerek, ifade ederek, en son konuşması gereken grup olması gerekirken
gensoru önergesini getirmemize ilişkin grubumuza atfen ifadelerde bulunmuştur.
Buna ilişkin söz hakkı istiyorum. 
BAŞKAN
– 69’uncu maddeye göre sataşma nedeniyle söz istiyorsunuz, değil mi Sayın
Demirel?
ÇAĞLAR
DEMİREL (Diyarbakır) – Evet. 
BAŞKAN
- Buyurun efendim. 
Süreniz
iki dakikadır. 
ZEHRA
TAŞKESENLİOĞLU (Erzurum) – Sayın Demirel, PKK’nın kaçırıp tecavüz ettiği kız
çocuklarını savundunuz mu bugüne kadar? 
BAŞKAN
– Sayın milletvekilleri, bakın, görüşmelerin sonuna geldik. Biraz sonra gensoru
önergesinin gündeme alınıp alınmamasına ilişkin oylama gerçekleştireceğiz. Ne
kadar sükûnet içinde hatipleri dinlersek sonuca o kadar kolay ulaşırız. Lütfen
efendim. 
Buyurunuz
Sayın Demirel. 
15.- Diyarbakır Milletvekili Çağlar
Demirel’in, Aile ve Sosyal Politikalar Bakanı Sema Ramazanoğlu’nun (11/4) esas
numaralı Gensoru Önergesi üzerinde Hükûmet adına yaptığı konuşması sırasında
HDP Grubuna sataşması nedeniyle konuşması
ÇAĞLAR
DEMİREL (Diyarbakır) – Teşekkürler Sayın Başkan. 
Tabii,
bu konuları gündeme getiren, gensoruyu getiren HDP Grubudur. Çekindiğimiz
hiçbir şey yoktur. (AK PARTİ sıralarından gürültüler) Eğer korkmuyorsanız, eğer
siz de gerçeklerin açığa çıkmasını istiyorsanız o zaman burada her şeyle
yüzleşmek zorundasınız.
GÖKCEN
ÖZDOĞAN ENÇ (Antalya) – Nasıl korktuk, nasıl korktuk(!)
ÇAĞLAR
DEMİREL (Devamla) - Bugün kadınların ve çocukların katledildiği bir ülkede
yaşanan, her gün yaşanan bu katliamlara ilişkin hâlâ Sayın Bakan kalkıp da bazı
şeyleri savunuyorsa bunun arkasına sığınamaz. 
UĞUR
AYDEMİR (Manisa) – Çocukların eline silahı kim veriyor? 
ÇAĞLAR
DEMİREL (Devamla) - Evet, sokağa çıkma yasaklarında 62 çocuk katledilmiştir. 
UĞUR
AYDEMİR (Manisa) – Çocukların eline silahı kim veriyor?
ÇAĞLAR
DEMİREL (Devamla) - Evet, Taybet ananın cenazesi bir hafta yerde kaldı Sayın
Bakan, kadındı, 57 yaşındaydı, çocuklarının gözünün önünde cenazesi bir hafta
yerde kaldı. Onu yerden alacak kadar gücünüz yoktu, iktidar gücünüz ona bile
yetmiyordu. 
UĞUR
AYDEMİR (Manisa) – Çocukların eline silahı kim veriyor, silahı?
ÇAĞLAR
DEMİREL (Devamla) - Miray bebeğin ailesini ziyaret etti mi Sayın Bakan? Miray
bebek, daha üç aylık bebekti. Ailesini ziyaret etti mi, sormak isteriz. 
UĞUR
AYDEMİR (Manisa) – Çocukların eline silahı kim veriyor?
ÇAĞLAR
DEMİREL (Devamla) - Selamet merdivenlerin başında katledildi, çocuklarının
gözünün önünde. Sordu mu acaba? Ensar Vakfını savunacağınıza çocukları ve
kadınları savunmaya çalışın. Sizlerin çıkardığınız bu yasalarla…
GÖKCEN
ÖZDOĞAN ENÇ (Antalya) - Boş konuşuyorsun! Şehit analarını söyle! 
BAŞKAN
– Sayın milletvekilleri, lütfen efendim… 
ÇAĞLAR
DEMİREL (Devamla) - Uygulanmayan yasaları bugün getirip bize ifade etmeye
çalışıyorsunuz. Biz bunu çok net biliyoruz. 
Bu
ülkede her gün kadınlar katlediliyor, her gün kadınlar şiddete maruz kalıyor,
her gün çocuklar katlediliyor, yetiştirme yurtlarında, kız yurtlarında çocuk
istismarları gün geçtikçe artıyor. Siz bunların hesabını vermek zorundasınız.
GÖKCEN
ÖZDOĞAN ENÇ (Antalya) - Siz hesap vereceksiniz! 
ÇAĞLAR
DEMİREL (Devamla) - Sayın Bakan, siz bunların hesabını vermediğiniz sürece HDP
Grubu olarak biz bunların hesabını soracağız, alanlarda da soracağız,
Parlamentoda da soracağız, kadın örgütleriyle birlikte yaşamın her alanında
soracağız. 
GÖKCEN
ÖZDOĞAN ENÇ (Antalya) – Türk milleti ve Türkiye Cumhuriyeti sizden hesap
soracaktır!
ÇAĞLAR
DEMİREL (Devamla) - Yine Bingöl’de ailelere, çocuklara istismar yapılırken,
yürürken aileler arıyor, diyor ki: “İyi ki de bu açıklamaları yaptınız ve bize
destek verdiniz.” Sayın Bakan, kaç defa Şırnak’a gittiniz? 
(Mikrofon
otomatik cihaz tarafından kapatıldı)
ÇAĞLAR
DEMİREL (Devamla) - Sormak istiyoruz, Diyarbakır’a kaç defa geldiniz? Biz hep
oradayız, biz hep oradayız ve her zaman kadınların ve çocukların arkasında
duracağız. 
Teşekkür
ederim. (HDP sıralarından alkışlar)
BAŞKAN
– Teşekkür ederim Sayın Demirel. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Levent Bey, yapmış olduğu konuşmada “çapsız bakan”
ifadesini kullanarak… 
LEVENT
GÖK (Ankara) – Kendisi cevap versin efendim. 
MEHMET
NACİ BOSTANCI (Amasya) – Bugün burada bakanlık görevini yerine getirmeye
çalışan hem bir Sayın Bakana hem de… (CHP sıralarından gürültüler)
BAŞKAN
– Sayın milletvekilleri, bir saniye efendim… Sayın Bostancı, bir saniye efendim.

Sayın
milletvekilleri, laf atarsanız ben Sayın Bostancı’yı buradan duyamam,
duyamadım. Lütfen bir daha söyler misiniz Sayın Bostancı.
MEHMET
NACİ BOSTANCI (Amasya) – Levent Bey, yapmış olduğu konuşmada Sayın Bakana
ilişkin “çapsız bakan” diyerek bir kere tahkiyede bulunmuştur. Sayın Bakan, AK
PARTİ Grubunun desteğiyle, Parlamentonun yüce onayıyla orada oturan bir insan.
Burada bir onay ve meşruiyet var. Dolayısıyla hem Sayın Bakana hem de bir
hanımefendiye karşı Levent Bey’den beklemediğim bu nezaketsiz ifade açık bir
sataşmadır. 69’a göre söz talep ediyorum.
BAŞKAN
– Sayın Bostancı…
LEVENT
GÖK (Ankara) – Hiç öyle bir talep olamaz efendim.
MAHMUT
TANAL (İstanbul) – Sayın Başkan, Bakana bir şey söyledi, partiye söylemedi.
İDRİS
BALUKEN (Diyarbakır) – Böyle bir usul yok Sayın Başkan.
BAŞKAN
- Bir saniye değerli arkadaşlar.
İDRİS
BALUKEN (Diyarbakır) – Burada olan Bakan var yani!
BAŞKAN
- Şimdi, Sayın Bostancı, bunun muhatabı Adalet ve Kalkınma Partisi Grubu değil,
Hükûmet burada. (CHP sıralarından alkışlar) Sayın Bakan eğer sataşma nedeniyle
söz talep ederse elbette bu talebini değerlendiririm.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
AİLE
VE SOSYAL POLİTİKALAR BAKANI SEMA RAMAZANOĞLU (Denizli) – Sayın Başkan… 
BAŞKAN
- Sizi dinleyeceğim Sayın Bakan.
MEHMET
NACİ BOSTANCI (Amasya) - Sayın Başkanım, aynı zamanda Levent Bey, suçluyu
korumaya çalıştığımızı ifade etmiştir konuşmasında.
LEVENT
GÖK (Ankara) – Ben Sayın Bakanla ilgili konuştum.
İDRİS
BALUKEN (Diyarbakır) – Şimdi bize söz verdi Sayın Bostancı.
MEHMET
NACİ BOSTANCI (Amasya) - Bu da grubumuza yönelik bir sataşmadır.
LEVENT
GÖK (Ankara) - Sayın Bakanı ilgilendirir.
BAŞKAN
– Sayın Bostancı, bakınız, ben bütün söz taleplerinizi dikkatle dinliyorum,
özgürlük ve adalet ilkeleri çerçevesinde hepsini değerlendiriyorum. Burada,
Adalet ve Kalkınma Partisi Grubuna bir sataşma yok Sayın Gök’ün konuşmasında.
Ancak Sayın Bakan talepte bulunacak, öyle anlıyorum, Sayın Bakana o talebi
nedeniyle söz vereceğim tabii ki. 
MEHMET
NACİ BOSTANCI (Amasya) – Sayın Başkanım, biz de burada talepte bulunurken, emin
olun, sizin gösterdiğiniz titizliğin bir benzerini gösteriyoruz. Sayın Bakana
yönelik eleştiriler yaparken aynı zamanda grubumuza yönelik bir itham da söz
konusu, bir konuşma…
LEVENT
GÖK (Ankara) – Hayır efendim, ben direkt Sayın Bakanı muhatap aldım.
BAŞKAN
– Hangi itham Sayın Bostancı, söylerseniz...
Bakın,
şimdi, itham, bir söz verme gerekçesi olamaz. 69’uncu madde açık: “Şahsına
sataşılan veya ileri sürmüş olduğu görüşten farklı bir görüş kendisine
atfolunan Hükûmet, komisyon, siyasi parti grubu, milletvekilleri söz talep
edebilir, cevap verebilir.” “Sataşma”nın, Türk Dil Kurumundaki, sözlükteki
anlamına bakarsak “rencide eden bir kelime.” “İtham” derseniz, burada itham
nedeniyle söz veremem ama İç Tüzük’ün 60’ıncı maddesi çerçevesinde
milletvekillerimiz yerinden söz talep etme hakkına sahiptir. Elbette böyle bir
talepte bulunursanız, bu talebinizi karşılarım.
İDRİS
BALUKEN (Diyarbakır) – Sayın Başkan, demin bize söz verdiniz ama Sayın Bostancı
araya girdikten sonra...
MEHMET
NACİ BOSTANCI (Amasya) – Sayın Başkanım, “suçluları korumaya çalıştığımız”
iddiası sonuçta grubumuza yöneliktir.
İDRİS
BALUKEN (Diyarbakır) – Böyle bir usul yok ki. 
MEHMET
NACİ BOSTANCI (Amasya) – Sayın Bakan tek başına…
İDRİS
BALUKEN (Diyarbakır) – “Buyurun Sayın Baluken.” dediniz, sonra Sayın Bostancı
fiilî bir durum üzerinden söz hakkımızı gasbetti.
UĞUR
AYDEMİR (Manisa) – Zaten konuşuyordu.
BAŞKAN
– Hayır, hayır. 
MEHMET
NACİ BOSTANCI (Amasya) – Sayın Baluken…
BAŞKAN
- Sayın Baluken, ben “Buyurun Sayın Baluken…”
İDRİS
BALUKEN (Diyarbakır) – Olur mu? Bana “Buyurun Sayın Baluken.” dediniz.
BAŞKAN
– Hayır. Bakın, Sayın Baluken, şöyle: Sizden önce Sayın Bostancı sisteme
girmiş, söz talep etmişti.
İDRİS
BALUKEN (Diyarbakır) – Evet.
BAŞKAN
- Sisteme girdi, söz talep etti. Siz o söz talebinden çok sonra ayağa
kalktınız. Yani çok öncesinden Sayın Bostancı’nın söz talebi var. Siz ayağa
kalktınız, ondan sonra söz talep ettiniz.
İDRİS
BALUKEN (Diyarbakır) – Sataşma talebini uygun görmedikten sonra “Sayın
Baluken…” demek suretiyle bana söz verdiniz.
BAŞKAN
– Vereceğim ama bakın…
MEHMET
NACİ BOSTANCI (Amasya) – Sayın Baluken, siz defalarca uygun görülmeyen
talebinizi ısrarla ifade ettiniz. Yapmayın bunu!
İLKNUR
İNCEÖZ (Aksaray) – Aynen öyle.
İDRİS
BALUKEN (Diyarbakır) – Nasıl yani, ne alakası var canım!
ÇAĞLAR
DEMİREL (Diyarbakır) – Ona siz karar veremezsiniz Sayın Bostancı.
BAŞKAN
– Sayın grup başkan vekilleri, bakın, ben…
İDRİS
BALUKEN (Diyarbakır) – Siz, Meclis Başkanı söz verince gasbedemezsiniz.
MEHMET
NACİ BOSTANCI (Amasya) – Yapmayın! Yapmayın!
BAŞKAN
– Bir saniye, bir saniye efendim.
Sayın
grup başkan vekilleri, beş yıl birlikte orada görev yaptık. Sayın grup başkan
vekillerinin söz taleplerinin ne kadar hassasiyet taşıdığını takdir edebilecek
durumdayım. Bu konuda bana haksız bir şekilde eleştiri yöneltirseniz bunu kabul
etmem. 
Şimdi,
bir sayın grup başkan vekili henüz ayakta konuşmasını bitirmemişken “Niye
onunla konuşmaya devam ediyorsunuz?” diye beni eleştirirseniz bunu hakkaniyetle
bağdaştırmam mümkün değil. Sayın Bostancı’ya İç Tüzük çerçevesinde açıklama
yapıyorum. Elbette ondan sonra sizin talebinizi karşılayacağım. Onun
konuşmasının bittiğini düşünmüştüm, o nedenle “Sayın Baluken” dedim ama
bitmemiş, dolayısıyla bitmesini bekliyorum.
İDRİS
BALUKEN (Diyarbakır) – Peki.
MEHMET
NACİ BOSTANCI (Amasya) – Sayın Başkanım…
BAŞKAN
– Sayın Bostancı, açıklamam nettir. Sayın Bakanın talebini değerlendireceğim.
60’ıncı maddeye göre söz talep ederseniz daha sonra size yerinizden söz verme
imkânım var.
Sayın
Baluken, sizi dinliyorum şimdi.
İDRİS
BALUKEN (Diyarbakır) – Sayın Başkan, ben bir şeyler ifade edecektim ama
vazgeçtim. Filiz Hanım’ın şahsına yönelik bir sataşma var, kendisi ifade etsin.
BAŞKAN
– Nedir sataşma Sayın Kerestecioğlu Demir?
FİLİZ
KERESTECİOĞLU DEMİR (İstanbul) – Sayın Bakan söylediğimiz sözlerle ilgili
“iftira” kelimesini kullandı ve aslında kamuoyunun yanlış bilgilendirilmesi… 
Başkan
– Buyurunuz Sayın Kerestecioğlu Demir. (HDP sıralarından alkışlar)
İki
dakika süreyle söz veriyorum. Lütfen cevap hakkınızı bir sataşmaya meydan
vermeyecek şekilde kullanınız.
16.- İstanbul Milletvekili Filiz
Kerestecioğlu Demir’in, Aile ve Sosyal Politikalar Bakanı Sema Ramazanoğlu’nun
(11/4) esas numaralı Gensoru Önergesi üzerinde Hükûmet adına yaptığı konuşması
sırasında şahsına sataşması nedeniyle konuşması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Sayın
Bakan, söylediğiniz söz “Bir kere rastlanmış olması hizmetleriyle ön plana
çıkmış bir kurumumuzu karalamak için gerekçe olamaz.” açıklamasıydı. 
İDRİS
BALUKEN (Diyarbakır) – Çok net.
FİLİZ
KERESTECİOĞLU DEMİR (Devamla) – Bunun dışında bir açıklama yapmadık. Aynen bunu
söylediniz, ben de aynen bunu tekrar ettim ve arkasından da, bir bakanın
önceliği ve söyleyeceği ilk söz bu mudur dedim ve hâlâ da bunu soruyorum. Onun
arkasından, o dönemde yaptığım konuşmada, öyleyse bir kere de siz istifa edin,
bir kere istifa etmekle bir şey olmaz demiştim, bugün aynı sözü tekrar
ediyorum.
GÖKCEN
ÖZDOĞAN ENÇ (Antalya) – Ne alakası var ya? Cımbızlayıp cımbızlayıp
çekiyorsunuz, konuşuyorsunuz burada.
FİLİZ
KERESTECİOĞLU DEMİR (Devamla) – Malzeme yapmaktan söz ediyorsunuz; malzeme
yapmak başka bir şey, başka çocuklar mağdur olmasın diye mücadele etmek başka
bir şey. Biz başka çocuklar mağdur olmasın diye mücadele ediyoruz. 
Gensoru
bir demokratik siyaset biçimidir, siyasi linç biçimi değildir. Gensoru diye bir
müessese var. Bu nedenle siyasi iktidardan hesap sorma biçimidir gensoru ve
bunu hakkıyla kullanmak zorundayız, şu anda yaptığımız şey de bu. 
ZEHRA
TAŞKESENLİOĞLU (Erzurum) – Sayın Kerestecioğlu, insan hakları savunmanızı dağa
kaçırılan 2.900 çocuk için de yapıyor musunuz? 
FİLİZ
KERESTECİOĞLU DEMİR (Devamla) – Fakat ben çok ciddi bir tehlike görüyorum. Şu
anda, diğer konuşmacının sözlerinden de anladığım; nerede bir yerde çok fazla
ahlaktan söz ediliyorsa orada çok fazla ahlaksızlık vardır. (HDP sıralarından
alkışlar, AK PARTİ sıralarından gürültüler) Sanıyorum, şimdi, eşcinsellerin üstüneden
söz atılmaya çalışılıyor ve toplumda var olan bir gruba ciddi bir ayrımcılık
yapılıyor. İktidardasınız ve kimseye ayrımcılık yapma hakkına sahip değilsiniz.
Bu suçu ne eş cinsellere atarak ne din üstünden laf söyleyerek ne de burada
konuşma girişlerinde şehitlerimizi anarak üstünüzden atamazsınız, örtemezseniz.

ZEHRA
TAŞKESENLİOĞLU (Erzurum) – Sayın Kerestecioğlu, PKK’nın kaçırdığı, dağa
götürdüğü kız ve erkek çocukları hakkında da araştırma yapıyor musunuz? Şehit
çocukların haklarını merak ediyor musunuz?
FİLİZ
KERESTECİOĞLU DEMİR (Devamla) - Kamuoyu infial hâlindedir, 300 bin imza
toplamıştır. Bunun hesabını kamuoyu sorar.
Saygılarımla.

ZEHRA
TAŞKESENLİOĞLU (Erzurum) – Şehit çocukları hakkında da bir şey sunuyor musunuz?
BAŞKAN
– Teşekkür ederim Sayın Kerestecioğlu Demir. 
Sayın
Bakan, sanıyorum sataşma nedeniyle söz istiyorsunuz.
AİLE
VE SOSYAL POLİTİKALAR BAKANI SEMA RAMAZANOĞLU (Denizli) – Evet. 
BAŞKAN
– Buyurunuz efendim, kürsüden iki dakika süreyle söz veriyorum. (AK PARTİ
sıralarından alkışlar) 
BÜLENT
TURAN (Çanakkale) – Çapını gördük biz Levent Bey’in, namazdaki hâlini. 
17.- Aile ve Sosyal Politikalar Bakanı Sema
Ramazanoğlu’nun, Ankara Milletvekili Levent Gök’ün sataşma nedeniyle yaptığı
konuşması sırasında şahsına sataşması nedeniyle konuşması
AİLE
VE SOSYAL POLİTİKALAR BAKANI SEMA RAMAZANOĞLU (Denizli) – Değerli
milletvekilleri, Sayın Başkan; CHP Grup Başkan Vekili Sayın Levent Gök’ün bir
kadına karşı, aynı zamanda bu yüce Meclisin bir üyesine karşı, aynı zamanda
Hükûmetin bir Bakanına karşı kullandığı üslubu şiddetle kınıyorum, şiddetle
kınıyorum. (AK PARTİ sıralarından “Bravo” sesleri, alkışlar) 
GÖKCEN
ÖZDOĞAN ENÇ (Antalya) – Ayıp ayıp!
MEHMET
METİNER (İstanbul) – Şiddet uygulandı, şiddet. Diliyle şiddet uyguladı. Bir de
kadın haklarını savunuyor. “Şiddet” dediğin sadece fiilden mi ibaret? 
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Anneliğimin
sorgulanması konusunda da, evet, anneliğimi sorgulamak kimsenin ne hakkıdır ne
haddidir, tekrar söylüyorum, sözlerimin de arkasındayım. (AK PARTİ sıralarından
alkışlar) Nezaket ve saygıya da davet ediyorum.
AHMET
HAMDİ ÇAMLI (İstanbul) – Çap meselesi, çap. 
AİLE
VE SOSYAL POLİTİKALAR BAKANI SEMA RAMAZANOĞLU (Devamla) – Ayrıca şunu da
söylemek istiyorum: Bizim çapımızı değerlendirecek millettir ve sandıktır. (AK
PARTİ sıralarından alkışlar) Millette gittiğimizde, sandığa gittiğimizde kimin
çapının ne olduğuna millet karar veriyor ve biz de o kararla buradayız. (AK
PARTİ sıralarından “Bravo” sesleri, alkışlar) 
Teşekkür
ediyorum.
AHMET
HAMDİ ÇAMLI (İstanbul) – Aldın mı cevabını?
MEHMET
METİNER (İstanbul) – Çapsızlar bunu anlayamaz Sayın Bakanım, çapsızlar bunu
anlayamaz.
BAŞKAN
– Teşekkür ederim Sayın Bakan. 
LEVENT
GÖK (Ankara) – Sayın Başkan…
BAŞKAN
– Sayın Gök, dinleyeceğim sizi, bir saniye. 
Sayın
Bostancı’nın 60’ıncı maddeye göre söz talebi vardır. 
Buyurun
Sayın Bostancı. 
VI.- AÇIKLAMALAR (Devam)
26.- Amasya Milletvekili Mehmet Naci
Bostancı’nın, Ankara Milletvekili Levent Gök’ün sataşma nedeniyle yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkan, teşekkür ediyorum. 
Öncelikle,
çocuk tacizi meselesi, hiç kimsenin hiçbir şekilde, hiçbir vesileye, hiçbir
kaçamak söze, lafa, iddiaya gerek duymaksızın safının belli olduğu bir konudur.
Hiç kimse bunu herhangi bir şekilde gölgeleyecek bir girişimde bulunmaz. Çocuk
tacizi açık bir suçtur; insan olan, ahlak sahibi olan herkesin, ideolojisi,
dünya görüşü, dini, mezhebi ne olursa olsun tavrı bellidir. 
Problem
şu: Aynı zamanda böylesine herkesin aynı safta yer aldığı bir konuyu bir
siyasal husumet, bir siyasal saldırı, bir siyasal eleştiri, bir siyasal hikâye
çıkartmanın aracı hâline getirdiğinizde bu bir ahlak meselesidir. Asıl ahlak
meselesi aynı zamanda budur, bu bir.
İkincisi,
bir sayın grup başkan vekilinin kürsüde konuşma yaptıktan sonra Meclisin bu
ölçüde karışması esasen uygun değildir. Eminim Levent Bey de böyle bir sonuç
olmasından üzgündür çünkü ben kendisini yakından tanırım, yıllardır beraber
çalışıyoruz, çok zarif bir insandır. Eminim, “çapsız” sözü dolayısıyla
üzülmüştür, kendi zarafetine yakışmaz. 
Bir
başka neden de şu olabilir: Matematiğinin zayıflığı.
Teşekkürler.
BAŞKAN
– Teşekkür ederim Sayın Bostancı.
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Efendim Sayın Bakan yapmış olduğu konuşmada şahsımı hedef alarak
hakkında söylediklerimin Meclis kürsüsüne yakışmadığını ifade etmiştir.
Sataşmadan dolayı söz istiyorum.
BAŞKAN
– Hangi cümlesiyle sataştı Sayın Gök?
LEVENT
GÖK (Ankara) – Meclis kürsüsünden yapmış olduğum konuşmada, yapmış olduğum
konuşmanın bu Meclise yakışmadığını ifade etmek suretiyle şahsıma sataşmada
bulunmuştur.
BÜLENT
TURAN (Çanakkale) – Ne dedi Sayın Başkan? Hangi maddeye göre veriyorsunuz?
BAŞKAN
– Buyurunuz, iki dakika süreyle söz veriyorum. (CHP sıralarından alkışlar) 
IX.- SATAŞMALARA İLİŞKİN KONUŞMALAR (Devam)
18.- Ankara Milletvekili Levent Gök’ün,
Aile ve Sosyal Politikalar Bakanı Sema Ramazanoğlu’nun sataşma nedeniyle
yaptığı konuşması sırasında şahsına sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; burada önemli bir konuyu
konuşuyoruz. Tabii, bu ülkede muhalefet hakkında en ağır sözler söylemek
Cumhurbaşkanı için bir hak, bakanlar için bir hak ama iktidarı denetlemekle
görevli olan muhalefet partisi en küçük bir eleştiri dahi yaptığında bakanlar
ayakta, iktidar ayakta. (AK PARTİ sıralarından gürültüler) 
GÖKCEN
ÖZDOĞAN ENÇ (Antalya) – Hakareti sen yaptın!
LEVENT
GÖK (Devamla) – Şimdi, ben, Sayın Bakana dönerek “Çapsız Bakan” dedim. “Çapsız
Bakan” ne demek değerli arkadaşlar? Sözlüğe baktığınızda “yetersiz” anlamında
kullanılır. Yani yetersizsiniz Sayın Bakan. “Çapsız”ın anlamı “yetersiz”dir.
(AK PARTİ sıralarından gürültüler) 
MEHMET
METİNER (İstanbul) – Siz de çapsızsınız! Siz dibine kadar çapsızsınız!
LEVENT
GÖK (Devamla) – Şimdi, Sayın Bakan kalkmış burada diyor ki: “Sandıkta bunun
hesabını görelim.” 
MEHMET
METİNER (İstanbul) – Levent Bey, siz dibine kadar çapsızsınız, çapsız!
LEVENT
GÖK (Devamla) – Yani hırsızlık, 17-25 Aralık yolsuzluklarını sandığa havale ettiniz,
orada temizlemeye kalktınız. Şimdi, tacizi, istismarı sandığa götürerek
kurtulamazsınız bundan. Bunun hesabını vereceksiniz. (CHP sıralarından
alkışlar, AK PARTİ sıralarından gürültüler) O çocuklarımızın sorumlulukları
bizim üzerimizdedir. 
MEHMET
METİNER (İstanbul) – Partinizin Genel Başkanı çapsız grup başkan vekili yaptı. 
LEVENT
GÖK (Devamla) – Siz daha üzerinize aldığınız sorumluluğun farkında değilsiniz
Sayın Bakan. 
GÖKCEN
ÖZDOĞAN ENÇ (Antalya) – Çapsız sensin!
LEVENT
GÖK (Devamla) – Lütfen, kendinize geliniz. Bütün çocuklar, bütün aileler travma
geçiriyorlar. Ülke ayakta. Sizse burada, sanki hiçbir şey olmamış gibi
konuşmaya çalışıyorsunuz. Çok şeyler oldu, çok şeyler de oluyor. Yaralarımız
büyük. Çocuklarımızın yaraları büyük, ailelerin travmaları büyük. Bunları görün
lütfen. 
UĞUR
AYDEMİR (Manisa) – Biraz daha bağır, biraz daha!
LEVENT
GÖK (Devamla) – Ben muhalefet partisi olarak sizleri eleştirmeyeceğim de kimi
eleştireceğim? Kimi eleştireceğim?
MEHMET
METİNER (İstanbul) – Çapsızlığınızı bağırarak örtemezsiniz. 
LEVENT
GÖK (Devamla) – Ben denetim hakkımı kullanıyorum. Ben denetim hakkımı
kullanıyorum, hesap sorma hakkımı kullanıyorum. Siz de bize hesap vereceksiniz.
(CHP sıralarından alkışlar) 
MEHMET
METİNER (İstanbul) – Çapsızlığınızı bağırarak örtemezsiniz. 
BAŞKAN
– Teşekkür ederim Sayın Gök. 
MEHMET
NACİ BOSTANCI (Amasya) – Sayın Başkanım…
MEHMET
METİNER (İstanbul) – Tam bir çapsızlık örneği sergiledi.
MEHMET
NACİ BOSTANCI (Amasya) – Sayın Başkanım, zabıtlara geçsin diye söylüyorum. Komisyonu
Parlamentoda hep beraber kurduk. 
FİLİZ
KERESTECİOĞLU DEMİR (İstanbul) – Zar zor!
MEHMET
NACİ BOSTANCIOĞLU (Amasya) – Eminim -öfke, kızgınlık, siyasi tartışma, bunları
bir kenara bırakalım- hep beraber insani ve ahlaki temelde bu komisyon bir
çalışma yapacak. Başka türlü olmaz. Levent Bey’den beklentimiz, tabii,
kendisine yakışan bir konuşmaydı ama bu değildi. Herhâlde iki tane Levent Bey
var. Biz diğerini istiyoruz. 
BAŞKAN
– Teşekkür ederim Sayın Bostancı. Tutanaklara geçmiştir. 
VIII.- GENSORU (Devam)
A) Ön Görüşmeler (Devam)
2.- HDP Grubu adına Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, çocuklara yönelik cinsel istismarı ve kadınlara yönelik şiddeti
önlemede ihmali bulunduğu iddiasıyla Aile ve Sosyal Politikalar Bakanı Sema
Ramazanoğlu hakkında Gensoru açılmasına ilişkin önergesi (11/4) (Devam)
BAŞKAN
– Aile ve Sosyal Politikalar Bakanı Sema Ramazanoğlu hakkındaki gensoru
önergesinin gündeme alınıp alınmayacağı hususundaki görüşmeler tamamlanmıştır. 
Şimdi,
gensoru önergesinin gündeme alınıp alınmayacağı hususunu oylarınıza sunacağım.
Gensoru
önergesinin gündeme alınmasını kabul edenler… Kabul etmeyenler… Gensoru
önergesinin gündeme alınması kabul edilmemiştir. (AK PARTİ sıralarından ayakta
alkışlar, Bakanlar Kurulu sıralarından alkışlar) 
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak Balıkesir Milletvekili
Mehmet Tüm’e bir şehit cenazesinde yapılan saldırıyı kınadıklarına ilişkin
konuşması
BAŞKAN
- Sayın milletvekilleri, Türkiye Büyük Millet Meclisi Başkanlık Divanı olarak,
dün Balıkesir’de bir şehidimizin defnedilmesine ilişkin tören sırasında
Balıkesir Milletvekili Sayın Mehmet Tüm’e yapılan saldırıyı kınıyor, siyasetin
içerisinde şiddetin hiçbir zaman yer almaması gerektiğini sizlerin bilgisine
sunuyoruz ve bunu diliyoruz. (CHP sıralarından alkışlar) 
Alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için, 5 Nisan 2016 Salı günü saat 15.00'te toplanmak
üzere birleşimi kapatıyorum.
İyi
akşamlar diliyorum.
Kapanma Saati: 20.36




(´) Bu
bölümde hatip tarafından Türkçe olmayan kelimeler ifade edildi.


(´) Bu bölümde hatip tarafından Türkçe
olmayan kelimeler ifade edildi.


(´) Bu bölümde hatip tarafından Türkçe
olmayan kelimeler ifade edildi.


(´) Bu bölümlerde hatip tarafından
Türkçe olmayan kelimeler ifade edildi.




