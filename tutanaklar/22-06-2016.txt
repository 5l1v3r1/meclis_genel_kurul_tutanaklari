



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 105’inci
Birleşim
 22
Haziran 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bolu Milletvekili Ali Ercoşkun’un, 27-29 Mayıs 2016
tarihlerinde Fas Tanca’da yapılan Akdeniz İçin Birlik Parlamenter Asamblesi
Seçimli Genel Kurulunda Türkiye'nin Dönem Başkanlığına seçilmesine ilişkin gündem dışı konuşması
2.- Konya Milletvekili Mustafa Kalaycı’nın, orman
işçilerinin sorunlarına ilişkin gündem dışı konuşması
3.- Eskişehir Milletvekili Utku Çakırözer’in, Eskişehir
ilinin sorunlarına ilişkin gündem dışı konuşması

V.- AÇIKLAMALAR
1.- Mersin Milletvekili Aytuğ Atıcı’nın, Türkiye'nin,
Küresel Barış Endeksi’ne göre güvenlik ve huzur açısından 163 ülke içinde
145’inci sırada yer aldığına, AKP’nin Türkiye'yi her geçen gün barış ortamından
daha da uzaklaştırdığına ve güvensiz hâle getirdiğine ilişkin açıklaması
2.- İstanbul Milletvekili Mahmut Tanal’ın, Düzce’de
doğa katledilerek çimento fabrikası açılmasına izin verilmemesi gerektiğine
ilişkin açıklaması
3.- Niğde Milletvekili Ömer Fethi Gürer’in, Niğde’nin
Ulukışla ilçesi Kolsuz köyünün sorunlarına ilişkin açıklaması
4.- Bursa Milletvekili Nurhayat Altaca Kayışoğlu’nun,
ücret ve sosyal hakları konusunda mücadele eden TEKGIDAİŞ Sendikası ile
işçilerini selamladığına ve taşeron işçilerinin kadroya alınması sözünün ne
zaman yerine getirileceğini öğrenmek istediğine ilişkin açıklaması
5.- Adana Milletvekili İbrahim Özdiş’in, İnternet
kullanımında adil kullanım kotası uygulamasıyla ilgili sorunların ne zaman
çözüleğini öğrenmek istediğine ilişkin açıklaması
6.- Uşak Milletvekili Özkan Yalım’ın, Uşak’ın Derbent
köyünde yapılan sulama kanalının hatalı olması nedeniyle yaşanan sorunlara
ilişkin açıklaması
7.- Elâzığ Milletvekili Metin Bulut’un, Tatvan-Ankara
seferini yapan yolcu treninin tarım işçilerinin bulunduğu bir minibüse çarpması
sonucu 9 kişinin hayatını kaybettiğine ilişkin açıklaması
8.- Mersin Milletvekili Serdal Kuyucuoğlu’nun,
Mersin’in Erdemli ilçesinin dağ köylerinde ve yaylalarında on beş gündür içme suyu
akmadığına ve bu sorunun bir an önce çözülmesini beklediklerine ilişkin
açıklaması
9.- Denizli Milletvekili Kazım Arslan’ın, öğretmen,
ziraat mühendisi ve veteriner atamalarının yapılıp yapılmayacağını öğrenmek
istediğine ilişkin açıklaması
10.- Giresun Milletvekili Bülent Yener Bektaşoğlu’nun,
Millî Eğitim Bakanlığının Teşkilat ve Görevleri Hakkında Kanun Hükmündeki
Kararnamede Değişiklik Yapılmasına Dair Kanun Tasarı’sıyla ilgili pek çok
şikâyetler geldiğine ilişkin açıklaması
11.- Hatay Milletvekili Birol Ertem’in, uzman
erbaşlıktan memur kadrolarına atamaların şartlarına ilişkin açıklaması
12.- Manisa Milletvekili Mazlum Nurlu’nun, Bolu’da CHP
milletvekilleri olarak Bolu Milletvekili Tanju Özcan ile beraberindekilere
yapılan saldırıyı kınadıklarına ilişkin açıklaması
13.- Bursa Milletvekili Ceyhun İrgil’in, Millî Eğitim
Bakanlığının, atama bekleyen 400 bin civarında öğretmenin atamasının yapılmayacağı
açıklamasına ilişkin açıklaması
14.- Elâzığ Milletvekili Ejder Açıkkapı’nın, Elâzığ’da
meydana gelen tren kazasında hayatını kaybedenlere Allah’tan rahmet dilediğine
ve İstanbul Milletvekili Ali Özcan’ın Elâzığ milletvekilleriyle ilgili bazı
ifadelerine ilişkin açıklaması
15.- Denizli Milletvekili Cahit Özkan’ın, Meclis
çalışmalarında verimliliği sağlayacak İç Tüzük’ü ivedilikle hayata geçirmek
gerektiğine ilişkin açıklaması
16.- Diyarbakır Milletvekili Çağlar Demirel’in,
Demokratik Bölgeler Partisi Şırnak il yöneticisi Hurşit Külter’in akıbetini
öğrenmek istediğine ve Diyarbakır, Bingöl, Muş’ta birçok ilçe ve mahallede sokağa
çıkma yasakları ilan edildiğine, F16 uçaklarıyla köylerdeki yaşam alanlarının
bombalandığına, çok acil olarak bu konuya ilişkin bir açıklama beklediklerine
ilişkin açıklaması
17.- Manisa Milletvekili Özgür Özel’in, Cumhuriyet Halk
Partisi olarak Millî Futbol Takımı’nı tebrik ettiklerine ve Euro 2016’da yoluna
devam etmesini ümit ettiklerine, Akdeniz İçin Birlik Parlamenter Asamblesi
Dönem Başkanı olan Ali Ercoşkun’u tebrik ettiklerine ve son günlerde mezuniyet
törenlerinde liseli öğrencilerin atamalara gösterdikleri son derece seviyeli
tepkilerine karşı Millî Eğitim Bakanlığı tarafından soruşturma açılmasına
ilişkin açıklaması
18.- Çanakkale Milletvekili Bülent Turan’ın, Millî
Futbol Takımı’nı tebrik ettiklerine, Fazilet Partisinin 22 Haziranda Anayasa
Mahkemesi tarafından kapatılmasının Türk demokrasi tarihi açısından bir kara
leke olma özelliğini hâlâ koruduğuna ve Bitlis’in Tatvan ilçesinde PKK’lı
teröristlerce polis noktasına düzenlenen saldırıda yaralanan 3 vatandaşa
şifalar dilediğine ilişkin açıklaması
19.- Manisa Milletvekili Özgür Özel’in, CHP eski
milletvekili ve ilahiyat profesörü Yaşar Nuri Öztürk’e Allah’tan rahmet dilediğine
ilişkin açıklaması
20.- Manisa Milletvekili Özgür Özel’in, Hükûmetin,
görüşülmekte olan 387 sıra sayılı Kanun Tasarısı’nın tümü ve bölümler üzerinde
konuşma hakkını kullanmamasının kabul edilemez olduğuna ilişkin açıklaması
21.- Çanakkale Milletvekili Bülent Turan’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
22.- Millî Savunma Bakanı Fikri Işık’ın, görüşülmekte
olan 387 sıra sayılı Kanun Tasarısı’yla ilgili Hükûmet adına değerlendirme yapılacağına
ilişkin açıklaması
23.- Amasya Milletvekili Mehmet Naci Bostancı’nın,
Adana Milletvekili Meral Danış Beştaş’ın 387 sıra sayılı Kanun Tasarısı’nın
2’nci maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
24.- Muş Milletvekili Ahmet Yıldırım’ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
25.- Manisa Milletvekili Özgür Özel’in, Adana
Milletvekili Meral Danış Beştaş’ın sataşma nedeniyle yaptığı konuşması ile Çanakkale
Milletvekili Bülent Turan’ın yerinden sarf ettiği bazı ifadelerine ilişkin
açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, tren kazasında hayatını kaybedenlere Allah’tan rahmet dilediğine
ilişkin konuşması
2.- Oturum Başkanı TBMM Başkan Vekili Mehmet Akif
Hamzaçebi’nin, Başkanlık Divanı olarak Akdeniz İçin Birlik Parlamenter
Asamblesinde Türkiye’yi temsilen Dönem Başkanı olarak seçilen Bolu Milletvekili
Ali Ercoşkun’u ve Millî Futbol Takımı’nı kutladıklarına ilişkin konuşması
3.- Oturum Başkanı TBMM Başkan Vekili Mehmet Akif
Hamzaçebi’nin, 22’nci Dönem milletvekilli Profesör Doktor Yaşar Nuri Öztürk’e
Allah’tan rahmet dilediğine ilişkin konuşması

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Gaziantep Milletvekili Mahmut Toğrul ve 21
milletvekilinin, Gaziantep'te
IŞİD'in bütün faaliyetlerinin açığa çıkarılması için yapılması gerekenlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/238)


2.- İstanbul Milletvekili Ali Şeker ve 21
milletvekilinin, İstanbul'da yapımı devam eden üçüncü köprü, üçüncü havalimanı
ve bunlara bağlı çevre yollarının ormanlara, doğaya ve insan yaşamına olumlu ve
olumsuz etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/239) 
3.- İzmir Milletvekili Kamil Okyay Sındır ve 30
milletvekilinin, amatör
spor klüplerinin sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/240)

VIII.- ÖNERİLER
A) Siyasi Parti Grubu Önerileri
1.- HDP Grubunun, Batman Milletvekili Ayşe Acar Başaran
ve arkadaşları tarafından, İzmir Aliağa 4. No.lu T Tipi Kapalı Cezaevinde
yaşanan keyfî muamele, işkence ve şiddet iddialarının araştırılması amacıyla
8/6/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 22 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- CHP Grubunun, Uşak Milletvekili Özkan Yalım ve
arkadaşları tarafından, Avrupa ülkelerinde verilen mazot destek priminin ülkemizdeki
nakliyecilerimize neden verilmediğinin araştırılması amacıyla 31/3/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 22 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
3.- AK PARTİ Grubunun, Sayıştay Başkanı ve üyelikleri
için Plan ve Bütçe Komisyonu üyeleri arasından belirlenen Ön Seçim Geçici
Komisyonunca kabul edilen ve bastırılarak dağıtılan 402 sıra sayılı Komisyon
Raporu'nun kırk sekiz saat geçmeden Genel Kurulun 22/6/2016 Çarşamba günkü
gündeminin “Seçim” kısmına alınarak mezkûr rapor doğrultusunda Sayıştayda boş
bulunan 5 üyelik için seçimin bu birleşimde yapılmasına; yine bastırılarak dağıtılan
401 sıra sayılı Komisyon Raporu'nun kırk sekiz saat geçmeden Genel Kurulun
23/6/2016 Perşembe günkü gündeminin “Seçim” kısmına alınarak mezkûr rapor
doğrultusunda Sayıştay Başkanı seçiminin 23/6/2016 Perşembe günkü birleşimde
yapılmasına; bastırılarak dağıtılan 400 ve 398 sıra sayılı Kanun Tasarılarının
kırk sekiz saat geçmeden gündemin “Kanun Tasarı ve Teklifleri ile
Komisyonlardan Gelen Diğer İşler” kısmının sırasıyla 2'nci ve 4'üncü
sıralarına, yine bu kısımda bulunan 343 ve 183 sıra sayılı Kanun Tasarılarının
ise yine bu kısmın 3'üncü ve 5'inci sıralarına alınmasına ve diğer işlerin
sırasının buna göre teselsül ettirilmesine; 400 sıra sayılı Kanun Tasarısı'nın
İç Tüzük'ün 91'inci maddesine göre temel kanun olarak bölümler hâlinde
görüşülmesine ilişkin önerisi

IX.- SATAŞMALARA İLİŞKİN KONUŞMALAR
1.- İstanbul Milletvekili Ali Özcan’ın, Elâzığ
Milletvekili Ejder Açıkkapı’nın yaptığı açıklamaları sırasında şahsına
sataşması nedeniyle konuşması
2.- İstanbul Milletvekili Ali Özcan’ın, Elâzığ
Milletvekili Ejder Açıkkapı’nın yerinden sarf ettiği bazı ifadeleri sırasında
şahsına sataşması nedeniyle konuşması
3.- İstanbul Milletvekili Ali Özcan’ın, Elâzığ
Milletvekili Metin Bulut’un yerinden sarf ettiği bazı ifadeleri sırasında
şahsına sataşması nedeniyle konuşması
4.- İstanbul Milletvekili Mehmet Metiner’in, Van
Milletvekili Bedia Özgökçe Ertan’ın HDP grup önerisi üzerinde yaptığı konuşması
sırasında şahsına sataşması nedeniyle konuşması
5.- Adana Milletvekili Meral Danış Beştaş’ın, İstanbul
Milletvekili Mehmet Metiner’in sataşma nedeniyle yaptığı konuşması sırasında
HDP Grubuna sataşması nedeniyle konuşması
6.- Uşak Milletvekili Özkan Yalım’ın, Kütahya
Milletvekili Mustafa Şükrü Nazlı’nın CHP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
7.- Adana Milletvekili Muharrem Varlı’nın, Kütahya
Milletvekili Mustafa Şükrü Nazlı’nın CHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
8.- Manisa Milletvekili Özgür Özel’in, Çanakkale
Milletvekili Bülent Turan’ın AK PARTİ grup önerisi üzerinde yaptığı konuşması
sırasında şahsına sataşması nedeniyle konuşması
9.- İstanbul Milletvekili Mehmet Muş’un, Ankara
Milletvekili Sırrı Süreyya Önder’in AK PARTİ grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
10.- Ankara Milletvekili Sırrı Süreyya Önder’in,
İstanbul Milletvekili Mehmet Muş’un sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
11.- Manisa Milletvekili Özgür Özel’in, Ankayra
Milletvekili Sırrı Süreyya Önder’in sataşma nedeniyle yaptığı konuşması sırasında
CHP Grubuna sataşması nedeniyle konuşması
12.- Ankara Milletvekili Sırrı Süreyya Önder’in, Manisa
Milletvekili Özgür Özel’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
13.- Amasya Milletvekili Mehmet Naci Bostancı’nın,
Manisa Milletvekili Özgür Özel’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
14.- Manisa Milletvekili Özgür Özel’in, Ankara
Milletvekili Sırrı Süreyya Önder’in sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
15.- Manisa Milletvekili Özgür Özel’in, Adıyaman
Milletvekili Behçet Yıldırım’ın 387 sıra sayılı Kanun Tasarısı’nın 3’üncü maddesiyle
ilgili önerge üzerinde yaptığı konuşması sırasında Cumhuriyet Halk Partisine
sataşması nedeniyle konuşması
16.- Diyarbakır Milletvekili Çağlar Demirel’in, Manisa
Milletvekili Özgür Özel’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
17.- Çanakkale Milletvekili Bülent Turan’ın, Diyarbakır
Milletvekili Çağlar Demirel’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
18.- Manisa Milletvekili Özgür Özel’in, Diyarbakır
Milletvekili Çağlar Demirel ile Çanakkale Milletvekili Bülent Turan’ın sataşma
nedeniyle yaptıkları konuşmaları sırasında CHP Grubuna sataşması nedeniyle
konuşması
19.- Adana Milletvekili Meral Danış Beştaş’ın, Manisa
Milletvekili Özgür Özel’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması 
20.- Çanakkale Milletvekili Bülent Turan’ın, Manisa
Milletvekili Özgür Özel’in 387 sıra sayılı Kanun Tasarısı’nın 7’nci maddesiyle
ilgili önerge üzerinde yaptığı konuşması sırasında AK PARTİ Grubuna sataşması
nedeniyle konuşması
21.- Manisa Milletvekili Özgür Özel’in, Çanakkale
Milletvekili Bülent Turan’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması

X.- SEÇİMLER
A) Komisyonlarda Açık Bulunan Üyeliklere Seçim
1.- Dışişleri Komisyonunda boş bulunan üyeliğe seçim
2.- Kamu İktisadi Teşebbüsleri Komisyonunda boş bulunan
üyeliğe seçim

B) Sayıştay Üyeliklerine Seçim
1.- Sayıştayda boş bulunan üyeliklere seçim (S.Sayısı:
402)

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387)
2.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı (1/726) ve Adalet Komisyonu Raporu (S. Sayısı:
400) 

XII.- YAZILI SORULAR VE CEVAPLARI
1.- İstanbul
Milletvekili İsmail Faruk Aksu'nun, KPSS'nin kaldırılacağı iddiasına ilişkin
sorusu ve Çalışma ve Sosyal Güvenlik Bakanı Süleyman Soylu’nun cevabı (7/5757)



22 Haziran 2016 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Sema KIRCI (Balıkesir) 
-------0------
BAŞKAN – Türkiye
Büyük Millet Meclisinin 105’inci Birleşimini açıyorum. 
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, 27-29 Mayıs 2016 tarihlerinde Fas Tanca’da yapılan Akdeniz İçin Birlik
Parlamenter Asamblesi seçimli Genel Kurulunda Türkiye'nin Dönem Başkanlığına
seçilmesiyle ilgili bilgilendirmek için söz isteyen Bolu Milletvekili Ali
Ercoşkun’a aittir.
Buyurunuz Sayın
Ercoşkun. (AK PARTİ sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bolu Milletvekili Ali Ercoşkun’un, 27-29 Mayıs 2016
tarihlerinde Fas Tanca’da yapılan Akdeniz İçin Birlik Parlamenter Asamblesi
Seçimli Genel Kurulunda Türkiye'nin Dönem Başkanlığına seçilmesine ilişkin
gündem dışı konuşması
ALİ ERCOŞKUN
(Bolu) – Teşekkür ederim.
Sayın Başkan,
değerli milletvekilleri; 28-29 Mayıs tarihlerinde Fas’ın Tanca şehrinde
gerçekleşen Akdeniz İçin Birlik Parlamenter Asamblesinde Türkiye olarak Dönem
Başkanlığını kazanmış bulunuyoruz. (AK PARTİ sıralarından alkışlar) 
OSMAN AŞKIN BAK
(Rize) – Bravo, bravo!
ALİ ERCOŞKUN
(Devamla) – Öncelikle, Dönem Başkanlığımızın ülkemize, Akdeniz havzasına,
Avrupa-Akdeniz buluşmasında bölgeye hayırlara vesile olmasını temenni ediyorum.
Türkiye 1995
yılında başlatılan, “Barselona Süreci” olarak da bilinen Avrupa-Akdeniz iş
birliği sürecinin ve 2004 yılında bu sürecin parlamenter boyutu olarak kurulan
Avrupa-Akdeniz Parlamenterler Forumu’nun kurucu üyeleri arasında yer almış, 2008
yılından bu yana Barselona Süreci’nin devamı olarak faaliyette bulunan Akdeniz
İçin Birlik Örgütüne ve bu kuruluşun parlamenter asamblesine üye olmuştur.
Kısaca
“AİBPA” olarak adlandırabileceğimiz asamblenin, Avrupa Birliğine üye 28 ülke ve
Akdeniz’e kıyısı bulunan 15 ülke olmak üzere toplam 43 ülkeden 280 parlamenter
üyesi bulunmaktadır. Başkanlığını yapmış olduğum AİBPA Türk grubunda Hatay
Milletvekilimiz Sayın Fevzi Şanverdi, Aksaray Milletvekilimiz Sayın Mustafa
Serdengeçti, Bursa Milletvekili Sayın Ceyhun İrgil, Mersin Milletvekili Sayın
Serdal Kuyucuoğlu ve Diyarbakır Milletvekili Sayın Altan Tan olmak üzere toplam
7 üyemiz bulunmaktadır. 
Kısaca,
Siyasi Komite, Ekonomik ve Mali İşler Komitesi, Kültür Komitesi, Enerji
Komitesi ve Kadın Hakları Komitesi olmak üzere 5 ayrı komitede faaliyetler
gerçekleşmektedir. Her komitenin yıllık 2 toplantısının akabinde yapılan Genel
Kurulda, hazırlanan raporlar parlamenter üyelerin görüşlerine sunulmakta ve
oluşturulan raporlar da Genel Kurulda oylanarak kabul edilmektedir.
2012
yılında yapılan Genel Kurulda, 24’üncü Dönemde Ekonomik Komite Başkanı olarak
seçildim ve o tarihten bu yana da Ekonomik Komite Başkanlığını yürütmekteydim.
Ekonomik Komite olarak, Türkiye'de çeşitli yerlerde, İstanbul, Ankara, Bolu,
Antalya olmak üzere yapmış olduğumuz toplantılarda, özellikle, bölgede yaşanan
göç ve mülteci sorunu, Avrupa yakası ile güneyi temsil eden özellikle Batı
Afrika ülkeleri arasında yaşanan eşitsizlikler, adaletsizlikler, çifte
standartlar -tabiri caizse- üzerine yapmış olduğumuz çeşitli faaliyetler,
hazırlamış olduğumuz çeşitli raporlar söz konusu oldu. Hatta bu raporlardan
sonra, özellikle Arap Baharı’ndan sonra gerçekleşen, bölge üzerindeki göç ve
mülteci akınının hem Avrupa’ya hem de bölge ülkeleri üzerinde oluşturmuş olduğu
sıkıntıların çözümü noktasında da birçok önerimiz gündeme geldi. Tabii,
Suriye’de yaşanan gelişmeler, Irak’ta yaşanan gelişmeler, Libya’nın ve bölge
ülkelerinin hem göç ve mülteci sorunlarıyla alakalı sıkıntıları hem de terörün
tüm bölge üzerindeki sıkıntıları da asamblenin ana konuları arasında yer
almakta.
Geçtiğimiz
dönemde Ekonomik Komite Başkanı olarak yapmış olduğumuz çalışmaların da
ışığında, yaklaşık altı ay kadar önce Sayın Meclis Başkanımıza Dönem
Başkanlığıyla alakalı görüşümüzü arz ettik ve Sayın Başkanımızın da olumlu
bulmasıyla birlikte, bu dönem yapılacak Genel Kurulda Türkiye olarak Başkanlığa
aday olduk. 28-29 Mayıs tarihlerine denk gelen bu seçimler de maalesef
Hükûmetimize güvenoyu tarihlerine denk geldi. Açıkçası, kendimiz burada olmasak
da gönlümüz buradaydı. Ben, bu vesileyle, yeni kurulan Hükûmetimizin de güven
oylamasında bulunamayışımızı da bu şekilde ifade etmek isterim. 
Bir
millî takım ruhuyla, tabiri caizse, gerçekleşen Genel Kurulda gerek Bursa
Milletvekili Ceyhun İrgil’in gerekse diğer milletvekili arkadaşlarımızın da
desteğiyle Türkiye’nin tüm ülkeler arasından Dönem Başkanlığı için seçildiğini
bir kez daha ifade etmek istiyorum. Dört yıllığına yapılan bu seçimle, bir yıl
Dönem Başkanlığını, üç yıl da Dönem Başkanı Yardımcılığını yürüteceğiz. 
Sayın
Meclis Başkanımız İsmail Kahraman önderliğinde gerçekleşecek olan bu
faaliyetlerin bölgenin istikrarına, huzuruna, Akdeniz’in yeniden bir barış gölü
olabilmesine katkı vermesini temenni ediyor, bu vesileyle Genel Kurulu saygıyla
selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Ercoşkun. 
Gündem
dışı ikinci söz, orman işçilerinin sorunları hakkında söz isteyen Konya
Milletvekili Mustafa Kalaycı’ya aittir.
Buyurunuz
Sayın Kalaycı. (MHP sıralarından alkışlar) 
2.- Konya Milletvekili Mustafa Kalaycı’nın, orman
işçilerinin sorunlarına ilişkin gündem dışı konuşması
MUSTAFA
KALAYCI (Konya) – Sayın Başkan, değerli milletvekilleri; orman işçilerinin
sorunları üzerine gündem dışı söz aldım. Bu vesileyle hepinizi saygılarımla
selamlıyorum. 
Orman
Genel Müdürlüğü bünyesinde, sürekli işçilerin yanı sıra yıllardır 5620 sayılı
Kanun’a göre çalıştırılan 8.500 civarında geçici işçi mevcuttur. Yılda beş ay
yirmi dokuz gün çalışan işçiler iş güvencesinden yoksun kalmakta, geleceğe
güvenle bakamamaktadır. Geçici işçilerin çalışamadıkları aylarda geçimlerini
nasıl sağlayabildiklerini hiç düşünüyor musunuz? 
Bu
arkadaşlarımız emeklilik sorunu da yaşamaktadır. Prim gün sayısını
doldurabilmeleri çok zordur. Zira yılda beş ay yirmi dokuz gün çalışmayla emekli
olunabilmesi için kırk yıldan fazla çalışmak gerekmektedir. 
Şu
garipliğe ve çelişkiye bakın ki Orman idaresi geçici işçileri çalıştırmadığı
dönemde personel ihtiyacını hizmet alımı yoluyla çalıştırdığı binlerce taşeron
işçileriyle gidermekte, ayrıca toplum yararına programlar dâhilinde on binlerce
İŞKUR elemanı işe alınmaktadır. Beş ay yirmi dokuz gün çalıştırılan işçilerin
yıl boyu çalışmaları hâlinde bir taraftan hizmet alımı ihalesine gidilmesine
ihtiyaç kalmayacak, bir taraftan da kadro sorunu çözüleceği için iş
yerlerindeki verim artacaktır. Bu itibarla, yıllardır başarılı olarak çalışan,
bilgi, beceri ve deneyimleriyle iş yerine faydalı olan geçici ve mevsimlik
işçilerin sürekli çalışabilmelerini sağlayacak düzenleme mutlaka yapılmalıdır. 
30
Mayıs 2015 tarihli Kamu Toplu İş Sözleşmeleri Çerçeve Anlaşma Protokolü imza
töreninde o günkü Başbakan “Kişi beş ay yirmi dokuz gün çalışıyor, ara veriyor.
Bu, iş üretkenliğini, verimliliğini negatif etkiliyor.” diyerek geçici
işçilerin çalışma sınırının kalkacağını müjdelemiştir. Protokolün 9’uncu
maddesine de bu amaçla hüküm konulmuştur. O günkü Çalışma Bakanı Faruk Çelik de
“Bu işçilerin çalıştırılmasına dönük düzenlemeyi Parlamentoya sunacağımızı
toplu sözleşmede kayıt altına aldık. Hızlı bir şekilde yasalaştırılacak.”
demiştir. AKP Hükûmetinin hızına bakar mısınız, aradan bir yıldan fazla süre
geçmiş ama ortada hiçbir şey yok. Verilen sözler tutulmamış, hepsi fos
çıkmıştır. Şurası açıktır ki AKP Hükûmeti geçici ve mevsimlik işçileri
aldatmıştır. 
Orman
işçilerinin yanı sıra demir yollarında, tarım işletmelerinde, şeker
fabrikalarında, çay fabrikalarında ve diğer kamu idarelerinde çalışan geçici ve
mevsimlik işçi arkadaşlarımız bizleri arıyor ve Hükûmetten dert yanarak hayal
kırıklığına uğradıklarını söylüyorlar. 
AKP
taşeron işçileri de aldatmıştır. AKP’nin seçimler öncesi taşeron işçilere müjde
açıklamaları yandaş medya tarafından allanıp pullanıp kamuoyuna takdim
edilmiştir. Seçimlerden sonra ise kadro sözü pozisyona dönüşmüş ama bugüne
kadar o da verilmemiş olup ortada hâlâ bir şey yoktur. AKP Hükûmeti taşeron
işçilere hak vermekten ziyade yargı kararlarını da görmezden gelip onların
ellerindeki hakları almanın peşine düşmüştür. 
Buradan Hükûmete çağrıda bulunuyorum: Taşeron işçilere
de geçici ve mevsimlik işçilere de haklarını verelim. Onların sürekli kadrolara
atanmasını sağlayacak düzenlemeyi hemen yapalım, yeter artık. Bu
arkadaşlarımızın mağduriyetini bir an önce giderelim. Biz Milliyetçi Hareket
Partisi olarak buna varız ve hodri meydan diyoruz. 
Değerli
milletvekilleri, orman işçilerinin yaşadığı önemli bir sorun fazla mesai
konusundadır. Yangın mevsiminde günde yirmi dört saat esasına göre çalışan
işçiler haklarını alamamaktadır. Fazla mesai haklarını alabilmek için dava açan
işçiler tehdit ve tayin edilmektedir. İşçilerin hakları gasbedilmemeli, hakları
olan fazla mesai ücretlerini almaları sağlanmalıdır. Ayrıca fazla mesai
uygulamasında sınırlama kaldırılmalı, ülkemizde her dönem yangınla
karşılaşılabildiği dikkate alınarak on iki ay boyunca fazla mesai hesaplaması
yapılmalıdır. 
Yine,
Orman idaresinde işçilerin istediği sendikaya üye olma haklarını engelleyici
uygulamalar yaşanmaktadır. Bu zorbalığa son verilmeli, işçilerin anayasal
hakları engellenmemelidir.
Teşekkür
ediyor, saygılar sunuyorum. (MHP sıralarından alkışlar)
BAŞKAN
– Teşekkür ederim Sayın Kalaycı.
Gündem
dışı üçüncü söz Eskişehir ilinin sorunları hakkında söz isteyen Eskişehir
Milletvekili Utku Çakırözer’e aittir.
Buyurunuz
Sayın Çakırözer. (CHP sıralarından alkışlar)
3.- Eskişehir Milletvekili Utku Çakırözer’in, Eskişehir
ilinin sorunlarına ilişkin gündem dışı konuşması
UTKU
ÇAKIRÖZER (Eskişehir) - Sayın Başkan, değerli milletvekilleri; ülkemizin ve
Eskişehir’imizin sorunları üzerine gündem dışı söz almış bulunuyorum. Hepinizi
saygıyla selamlıyorum.
Değerli
arkadaşlarım, hepimizin ortak arzularının başında ülkemizin üretmesi,
zenginleşmesi ve tüm yurttaşlarımızın yaşam kalitesinin yükselmesi gelir. Bunun
için hem yerli hem de yabancı girişimcilerin ülkemize daha fazla yatırım
yapmasına ihtiyacımız var. Bu, Sayın Başbakanın “Yatırımcıların altına turkuaz
halı sereceğiz.” diyerek yeni teşvik paketi ihtiyacını duyurmasından da belli.
Ancak, değerli arkadaşlarım, yatırımcının gelmesi sadece halı sererek olmaz, o
halıyı serdiğiniz zeminin de sapasağlam bir demokrasi ve hukuk devleti olması
gerekir. Yerli-yabancı her yatırımcı parasını ve emeğini götüreceği yerde başta
kendi can ve mal güvenliği olmak üzere tüm temel hak ve özgürlüklerin
korunmasını ister. Kendi içinde, bölgesiyle ve dünyayla barışık bir ülkeye
gitmek ister ama ülkemizden dünyaya verilen resim üzülerek söylemeliyim ki
böyle değil. Bakın bu saatlerde 67 yıldır üyesi olduğunuz ve Avrupa’nın vicdanı
sayılan Avrupa Konseyinde Türkiye hakkında son derece ağır bir rapor görüşülüyor;
Önemli bölümünü ifade özgürlüğü ile yargı bağımsızlığı konusunda ülkemizde
yaşanan hak ihlalleri oluşturuyor. Stratejik hedef koyduğumuz Avrupa Birliğiyle
ilişkilerimiz de yine demokrasi ve insan hakları karnemiz nedeniyle askıda.
Avrupa’ya entegrasyonumuzu geçmişte en fazla destekleyen İngiltere’de yarın
yapılacak “Avrupa Birliğinde kalalım mı?” kampanyasında Türkiye’nin malzeme
yapılmasını, “3000 yılına kadar üye olamazlar.” yaklaşımlarını son derece
sorumsuzca ve incitici bulduğumu belirtmek isterim. Ama işin bir de şu tarafı
var: Tabii ki vatandaşlarımızın canına kasteden terörle mücadele edeceğiz ama
terörle mücadele ediyoruz diye basın özgürlüğü savunucusu bir gazeteciyi,
dünyaca tanınan bir insan hakları savunucusunu, yazarları, akademisyenleri sırf
düşüncelerinden ötürü kelepçeleyerek cezaevine tıkmaya devam ettikçe,
gazeteleri ve televizyonları kararttıkça dünyadaki algımız değişmiyor, tam
tersine pekişiyor. 
Değerli
arkadaşlarım, gazetecilerimizi, ülkenin aydınlarını, öğrencileri, öğretmenleri,
düşündükleri, eleştirdikleri için yargılı infaz ederek cezaevlerine tıkarken;
gazetelere saldıran, gazeteci döven, yurttaşlarımızın yaşam tercihlerine
saldıran Vandalları, sokak fedailerini ne yaparlarsa yapsınlar serbest bırakan
bir hukuk sistemi de ne içeriye ne de dışarıda bu ülkeye yatırım yapmak
isteyenlere güvence vermez. Bırakın yatırımı, turistik ziyaret için dahi
gelmezler, gelmiyorlar. 
Değerli
arkadaşlarım, ülkemizin geneline hâkim olan ayrıştırıcı, ötekileştirici
politika ve uygulamalardan maalesef toplumsal bir mozaik olan güzel
Eskişehir’imiz de payını almakta. Dün cumhuriyetimizin kurucusu Mustafa Kemal
Atatürk’ün Eskişehir’e gelişinin 96’ncı yıl dönümüydü. İşgalden kurtuluşun,
cumhuriyetimizin kuruluşunun temellerinin atıldığı Eskişehir’imiz genç
cumhuriyetin sanayi hamlelerinde merkez konumundaydı. Bir dönem Türkiye’nin ilk
sıralarında yer alan Eskişehir sanayisi, maalesef uygulanan yanlış politikalar
sonucu çok gerilerde kalmıştır. Bunda merkezî hükûmetlerin Eskişehir’in
ihtiyaçlarına, beklentilerine duyarsız kalması en büyük etkendir. Gurur
kaynağımız Eskişehirli firmalarımızın ürünlerinin yerli ve yabancı pazarlara
hızlı ve ucuz maliyetle ulaşmasını sağlayacak Gemlik limanına tren yolu
bağlantısı yıllardır beklemektedir. Eskişehir’i raylı sistemlerde merkez hâline
getirecek Ulusal Raylı Sistemler Araştırma ve Test Merkezi 2009’dan bu yana her
yıl verilen müjdelere rağmen hâlâ başlamamıştır. 
Havalimanımız
var ama insanımızı İzmir’e, Diyarbakır’a, Adana’ya, Trabzon’a bağlayacak tek
uçak seferi dahi yok. Afrika’ya açılmakla övünen Türk Hava Yolları, Belçika’da
çalışan 100 binlerce Emirdağlı ve Eskişehirli kardeşimiz için tek bir düzenli
sefer koymaktan dahi kaçmakta, boş duran havalimanı lojistik amaçla dahi
kullanılmamakta; kuzey-güney çevre yolu bağlantımız hâlâ bekliyor;
cumhuriyetimizin ilk temyiz mahkemesinin kurulduğu Eskişehir’de halkımızın
ihtiyaçları yok sayılarak ve tüm itirazlarımıza karşın bölge idare mahkemesi
kapatılmakta; eğitimin başkenti konumundaki şehrimize sözü verilen teknoloji
üniversitesi hâlâ komisyonlarda beklemekte, hatta şimdi duyduğumuz kadarıyla
TOKİ arazisi yapılarak konut için açılacağı söylenmektedir. 
Pancar
ve şeker sanayisinde öncü Eskişehir’imize şeker fabrikasının tam kapasiteyle
çalışmasını sağlayacak yatırım yapılmamaktadır. İnönü ilçemiz halkının geçimi
için son derece hayati konumdaki pancar kantarı ellerinden alınmaktadır. Şeker
fabrikasında, Devlet Demiryollarında, Köy Hizmetlerinde, orman işletmelerinde
yüzlerce işçi yıllardır geçici statüde sadece altı ay çalıştırılmakta,
sorunlarına kalıcı bir çözüm bulunmamaktadır. Yatırımlar konusundaki ilgisizlik
kadar, başta Büyükşehir Belediyesi olmak üzere, muhalefet partileri tarafından
yönetilen belediyelere ayrımcı ve engelleyici tutum da Eskişehirlilere hizmeti olumsuz
etkilemektedir. 
Değerli
arkadaşlarım, ülke yönetimi, hakkı, hukuku, adaleti ve farklı görüşlere saygı
ve eşit muameleyi de beraberinde taşıdığı sürece saygındır, ülkemizin ve
halkımızın yararınadır. Eskişehirlilerin ortak beklentisi şehrimize öteki
muamelesi yapılmasından bir an önce vazgeçilmesidir. 
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Çakırözer.
Sayın
milletvekilleri, İç Tüzük'ün 59’uncu maddesine göre gerçekleştirilen gündem
dışı konuşmalar sona ermiştir. 
Şimdi,
elektronik sisteme girerek söz talep eden sayın milletvekillerine talep
sırasını gözeterek söz vereceğim.
Söz
verme işlemini başlatıyorum.
Sayın
Atıcı...
V.- AÇIKLAMALAR
1.- Mersin Milletvekili Aytuğ Atıcı’nın, Türkiye'nin,
Küresel Barış Endeksi’ne göre güvenlik ve huzur açısından 163 ülke içinde
145’inci sırada yer aldığına, AKP’nin Türkiye'yi her geçen gün barış ortamından
daha da uzaklaştırdığına ve güvensiz hâle getirdiğine ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, Alevilerin yoğun yaşadığı yerlerde duvarlara “Oruç tutun kâfirler.”
yazılmaya başladı. AKP’nin dayattığı yaşam tarzını reddeden herkes ya dövülüyor
ya öldürülüyor ya hapse atılıyor, kısacası yok ediliyor. AKP, Türkiye'yi barış
ortamından her geçen gün daha da uzaklaştırıyor ve ülkemiz güvensiz hâle
getiriliyor. Dünya genelinde 163 ülkeyi kapsayan Küresel Barış Endeksi raporuna
göre güvenlik ve huzur açısından en sonuncu ülke Suriye, Irak sondan 3’üncü,
Türkiye ise sondan 19’uncu yani 163 ülke içinde 145’inci sırada yer aldı; geçen
yıla göre tam 7 kademe gerilemişiz. AKP’nin Türkiye’yi getirdiği nokta budur.
AKP, “Halk bize oy veriyor, gerisini boş ver.” demekten vazgeçmeli ve
yaptıklarının hesabını vermelidir. 
BAŞKAN
– Sayın Tanal…
2.- İstanbul Milletvekili Mahmut Tanal’ın, Düzce’de
doğa katledilerek çimento fabrikası açılmasına izin verilmemesi gerektiğine
ilişkin açıklaması
MAHMUT
TANAL (İstanbul) – Teşekkür ederim Sayın Başkan. 
Düzce
Öncü Haber’e göre, Düzce ili Yığılca ilçesi Hoşafoğlu köyünde vatandaşımız ev
yaptığı zaman İSKİ izin vermiyor, İSKİ engelliyor ancak Ağaoğlu tarafından aynı
köyde dere kenarlarında çimento fabrikası açılmasına İSKİ izin vermiş, il özel
idaresi izin vermiş, Orman idaresi izin vermiş durumda. Bu bir çifte
standarttır. Böyle bir yerde çimento fabrikasının açılması doğaya zarar verir,
sağlığa zarar verir, arıcılığa zarar verir, toprağa zarar verir, halkın
sağlıklı yaşamını etkileyecektir. Siyasi iktidarın, Ağaoğlu’nun Düzce’de
çimento fabrikasını… Zaten yeteri kadar hava kirliliği var Düzce’de, doğanın bu
katliama uğratılmamasını, bu ranta talan edilmemesini, ÇED raporunun
alınmasını, gerekli tedbirlerin alınmasını talep ediyorum. 
Teşekkür
ederim. 
BAŞKAN
– Sayın Gürer…
3.- Niğde Milletvekili Ömer Fethi Gürer’in, Niğde’nin
Ulukışla ilçesi Kolsuz köyünün sorunlarına ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
Niğde ili Ulukışla ilçesi Kolsuz köyünü geçen hafta
ziyaret ettim. Köyde sulama suyu olmaması kıraç arazinin verimliliğini
düşürüyor. 2013 yılında bölgede meydana gelen kuraklık sonrası yüzde 70 ve 90
aralığında zarar gören çiftçilerin banka borçları ertelenmiş, erteleme
2014-2015 yıllarında da devam etmiş. 2016 yılı için de yine erteleme için rapor
tutulmuş. Ziraat Bankasına borçlarını ödeme şansları yok, faizlerin
kaldırılmasını veya yapılandırmaya gidilmesini istiyorlar. Bölgede çağlayan
gibi akan su kaynakları sulu tarıma hasret hâle gelmiş çünkü kaynaklar kurumuş.
Su kaynağından mevcut olanının içinde gölet yapılmasını istiyorlar ancak
bununla ilgili su kaynağının yeterli olmadığı belirtiliyor, yine de köylüler
göletin yapılmasında ısrarlı. 10 bin dönüm arazinin sulu tarıma erdirilmesini
köy halkı bekliyor. 
Bor Postallı köyü gibi Kolsuz köyünde de cep telefonları
kullanımı sorun durumda. Elektriklerinin de sık sık kesilmesinden şikâyetçiler.
Kolsuz köylülerinin sorunlarının…
(Mikrofon otomatik cihaz tarafından kapatıldı) 
BAŞKAN – Sayın Altaca Kayışoğlu… 
4.- Bursa Milletvekili Nurhayat Altaca Kayışoğlu’nun,
ücret ve sosyal hakları konusunda mücadele eden TEKGIDAİŞ Sendikası ile
işçilerini selamladığına ve taşeron işçilerinin kadroya alınması sözünün ne
zaman yerine getirileceğini öğrenmek istediğine ilişkin açıklaması
NURHAYAT ALTACA KAYIŞOĞLU (Bursa) – Teşekkür ediyorum
Sayın Başkan. 
Bursa Karacabey’de 900 Nestle işçisi iki gündür grev
yapıyor. İnsan onuruna yakışır bir şekilde yaşam sürmek için ücret ve sosyal
hakları konusunda mücadele eden TEKGIDA-İŞ Sendikasını ve işçilerini
selamlıyor, mücadelelerini destekliyorum. 
Diğer yandan, Hükûmete soruyorum: AKP’nin seçim
vaatleri arasında yer alan taşeron işçilerinin kadroya alınması sözünü ne zaman
yerine getireceksiniz? 
Teşekkürler. 
BAŞKAN – Sayın Özdiş…
5.- Adana Milletvekili İbrahim Özdiş’in, İnternet
kullanımında adil kullanım kotası uygulamasıyla ilgili sorunların ne zaman
çözüleğini öğrenmek istediğine ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.

Sorum Haberleşme Bakanı Sayın Ahmet Arslan’a: İnternet
kullanımında adil kullanım kotası uygulaması milyonlarca aboneyi mağdur ediyor.
Parasını verdiği hizmeti sağlıklı ve düzgün almak isteyen milyonlarca abonenin
adil kullanım kotası sorunu ne zaman çözülecek? Ağustos ayında BTK’nın
düzenleme yapacağı iddiaları var. Nasıl bir düzenleme olacak? Bu anlamsız ve
adaletsiz uygulama ne zaman yürürlükten kalkacak?
Teşekkür ediyorum Sayın Başkanım. 
BAŞKAN – Sayın Yalım…
6.- Uşak Milletvekili Özkan Yalım’ın, Uşak’ın Derbent
köyünde yapılan sulama kanalının hatalı olması nedeniyle yaşanan sorunlara
ilişkin açıklaması
ÖZKAN YALIM (Uşak) – Teşekkür ederim Başkan. 
Benim sorum Sayın Bakan Veysel Eroğlu’na: Uşak merkez
Derbent köyünde hafta sonu görüştüğüm hem muhtarın hem de köylü vatandaşların
isteği üzerine… 2015 yılında Sayın Bakan tarafından açılan sulama kanalı
maalesef hatalı yapıldığından ve bu eğim hatasından dolayı köyde bulunan
sulanabilen arazilerin hiçbir dekarı şu anda sulanmadığından bu hatanın -çünkü
eğim hatasından suyun geri döndüğüyle ilgili bilgiler verilmiştir- Sayın Bakan
Veysel Eroğlu tarafından ilgilenilip bir an önce düzeltilmesi yolunda
isteklerimiz vardır. 
Teşekkür ederim. 
BAŞKAN – Sayın Bulut…
7.- Elâzığ Milletvekili Metin Bulut’un, Tatvan-Ankara
seferini yapan yolcu treninin tarım işçilerinin bulunduğu bir minibüse çarpması
sonucu 9 kişinin hayatını kaybettiğine ilişkin açıklaması
METİN BULUT (Elâzığ) – Teşekkür ediyorum Sayın Başkan. 
Sayın Başkanım, iki gün önce Elâzığ’da elim bir tren
kazası oldu. Tatvan-Ankara seferini yapan yolcu treni tarım işçilerinin
bulunduğu bir minibüse çarptı, 4 tanesi Suriye uyruklu 9 insanımız hayatını
kaybetti. Gerçekten, hepimizin canı yandı, ciğeri yandı. Elâzığlı
milletvekilleri olarak biz de olay yerindeydik. 
Tabii, kazanın asıl sebebi, hemzemin geçit yerine kaçak
zeminin kullanılmış olmasıydı. Ben, bu konuda vatandaşımızın çok daha duyarlı
olmasını talep ediyorum. Sadece güvenlikçi tedbirlerle bazı önlemleri almak
asla mümkün değil, bunun sonucunda hepimizin canı bir şekilde yanabiliyor. 
Ben, bir kez daha, kazada hayatını kaybetmiş olan
vatandaşlarımıza, insanlarımıza…
(Mikrofon otomatik cihaz tarafından kapatıldı) 
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, tren kazasında hayatını kaybedenlere Allah’tan rahmet dilediğine
ilişkin konuşması
BAŞKAN – Tren kazasında hayatını kaybedenlere, ben de
Allah’tan rahmet, ailelerine, yakınlarına sabır ve başsağlığı diliyorum.
Sayın Kuyucuoğlu…
V.- AÇIKLAMALAR ( Devam)
8.- Mersin Milletvekili Serdal Kuyucuoğlu’nun,
Mersin’in Erdemli ilçesinin dağ köylerinde ve yaylalarında on beş gündür içme
suyu akmadığına ve bu sorunun bir an önce çözülmesini beklediklerine ilişkin
açıklaması
SERDAL KUYUCUOĞLU (Mersin) – Teşekkürler Sayın Başkan.
Yaz sıcaklarının başlamasıyla birlikte Mersin’de
insanlar yaylalara çıktı ancak Erdemli’nin dağ köylerinde ve yaylalarında on
beş gündür içme suyu akmıyor. Çiriş, Kayacı, Arslanlı, Kösereli, Gücüş,
Hüsametli, Yeniyurt, Veyselli, Tabureli, Küstülü, Kızelen, Sarıkaya, Avgadı
Yaylası, Güzeloluk Yaylası, Harfilli, Güneyli, Yağda, Elbeyli, Alibeyli… 30’a
yakın köyde içme suyu akmıyor. Bu köylerin ve yaylaların içme suyu sorununun
bir an önce çözülmesini bekliyoruz.
Teşekkür ederim.
BAŞKAN – Sayın Arslan…
9.- Denizli Milletvekili Kazım Arslan’ın, öğretmen,
ziraat mühendisi ve veteriner atamalarının yapılıp yapılmayacağını öğrenmek
istediğine ilişkin açıklaması
KAZIM ARSLAN (Denizli) – 1) Eğitim, sözleşmeli
öğretmenlerle verimsiz ve niteliksiz olarak yapılmaya devam ediliyor. Bu kadar
ihtiyaca rağmen, atanamayan öğretmenlerin atamasını şimdiden neden
yapmıyorsunuz?
2) Üniversiteyi bitirmiş birçok ziraat mühendisimiz
var. Tarım alanlarımızda daha iyi değerlendirebilmesi için, üretimi ve verimi
artırmak adına, her tarım yerleşim birimine ziraat mühendislerini atamayı
düşünüyor musunuz?
3) Ülkemizde hayvancılık can çekişiyor. Birçok zamanlar
canlı hayvan ve et ithal etmek zorunda kalıyoruz. Hayvancılıkta üretimi ve
verimi artırmak için atanamayan veteriner hekimlerin bölgesel olarak atamasını
yapmayı düşünüyor musunuz?
Teşekkür ederim.
BAŞKAN – Sayın Bektaşoğlu…
10.- Giresun Milletvekili Bülent Yener Bektaşoğlu’nun,
Millî Eğitim Bakanlığının Teşkilat ve Görevleri Hakkında Kanun Hükmündeki
Kararnamede Değişiklik Yapılmasına Dair Kanun Tasarı’sıyla ilgili pek çok
şikâyetler geldiğine ilişkin açıklaması
BÜLENT YENER BEKTAŞOĞLU (Giresun) – Teşekkür ederim
Sayın Başkan.
Millî
Eğitim Bakanlığının Teşkilat ve Görevleri Hakkında Kanun Hükmündeki Kararnamede
Değişiklik Yapılmasına Dair Kanun Tasarısı’yla ilgili tarafımıza pek çok
şikâyetler gelmektedir. Özellikle, maarif müfettişliği ve yardımcılığı
kadrolarının sayılarının azaltılarak eğitim uzmanı kadrosuna dönüştürülmesi,
özlük haklarının yok edilmesi, atamalarının Bakanın yetkisine bırakılacak
olması kabul edilemez bulunmaktadır. Bu hukuk dışı düzenleme eğitimde yeni bir
keşmekeş yaratacağı gibi, müfettişlik gibi bir sistemle korunan laik, bilimsel,
çağdaş eğitim sistemine bir darbe daha vuracaktır. Yasa, yönetmelik ve
müfredatlar çerçevesinde eğitimin kalitesinin yükseltilmesine yönelik denetim
görevi yapan, hâlen Millî Eğitim Komisyonunda görüşülmekte olan, deneyim, görgü
ve mesleki bilgiye sahip maarif müfettişlerinin görevlerinin sürdürülmesi
gerekmektedir. 
Bunun
için tasarının geri çekilmesini bekliyor, teşekkür ediyor, saygılar sunuyorum.
BAŞKAN
– Sayın Ertem…
11.- Hatay Milletvekili Birol Ertem’in, uzman
erbaşlıktan memur kadrolarına atamaların şartlarına ilişkin açıklaması
BİROL
ERTEM (Hatay) – Teşekkür ediyorum Sayın Başkan.
Daha
önce iki yıl hizmet yapan uzman erbaşlar memur kadrosuna atanabilmekteydi. 10
Şubat 2016 tarihinde yapılan düzenlemeyle birlikte uzman erbaşlıktan ayrılıp
657’ye tabi memur kadrolarına atanmak isteyenlerin en az yedi yıl uzman
erbaşlık görevinde bulunması gerekmektedir. Kendi isteğiyle memurluktan çekilenlerin
de yeniden atanmaları için asgari yedi yıllık hizmet süresi gerekmektedir. Bu
hizmet şartının hangi tarihten itibaren aranacağına, yürürlük tarihinden önce
görevinden ayrılanlar hakkında uygulanıp uygulanmayacağına dair bir düzenleme
yapılmamıştır. Bu husus önemli bir eksiklik olup uygulamada birçok soruna yol
açabilecek ve bireylerin mağduriyetine neden olabilecektir. Ayrıca, uzman
erbaşlıktan ayrılıp memurluğa atanmayı yürüten merkezî bir kurum da
bulunmamaktadır. Uzman erbaşların atanmaları ve mağduriyetleriyle ilgili ne tür
bir çalışma yapmayı düşünüyorsunuz?
Teşekkür
ediyorum.
BAŞKAN
– Sayın Nurlu…
12.- Manisa Milletvekili Mazlum Nurlu’nun, Bolu’da CHP
milletvekilleri olarak Bolu Milletvekili Tanju Özcan ile beraberindekilere
yapılan saldırıyı kınadıklarına ilişkin açıklaması
MAZLUM
NURLU (Manisa) – Sayın Başkan, geçen hafta Bolu Millî Eğitim Müdürü haddini
aşarak Onuncu Yıl Marşı’nın okullarda söylenmesini yasaklamıştır. Bu durumu
protesto eden Bolu Milletvekilimiz Sayın Tanju Özcan ve yanındakiler polis
şiddetine ve biber gazına maruz kalmışlardır. CHP milletvekilleri olarak dün
Bolu’da milletvekillerimize ve cumhuriyet sevdalılarına yapılan saldırıları
kınadık. AKP iktidarında zalim Bolu Beyi’ne özenen bazı valiler, kaymakamlar,
daire müdürleri yalakalıkta sınır tanımayarak cumhuriyete, laikliğe ve halka
meydan okuyarak hadlerini aşmaktadır. Onuncu Yıl Marşı, Mustafa Kemal
Atatürk’ün kurduğu genç cumhuriyetin uygarlık yolunda ilerleyişinin,
kalkınmanın, gelişmenin ve ulusal birliğin simgesidir. Unutulmasın ki kendini
Bolu Beyi zannedenlere karşı Köroğlu Tanju Özcanlar her zaman çıkacaktır. 
Genel
Kurulu saygıyla selamlıyorum.
BAŞKAN
– Sayın İrgil…
13.- Bursa Milletvekili Ceyhun İrgil’in, Millî Eğitim
Bakanlığının, atama bekleyen 400 bin civarında öğretmenin atamasının
yapılmayacağı açıklamasına ilişkin açıklaması
CEYHUN
İRGİL (Bursa) – Sayın Başkan, teşekkür ederim.
Sayın
Başkan, bu ay atama bekleyen öğretmenler 400 bin civarında ve aileleriyle
birlikte 3 milyona yakın bir insanı ilgilendiren karar konusunda Millî Eğitim
Bakanlığı beklenmeyen bir şekilde, sürpriz bir şekilde, bu öğretmenlerin
atamasının yapılmayacağını söyledi. Daha da önemlisi, daha önce hiç konusu
edilmemiş, Mecliste görüşülmemiş ama yeni bir tasarı olarak, bu atamaların
şubat ayında, sözleşmeli ve çakılı kadro olarak yapılacağı söylendi. 
Buradan
hem iktidar milletvekillerinden hem de Millî Eğitim Bakanlığından bu kaosa ve
keşmekeşe son vermelerini ve ağustosta atama bekleyen öğretmenlerin atamasının
yapılmasını, sözleşmeli ve çakılı kadro hayalinden vazgeçmelerini istiyoruz ve
ataması yapılmayan öğretmenlerin yarından itibaren ülkenin her yerinde
seslerini duyurmaya çalışacaklarını buradan herkese duyuruyorum.
Teşekkür
ederim. 
BAŞKAN
– Sayın Açıkkapı…
14.- Elâzığ Milletvekili Ejder Açıkkapı’nın, Elâzığ’da
meydana gelen tren kazasında hayatını kaybedenlere Allah’tan rahmet dilediğine
ve İstanbul Milletvekili Ali Özcan’ın Elâzığ milletvekilleriyle ilgili bazı
ifadelerine ilişkin açıklaması
EJDER
AÇIKKAPI (Elâzığ) – Sayın Başkan, öncelikle, Elâzığ’ımızda meydana gelen elim
tren kazasında hayatını kaybeden kardeşlerimize Allah’tan rahmet, ailelerine
sabır ve hemşehrilerimize başsağlığı diliyorum. 
Geçen
haftaki Genel Kurulda “Elâzığ’ın 3 vekili nerede?” diye soran ve şu an burada
görebildiğim Sayın Ali Özcan Bey’in, sanırım, fırsat buldukça uğradığı Mecliste
bizim Plan Bütçedeki Metin Bey’in teşkilattaki görevinden haberi yoktu; Tahir
Bey’in de İstanbul Elâzığ Dernekler Federasyonu iftar programı davetine
Elâzığ’ımızı temsilen icabet ettiğinden haberdar değildi. Kamuoyunu yanıltıcı,
şova yönelik bu sorusundan dolayı bu tavrı Ali Bey’e yakıştıramadığımızı
belirtiyor, yüce Meclisimizi saygıyla selamlıyorum. (AK PARTİ sıralarından
alkışlar)
BAŞKAN
– Sayın Özkan…
15.- Denizli Milletvekili Cahit Özkan’ın, Meclis
çalışmalarında verimliliği sağlayacak İç Tüzük’ü ivedilikle hayata geçirmek
gerektiğine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Tüm
ülkeler ve kuruluşlar yüksek bütçeler harcayarak enerji verimliliği hususunda
AR-GE çalışmaları yürütmektedir. Enerji verimliliği sadece elektrik, doğal gaz
ve petrolde değil, aynı zamanda milletin enerjisinin verimli kullanımı için de
hayata geçirilmelidir. Milletin enerjisinin verimliliği, özellikle, verimliliği
artıracak İç Tüzük’ün hayata geçirilmesiyle mümkün olacaktır. Mevcut İç
Tüzük’le verimsiz grup önerileri, sınırsız ve sonsuz sataşmalar, Genel Kurulda
var olmalarına rağmen, yeter sayı aranırken muhalefetin yok sayılması milletin
enerjisini tüketmektedir. Bu bağlamda, Meclis çalışmalarında verimliliği
sağlarken müzakereyi hayata geçirecek İç Tüzük’ü ivedilikle hayata geçirmemiz
gerektiğini ifade eder, yüce Meclisi saygıyla selamlarım.
BAŞKAN
– Teşekkür ederim Sayın Özkan.
Şimdi,
söz talep eden sayın grup başkan vekillerine söz vereceğim.
Sayın
Demirel…
16.- Diyarbakır Milletvekili Çağlar Demirel’in,
Demokratik Bölgeler Partisi Şırnak il yöneticisi Hurşit Külter’in akıbetini
öğrenmek istediğine ve Diyarbakır, Bingöl, Muş’ta birçok ilçe ve mahallede
sokağa çıkma yasakları ilan edildiğine, F16 uçaklarıyla köylerdeki yaşam
alanlarının bombalandığına, çok acil olarak bu konuya ilişkin bir açıklama
beklediklerine ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan.
Sayın
Başkan, burada, Genel Kurulda defalarca ifade ettik ama hâlâ bir yanıt
alamadığımız, gözaltında kayıp olarak ifade ettiğimiz Hurşit Külter’in
akıbetini bir kez daha sormak istiyorum. Hurşit Külter sağ mı ya da nerede? Bu
sorulara cevap bulamadık. Bu soruları, aynı zamanda, şu anda Gözaltında Kayıplara
Karşı Uluslararası Komite de soruyor. 27 Mayıstan bugüne kadar Hurşit Külter
kayıp fakat kendisinin ailesini araması ve görgü tanıklarının ifadelerine göre
Hurşit Külter’in gözaltına alındığı bilgisi elimizde var ama yetkili merciler
Hurşit Külter’e dair herhangi bir bilgi vermiyor. Emniyete avukatların yapmış
olduğu başvuru sonucunda böyle bir bilginin ellerinde olmadığına, böyle bir
kişinin ellerinde olmadığına dair ifadeler var fakat Özel Harekâtçıların
kullandığı Twitter adreslerinde Hurşit Külter’in kendi ellerinde olduğuna dair
bilgiler de var, Twitter’da bunların fotoğrafları da vardı. 
Biz
bir kez daha soruyoruz buradan, Hurşit Külter’in akıbetini öğrenmek istiyoruz:
Hurşit Külter nerede? Yine 1990’lardaki gibi gözaltında kayıplarla, Hurşit Külter’in
de akıbetinin yine faili meçhul olarak kalmasının önüne geçilmesi için özelde
Şırnak’ta var olan ablukaların kaldırılmasıyla birlikte Genel Kuruldan bir grup
heyetin Şırnak’a giderek Hurşit Külter’in durumunu tespit etmesi ve orada
yaşananları görmesi gerektiğini bir kez daha ifade etmek istiyorum.
Sayın
Başkan, ikincisi, şu anda Diyarbakır, Bingöl ve Muş’ta…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Demirel.
ÇAĞLAR
DEMİREL (Diyarbakır) – İkincisi: Sayın Başkan, şu anda Diyarbakır, Bingöl ve
Muş’ta birçok ilçe ve mahallede sokağa çıkma yasakları ilan edilmiş ve şu anda
F16 uçaklarıyla köylerdeki yaşam alanları bombalanıyor. İnsanların köylerinden
1990’lı yıllarda göç ettirilip, yakıp yıkıldığı süreçleri hatırlatıyor bize.
Ama şimdi şunu sormak istiyoruz tekrar: Bugün, yine, bu mevsimde köylere giden
halkımızın yaşamından endişe duyuyoruz. Sokağa çıkma yasaklarının ilan
edilmesiyle ve orada F16’larla bombalanmasıyla birlikte orada bulunan halktan
haber alamıyoruz ve oralarda çok yoğun orman yangınları olduğuna ve arsaların,
arazilerin yandığına dair bilgiler de elimize ulaşıyor. Çok acil olarak bu
konuya ilişkin bir açıklama bekliyoruz; bir.
İkincisi
de bu yapılan çalışmaların hepsini, bunları, ne yazık ki AKP iktidarı…
(Mikrofon
otomatik cihaz tarafından kapatıldı)
ÇAĞLAR
DEMİREL (Diyarbakır) – …ve saray, terörle mücadele kapsamında ele aldığını
ifade ediyor ve bugün de buna ilişkin yasaları geçirmeye çalışıyor ama
fiiliyatta bunlar uygulanıyor ve bunlar halkın hem canına hem de malına
kasttır. Bunu bir kez daha ifade etmek istiyorum. 
Teşekkür
ediyorum.
BAŞKAN
– Teşekkür ederim Sayın Demirel.
Sayın
Özel…
17.- Manisa Milletvekili Özgür Özel’in, Cumhuriyet Halk
Partisi olarak Millî Futbol Takımı’nı tebrik ettiklerine ve Euro 2016’da yoluna
devam etmesini ümit ettiklerine, Akdeniz İçin Birlik Parlamenter Asamblesi
Dönem Başkanı olan Ali Ercoşkun’u tebrik ettiklerine ve son günlerde mezuniyet
törenlerinde liseli öğrencilerin atamalara gösterdikleri son derece seviyeli
tepkilerine karşı Millî Eğitim Bakanlığı tarafından soruşturma açılmasına
ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Sayın
Başkanım, özellikle, dün grubumuz tarafından istenen bir yoklama sonrasında
Türkiye Büyük Millet Meclisinin iradesi millî takımın maçını ekran başında
dikkatle takip ederek destekleme yönünde tecelli etti. Sizin Başkanlık
ettiğiniz bir oturum sonrasında izlediğimiz maçta millî takımımız ülkemizin çok
özlediği bir zaferi ve büyük bir moral ve motivasyonu ülkemize kazandırdı.
Bugün oynanacak maçlardan sonra da en iyi 3’üncülük sıralamasıyla yoluna devam
etmesini ümit ediyoruz. Millî takımın bu başarısından gururlandık. Bunu
Cumhuriyet Halk Partisi Grubu olarak tebrik ediyoruz ve devamını diliyoruz.
Biraz önce Adalet ve Kalkınma Partisi milletvekili
Sayın Ali Ercoşkun’un konuşmasını dinledik. Kendisi milletvekillerimize de
teşekkür etti. Biz de kendisini tebrik ediyoruz. Yurt dışında yapılan ve
iktidarıyla muhalefetiyle milletvekillerinin birlikte davrandıkları ve
Türkiye’ye bir dönem başkanlığı getiren o çalışma son derece önemlidir.
Seçimdeki başarıyı görevi boyunca da devam ettireceğine inanıyor, Cumhuriyet
Halk Partisi olarak uluslararası alanda her zaman bu tip çabaların yanında,
destekçisi olacağımızı, bundan sonra da bu şekilde sürdüreceğimizi ifade etmek
istiyorum.
Son günlerde mezuniyet törenlerinde liseli öğrencilerin
müdürlere ve iktidarın siyasi atamalarına gösterdikleri son derece demokratik,
son derece yaşlarıyla mütenasip, son derece seviyeli tepkilerine karşı Millî
Eğitim Bakanlığı tarafından soruşturma açıldığını öğrenmiş bulunuyoruz. 
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Özel.
ÖZGÜR ÖZEL (Manisa) - Bu soruşturmalar, bu ülkenin
özgürce düşünen, özgürce kanaatlerini belirten, sistemle çelişkiye düştüğü
zaman bunu söylemekten korkmayacak bir cumhuriyet neslini bastırma, bir
cumhuriyet neslini cezalandırma, korkutma ve ülkenin içinde bulunduğu despotik
yönetim anlayışı içinde şekillendirme çabasıdır. Liseli gençlerin iradelerinin
arkasında olduğumuzu ve ne söylerlerse söylesinler onların düşünce
özgürlüklerinin arkasında olduğumuzu ifade ediyoruz.
Teşekkür ederim.
BAŞKAN – Teşekkür ederim Sayın Özel.
Sayın Turan…
18.- Çanakkale Milletvekili Bülent Turan’ın, Millî
Futbol Takımı’nı tebrik ettiklerine, Fazilet Partisinin 22 Haziranda Anayasa
Mahkemesi tarafından kapatılmasının Türk demokrasi tarihi açısından bir kara
leke olma özelliğini hâlâ koruduğuna ve Bitlis’in Tatvan ilçesinde PKK’lı
teröristlerce polis noktasına düzenlenen saldırıda yaralanan 3 vatandaşa
şifalar dilediğine ilişkin açıklaması
BÜLENT TURAN (Çanakkale) – Sayın Başkan, teşekkür
ediyorum.
Biz de, millî takımımızın dünkü olağanüstü, güzel,
keyifli maçından dolayı tebrik ediyoruz, bu akşamı da heyecanla bekliyoruz. 
Sayın Başkan, bundan on beş yıl önce bu Meclis çatısı
altında ana muhalefet partisi olarak görev yapan Fazilet Partisi 22 Haziranda
kapatılmıştı. 28 Şubat darbesinin etkisini sürdürdüğü günlerde Anayasa
Mahkemesi tarafından kapatıldı. Fazilet Partisinin kapatılması Türk demokrasi
tarihi açısından bir kara leke olma özelliğini hâlâ korumaktadır. Ancak, bu
karara rağmen Türkiye, demokrasi yolunda çok önemli adımlar atmış, büyük bir
yol, mesafe katetmiştir.
Sayın
Başkan, yine, bugün, sabah saatlerinde Bitlis’in Tatvan ilçesinde PKK’lı
teröristlerce polis noktasına saldırı düzenlenmiş ve yoldan geçen 3
vatandaşımız yaralanmıştır. Kendilerine Allah’tan şifalar diliyorum, son
olmasını ümit ediyorum. 
Teşekkür
ediyorum. 
BAŞKAN
– Teşekkür ederim Sayın Turan. 
VI.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif
Hamzaçebi’nin, Başkanlık Divanı olarak Akdeniz İçin Birlik Parlamenter
Asamblesinde Türkiye’yi temsilen Dönem Başkanı olarak seçilen Bolu Milletvekili
Ali Ercoşkun’u ve Millî Futbol Takımı’nı kutladıklarına ilişkin konuşması
BAŞKAN
- Türkiye Büyük Millet Meclisi Başkanlık Divanı olarak, Akdeniz İçin Birlik
Parlamenter Asamblesi Seçimli Genel Kurulunda Türkiye'nin Dönem Başkanlığına
seçilmesi ve Sayın Ali Ercoşkun’un da Türkiye’yi temsilen Dönem Başkanı olarak
seçilmesi nedeniyle kendilerini kutluyoruz, duyduğumuz mutluluğu, gururu ifade
ediyoruz. (CHP ve AK PARTİ sıralarından alkışlar) 
Ayrıca
millî takımımızın dünkü başarısı nedeniyle Başkanlık Divanı olarak biz de mutlu
olduk. İnşallah, en iyi 3’üncü olarak Türkiye Cumhuriyeti millî takımı yoluna
devam edecektir. (CHP ve AK PARTİ sıralarından alkışlar) 
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır. Önergeleri ayrı ayrı
okutacağım. İkinci sırada okutacağım Meclis araştırması önergesi 500 kelimeden
fazla olduğu için önerge özeti okunacaktır ancak önergenin tam metni tutanak
dergisinde yer alacaktır. 
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Gaziantep Milletvekili Mahmut Toğrul ve 21
milletvekilinin, Gaziantep'te
IŞİD'in bütün faaliyetlerinin açığa çıkarılması için yapılması gerekenlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/238)
Türkiye Büyük Millet Meclisi Başkanlığına
IŞİD
terör örgütüne canlı yelekler üretilmesi, patlayıcı madde üretiminde 120 ton
amonyum nitratın yakalanması, Ezidi kadınların köle ticaretinin IŞİD büroları
tarafından yapılması, sınırdaki petrol kaçakçılığının bir kısmının Karkamış
Sınır Kapısı’ndan geçirilmesi gibi Gaziantep'in sürekli olarak IŞİD terör
örgütünün faaliyetleriyle kamuoyunda geniş yer tuttuğu görülmektedir. Bu
noktada, Gaziantep adının neredeyse IŞİD terör örgütüyle eşit derecede anılır
durumda olduğu gerçeği üzerinden, bu durumun tüm boyutlarıyla araştırılması,
Gaziantep'te IŞİD'in bütün faaliyetlerinin açığa çıkarılması ve gerekli
tedbirlerin alınmasını sağlamak üzere Anayasa'nın 98’inci, TBMM İçtüzüğü’nün
104 ve 105’inci maddeleri gereğince Meclis araştırması açılmasını arz ederiz.
1)
Mahmut Toğrul (Gaziantep)
2)
İdris Baluken (Diyarbakır)
3)
Filiz Kerestecioğlu Demir  (İstanbul)
4)
Garo Paylan (İstanbul)
5)
Hüda Kaya  (İstanbul)
6)
Müslüm Doğan (İzmir)
7)
Ali Atalan (Mardin)
8)
Erol Dora (Mardin)
9)
Mithat Sancar (Mardin)
10)
Ahmet Yıldırım (Muş)
11)
Burcu Çelik Özkan (Muş)
12)
Besime Konca  (Siirt)
13)
Kadri Yıldırım  (Siirt)
14)
Aycan İrmez  (Şırnak)
15)
Faysal Sarıyıldız (Şırnak)
16)
Ferhat Encu (Şırnak)
17)
Leyla Birlik (Şırnak)
18)
Dilek Öcalan (Şanlıurfa)
19)
İbrahim Ayhan (Şanlıurfa)
20)
Osman Baydemir (Şanlıurfa)
21)
Nadir Yıldırım (Van)
22)
Tuğba Hezer Öztürk (Van)
Gerekçe:
Türkiye'de
birçok canlı bomba saldırısı düzenleyen terör örgütü IŞİD’in, geçen yıl
getirdiği canlı bomba yelekleri yakalandıktan sonra -IŞİD terör örgütünün-
Gaziantep'te yeleklerin hazırlandığı bir atölye kurduğu belirtilmektedir. IŞİD
çetesi üyelerinin intihar yeleklerini Suriye'den getirmek yerine de
Gaziantep'te kurdukları atölyede ürettikleri belirtilmektedir. Çeşitli basın
kuruluşlarında yer alan fotoğraflarda dikiş makinesi, kumaş parçaları, intihar
yelekleri, amonyum nitrat ve demir bilyeler yer almaktadır. Fotoğraflarda,
vakumlanmış binlerce bilye, TNT kalıpları, intihar yelekleri görülmektedir.
Gaziantep'te
IŞİD terör örgütü hücre evleri ve depolara yapılan baskınlarda şu malzemelerin
ele geçirildiği belirtilmektedir: 120 ton amonyum nitrat, 10 intihar yeleği,
150 metre korteks patlayıcı, 60 kilo TNT, 15 kilo demir bilye, 5 kilo cıvata
somunu, 3.683 mermi, 10 paket kimyasal patlayıcı, 25 el bombası, 1 av tüfeği, 1
el bombası fünyesi, 6 Kaleşnikof tüfek ile 8 fünye. Bu durum Gaziantep'te IŞİD
terör örgütünün varlığının kent için bir tehdit oluşturduğuna dair bulguları
belirgin hâle getirmektedir.
Alman
NDR ve SWR haber sitelerinin haberine göre, IŞİD'in kaçırdığı Ezidi kadın ve
çocukların sanal sistemle satışa -bürolarından biri Gaziantep'te- sunulduğu
ortaya çıkmaktadır. Gazetecilerin ulaştığı “chat” protokolleri, WhatsApp
yazışmaları, belgeler, fotoğraflar ve satışı tamamlayan aracılar ile görgü
tanıklarının ifadelerine göre, Ezidi kadın ve çocuklar dijital ortamda
fotoğraflı şekilde köle olarak satışa çıkarılmıştır, en fazla para teklif edene
satılmaktadır. Köle satış büroları üzerinden bir yıldır 250 Ezidi kadın ve
çocuğu IŞİD terör örgütünden geri alan bir aracının, örgüte 2,5 milyon dolardan
fazla para yolladığı söylenmektedir.
IŞİD'in
Suriye ve Irak topraklarında ele geçirdiği petrol rafinerilerinden çıkardığı
petrolü Türkiye'deki aracılar sayesinde sattığı söylenmektedir. IŞİD'in günde
40 bin ila 60 bin varile denk gelen petrol ticaretine dair tüm bu tartışmalar
sürerken ABD Dışişleri Bakanı John Kerry 18/9/2014 tarihinde petrolün
Türkiye'nin Karkamış ve Kilis sınırlarından geçirilerek satıldığını
açıklamaktadır. IŞİD'in finans kaynaklarının kurutulması esaslı tartışmalara
ilişkin Türkiye'yi zan altında bırakan son açıklama Rusya Devlet Başkanı
Vladimir Putin'den gelmiştir. Putin “Suriye'de teröristlerin kontrolündeki
bölgelerden çıkan petrol Türkiye'ye satılıyor.” açıklamasıyla uzunca bir
süredir Türkiye ile IŞİD arasında petrol ticaretine yönelik iddiaları
güçlendirici bir açıklamada bulunmaktadır.
Gaziantep'te
sınır güvenliğini almakla görevlendirilen bazı rütbeli askerlerin IŞİD terör
çetesi mensuplarıyla telefon görüşmelerinin kaydı bazı medya kuruluşlarında yer
almıştır. 22 Ekimde Türkiye sınırı tarafında çekildiği belirten görüntülerde
silahlı 2 IŞİD terör örgütü üyesiyle, Akrep tipli zırhlı araçtan inen Türk
Silahlı Kuvvetlerinin konuşmaları görüntülenmektedir.
Gaziantep
ve çevresinde çok sayıda IŞİD uyuyan hücresi olduğu, halk arasında özellikle
kenar semtlerde yoğun bir şekilde IŞİD terör çetesine ait militanların
görüldüğü, çeşitli hastanelerde tedavi gördükleri, farklı isimler altında
dernekler kurup örgütlendiklerine dair bilgiler yer almaktadır.
Bu
kapsamda, kamuoyunda Gaziantep'in sürekli IŞİD terör örgütünün transit geçiş
yaptığı, Gaziantep'i bir üs olarak kullandığını göz önünde bulundurduğumuzda,
bu durum kent için ciddi bir kaygıya yol açmaktadır. Bununla birlikte, kentin
IŞİD terör örgütünün tehdidi altında olduğu kanısını yaratmaktadır. TBMM'nin bu
konuda gerekli önlemleri alması gerektiğini, bu amaçla Meclis araştırması
açılması gerektiğini talep ediyoruz.
2.- İstanbul Milletvekili Ali Şeker ve 21
milletvekilinin, İstanbul'da yapımı devam eden üçüncü köprü, üçüncü havalimanı
ve bunlara bağlı çevre yollarının ormanlara, doğaya ve insan yaşamına olumlu ve
olumsuz etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/239) (x)
Türkiye Büyük Millet Meclisi Başkanlığına
İstanbul'da
yapımı devam eden üçüncü köprü, üçüncü havalimanı ve bunlara bağlı çevre
yollarının ormanlara, doğaya ve insan yaşamına olumlu ve olumsuz etkilerinin
neler olacağının belirlenmesi amacıyla Anayasa’nın 98'inci, Türkiye Büyük
Millet Meclisi İçtüzüğü’nün 104'üncü ve 105'inci maddeleri gereğince Meclis araştırması
açılmasını saygılarımızla arz ve teklif ederiz. 21/12/2015
1)
Ali Şeker  (İstanbul)
2)
Aytun Çıray  (İzmir)
3)
Çetin Arık  (Kayseri)
4)
Gülay Yedekci  (İstanbul)
5)
Tahsin Tarhan  (Kocaeli)
6)
Mevlüt Dudu  (Hatay)
7)
Nurhayat Altaca Kayışoğlu  (Bursa)
8)
Cemal Okan Yüksel  (Eskişehir)
9)
Erkan Aydın  (Bursa)
10)
Muharrem Erkek  (Çanakkale)
11)
Onursal Adıgüzel  (İstanbul)
12)
Mehmet Gökdağ  (Gaziantep)
13)
Ceyhun İrgil (Bursa)
14)
Durmuş Fikri Sağlar (Mersin)
15)
Eren Erdem (İstanbul)
16)
Şenal Sarıhan (Ankara)
17)
Mehmet Bekaroğlu (İstanbul)
18)
Nurettin Demir (Muğla)
19)
Barış Yarkadaş (İstanbul)
20)
Mehmet Tüm (Balıkesir)
21)
Sibel Özdemir (İstanbul)
22)
Utku Çakırözer (Eskişehir)
Özet
Gerekçe:
İstanbul'da
Hükûmet tarafından uygulamaya konulan üçüncü boğaz köprüsü, üçüncü havalimanı
ve Kuzey Marmara Otoyolu projeleri gündeme geldiğinden bu yana, çevre örgütleri
ve bölgede yaşayan insanlar tarafından kaygıyla izlenmiş, meslek örgütleri ve
sivil toplum kuruluşlarınca bilimsel araştırmalara konu olmuş; yer seçimi,
doğal hayata vereceği zararlar, ekonomik riskleri, daha ucuz maliyetli
alternatifler gibi konularda yapılan tüm itirazlara rağmen uygulamaları devam
etmekte olan projelerdir.
Üçüncü
havalimanı projesi, İstanbul'un Kuzey Ormanları içerisinde, Karadeniz sahili,
projeden önce ormanlık, ağaçlandırılmış bölgeler, göller, göletler, dereler ve
kumul alanların bulunduğu, göçmen kuşların geçiş güzergâhı üzerinde olan bir
arazi içerisindedir.
Arazide
özel mülkiyet alanları için kamulaştırma ve rezerv alan uygulamaları yeterli
olmayınca, TOKİ eliyle acele kamulaştırma kararları uygulanarak arazilere el
konulmuş, değerleme çalışmaları mallara el konulduktan sonra yapılmış, birçok
haksız uygulama yapıldığı görülmüştür.
Proje
için zorunlu olan ÇED süreci Mayıs 2013 tarihinde başlatılmış; süreç 21 Mayıs
2015 tarihinde tamamlanmış olmasına rağmen, projenin ihalesi bu tarihten önce,
3 Mayıs 2013 tarihinde yapılmıştır. Birçok olumsuz çevresel eleştiriye rağmen
“ÇED olumlu” kararı verilen rapor hakkında açılan davada yürütmeyi durdurma
kararı verilmiş, dava süreci sonuçlanmadan 7 Haziran 2014 tarihinde projenin
temeli atılmıştır.
O
günden bugüne projenin zemin çalışmaları devam etmekte olup, zeminin
beklenenden daha kötü olduğu, ek maliyetler çıktığı, zeminin havalimanı için
uygun olmadığının anlaşıldığı haberleri basında yer almıştır. Yüz binlerce ağaç
kesilmiş, bitki örtüsü yok edilmiş, göletler ve sulak alanlar kurutulmuş,
bölgenin doğal ekosistemi bozulmuştur. Pistlerin yapılacağı zeminin kot farkı
değerlerinin yüklenici firma lehine değiştirilmesiyle bu firmalara milyarlarca
lira haksız kazanç sağlandığı, ancak bu durumun uçuşlar için büyük riskler
taşıdığı haberleri uzmanlarca açıklanmıştır.
2013
yılında başlanan, 2016 yılında tamamlanması hedeflenen üçüncü boğaz köprüsü
için, yüklenici firmanın İnternet sayfalarında "Kuzey Marmara Otoyolu
Projesi Odayeri-Paşaköy kesiminde yer alacak olup, köprü üzerindeki raylı
sistem, Edirne'den İzmit'e kadar yolcu taşıyarak Marmaray ve İstanbul metrosuyla
entegre edilecek." denilmektedir. “Raylı sistemle Atatürk Havalimanı,
Sabiha Gökçen Havalimanı ve yeni yapılacak üçüncü havalimanı da birbirine
bağlanacak.” şeklinde projenin görev ve vizyonu açıklanmaktadır.
Önümüzdeki
günlerde ihaleye çıkılacağı söylenen Kanal İstanbul ve yeni İstanbul Kuzey
Şehir Projeleriyle birlikte entegre edileceği söylenen mega projeler eliyle
kentin doğal peyzajı her geçen gün biraz daha değişirken, ormanları, meraları,
tarım arazileri, sulak alanları, su havzaları, endemik bitkileri, kuşları ve
yabanıl yaşamıyla yok edilmekte, böylece kentlilerin sadece sağlıklı,
sürdürülebilir bir çevrede yaşama hakları ihlal edilmekle kalmayıp, en
dokunulmaz hak olan yaşam hakkı da ihlal edilmektedir. Son birkaç yılda
İstanbul'un kuzeyinde, orman alanları, su havzaları, koruma kuşakları, sulak
alanlar, tarım arazileri ve meraların bulunduğu bölgelerde yer alan üçüncü
köprü, üçüncü havalimanı ve Kanal İstanbul projeleri, 15 Haziran 2009 tarihinde
onaylanan 1/100.000 ölçekli İstanbul Çevre Düzeni Planı'nda yer almayan, ilgili
kurumların görüşleri alınmadan Başbakanlık tarafından alınan ani kararlar
olarak gündeme gelmiş, konuyla ilgili uzmanlar arasında önemli tartışmalara
neden olmuştur.
Üçüncü
köprü, üçüncü havaalanı ve bunlarla bağlantılı çevre yolları inşaatlarının şu
ana kadar yol açtığı çevresel etkilerin ve proje uygulama bölgelerinde yaşayan
vatandaşlarımızın yaşamlarında yarattığı değişimlerin tüm boyutlarıyla,
oluşturulacak Meclis araştırması komisyonu tarafından araştırılması, sürdürülebilir
kalkınma, sürdürülebilir çevre ve yaşama hakkı ilkeleri çerçevesinde daha büyük
zararlara yol açmadan önlenmesi açısından yararlı olacaktır.
3.- İzmir Milletvekili Kamil Okyay Sındır ve 30
milletvekilinin, amatör
spor klüplerinin sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/240)
29/12/2015
Türkiye Büyük Millet Meclisi Başkanlığına
Amatör
spor kulüplerinin sorunlarının araştırılması ve tespiti, gerekli önlemlerin
belirlenmesi ve sorunlara çözüm getirilmesi amacıyla Anayasa’nın 98’inci, TBMM
İçtüzüğü’nün 104 ve 105’inci maddeleri gereği Meclis araştırması komisyonu
kurulmasını bilgilerinize sunarız.
Saygılarımızla.
1)
Kamil Okyay Sındır (İzmir)
2)
Onursal Adıgüzel (İstanbul)
3)
Mustafa Sezgin Tanrıkulu (İstanbul)
4)
Aydın Uslupehlivan (Adana)
5)
Tanju Özcan (Bolu)
6)
Engin Özkoç (Sakarya)
7)
Uğur Bayraktutan (Artvin)
8)
Burcu Köksal (Afyonkarahisar)
9)
Gaye Usluer (Eskişehir)
10)
Bülent Yener Bektaşoğlu (Giresun)
11)
Mevlüt Dudu (Hatay)
12)
Mehmet Göker (Burdur)
13)
Barış Yarkadaş (İstanbul)
14)
Kemal Zeybek (Samsun)
15)
Cemal Okan Yüksel (Eskişehir)
16)
Seyit Torun (Ordu)
17)
Tufan Köse (Çorum)
18)
Murat Bakan (İzmir)
19)
Ahmet Tuncay Özkan (İzmir)
20)
Bülent Kuşoğlu (Ankara)
21)
Zekeriya Temizel (İzmir)
22)
Faik Öztrak (Tekirdağ)
23)
Emre Köprülü (Tekirdağ)
24)
Niyazi Nefi Kara (Antalya)
25)
Hüseyin Çamak (Mersin)
26)
Özcan Purçu (İzmir)
27)
İlhan Kesici (İstanbul)
28)
Haluk Pekşen (Trabzon)
29)
Okan Gaytancıoğlu (Edirne)
30)
Tacettin Bayır (İzmir)
31)
Devrim Kök (Antalya)
Gerekçe:
Spor
sağlıklı yaşamın oluşumunda, toplum ve nesillerin gelişiminde oynadığı başat
işleviyle yaşamın vazgeçilmezleri arasındadır. Bireyin sağlıklı yaşamı,
toplumsal bütünleşmesine olan katkısı yanında, spor bireyin
toplumsallaşmasında, sevgi ve hoşgörü ortamının oluşumunda önemli bir
etkinliktir. 
Spor
tüm bu özellikleriyle birlikte ülkelerin sosyoekonomik gelişmişlik ölçütünü de
belirler. Bir ülkenin sporuna ve sporcusunun gelişimine sağladığı katkı,
altyapı ve olanakları o ülkenin kalkınmışlık ve gelişmişlik düzeyini de
belirler.
Spor
bireysel uğraş gibi görünse de özünde çok ciddi altyapı çalışmalarını, planlı
ve programlı hazırlıkları gerektiren bir etkinliktir. Ülkemizde farklı
alanlarda ve dallarda yapılan sportif etkinliklerin, bireysel uğraşlar yanında,
çok önemli bir bölümü amatör ve profesyonel kulüpler tarafından
yürütülmektedir.
Farklı
il ve ilçelerde etkinlik yürüten amatör spor kulüplerimiz koşul ve kaynak
yeterliliği anlamında da farklılık barındırmaktadır. Bu durum, adil olmayan
koşulların yarattığı sorunlarla etkinliğin yürütülmesini zorlaştırmaktadır.
Tesis, malzeme, araç gereç gibi temel araçların yoksunluğu, amatör spor
kulüplerinin etkinliklerini yerine getirmesi önündeki temel eksiklerin başında
yer almaktadır. Görevi ve amacı "gençlerin kişisel ve toplumsal gelişimini
destekleyici politikalar belirlemek" olan Gençlik ve Spor Bakanlığının
yardım ve yatırımları yetersiz kalmakta, amatör spor kulüpleri ayakta kalma
mücadelesi vermektedir.
Birçok
amatör kulüp maddi yetersizlikler nedeniyle belediyelerin, esnaf ve
sanayicilerin desteğiyle varlığını sürdürmeye çalışmaktadır. Maddi
olanaksızlıklar ve tesis yetersizlikleri nedeniyle birçok amatör kulüp
müsabakalara hazırlanmakta, başka kulüplerin tesislerinde mücadele etmek
durumunda kalmaktadır. Kulüp yönetimleri de vergi ve sigorta primleri ödeme
sıkıntıları nedeniyle bir başka sorunla baş etmek durumunda kalmaktadır. Bu
durum kulüplere yönetici bulamama sıkıntısı getirmektedir. Bütün bu sıkıntıların
içinde kulüpler antrenman ve müsabakalara gitmek için ulaşım giderlerini
karşılamakta zorlanmaktadır.
Özellikle
gençlerin toplumsal yaşama katılımını kuvvetlendiren, gençlerin kahve
köşelerinden ve suça eğilimli davranış bozukluklarından kurtarılmasında önemli
bir etkinliği yerine getiren amatör spor faaliyetlerinin desteklenmesi birey ve
toplum sağlığı ve gelişimi için de önemlidir. Gençlerimizin beden ve ruh
sağlıklarının korunması, sağlıklı bir toplum yapısının temeli için amatör spor
kulüpleri desteklenmeli, daha fazla il ve ilçede daha fazla amatör kulübünün
gençlerimize spor olanakları sunması sağlanmalıdır. Bu durum beraberinde
toplumsal bütünleşmenin gerçekleşmesi yanında, uyuşturucu gibi kötü
alışkanlıkların önlenmesi ve asayiş için verilen mücadeleyi de
kolaylaştıracaktır.
Tüm
bu gerekçelerden dolayı, amatör spor kulüplerinin sorunlarının araştırılması ve
tespiti, çözüm yollarının belirlenmesi, bu konudaki mevzuat ve yasal
düzenlemelerin belirlenerek soruna yüce Meclisimizce çözüm bulunması, konunun
bireysel ve toplumsal gelişim yanında ve ulusal bir konu bağlamında ele
alınması son derece önemlidir.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş önerisi
vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, Batman Milletvekili Ayşe Acar Başaran
ve arkadaşları tarafından, İzmir Aliağa 4. No.lu T Tipi Kapalı Cezaevinde
yaşanan keyfî muamele, işkence ve şiddet iddialarının araştırılması amacıyla
8/6/2016 tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 22 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
22/6/2016
Türkiye Büyük Millet Meclisi Başkanlığına
Danışma
Kurulu 22/6/2016 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
Çağlar
Demirel
Diyarbakır
Grup Başkan Vekili
Öneri:
8 Haziran 2016 tarihinde Batman Milletvekili Sayın Ayşe
Acar Başaran ve arkadaşları tarafından verilen (2206 sıra numaralı), İzmir
Aliağa 4. No.lu T Tipi Kapalı Cezaevinde yaşanan keyfî muamele, işkence ve
şiddet iddialarının araştırılması amacıyla Türkiye Büyük Millet Meclisine verilmiş
olan Meclis araştırması önergesinin Genel Kurulun bilgisine sunulmak üzere
bekleyen diğer önergelerin önüne alınarak 22/6/2016 Çarşamba günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir.
ÖZGÜR ÖZEL (Manisa) – Sayın Başkan…
BAŞKAN – Sayın Özel…
ÖZGÜR ÖZEL (Manisa) – Önerinin görüşmelerine geçmeden
önce, biraz önce Elâzığ Milletvekilimiz Sayın Ejder Açıkkapı -tutanakları talep
ettik doğru mu duyduk diye- İstanbul Milletvekilimiz Sayın Ali Özcan’a, ismini
açıkça zikrederek Meclise fırsat buldukça uğradığını, Meclisteki gelişmelerden
haberdar olmadığını, yaptığı açıklamaların kamuoyunu yanıltıcı olduğunu ve
“şova dönük bu açıklamalar” ifadesiyle de kendisine açık bir sataşmada
bulunmuştur. Cevap hakkı istiyoruz İç Tüzük 69’a göre.
BAŞKAN – Evet, Sayın Özcan, İç Tüzük’ün 69’uncu
maddesine göre size söz veriyorum. 
Buyurunuz. (CHP sıralarından alkışlar)
Süreniz iki dakikadır.
IX.- SATAŞMALARA İLİŞKİN KONUŞMALAR
1.- İstanbul Milletvekili Ali Özcan’ın, Elâzığ Milletvekili
Ejder Açıkkapı’nın yaptığı açıklamaları sırasında şahsına sataşması nedeniyle
konuşması
ALİ ÖZCAN (İstanbul) – Sayın Başkan, sayın
milletvekilleri; Cumhuriyet Halk Partisinin Elâzığ’da milletvekili yok.
Hepinizin bildiği gibi, Elâzığ da benim memleketim; orada doğdum, orada büyüdüm
ve oranın ikliminde mayalanmış bir kardeşinizim. 
Elâzığ’ın “e” harfi ile “z” harfi yan yana geldiği
zaman duygulanan bir hemşehrileriyim ben sevgili kardeşlerimin. Dolayısıyla,
ben, Elâzığ için çok önemli olan, hatta Türkiye için çok önemli olan ve
İstanbul’dan sonra depremden en çok zarar görecek kentimizle ilgili son derece
tutarlı, mesleğime uygun olarak son derece teknik bir konuşma yaptım ve o
konuşmada da ben araştırma komisyonunun kurulmasını istediğim için, son derece
nazik ve hiç kimseyi rahatsız etmeyen bir konuşma yaptım çünkü araştırma
komisyonu için Adalet ve Kalkınma Partisinden de oy almak istiyordum.
Dolayısıyla, en ufak bir şekilde sataşmam yok, şov yok, hemşehrilerim yanlış
değerlendiriyorlar çünkü o gün kendileri yoktu ama mazeretleri varmış. Ama, ben
onların yerinde olsam, depremin görüşüldüğü, Elâzığ konusunun görüşüldüğü gün
burada olurdum. Konuşma alan arkadaşımız o gün beni suçladı, ben suçlamadan
dolayı burada konuştum ama asla şova dönük değildir. Memleketim için çok önemli
bir konuyu gündeme getirdim. 
Sataşmadan
dolayı ben bu sözü aldım, arkadaşlar da bundan rahatsız olmasınlar, siyaset de
biraz şovdur şov, şovdur; gelin siz de yapın.
AYHAN
GİDER (Çanakkale) – Bardak düşecek, bardak, devlet malı.
ALİ
ÖZCAN (Devamla) – Bakın, biz bu meseleleri -buyurun gelin- Elâzığ’da, Elâzığ’ın
bütün sivil toplum örgütlerinin yanında konuşalım, bu Meclisin işi değil, gelin
burada konuşun.
(Mikrofon
otomatik cihaz tarafından kapatıldı) 
ALİ
ÖZCAN (Devamla) – Onun için, siz hiç rahatsız olmayın, barış dili kullanalım,
birbirimize ihtiyacımız var. Benim size, sizin de bana Elâzığ için ihtiyacımız
var. Onun için size çok teşekkür ediyorum. (CHP sıralarından alkışlar) 
BAŞKAN
– Teşekkür ederim Sayın Özcan.
EJDER
AÇIKKAPI (Elâzığ) – Sayın Başkan…
BAŞKAN
– Sayın Açıkkapı…
EJDER
AÇIKKAPI (Elâzığ) – Sayın Başkanım, Ali Bey “Ben sizin yerinizde olsaydım…”
şeklinde bir ifadede bulundu ve kürsüye vurarak “Burası şov yeridir, siz de
konuşabiliyorsanız konuşun.” şeklinde bir meydan okuyuşta bulundu. Ben bundan
dolayı söz istiyorum efendim.
ALİ
ÖZCAN (İstanbul) – Elâzığ’da, İstasyon Meydanı’nda toplanacağız.
BAŞKAN
– Sayın Açıkkapı, Sayın Özcan’ın cümlelerinde İç Tüzük’ün 69’uncu maddesindeki
hâllere tekabül eden bir husus yok, bir sataşma yok; dolayısıyla, size o
çerçevede söz vermem mümkün değil.
ALİ
ÖZCAN (İstanbul) – Barış dili kullanalım diyorum ya.
EJDER
AÇIKKAPI (Elâzığ) – Sayın Başkanım, masaya vurması…
BAŞKAN
– Efendim…
BÜLENT
TURAN (Çanakkale) – Sayın Başkan, özür diliyorum bir şey söyleyebilir miyim?
ALİ
ÖZCAN (İstanbul) – O suçsa burada karar verilir ona.
EJDER
AÇIKKAPI (Elâzığ) – …aslında, tamamen kamuoyuna yönelik bir harekettir, bunu
tasvip etmediğimizi, Elâzığ kamuoyunu farklı şekillerde yönlendirmeye
çalıştığını ifade etmek istiyorum. Ali Bey’e sonsuz saygımız var ancak siyasi
bir makamda olmanın ağırlığının taşınması gerektiğini düşünüyoruz.
Bizler,
Elâzığ’da 4 vekil olarak çok güzel siyasetler yaparak buraya geldik,
hemşehrilerimizin her türlü hizmetindeyiz, onların emrinde olduğumuzu ifade
etmek istiyoruz. Ali Bey’in de bahsettiği gibi, Elâzığ’ın her yerinde de bizler
kendisiyle her türlü yarışa girmeye hazırız. (AK PARTİ sıralarından alkışlar) 
BAŞKAN
– Teşekkür ederim. 
Tutanaklara
geçmiştir Sayın Açıkkapı. 
Sayın
Özcan…
ALİ
ÖZCAN (İstanbul) – “Siyasette ağırlığıyla hareket etsin.” diye bir cümle
kullandı benim değerli kardeşim. Ben her konuşmamda sevgili hemşehrilerim,
sevgili kardeşlerim ve milletvekillerim diye hitap ederim. Lütfen, ben sizden
rica ediyorum, bir dakika yani iki dakika değil, sataşmadan dolayı söz
istiyorum. 
EJDER
AÇIKKAPI (Elâzığ) – Sataşma yok. 
BÜLENT
TURAN (Çanakkale) – Adaletli olmaz Sayın Başkan. 
BAŞKAN
– Hangi cümlesiyle istiyorsunuz Sayın Özcan, bir daha söyler misiniz?
ALİ
ÖZCAN (İstanbul) – “Ali Özcan ağırlığıyla siyaset yapamıyor.” dedi.
EJDER
AÇIKKAPI (Elâzığ) – Öyle bir şey demedim.
BAŞKAN
– Yani, sizin ağırlığınızla siyaset yapmadığınız anlamına gelebilecek şekilde
bir cümle kullandı diyorsunuz?
ALİ
ÖZCAN (İstanbul) – Evet, evet. 
BAŞKAN
– Buyurunuz Sayın Özcan. 
AYHAN
GİDER (Çanakkale) – Kürsüye vurmazsanız…
ALİ
ÖZCAN (İstanbul) – Tabii, tabii, haklısınız, özür dilerim. 
BAŞKAN
– Sayın Özcan, lütfen yeni bir sataşmaya meydan vermeyiniz. 
İki
dakikadır süreniz. 
TAHİR
ÖZTÜRK (Elâzığ) – Bir dakika istemiştiniz.
MEHMET
METİNER (İstanbul) – Suyu devirmeyesin!
ALİ
ÖZCAN (İstanbul) – Efendim?
BAŞKAN
- Sayın Özcan, Genel Kurula hitap edin efendim. 
2.- İstanbul Milletvekili Ali Özcan’ın, Elâzığ
Milletvekili Ejder Açıkkapı’nın yerinden sarf ettiği bazı ifadeleri sırasında
şahsına sataşması nedeniyle konuşması
ALİ
ÖZCAN (İstanbul) – Sayın Başkan, sayın milletvekilleri; elbette, biraz önceki
konuşmamda masaya yavaş vurmak gerekirdi, öyle hızlıca vurmamak gerekirdi. E,
siyasette ağırlığı olmayan bir insan olarak bana atıfta bulunan benim değerli
hemşehrime, ağırlığım iyidir, kilom iyidir, Elâzığ’da da ağırlığım iyidir; o
ağırlığın etkisiyle yumruğu biraz fazla vurmuş olabilirim. (CHP sıralarından
alkışlar) O ağırlık da Allah vergisi, herkes sevilmez, sevdirilmez. Bu Mecliste
bu sıradaki arkadaşlarım, bu sıradaki arkadaşlarım, partililerim ve bu sıradaki
arkadaşlarımdan kabul görmüş ve herkese nezaketle hareket eden, saygılı ve
sevgili hareket eden bir ağabey rolü oynuyorum, ben bir ağabeyim. Ben, gelecek
sene, eğer Sayın Deniz Baykal milletvekili olmazsa size Meclis Başkanlığı
yapacağım. (CHP sıralarından alkışlar) Onun için, benim yaşıma hürmeten,
ağırlığıma hürmeten benim sevgili hemşehrilerim, lütfen, hiç polemiğe girmemize
gerek yok. Ben sizi çok seviyorum. O gün gerçekten, burada olmadığınız için ben
üzüldüm. 
METİN
BULUT (Elâzığ) – Biz sizin her gün olmadığınız için üzülüyoruz. 
ALİ
ÖZCAN (Devamla) – Elâzığ’ın en iyi, en önemli meselesi deprem meselesiyken
iftar yemeği ondan daha önemli değildir. Burada konuşmamızı yapardık, beraber
giderdik, daha da iyi olurdu. 
Şimdi,
ben ne bileyim, hemşehri olarak ben her şeyden size haber veriyorum. Siz
“Elâzığ’ın iftar yemeğine sen de gelecek misin?” diye sordunuz da ben hayır mı
dedim? Ben oradaki başka…
TAHİR
ÖZTÜRK (Elâzığ) – Davet etti, davet…
ALİ
ÖZCAN (Devamla) – Bak, bak, giderken beni davet edin, ben sizin ağabeyinizim. 
TAHİR
ÖZTÜRK (Elâzığ) – Dernek davet etti, dernek. 
ALİ
ÖZCAN (Devamla) – Ağabeylerle konuşurken daha nazik, daha kibar ve barış dilini
kullanalım. (CHP sıralarından alkışlar)
(Mikrofon
otomatik cihaz tarafından kapatıldı)
ALİ
ÖZCAN (Devamla) – Meclisin ihtiyacı olan bu barış dilini hepimiz birlikte
kullanalım.
TAHİR
ÖZTÜRK (Elâzığ) – Dernek davet etti, davet.
ALİ
ÖZCAN (Devamla) – Cumhurbaşkanı da dâhil, Başbakan da dâhil, bizler de dâhil
Türkiye’de bu barış dilini kullanırsak…
MUSTAFA
ŞÜKRÜ NAZLI (Kütahya) – Kılıçdaroğlu da dâhil mi? Kılıçdaroğlu da dâhil mi?
ALİ
ÖZCAN (Devamla) – …ve memleketimizin her noktasında barış türkülerini söylersek
o zaman birlikte hareket ederiz. Türkiye'nin en önemli meselesi bu gerilim
politikasından kurtulmuş oluruz ve bu ayrılıkçı tutumdan vazgeçmiş oluruz. 
Saygılarımı
sunuyorum. (CHP sıralarından alkışlar) 
BAŞKAN
– Teşekkür ederim Sayın Özcan. 
METİN
BULUT (Elâzığ) – Sayın Başkanım, sadece tutanaklara geçmesi açısından
söylüyorum: “Ben sizin ağabeyinizim, ona göre benimle konuşacaksınız.” dedi Ali
Özcan, haklıdır, bütün arkadaşların hepsi kendisine ağabey muamelesi yapmıştır
ama ağabey olabilmek kadar ağabeyliğin ağırlığını korumak da zordur, bunu
korumak gerekir. 
ALİ
ÖZCAN (İstanbul) – Aha vazgeçtim, sataşma… 
METİN
BULUT (Elâzığ) – Bu Meclise en çok devam eden…
BAŞKAN
– Şimdi, sayın milletvekili, bakınız, bakınız..
METİN
BULUT (Elâzığ) – Sayın Başkanım, bu Meclise en çok devam eden arkadaşları,
kamuoyunda infial oluşturacak şekilde, çıkıp şurada suçlayıp “Bunlar
neredeler?” deyip kendisi ayda yılda bir gelip bu şekilde mi ağırlığını
koruyacak? Meclis, tutanakların en ciddi tutulduğu yerdir. Bakalım Meclis
tutanaklarına Elâzığ milletvekilleri ne kadar devam etmiş, Ali Özcan ne kadar
devam etmiş? Ali Özcan rozetini takmasa girişteki arkadaşlar kapıdan içeriye
almayacaklar çünkü yeni görüyorlar. 
ERKAN
HABERAL (Ankara) – Ya, burası Elâzığ Belediye Meclisi değil ki Başkan. Türkiye
Büyük Millet Meclisi burası ya. 
BAŞKAN
– Sayın Bulut, öyle anlıyorum ki siz, Sayın Özcan kürsüden inmesin, devamlı
konuşsun istiyorsunuz. 
METİN
BULUT (Elâzığ) – Ama bize tanımadığınız hakkı ona tanıdınız Sayın Başkanım. 
BAŞKAN
– Sayın Bulut, bakınız, eğer Sayın Ali Özcan’ın konuşmasında Sayın Açıkkapı’ya,
size yönelik olarak herhangi bir sataşma cümlesini bana ifade etmiş olsaydınız,
ben size söz verirdim, vermek zorundayım.
METİN
BULUT (Elâzığ) – Söyleyeyim, şunu söyledi…
BAŞKAN
– Bir sataşma cümlesini ben tespit etmiş değilim. 
ALİ
ÖZCAN (İstanbul) – Sayın Başkan…
EJDER
AÇIKKAPI (Elâzığ) - Sayın Başkanım…
METİN
BULUT (Elâzığ) – Sayın Başkanım…
BAŞKAN
– Bir saniye efendim. 
EJDER
AÇIKKAPI (Elâzığ) - …sözler kadar hareketler önemlidir. Milletin kürsüsüne o
şekilde vuramaz, orası milletin kürsüsüdür.
BAŞKAN
- Sayın Açıkkapı, şimdi bir milletvekili… Bu kürsü konuşan milletvekilinindir;
o kürsüye vurabilir, vurmayabilir, herkesin bir siyaset üslubu var. Siz o vurma
eylemini doğru bulmayabilirsiniz, kendisi doğru bulabilir, bir başkası farklı
düşünebilir, bu milletvekilinin takdirinde olan bir konudur yani “Milletvekili
kürsüye vurdu.” diye oradan bir sataşma gerekçesi doğmaz.
Sayın
Özcan, sizi dinliyorum. 
METİN
BULUT (Elâzığ) – Sataşma gerekçesini söyleyeyim Sayın Başkanım.
BAŞKAN
– Sayın Özcan, sizi dinliyorum.
ALİ
ÖZCAN (İstanbul) – Değerli hemşehrim, değerli kardeşim diyor ki: “Ağabeyimiz
ama ağabeylik ağırlığını koruyamıyor, koruması icap eder.” diyor. Bu da bir
sataşmadır, bu da bir sataşmadır ama burada Meclisi saatlerce, akşama kadar da
oyalamak istemiyorum. Ama, müsaade ederseniz iki dakika da olmasın, otuz saniye
söz verin.
BAŞKAN
– Buyurun Sayın Özcan. (CHP sıralarından alkışlar)
ERKAN
HABERAL (Ankara) - Elâzığ’dan başka il de var efendim.
BAŞKAN
- Sizin talebiniz uyarınca bir dakika süre veriyorum Sayın Özcan.
METİN
BULUT (Elâzığ) – Demin de öyle dediniz, iki dakika verdiniz Başkanım.
BAŞKAN
– Şimdi, bir saniye… Sayın Özcan, bir saniye…
Sayın
milletvekilleri, bakınız, Sayın Bulut, lütfen, sataşma nedeniyle iki dakika söz
verilir. Ben demin de öyle bir şey söylemedim. Demin, Sayın Özcan “Bir dakika
da olsa konuşayım.” dedi. Ben kural neyse onu uyguladım, iki dakika süre
verdim. Şimdi de kural neyse onu uygulamam gerekir, iki dakika vermem gerekir
ama Sayın Özcan “Ben bir dakikada meramımı ifade edeceğim.” dediği için, kendi
talebi doğrultusunda bir dakika veriyorum. Ama, Sayın Özcan “Hayır, ben iki
dakika talep ediyorum.” derse, iki dakika süre vermek zorundayım. 
Sayın
Özcan…
3.- İstanbul Milletvekili Ali Özcan’ın, Elâzığ
Milletvekili Metin Bulut’un yerinden sarf ettiği bazı ifadeleri sırasında
şahsına sataşması nedeniyle konuşması
ALİ
ÖZCAN (İstanbul) – Ben iki dakika talep ediyorum.
BAŞKAN
– Buyurunuz, iki dakika süre veriyorum.
ALİ
ÖZCAN (Devamla) – Sayın Başkan…
BÜLENT
TURAN (Çanakkale) - Suyu tazelesinler Başkanım. 
ALİ
ÖZCAN (Devamla) – Efendim?
BAŞKAN
– Sayın Özcan, Genel Kurula hitap edin.
BÜLENT
TURAN (İstanbul) - Sizi dinliyoruz. 
ALİ ÖZCAN (Devamla) – Buyurun. Buyurun. Belki sana da
cevap veririm. Söyle, içinde kalmasın.
BÜLENT
TURAN (Çanakkale) - Ben söylerim.
ALİ
ÖZCAN (Devamla) – Sayın Başkan, değerli milletvekilleri, değerli arkadaşlarım;
evet, ben bir dakika konuşmayı istedim ama belli ki bir dakikada ben o ağabeyliğimi,
o arkadaşlığımı, o hemşehriliğimi bu kardeşlerime anlatamadım, onun için şimdi
iki dakika sözüme devam etmek istiyorum. 
Bakınız
söylemek istediğim şudur: Bizim Elâzığ milletvekillerinin içerisinde en fazla
değer verdiğim -o zaman ben milletvekili değildim- en fazla sevdiğim, saydığım -yaşça
benden küçük olmasına rağmen- hiçbir kusur yapmadım ve her seferinde de “Beni
de ihtiyaç varsa aranıza alın, ben de Elâzığ’ın bir 5’inci milletvekili olarak
bir yemek yiyelim, bir toplantı yapalım, sorunları konuşalım.” dedim, devamlı
dedim bunu, özellikle de size Tahir Bey. Benim kardeşimsin, aile olarak da biz
çok yakınız birbirimize. Burada birbirimizi kırmamıza, birbirimizi üzmemize
gerek yoktur. 
Şimdi,
polemik de yaparsak Malatyalı arkadaşların yaptığı gibi, o gitti, bu geldi
filan saatlerce Meclisi işgal etmeyelim, etmememiz lazım. Şimdi, kırgınlık
olabilir ama o kırgınlığı biz kendi içimizde halledelim. Bir yanlışlık varsa o
yanlışı… Bana telefon açarsınız, makamınıza çağırırsınız ki ben bundan erinmem
ağabey budur zaten. Lütfen, onu yapın, ben de sizi rencide etmişsem gereğini
yapayım. Benim böyle bir özelliğim, meziyetim de vardır. Sadece Elâzığ değil
Türkiye beni tanır.
Teşekkür
ederim. (CHP sıralarından alkışlar) 
BAŞKAN
– Teşekkür ederim Sayın Özcan. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Batman Milletvekili Ayşe Acar Başaran
ve arkadaşları tarafından, İzmir Aliağa 4. No.lu T Tipi Kapalı Cezaevinde
yaşanan keyfî muamele, işkence ve şiddet iddialarının araştırılması amacıyla
8/6/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 22 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisinin lehinde ilk konuşmacı, Van
Milletvekili Bedia Özgökçe Ertan’dır.
Buyurunuz
Sayın Özgökçe Ertan. (HDP sıralarından alkışlar)
BEDİA
ÖZGÖKÇE ERTAN (Van) – Teşekkür ediyorum Sayın Başkan.
Sayın
Başkan, değerli milletvekilleri; Genel Kurulu saygıyla selamlıyorum öncelikle. 
HDP
olarak sunmuş olduğumuz, cezaevlerinde son dönemde artan hak ihlallerinin
araştırılması konusunda grubumuzun verdiği önerge üzerine söz almış bulunmaktayım.
Değerli milletvekilleri, on dört yıllık AKP iktidarının
yarattığı sorun alanları ve ayrıca toplumda yarattığı tahribat elbette saymakla
bitmez. Ancak, cezaevleri bu anlamda en hassas ve bir an evvel tedbir alınması
gereken bir alandır. 
Sayın
Başkan, değerli milletvekilleri; Türkiye cezaevlerinde her dönem mahpuslara
yönelik infaz ve işkence vakaları başta olmak üzere, birçok ihlallerin
yaşandığını biliyoruz, çok yakından biliyoruz. Bunun en yakın örneğini “Yasa
dışı örgütlerin hâkimiyetini kırmak.” iddiasıyla 19 Aralık 2000 yılında 20
cezaevinde, bir kısmı kimyasal silahlarla olmak üzere, 30 tutsağın ölümüne
neden olan Hayata Dönüş Operasyonu’nda görmüştük. Hayata Dönüş Operasyonu’nun
gayesi belliydi; o dönem tecrit niteliğindeki 1 veya 3 kişilik koğuşlardan
oluşan F tipi cezaevlerine geçişi sağlamak amaçlanıyordu. Bugün tecrit
işkencesinin mahpuslarda yarattığı tahribatın boyutlarını tariflemek bile
imkânsız hâldedir.
Değerli
milletvekilleri, sözlerime başlarken cezaevlerinin AKP’nin oluşturduğu en büyük
sorun alanlarından biri olduğunu ifade etmiştim. Bunu ben değil, aslında
AKP’nin on dört yıldır işgal ettiği Adalet Bakanlığı verileri söylüyor. Zira,
AKP iktidara geldiği 2002 senesinde cezaevlerinin mevcudu 60 bin iken 31 Mart
2016’da bu sayı 188 bine ulaşmış durumdadır yani tam 3 katı. Daha açıklayıcı
ifade etmem gerekirse cezaevlerinin nüfusu toplam kapasiteyi aşmış durumdadır.
Bizlere, sivil toplum kuruşlarına gelen mektuplardan da biliyoruz ki sadece bu
nedenle insanlar ranzalarda nöbetleşe yatıyorlar. Yer bulamayan mahpuslar kapı
önlerinde, tuvaletlerde uyumak zorunda kalıyorlar. Hatırlayın, 2012 senesinde,
doluluk nedeniyle artık nefes alamadıklarını belirten Şanlıurfa Cezaevindeki
mahpuslar seslerini duyurabilmek için isyan çıkarmışlar ve ne yazık ki 13
mahpus da yaşamını yitirmişti. Bu örnekten yola çıkarak ifade etmeye çalıştığım
husus, hak ihlallerinin en yoğun yaşandığı fakat en belirsiz de olduğu alan
cezaevleridir. Katı disiplin koşulları ve cezaevi yöneticilerinin keyfî
cezalandırma yöntemlerini, “arama” adı altında mahpuslara uygulanan
işkenceleri, cezaevlerinin sivil denetime açık olmaması sebebiyle maalesef
takip etmekte çok zorlanıyoruz. Buna rağmen, bizlere hâlâ ulaşabilen tutuklu ve
hükümlüler var, onların şansı ise yargılandıkları davaların siyasi niteliği
dolayısıyla hak arama yöntemlerini kısmen biliyor olmalarıdır, adli suçlardan
tutulan mahpusların böyle bir şansı bile yoktur. 
Tabii,
cezaevlerindeki ihlal sebepleri doluluk oranıyla sınırlı değil. Hâlâ, neredeyse
tüm cezaevlerinden şüpheli ölüm haberlerini, tedavilerinin engellenmesi
nedeniyle yaşamını yitiren hasta mahpus haberlerini, sadece mahpuslara yönelik
değil ziyarete giden yakınların dahi tabi tutulduğu çıplak arama, makat arama
işkencelerini, kamerasız alanlarda darbetme olaylarını, süngerli odaya kapatma
gibi işkence yöntemlerini, tedavileri engellenen ağır hasta tutsakları,
yakınlarından binlerce kilometre uzağa sebep olmadan gönderilen, sevk edilen ya
da sürgün edilen mahpusları duyuyoruz ve biliyoruz. Neredeyse tüm cezaevleri bu
durumla karşı karşıya. 
Aylardır, ablukaların başlamasından beri, iletişim ve
görüş hakları kesilen, ağır hasta ve yaralı oldukları hâlde tedavileri
yapılmayan Şırnak T Tipi Cezaevindeki mahpuslardan üç aydır da haber
alamıyoruz, yakınları dahi kimse görüşemiyor. Tutuklu ve hükümlüler 8 Marttan
bu yana telefon hakkını kullanamıyor. Yine, 14 Marttan bu yana ise mahpuslar
aile ve yakınlarıyla görüşemiyor. Tutuklu yargılananlar duruşma tarihleri
geçmesine rağmen mahkemeye çıkarılmıyor, duruşmaların görülmesi için “SEGBİS”
denen ve savunma hakkını kısıtlayan yönteme başvuruluyor. Yıllardır,
cezaevleri, gözaltı merkezleri gibi kapatılma alanlarındaki işkence ve diğer
hak ihlali iddialarının araştırılması için bu yerlerin bir an önce uzman sivil
kurumların denetimine açılması gerektiğini dile getirdik ve Hükûmet de üzerine
düşeni yapmamakta ısrarcıdır. Hükûmet, İşkenceye Karşı Sözleşmeye Ek İhtiyari
Protokol gereğince bu sistemi bir türlü devreye sokmamıştır. Öte yandan, Meclis
İnsan Hakları Komisyonu bünyesindeki Cezaevi İnceleme Komisyonu da
çalışmalarını sınırlı tutmakta ve bu bahsedilen iddiaları araştırmakta isteksiz
davranmaktadır. 
Değerli
milletvekilleri, hâlihazırda Şakran Cezaevinde yaşanan olayları endişeyle takip
ediyoruz. Yirmi dört günden fazladır orada bulunan tutsaklar açlık grevine
başlamış durumdalar, sebebi de işkence ve onur kırıcı muameleye tabi
tutulmalarıdır. Bu konuda Adalet Bakanına da defalarca soru sormamıza rağmen,
oradan sağlıklı bir bilgi vermemektedir, bilgi vermekten de kaçınmaktadır.
Bizler çok endişeliyiz, bir an önce Şakran Cezaevinde neler olup bittiğine dair
açıklama yapılmasını bekliyoruz ve uygulanan insanlık dışı ve onur kırıcı
muamelelere de son verilmesini diliyoruz.
Bizler,
milletvekili olarak yasama faaliyetimizin bir parçası olan cezaevi ziyareti
görevini ne yazık ki tam bir yıldır Adalet Bakanı Bekir Bozdağ’ın ambargosuyla
yerine getiremiyoruz. Sayın Bakan hukuka aykırı bir şekilde ve tamamen keyfî
olarak HDP’li milletvekillerinin cezaevlerine gitmesini engellemektedir. Bu
engelle beraber, kendileri de cezaevlerindeki uygulamalardan ve insanlık dışı
muamelelerden haberleri yokmuş gibi davranıyor, gözlerini kapatıyor ve
umursamaz davranıyor, açıkça görevini kötüye kullanıyor. 
Yine,
cezaevlerinden işkenceyle ölüm haberleri, tedavi engellendiği için yaşamını
yitiren mahpus haberleri geliyor. Bakanlığın sesiz ve ilgisiz kaldığı bu soruna
eğer bizler veya sorunları tespit etmeye gönüllü sivil toplum kuruluşları da
müdahil olamazsak bu insanların haklarını kimler savunacak ve nasıl
savunulacak? Anayasa’nın 17’nci maddesine göre kimseye işkence ve eziyet
yapılamaz, kimse insan haysiyetiyle bağdaşmayan muameleye tabi tutulamaz.
Anayasa’nın 13’üncü maddesine göre, temel hak ve özgürlükler ancak kanunla
sınırlanabilir.
Ayrıca
AİHM, çıplak aramayla ilgili kararlarını Avrupa İnsan Hakları Sözleşmesi’nin
3’üncü maddesinde düzenlenen işkence, insanlık dışı veya onur kırıcı muamele
yasağı ve 8’inci maddede düzenlenen özel hayatın ve aile hayatının korunması
hakkıyla sağlamaktadır, güvence altına almaktadır ancak bunlara sürekli aykırı
davranışlar sergileniyor. 
Sayın
milletvekilleri, tutulduğu Oltu T Tipi Cezaevinde 2 Mayıs 2016’da gece
saatlerinde beyin damarlarında meydana gelen tıkanma sonucu fenalaşan Ferhat
Sarıhan, fenalaşmasına rağmen dokuz saat koğuşta keyfî bir şekilde
bekletildikten sonra hastaneye kaldırıldı ve tam dört gün hayatta kalma
mücadelesi verdikten sonra hayatını kaybetti. Buradan sormak istiyorum: Bu
sorumlularla ilgili, bu ölüm olayına yol açan, keyfî davranan görevlilerle
ilgili Bakanlık bir soruşturma başlatmış mıdır? Sorduğumuz sorulara cevap
verilmemektedir. Tekrar Meclis kürsüsünden söylüyorum: Bu ihlallere artık son
verin. 
İzmir’deki
Açık Ceza İnfaz Kurumunda kalp krizi geçirdiği hâlde hastaneye sevk edilmeyen
ve cezaevi yönetiminin “Biraz yürü, dolaş ağrın geçer.” diyerek koğuşuna
gönderdiği Erkan Aydoğan’ın 30 Mayıs 2016’da ölümüne yol açılmıştır. 
Değerli
milletvekilleri, cezaevlerindeki işkence uygulamaları ve diğer hak ihlalleri
artık kabul edilemez bir noktaya gelmiştir. Her cezaevi yönetimi ayrı bir
yönetim kurmuş ve mahpuslara akıl almaz işkenceler yapmaktadır. Keyfî olarak
görüş yasağı verilen, mektuplarına, kitaplarına el konulan, ailelerinden
binlerce kilometre ötedeki cezaevlerine sürgün edilen bu insanların sesini
duymak zorundayız. Dışarıda olduğu gibi, tüm bu baskıcı uygulamaların ve
işkencelerin en büyük mağduru yine kadın ve çocuklardır. 
Gün
geçmiyor ki çocuk cezaevlerinden işkence, cinsel istismar, tecavüz haberleri
gelmesin. Henüz 15-16 yaşında olan bu çocuklara yapılan tüm bu zulümler
yetmezmiş gibi, bir de ailelerinden koparılıyorlar. Ailesi Şırnak’ta,
Hakkâri’de kıt kanaat geçinen çocuklar çeşitli bahanelerle Sincan’a, İzmir’e,
Adana’ya sürgün ediliyor. 
Değerli
milletvekilleri, zamanım da kalmadığı için… Birçok ihlali de burada saymak
elbette ki imkânsız ama Türkiye cezaevlerinde yaşanan başta yaşam hakkı olmak
üzere işkence dâhil tüm hak ihlali iddialarının Meclisin katkılarıyla bir an
evvel aydınlatılması gerektiğini vurgulamak istiyorum. Bir an evvel esaslı
şekilde çalışacak bir komisyonun kurulması ve ihlallerin tespit edilip
tedbirlerin alınması gerekir diyorum. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederim Sayın Özgökçe Ertan. 
MEHMET
METİNER (İstanbul) – Sayın Başkan… 
BAŞKAN
– Sayın Metiner… 
MEHMET
METİNER (İstanbul) – Cezaevi Komisyonumuzla ilgili bir suçlamada bulundular;
cezaevlerini ziyaret konusunda isteksiz davrandığımıza dair bir suçlama.
Dolayısıyla, suçlamaya cevap vermek istiyorum. 
BAŞKAN
– Türkiye Büyük Millet Meclisi Cezaevi Komisyonunun… 
MEHMET
METİNER (İstanbul) – Ben Alt Komisyon Başkanı olarak kendisine cevap vermek
istiyorum. 
BAŞKAN
– Anladım, yani “’İsteksiz davrandığını söyledi Komisyonun.’ diyerek sataştı.”
diyorsunuz. 
Buyurunuz.
(AK PARTİ sıralarından alkışlar)
IX.- SATAŞMALARA İLİŞKİN KONUŞMALAR (Devam)
4.- İstanbul Milletvekili Mehmet Metiner’in, Van
Milletvekili Bedia Özgökçe Ertan’ın HDP grup önerisi üzerinde yaptığı konuşması
sırasında şahsına sataşması nedeniyle konuşması
MEHMET
METİNER (İstanbul) – Sayın Başkan, değerli milletvekili arkadaşlarım; Cezaevi
Komisyonu olarak bize iletilen hiçbir sorun karşısında bugüne kadar duyarsız
kalmadık. Geçen hafta Kırıkkale Cezaevindeydik, önceki haftalarda çeşitli
cezaevlerinde incelemelerde bulunduk. 
Tabii
ki Genel Kurul faaliyetlerimiz var, tabii ki seçim bölgelerimizdeki
faaliyetlerimiz var, her birimizin de çeşitli siyasi faaliyetleri var. Biz,
Komisyon üyesi arkadaşlarımızın da programlarını göz önünde bulundurarak cezaevi
ziyaretlerimizi sürdürüyoruz. Burada Alt Komisyonun cezaevlerini inceleme
konusunda isteksiz davrandığını iddia etmek, Komisyonumuza, Komisyonumuzda yer
alan her bir milletvekili arkadaşımıza çok büyük bir haksızlıktır. 
Ayrıca,
tabii ki sorunlar var, sorunların giderilmesi için de elimizden gelen her şeyi
yapıyoruz ama çok büyük bir abartı diliyle de karşı karşıya kaldığımızı, bunun
da politik bir istismara dönüştürüldüğünü de Cezaevi Komisyonu Başkanı olarak
sizlere arz etmek istiyorum.
Saygılar
sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Metiner.
ÇAĞLAR
DEMİREL (Diyarbakır) – Sayın Başkan… 
BAŞKAN
– Sayın Demirel…
ÇAĞLAR
DEMİREL (Diyarbakır) – Hatip konuşmasında bizim yapmış olduğumuz konuşmalara
ilişkin politik bir istismar söz konusu olduğunu…
BAŞKAN
– Politik bir…
ÇAĞLAR
DEMİREL (Diyarbakır) – “Politik istismar” söz konusu olduğunu yapmış olduğumuz
açıklamalardan kaynaklı…
BAŞKAN
– “İstismar” kelimesini genel kullandı; siz onu kendi üzerinize, grubunuzun
üzerine alıyorsanız…
ÇAĞLAR
DEMİREL (Diyarbakır) – Evet.
Bir
de yanlış bilgilendirme yaptığımıza dair bir açıklama yaptı. 
BAŞKAN
– Yanlış bilgilendirme bir sataşma nedeni değil ama…
ÇAĞLAR
DEMİREL (Diyarbakır) – Yani o bilgilendirmelere ilişkin yanlış olarak ifade ettiği;
sanki cezaevine… İşte, elimizde belgeler var, ona ilişkin de bilgilendirme
yapmak istiyoruz Genel Kurula. 
BAŞKAN – Sayın Demirel, şimdi, yanlış bilgilendirme
gerekçesiyle bir sataşma ortaya çıkmaz. Ancak, politik istismar keyfiyetinin…
ÇAĞLAR
DEMİREL (Diyarbakır) – Politik istismarda bulunduğumuza dair ifadelerde
bulundu. 
BAŞKAN
– Herhangi bir grup ifade etmemiş olmakla birlikte, bu ifadenin grubunuza
yönelik olduğunu değerlendiriyorsunuz. 
Buyurunuz.

ÇAĞLAR
DEMİREL (Diyarbakır) – Çünkü, önerge sahibiyiz. Teşekkür ediyorum.
BAŞKAN
– Kim konuşacak?
ÇAĞLAR
DEMİREL (Diyarbakır) – Meral Hanım konuşacak.
BAŞKAN
– Sayın Danış Beştaş, buyurunuz.
5.- Adana Milletvekili Meral Danış Beştaş’ın, İstanbul
Milletvekili Mehmet Metiner’in sataşma nedeniyle yaptığı konuşması sırasında
HDP Grubuna sataşması nedeniyle konuşması
MERAL
DANIŞ BEŞTAŞ (Adana) – Sayın Başkan, değerli milletvekilleri; hepinizi saygıyla
selamlıyorum. 
Doğrusu,
Sayın Metiner Cezaevi Komisyonu Başkanı olarak herhâlde çok geniş yaklaşıyor
ihlallere, işkenceye, cezaevinde yaşanan insanlık dramlarına. Oradan her gün
yüzlerce mektup alıyoruz biz. Cezaevi Komisyonu nerede? Meclisten bütün
Türkiye'ye soruyorum. Hasta tutsaklar hastaneye bile götürülmüyor, her gün
ölümle pençeleşiyorlar. Şu anda Sincan Cezaevinde Leyla Nergiz isimli bir
tutuklu -dün avukat görüştü- tedavisi engellendiği için bacağının kesilmesiyle
karşı karşıya. Yine, 30 Mayıstan bu yana süresiz, dönüşümsüz bir açlık grevi
devam ediyor ve Aliaağa’ya Cezaevi Komisyonunun planladığı ziyaret iptal
edilmiş vaziyette sanırım, henüz gitmediler. 
Gerçekten,
politik istismardan ziyade, bu ülkede Meclis Cezaevi Komisyonunun ne iş
yaptığını bilmiyoruz. Sadece, gidip, belirli tutukluları ziyaret edip orada her
şeyi güllük gülistanlık göstermekse Cezaevi Komisyonunun görevi, bu,
gerçeklerle, hayatla hiçbir bağ kurmamak demektir. 
Şu
anda Türkiye'nin her yerinde devam eden darbe uygulamaları en ağır şekilde
cezaevi koşullarında yaşanıyor. Benim vekili olduğum ilin cezaevinde, Adana’da,
Kürkçüler’de çocuklar sabaha kadar işkence gördüler. Biz yüzlerce soru önergesi
verdik, hiçbirine yanıt verilmiyor Adalet Bakanlığı tarafından ve 1 Kasımdan
önce başlayan ve bugüne kadar devam eden cezaevindeki sorunlara müdahil
olabilmek için, çözmek için Bakanlığa yaptığımız bütün başvurulara ne olumlu ne
olumsuz hiçbir yanıt verilmiyor. Meclisteki bütün milletvekilleri cezaevlerine
gidebiliyor ama HDP Grubuna keyfî ve fütursuzca bir yasak getirilmiş durumda.
Cezaevi Komisyonunun bu konuda da bir sözü olmasa gerek çünkü bu işkencelere
eğer ortaklık etmiyorsanız bu söylediklerimizi ciddiye almanız gerekiyor. (HDP
sıralarından alkışlar) 
BAŞKAN
– Teşekkür ederim Sayın Danış Beştaş.
MEHMET
METİNER (İstanbul) – Sayın Başkan, sadece küçük bir açıklama…
BAŞKAN
– Sayın Metiner, buyurunuz.
MEHMET
METİNER (İstanbul) – Yani, HDP’li milletvekillerinin görüşmelerine Bakanlığın
izin verip vermemesi bizim Komisyonumuzla alakalı bir durum değildir ama
Cezaevi Komisyonumuz insan hakları ihlalleri konusunda son derece duyarlı
davranıyor, her bir şikâyete son derece duyarlı davranıyoruz. Elbette ki
sorunlar var, bizim de tespit ettiğimiz sorunlar var, bunları raporlara
dönüştürüyoruz, Bakanlıkla görüşüyoruz. Biz cezaevi güllük gülistanlıktır
demiyoruz, orada hiçbir yanlışlık yoktur demiyoruz. Raporlarımızda da buna
benzer saptamalarımız söz konusu değil. Dolayısıyla var olan sorunların üstüne
gidiyoruz, haksızlıkları gidermeye çalışıyoruz ama zaten Cezaevi Komisyonu
sadece AK PARTİ’li üyelerden oluşmuyor, diğer partili üyelere de haksızlık anlamına
gelebilecek bir suçlamaya yanıt olsun diye söyledim yoksa cezaevleri güllük
gülistanlık, orada hiçbir sorun yok, zinhar hiçbir haksızlık yok anlamında
hiçbir söylemim olmadı ama çok abartılı bir dile yaslanan politik bir istismara
değindim, bunu da kendi üstlerine alınmazlarsa sevinirim.
BAŞKAN
– Teşekkür ederim Sayın Metiner.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Batman Milletvekili Ayşe Acar Başaran
ve arkadaşları tarafından, İzmir Aliağa 4. No.lu T Tipi Kapalı Cezaevinde
yaşanan keyfî muamele, işkence ve şiddet iddialarının araştırılması amacıyla
8/6/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 22 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisi aleyhinde Fatma Benli, İstanbul
Milletvekili…
Buyurunuz
Sayın Benli. (AK PARTİ sıralarından alkışlar)
FATMA
BENLİ (İstanbul) – Teşekkürler Sayın Başkan.
Kıymetli
milletvekilleri, HDP grup önerisinin aleyhinde söz almış bulunmaktayım.
Biraz
önce bahsedildiği üzere Mecliste, biliyorsunuz, İnsan Haklarını İnceleme
Komisyonu mevcut. İnsan Haklarını İnceleme Komisyonunun ana görevlerinden bir
tanesi, insan hakları ihlallerinin kendisine bildirilmesi hâlinde gerekli
işlemleri yaparak gerekli mercileri bu konu hakkında bilgilendirmek. Bu madde
çerçevesinde de tutuklu ve hükümlü haklarıyla alakalı olarak bir alt komisyon
kurulmuş bulunmakta. HDP önerisine konu olan İzmir Aliağa Cezaevinde mahpus
olan 2 kişi yani Müslüm Şahin ve Nihat Baymış da Meclisteki Tutuklu ve Hükümlü
Alt Komisyonuna müracaatta bulundu. Dolayısıyla, bu müracaatın konusu zaten alt
komisyonda değerlendirileceği için komisyon neticesinde gerekli görülürse
cezaevinde denetim yapılacağı için Mecliste ayrıca bir araştırma komisyonuna
gerek olmadığı kanaatindeyiz.
Gönül
isterdi ki aslında Meclisimizde böyle bir daimî komisyon olmasın, böyle bir gereklilik
olmasın ama İnsan Haklarını İnceleme Komisyonunun altındaki alt komisyon olan
Tutuklu ve Hükümlü Hakları Komisyonu 22’nci, 23’üncü, 24’üncü Dönemde de
sürekli olarak görev ifa etti. 26’ncı Dönemde tekrar kuruldu ve sürekli olarak
cezaevi denetimleri yapmasının ötesinde bizatihi mahpuslardan gelen
başvurularla da ilgili incelemelerde bulunuyor. Daha geçtiğimiz hafta,
Kırıkkale Cezaevinde incelemede bulundu. Son birkaç ay içerisinde, Ankara’da,
Bakırköy’de ya da Tekirdağ Cezaevlerinde Tutuklu ve Hükümlü Hakları Alt
Komisyonunun görev yaptığını görüyoruz. 
Aslında
gönül isterdi ki Meclis kürsüsü içerisinde cezaevlerinden gelen,
cezaevlerindeki mahpuslara ilişkin hiçbir başvuruyu görüşmeyelim ama vaka,
maalesef, hem Türkiye’de hem dünyada olduğu üzere artık sayısı oldukça fazla
olan insanlardan başvuruların olması gerektiği yönünde. Bu yüzden de zaten bir
alt komisyonumuz var. Bu yüzden de zaten Meclis dışında ayrıca bağımsız ve
bireysel araştırmalar, incelemeler yapmak üzere ek mekanizmalar oluşturuldu.
Cezaevi denetim komisyonları dışında ya da Adalet Bakanlığının gerekli
müracaatları, kendisine yapılan şikâyetleri irdelediği durumlar dışında,
savcılıkların açtığı başvurular dışında da İşkenceyi Önleme Sözleşmesi’ne taraf
olduğumuz için OPCAT çerçevesi içerisinde bireysel başvuru yapma şansı bulundu.

Ayrıca,
birkaç ay önce Meclis olarak kabul ettiğimiz Türkiye İnsan Hakları ve Eşitlik
Kurumuna da özgürlüğünden mahrum bırakılan ya da koruma altına alınan kişilerin
bulunduğu yerlere haberli ya da habersiz ziyaretler yapma görevi verildi ki bu,
daha önceki durumda da Türkiye İnsan Hakları Kurumu tarafından
gerçekleştirilmişti. 
Aslında
Tutuklu ve Hükümlü Hakları Alt Komisyonunun ya da Türkiye İnsan Hakları
Kurumunun cezaevlerinde yaptıkları denetimlere ilişkin raporlar irdelendiğinde,
bununla ilgili çalışmalara bakıldığında bu komisyon raporlarının objektif
olmadığını, bu komisyon raporlarının cezaevlerindeki şartları daha da
iyileştirmeye yönelik olmadığını ya da varsa keyfî durumların tespit edilmediğini
ifade etmek mümkün değil. O zaman, bu zamana kadar yapılan çalışmalara da
haksızlık etmiş oluruz. 
Sonuçta
Türkiye, işkenceye karşı sıfır toleransı kabul etmiş durumda. Bunu dışarıda
olduğu kadar özellikle kendi gözetiminde olan cezaevlerinde bulunan mahpuslar
için özellikle kabul etmiş durumda. Bu, Anayasa’nın 17’nci maddesinde işkence
özel olarak, madde olarak yer almasa da böyle ya da bu, Avrupa cezaevi
kuralları içerisinde kişiye özgürlüğünden yoksun bırakılan herkese insan
haklarının gerektirdiği gibi saygılı davranmalı ilkesi bulunmasa da böyle ya da
Türkiye'nin uluslararası sözleşmelere uyma yükümlülüğü bulunmasa da böyle.
Çünkü Türkiye, ister Türkiye içerisinde, dışarıda olsun ister cezaevleri
içerisinde olsun herkesin ayrımcılığa maruz kalmadan insan haklarını kullanması
için gerekli uygulamaların yapılması gerektiği konusunda hemfikir. Bunun için
keyfî uygulamaları, bunun için fiilî darp olaylarını ya da bireylerin birbirine
karşı, hatta mahpusların birbirine karşı gerçekleştirdiği kötü uygulamaları
önlemek için çalışmalar gerçekleştiriliyor. Sadece AK PARTİ zamanında son
dönemde yapılan iyileştirmelere bakarak dahi bunu gözlemlemek mümkün. 
Elbette
ki keyfî uygulamalarla ilgili çok fazla şikâyet var. Elbette ki bizim bununla
ilgili yapmamız gereken çok fazla çalışma var. Bunu bireysel olarak
gerçekleştireceğimiz gibi İnsan Haklarını İnceleme Komisyonunun altında
bizatihi bunun için kurulmuş olan, bizatihi bunun başvurularını almış olan
Tutuklu ve Hükümlü Hakları Komisyonunun yapması gerektiği kanaatindeyim. 
O
yüzden bu görüşmenin, o yüzden HDP’nin grup önerisinin reddedilmesi kanaatiyle
Meclisi saygıyla selamlıyorum.
Teşekkür
ederim. (AK PARTİ sıralarından alkışlar) 
BAŞKAN
– Teşekkür ederim Sayın Benli.
Halkların
Demokratik Partisi Grubu önerisi lehinde Zeynel Emre, İstanbul Milletvekili.
Buyurunuz
Sayın Emre. (CHP sıralarından alkışlar) 
ZEYNEL
EMRE (İstanbul) – Sayın Başkan, değerli milletvekilleri; hepinizi saygıyla
selamlarım. 
Aslında
konu, Türkiye'nin insan hakları meselesi ve insan hakları karnesi. Olaya önce
bu açıdan bakmak gerektiğini düşünüyorum. Avrupa İnsan Hakları Mahkemesine
giden dosyalara baktığımızda Türkiye, maalesef, bu alanda 3’üncü durumda. Yani
ülkemizden giden dosyalara âdeta Avrupa İnsan Hakları Mahkemesi bakamaz durumda
ve bu dosyalara bakmak için harıl harıl çalıştığını söyleyebiliriz. 
Peki,
ilk üçteki ülkeler kimler? 1’inci sırada Ukrayna var, 2’nci sırada Rusya var,
3’üncü sırada Türkiye var. Türkiye’yle ilgili, Avrupa İnsan Hakları Mahkemesine
en fazla hangi konuyla ilgili başvuru gidiyor diye baktığımızda; adil
yargılanma hakkı. İkinci olarak hangi konuyla ilgili başvuru gidiyor ve Avrupa
İnsan Hakları Mahkemesi Türkiye aleyhine karar veriyor diye baktığımızda; kötü
muamele şikâyetleriyle ilgili yeterli soruşturmayı yürütmemekten ötürü ülkemiz
bu konuda ceza aldı. Aslında, bugün burada önerge konusu da tam olarak bu.
İddianın doğruluğu yanlışlığı bir tarafa, bu tip iddialar dile getirildiği
zaman hassasiyetle bu konunun üzerine gidip araştırılması en başta Türkiye'nin
yararınadır, ortaya çıkan sonuçlardan bunu görüyoruz. 
Cezaevi
meselesi, Türkiye’de aslında hukuk sistemi, adalet sistemiyle ilintili,
birlikte ele alınması gereken temel konulardan biri. Bizim hukuk sistemimizde
cezanın amacı ıslah etmektir, topluma yeniden kazandırmaktır. Burada kısasa
kısas şeklinde uygulanan bir hukuk yöntemi yoktur. Cezaevlerindeki insan hakkı
ihlallerinin tespiti ve önlenmesi Türkiye'nin yararınadır. Bu konuda Meclis
çatısı altında özveriyle çalışma yapan tüm arkadaşlarımızı kutluyorum çünkü
cezaevlerindeki insan hakkı ihlalleri ne kadar fazla tespit edilir ve
Türkiye'nin Avrupa İnsan Hakları Mahkemesi nezdinde ceza almasının önüne
geçilmiş olursa ülkemize o denli hizmet edileceğini düşünüyorum. 
Değerli
arkadaşlar, cezaevlerinde bulunanlar devlet güvencesi altındadır. Devlet bu
kişilere bakmakla, insanca bir yaşam ortamı sunmakla mükelleftir. Şu anda
cezaevlerinde bulunan tutuklu, hükümlü sayısı 158 bindir. 2006 yılından beri
Türkiye’de 83 yeni cezaevi yapılmış ve her sene de yeni cezaevi yapılması
planlanıyor. 
Değerli
arkadaşlar, dünyada ne oluyor diye baktığımızda aslında enteresan bir tablo
var. Demokrasisi gelişmiş Batı demokrasilerini örnek alıp baktığımızda, mesela
Hollanda’da geçtiğimiz sene 19 tane cezaevi kapanmış, önümüzdeki sene de 5
cezaevinin kapanması planlanıyor. Orada tartışılan konu ne diye baktığımızda,
orada tartışılan temel konu şu: Cezaevlerinde çalışan personele nerede iş
bulacağız? Şimdi, bizde maalesef tam tersi bir tablo içerisindeyiz; sürekli
yeni cezaevleri inşa ediyoruz, tutuklu ve hükümlü sayısı da her sene artıyor. 
Değerli
milletvekilleri, adalet sisteminden anlaşılan, dişe diş, kana kan yaklaşımı
olmamalıdır. Aslında yapmamız gereken, adalet duygusunu Türkiye açısından
rehabilite etmektir. Özellikle son dönemde, son yıllarda şöyle bir durumla
karşı karşıyayız: Kamuoyunca tanınan yüzlerce, binlerce insan tutuklandı,
yargılandı ve ülkemiz âdeta ikiye bölünmüş bir tarzda, yarısı “Oh, çok iyi
oldu.” dedi, yarısı da “Yazık oldu.” dedi. Ancak, bu tartışmalar eşliğinde
hukuk sistemimizin, adalet sisteminin daha fazla yara aldığına hepimiz şahit
olduk. Türkiye'nin demokratikleşmesi, insan hakkı ihlallerinin önlenmesi,
sağlıklı bir hukuk sistemine kavuşabilmesi için -aynı zamanda Türkiye'nin
terörle mücadelesi açısından da çok önemli buluyorum- Türkiye’deki
cezaevlerinin, insan hakkı ihlallerinin tespit edilip önlenmesi Türkiye'nin
terörle mücadelesine de büyük katkı sağlayacaktır; kimse bu alanda yaşanacak
olumsuzluklarla ilgili bu şekilde yeni istismar kapıları aralayamayacaktır. 
Bizim
ülkemizde şunu iddia edemeyiz: Evet, ilke olarak yasama, yürütme, yargı
erklerinin hep bağımsızlığından bahsedilir. Türkiye Cumhuriyeti demokrasiye,
çok partili yaşama geçtiğinden beri bu konuda hep tartışmalar yürütülür.
Aslında yasama ile yürütmenin iç içeliği hep göz önündeydi, bu hep
tartışılırdı. Ancak yargı, evet, belki tam olarak bağımsızdı diyemeyiz, her
zaman iktidarın bir ilintisi, ilişkisi olduğu düşünülebilir. Ancak içinde
bulunduğumuz son on yıllık dönemdeki gibi hiçbir zaman tartışılmadı. Son on
yıllık dönemde öyle davalar, öyle soruşturmalar yaşadık ki, Ergenekon
soruşturmalarını yaşadık, Balyoz soruşturmalarını yaşadık; amirallere suikast,
askerî casusluk, şike davası gibi kamuoyunda yankı bulan dava dosyalarını
gördük. Bu süreçlerin hepsinde de aslında şuna şahit olduk: Türkiye’de temel
olarak kabul edilen hukuk normlarına göre işleyen bir adalet mekanizmasından
ziyade konjonktürel olarak bir terör ve konjonktürel olarak bir suçlu, suçlular
muamelesi gören insanlar olduğuna şahit oluyoruz. Türkiye'nin sağlıklı bir
adalet mekanizmasını bir an evvel kurmaya ihtiyacı var. Bunu aslında tüm
iktidarlardan, tüm siyasi partilerden bağımsız olarak dile getirmek lazım.
Sağlıklı bir hukuk sisteminin inşasıyla birlikte bu tip şikâyetlerin de doğru
bir şekilde değerlendirilip, incelenip sonuçlandırılması da mümkün olacaktır. 
Önümüzdeki
dönem içerisinde, yine, yüksek yargıyı kökten değiştirecek; Yargıtayın,
Danıştayın bütün üyelerinin üyeliklerine son verecek ve yargıyı yeniden
şekillendirecek bir yasa tasarısı kısa dönem içerisinde Mecliste olacak.
Aslında 2010 referandumundan beri bu alandaki “reform” diye getirilen dördüncü
büyük düzenleme olacak. Hepsinde de görüyoruz ki, yargı öyle bir şey ki ne
kadar tahakküm etmeye çalışırsanız çalışın, ne kadar egemen olmaya çalışırsanız
çalışın, yargıyı bağımsız kılmadığınız sürece yargıdan ötürü herkesin mağdur
olacağı günleri hep birlikte yaşayacağız. 
Dolayısıyla,
ben, Cumhuriyet Halk Partisi Grubu olarak biz, bu konuda, önerge konusunda şunu
söylüyoruz: Bu konunun araştırılmasının, incelenmesinin ne gibi bir zararı
olacak Meclise? Hiçbir zararı olmayacak. Şayet bu konuda bir ihlal varsa bu
tespit edilmiş olacak, bunun önüne geçilmiş olacak. Bakın, çoklukla şunu
görüyoruz: Cezaevindeki insan hakkı ihlallerinden ötürü, doğru zamanda, doğru
vakitte müdahale edilmediği için, oradan yazılan mektuplara cevap verilmediği
için, gerekli yargı mercileri duyarsız kaldığı için, siyasiler gereken özeni
göstermediği için intiharlar yaşanıyor, birçok kişinin yaşamı son buluyor. Bir
eşitlik ilkesi, bir kıstas olduğunu görmüyoruz burada; suçluların,
tutukluların, hükümlülerin işledikleri suçlar nazarında insan haklarından
yararlanıp yararlanmayacağı gibi bir anlayışın egemen olduğunu görüyoruz.
Aslında ülkemiz açısından en büyük tehlike de bu.
Yine,
geçtiğimiz haftalarda, bakın, Gebze Cezaevinde bir kadın mahkûm intihar etti.
Bunun gibi birçok olayı hepimiz yaşıyoruz ve her geçen gün de artıyor.
Dolayısıyla, ben “Bu iddia doğrudur.” ya da “Yanlıştır.” diyecek durumda
değilim ancak bu tip iddiaların, hele hele sayıları birden fazla olan, açlık
grevine girmeyi düşünen ve bunu, şikâyetleri sürekli dile getiren insanların bu
şikâyetlerinin insan hakları açısından incelenmesi elzemdir.
Türkiye
bu araştırmaları yaptıkça asla küçülmez, incinmez; aksine, büyür, güçlenir,
terörle mücadeleye de destek verir. Şunu unutmayalım: Terörle mücadele sadece
tek bir alanla sınırlı değildir. Dünyada bu konuda tecrübesi olan ülkelere
baktığımızda ve çalışma yapan, akademik çalışma yapan insanların
değerlendirmelerine baktığımızda birkaç başlık vardır. Bu başlıkların en
önemlilerinden biri de o ülkedeki demokratikleşmedir, kutuplaşmanın
önlenmesidir, insan hakları ihlallerinin incelenmesidir. Bütün bunlarla,
terörle mücadeleye konu olan, istismar edilen meselelerin de önüne geçilmiş
olur diyorum. Dolayısıyla, biz bu konunun araştırılması gerektiğini
düşünüyoruz.
Bu
düşüncelerle Genel Kurulu saygıyla selamlarım. (CHP sıralarından alkışlar) 
BAŞKAN
– Teşekkür ederim Sayın Emre.
Halkların
Demokratik Partisi Grubu önerisi aleyhinde Murat Alparslan, Ankara
Milletvekili. 
Buyurunuz
Sayın Alparslan. (AK PARTİ sıralarından alkışlar) 
MURAT
ALPARSLAN (Ankara) – Sayın Başkan, değerli milletvekili arkadaşlarım; hepinizi
saygıyla sevgiyle selamlıyorum. HDP grup önerisi hakkında partim adına söz
almış bulunmaktayım.
Biz,
medeniyet olarak ve toplumsal vicdan olarak, suçun belki nevine, çeşidine
bakmaksızın bir “kader mahkûmu” tabiri üzerinden, bir şekilde cezaevinde
bulunan her bir insana karşı bir hassasiyet, bir şekilde vicdani sorumluluk
duymak şeklinde hep bir yakınlık hissettik. O sebeple, başta tüm
cezaevlerimizde bulunan mahkûmlara, tutuklulara, hükümlülere “Geçmiş olsun.”
diyorum.
Hani,
ünlü hukukçu Faruk Erem diyor ya: “Suçluyu kazırsanız altından insan çıkar.” O
sebeple, biz bu meseleyi ele alırken insan haklarının, demokrasinin ve bu
konularda uluslararası standartların esas alınmasını son derece önemsiyoruz. 
İşin
doğrusu, bugün bu kürsüden belki cezaevlerinden, cezaevindeki şartlardan
bahsetmek yerine cezaevindeki sayıların azalmasından, suç işleme konusundaki
geriye düşme oranlarından bahsetmek isterdik. Ancak şurası da mutlak bir gerçek
ki Hazreti Âdem’den beri, Habil ve Kabil’den beri adalet ve haksızlık
itibarıyla suçlu ve mağdur olmak üzere, zalim ve mazlum olmak üzere kamu
düzeninin, kamu güvenliğinin olduğu her yerde bir cezalandırma süreci de
tereddütsüz olmuştur ve olacaktır. 
Uluslararası
organların, Birleşmiş Milletlerin, Avrupa Konseyinin cezaevi sistemini
tanımlarken ifade ettiği kavramlarda, bir şekilde suçluyu rehabilite etmek ve
onu tekrar topluma kavuşturmak şeklinde bir tanım ifade edilir. Bizim meri
mevzuatımızda da 5275 sayılı Kanun’da ve ona ilişkin yönetmeliklerde yine bu
şekilde hem toplumu suçtan ve suçludan korumaya dönük birtakım tedbirler
olmakla beraber, esasında suçluyu rehabilite etmek, suç işlemesini engelleyecek
tedbirlerle donatmak, tekrar topluma kazandırmak şeklinde bir tanım içerdiğini
de hepimiz biliyoruz. 
Tabii,
bu çerçevede, biz AK PARTİ olarak iktidarda olduğumuz dönemler içerisinde, bu
uluslararası standartların ve normların bize yüklediği sorunlar çerçevesinde ve
medeniyetimizden aldığımız tasavvur gereğince, bu yazılanların aynı şekilde ete
kemiğe bürünmesi, fiziki şartlara kavuşması konusunda da pek çok ilke imzalar
attık. O sebeple de hem fiziki şartların iyileştirilmesi hem orada görevli
personelin kurulan eğitim merkezleriyle bir şekilde irtibatlandırılarak bazı
konularda bilinçlenmesi anlamında faaliyetlerde bulunduk. Onun ötesinde, bu
işin sadece Adalet Bakanlığı boyutu olmadığını, olayın Aile ve Sosyal
Politikalar Bakanlığıyla ilgili olduğunu, Millî Eğitimle ilgili olduğunu, belki
bir anlamda Diyanet İşleri Başkanlığıyla ilgili olduğunu da bilerek o
kurumların da bu meseleye katkı sağlaması ve bir şekilde çözüm oluşturması için
de ortak çalışmalar yapmış olduk. Tabii, bu yapılan çalışmalarda biz Hükûmet
olarak “Şunu yaptık, bunu yaptık, şu iyileştirmeyi yaptık veya şunları da
yapıyoruz.” diye detaylı anlatacak değiliz ama bunların tamamında ve esasında,
merkez olarak biz, kurulduğumuz günden itibaren, hem parti politikalarımızda
hem seçim beyannamelerimizde hem de seçim bildirgelerimizde “demokratikleşme”
ve “insan hakları” konu başlıkları altında, cezaevi şartları ve mahkûmlarla
ilgili birtakım iddiaların araştırılmasıyla ilgili azami hassasiyet gösterme
konusunda ciddi birtakım yeni adımlar attık.
Hatırlarsanız,
daha önceki koğuş sistemlerinin, çok sayıda mahkûmun bir arada olduğu, fiziki
şartların yetersiz olduğu, yeme içme, birtakım kitapları elde etme, okuma
imkânlarının az olduğu, görüşlerinin yapılamadığı, birtakım aile ilişkilerinin
gerçekleşemediği sistemlerden, belki, uluslararası normlara çok daha uygun
noktaya getirerek cezaevi şartlarıyla ilgili iyileştirmelerde bulunduk. 
Yine,
farklı inanç gruplarından olmak üzere, kendi inançları üzerinden yaşam hakkına
sahip olmalarına imkân sağlayacak tedbirler, yeme içme kaliteleri ve özellikle
oradaki mahkûmların, belki ana dilinde ziyaretçileriyle konuşması ve görüşmesi
konusundaki tüm yasal engeller de kaldırılmış oldu. Yine, fiziki şartlar iyi de
olsa, birtakım maddi imkânlar sağlanmış bile olsa orada bu işleri hayata
geçirecek personelin bu konudaki hassasiyetlerini de azami düzeye çıkarmak için
ciddi eğitimlerden ve bilinçlendirme toplantılarından geçirildiğinin de
bilinmesinde fayda görüyorum.
Buna
ilave olarak denetimli serbestliğin, adli kontrolün, elektronik kelepçenin,
izleme kurullarının ve infaz hâkimliklerinin de bu konudaki birtakım
istismarların, birtakım iddiaların araştırılması ve bir insan hakkı ihlaline
sebebiyet verilmemesi anlamında ciddi tedbirleri olduğunun da bilinmesini
özellikle istirham ediyorum.
Bugün,
burada, özellikle İzmir 4 No.lu T Tipi Cezaevinde yaşandığı iddia edilen hak
ihlalleriyle ilgili bu ay başından itibaren başlayan ve özellikle oradaki
mahkûmların belki toplu bir hâlde isyana, devlete başkaldırmaya dönük çağrıları
sebebiyle bir kamuoyu oluştuğunun da hepimiz farkındayız. İzmir 4 No.lu T Tipi
Cezaevinde 898 hükümlü, 120 tutuklu bulunmaktadır. Bunların içinde terör örgütü
mensubu 52 hükümlü, 7 de tutuklu vardır. Bu kişilerin sayıma çıkmama, orada
bulunan diğer mahkûmları da isyana teşvik, bir şekilde dışarıyla ilgili irtibat
sağlama, dışarıdaki terör eylemlerine destek veren veya bizzat katılan
teröristlere dönük mektup ve telgraf yazma, onları destekleme ve teşvik etme,
heyecanlandırma girişimleri sebebiyle yine kanun ve nizamlara ve ilgili
yönetmeliklere göre uygulanan tedbirlere karşı bir protestonun ve bir şekilde
başkaldırının olduğunu da bilmek lazım. 
Tabii,
bizler bu konularda, cezaevlerinin insan hakları ihlalleri konusunda azami
hassasiyet göstermesi gerekliliği konusunda hiç tereddüt ortaya koymuyoruz
çünkü biz “İnsanı yaşat ki devlet yaşasın.” düsturuyla siyaset yapan bir
partiyiz. O sebeple, insan hakkı ihlallerine, işkenceye, kötü muameleye sıfır
tolerans ortaya koyan ve bu konudaki her türlü iddiayı araştıran,
nihayetlendiren ve sonuca varan bir iktidarız. 
MUSTAFA
SEZGİN TANRIKULU (İstanbul) – Tam 12 bin işkence vakası var, 12 bin.
MURAT
ALPARSLAN (Devamla) - Daha önce eski Türkiye özlemi içerisinde farklı faili
meçhullerin, bir şekilde oradaki isyanların, başkaldırıların ve oradaki kötü
muamelelerin iktidarımız döneminde azaldığının, Avrupa İnsan Hakları
Mahkemesine giden dosya sayısının bu konuda azaldığının da hepimiz farkındayız.

MUSTAFA
SEZGİN TANRIKULU (İstanbul) – İşkence sayısı 12 bin, cezaevinde ölenlerin
sayısı 515 sizin iktidarınız döneminde.
MURAT
ALPARSLAN (Devamla) - Zaten süreç Birleşmiş Milletler, Avrupa Konseyi üyeleri
tarafından ve bizim Mecliste oluşturduğumuz alt komisyonlar tarafından devamlı
denetlenmekte, izlenmekte ve bir anlamda bu konuda her türlü hassasiyet
gösterilmektedir. Tabii ki biz tamamının ortadan kalktığı, iddiaların asılsız
olduğu veya bu konuda bazı eksikliklerin var olabileceği gerçekliğini de göz
ardı etmiyoruz. O sebeple bu konuda ilgili-ilgisiz, muhatap veya olmayan kurum
veya kuruluş veya şahıs olmak üzere her yerden gelen talebe karşı bir araştırma
yapmak, varsa tekliflerini, tavsiyelerini, tenkitlerini, taleplerini almak
konusunda da Hükûmet olarak, Bakanlık olarak azami gayreti gösteriyoruz. Ancak,
değerli arkadaşlar, cezaevleri kolektif hareketlerini, kolektif reaksiyonun
gösterileceği platformlar değildir. Terörün amaçlarının canlı ve diri
tutulmasına imkân sağlayacak başkaldırıların, kamuoyu oluşturma gayretlerinin
yapılabileceği fizikî mekânlar da değildir. O sebeple, bu dengenin muhafaza
edilmek suretiyle meseleye yaklaşılması ve üzerinde önemle durulması da son
derece önemlidir değerli arkadaşlar. 
Biz,
Medrese-i Yusufiye kültüründen ve medeniyetinden geliyoruz ve yine biz
Pınarhisar Cezaevini çok iyi bilen bir siyasi partinin mensuplarıyız. O
sebeple, bu konular üzerinde bir şekilde hata, kusur, hatta kasta varan bir
yafta ve yapıştırmanın üzerimize yapışmayacağı da herkesçe malumdur. 
O
sebeple, değerli arkadaşlar, zaten bu konudaki yaklaşımlarımız açık ve sarih
olmakla birlikte, var olan komisyonumuz altında, alt komisyonlarca bu meselenin
de takip edildiği, incelendiği ve hiçbir şekilde göz ardı edilmeksizin meseleye
insan hakları bağlamında yaklaşıldığı gerçekliğinden hareketle HDP grup
önerisiyle yeni bir araştırmanın yapılması konusundaki talebe karşı olduğumuzu
belirtiyor, yüce heyetinizi saygıyla, sevgiyle selamlıyorum. (AK PARTİ
sıralarından alkışlar)
BAŞKAN
– Teşekkür ederim Sayın Alparslan.
Halkların
Demokratik Partisi Grubu önerisini oylarınıza sunuyorum...
III. YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talep ediyorum Sayın Başkan. 
BAŞKAN
- Ancak bir yoklama talebi vardır, yoklama işlemini gerçekleştireceğim.
Önce
yoklama isteminde bulunan sayın milletvekillerini ismen tespit edeceğim: Sayın
Özel, Sayın Tanrıkulu, Sayın Yalım, Sayın Gürer, Sayın Tanal, Sayın Tümer,
Sayın Tarhan, Sayın Hakverdi, Sayın Çamak, Sayın Özdemir, Sayın Gökdağ, Sayın
Şeker, Sayın Altaca Kayışoğlu, Sayın Kaplan Hürriyet, Sayın Akaydın, Sayın
İrgil, Sayın Kuyucuoğlu, Sayın Usluer, Sayın Özdiş, Sayın Temizel.
Yoklama
işlemini başlatıyorum.
İki
dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Batman Milletvekili Ayşe Acar Başaran
ve arkadaşları tarafından, İzmir Aliağa 4. No.lu T Tipi Kapalı Cezaevinde yaşanan
keyfî muamele, işkence ve şiddet iddialarının araştırılması amacıyla 8/6/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 22 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler... Kabul etmeyenler... Öneri
kabul edilmemiştir.
Cumhuriyet Halk Partisi Grubunun
İç Tüzük'ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
2.- CHP Grubunun, Uşak Milletvekili Özkan Yalım ve
arkadaşları tarafından, Avrupa ülkelerinde verilen mazot destek priminin
ülkemizdeki nakliyecilerimize neden verilmediğinin araştırılması amacıyla
31/3/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 22 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
Sayı: 185 22/6/2016
Türkiye Büyük Millet Meclisi
Başkanlığına
Danışma
Kurulu 22/6/2016 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Özgür
Özel
 Manisa
 Grup
Başkan Vekili
Öneri:
Uşak
Milletvekili Özkan Yalım ve arkadaşları tarafından, Avrupa ülkelerinde verilen
mazot destek priminin ülkemizdeki nakliyecilerimize neden verilmediğinin
araştırılması amacıyla 31/3/2016 tarihinde Türkiye Büyük Millet Meclisi
Başkanlığına verilmiş olan Meclis araştırma önergesinin (418 sıra no.lu), Genel
Kurulun bilgisine sunulmak üzere bekleyen diğer önergelerin önüne alınarak,
22/6/2016 Çarşamba günlü birleşimde sunuşlarda okunması ve görüşmelerinin aynı
tarihli birleşiminde yapılması önerilmiştir. 
BAŞKAN
– Şimdi Cumhuriyet Halk Partisi Grubu önerisi üzerinde lehte ve aleyhte söz
isteyen sayın milletvekillerine söz vereceğim. 
Lehte
ilk konuşmacı Özkan Yalım, Uşak Milletvekili. 
Buyurunuz
Sayın Yalım. (CHP sıralarından alkışlar) 
ÖZKAN
YALIM (Uşak) – Sayın Başkan, Sayın Divan, çok değerli çalışma arkadaşlarım ve
de bizi izleyen Türkiye Cumhuriyeti vatandaşları; sizleri saygı ve sevgilerimle
selamlıyorum. 
Bu
konuşmamı, ulaştırma sektöründen kamyoncu, nakliyeci, otobüsçü, bütün dallarda
olan, Türkiye Cumhuriyeti’nde yaşayan bütün vatandaşları ilgilendirdiği için
onların da dinlemesini özellikle belirtiyorum. 
Değerli
arkadaşlar, Türk ekonomisinin en önemli can damarlarından birisi olan nakliye
ve ulaştırma sektörünün… Bu sektörde geçimini sağlayan, Türkiye’de 4 milyon
kişi bulunmaktadır yani her 20 kişiden 1’isi, Türkiye’de, ulaştırma sektöründen
yemek yemektedir, ekmek yemektedir, geçimini sağlamaktadır. 
Sektörün,
ulaştırma sektörünün 12 ton ve üzeri olan, profesyonel olan 217.056 adet
otobüsü bulunmaktadır, 804.319 adet de kamyon ve tır bulunmaktadır. Bizim
yaşamamızı sağlayan, içtiğimiz sudan yediğimiz ekmeğe, giydiğimiz ayakkabıya,
oturduğumuz koltuğa kadar taşıyan, olmazsa olmaz olan, hayatımızın devam
etmesini sağlayan ağır vasıta ve otobüs firma sahiplerine Avrupa’da bu konuda
destek verilmektedir. Avrupa’da bunun adına da “accise” denilmektedir yani
mazot prim desteği, 12 ton ve üzerine verilmektedir. Avrupa’da bu 12 ton ve
üzerine verilen primin adı da “accise”’dir. Verilen rakam alınan litre başına 8
cent/eurodur, Türkiye’de de bunun karşılığı 25 kuruştur. Türkiye’de bu
verilmemektedir.
Türkiye’deki nakliyecinin, otobüsçünün, kamyoncunun
ciddi derecede zor günler yaşadığını göz önünde bulundurarak verdiğim önergenin
siz değerli bütün milletvekili arkadaşlarım tarafından da destek görüp nakliye
sektörünün ayakta kalması adına, sektörü canlandırmak adına desteklerinizi
beklemekteyim. 
Özellikle otobüsçünün, kamyoncunun giderlerinin 2016
yılında çok daha arttığını görmekteyiz. Biliyorsunuz, trafik sigortası yüzde
300 arttı; aynı şekilde kasko, yüzde 200 zam geldi, arttı; MTV yüzde 10 arttı;
bunun yanında, K belgelerine tabii ki artış yapıldı. Dünyanın en pahalı
mazotunu Türkiye’de faaliyet gösteren ulaştırma sektörünün kullandığının da
özellikle altını çizmek istiyorum, en pahalı mazotu kullanıyorlar. 
Peki, gelelim diğer giderlerine. Biliyorsunuz, çok az
bir süre sonra açılacak olan İzmit Körfez Geçiş Köprüsü yani Osman Gazi Köprüsü
rekor üzerine rekor kırmakta. En pahalı geçişe, dünyanın en pahalı geçişine
sahip; 35 dolar+KDV yani tam tamına 121 TL. Gerçi, son günlerdeki aldığımız
haberlere göre, bir düşüş yapılacağı söyleniyor ama -90 TL’ye düşeceğiyle
ilgili- bunun da son derece, hâlâ yüksek olduğunun altını çizmek istiyorum
çünkü nakliyecinin sırtındaki yükün çok fazla olmasından dolayı.
Aynı şekilde, otoban fiyatları. Biliyorsunuz,
mevcuttaki, çok kullanılan E5’in üzerindeki İstanbul-Edirne Otobanı’nın,
İstanbul-Ankara Otobanı’nın fiyatları belli. Bir tanesinin, Edirne’ye gidenin
uzunluğu 212 kilometredir, 7,5 TL ödenmektedir; Ankara’ya ise 370 kilometreye
17,5 TL ödenmektedir.
Peki, yeni açılacak olan Kuzey Marmara Otoyolu’nun
fiyatı neydi, onu da özellikle belirteyim: Bakın, 156 kilometreye 61 TL
ödenecek. Mevcuttaki otobanların 10 katı, 9 katı daha yüksektir. Yani ulaştırma
sektöründe yaşayan, ekmeğini çıkaran vatandaşların önümüzdeki günlerinin
karanlık günler olduğunu özellikle belirtmek istiyorum. Çünkü, yapılan yanlış
ihalelerden dolayı nakliyeciyi zor durumda bırakıyorsunuz, daha da zor durumda
bırakmak için yanlış ihaleler yapıyorsunuz. Yaptığınız ihalelerde, Osmangazi
Köprüsü’nden eğer günde 40 bin araç geçmezse, her geçmeyen araç karşılığında
adet başına 121 TL’nin Türkiye Cumhuriyeti kasasından karşılanacağını hep
birlikte biliyoruz. Bunu da bilmeyenlere özellikle anlatmak istiyorum. Yani,
sizlerin yaptığı yanlış ihalelerle, Türkiye Cumhuriyeti kasasını
boşalttırıyorsunuz. (CHP sıralarından alkışlar)
MUSTAFA ILICALI (Erzurum) – Vekilim, yatırım maliyetini
kim karşılamış?
ÖZKAN YALIM (Devamla) – Yanlış yaptığınız ihalelerden
dolayı Sayın Vekilim. Aynen, biraz önce dediğim gibi, vatandaşı
soyduruyorsunuz, kendi kasamızı da soyduruyorsunuz. 
Gelelim, trafik sigortasındaki duruma: 2015 yılında,
nakliyeci kardeşimizin kullandığı tırın, kamyonun, tam tamına 3 kat
sigortasının arttığını söylemiştim. Bununla ilgili önergeler verdim. Sayın
Bakanımız burada, Sayın Mehmet Şimşek burada çünkü birazdan ona da bir sorum
olacak; onun bana yazılı verdiği ve de hatalı olduğu metnini de ona okuyacağım.

Trafik
poliçelerinde indirim istedik çünkü gereksiz vergilendirme var üzerinde. 2012
yılında sizlerin çıkardığı, AKP Hükûmetinin çıkardığı bir kanunla SGK’ya yüzde
10 destek alıyorsunuz trafik poliçesinden, yüzde 5 BSMV alıyorsunuz, yüzde 5
bütçeye alıyorsunuz, yüzde 2 de ekstra trafik giderleri için alıyorsunuz. Peki,
yüzde 5’lik BSMV ile yüzde 10’luk SGK’nın trafik poliçesinde ne işi var
arkadaşlar? Neden kamyoncunun üzerine her şeyi yüklüyorsunuz? Sayın AKP
milletvekilleri, sayın bakanlar; inin kamyoncunun üzerinden, kamyoncu sizin
yükünüzü taşıyor ama onun ödediklerine de hâlâ daha fazla ek vergi getirmekten
lütfen vazgeçiniz. 
Aynı
şekilde, köprü geçiş fiyatlarını söyledim, bunların indirilmesini özellikle
belirtiyoruz, kaskonun indirilmesini, mazotun indirilmesini çünkü nakliyeci
taşımazsa inanın, hepiniz mağdur kalırsınız, evinizde yiyeceğiniz ekmeğe,
içeceğinize, oturacak olduğunuz koltuğa bile muhtaç kalacaksınız. Onun için, vermiş
olduğumuz önergeye sizden destek bekliyoruz. 
Değerli
nakliyeci kardeşim, kamyoncu kardeşim, otobüsçü kardeşim; sizleri özellikle
uyarıyorum buradan, biraz sonra oylanacak olan bu önergeye eğer AKP'li
milletvekili arkadaşlarımız onay vermezse bilin ki sizin batmanıza sebep olacak
kişilerdir. (CHP sıralarından alkışlar) 
Gelelim
Sayın Bakana: Sayın Bakan da şans eseri bugün burada oldu. Sayın Bakana bir
soru önergesi vermiştim ve de soru önergesi 16/3/2016 tarihinde, trafik
poliçelerindeki alınan katkılardan dolayı. Sayın Bakan ve de Hazine
Müsteşarlığı Sigortacılık Genel Müdürlüğü bakın, trafik poliçesinden neler
kesildiğini bile bilmiyor arkadaşlar; bunu özellikle belirtiyorum. Sayın Bakan,
sizin müsteşarlarınız trafik poliçelerinden neler kesildiğini bilmiyor. Ben biraz önce anlattım, dedim ki
yüzde 5’lik bütçeye gelir kaydediliyor, kesiliyor; bir. BSMV kesiliyor yüzde 5. Trafik levhalarına vesaireye destek için de
yüzde 2 kesiliyor. Ama en önemli olan, 2012 yılında sizin çıkardığınız bir
kanunla SGK’ya kesilen yüzde 10’luk desteği buraya yazmamışsınız verdiğiniz
yazılı cevapta. Yani eksik bilgiye sahip olduğunuzu, sizin müsteşarınızın
bilmediğini ben buradan yazılı olarak ispatlıyorum. 
Kamyoncunun,
nakliyecinin ayakta kalması için, oldukça zor şartlarda ödediği trafik
poliçesi… Çünkü, bakın, 2015 yılında bu tırın, bu kamyonun 2.500 lira olan
trafik poliçesinin minimumu 2016 yılında 6.370 lira; 8 bin lira, 9 bin lira
olanlar var. Uşak’ta yaptığım araştırmalarda -hatta kamyoncu arkadaşlarımız
trafik poliçesini yaptırabilmek için bankadan kredi çektiler- bankadan kredi
çekip trafik poliçesini ödüyorlar. Onun için, bu konuda da indirime gitmenizi
sizden özellikle rica ediyorum. Buradan da kamyoncu arkadaşlarımızın hakkını
savunmaya devam edeceğim. (CHP sıralarından “Bravo” sesleri, alkışlar) 
Nakliyeci
ve kamyoncu arkadaşlarımızın ayakta kalabilmesi adına, tekrar uyarıyorum, bu
önergenin desteğini sizden, hepinizden rica ediyorum. 
Teşekkür
ederim, saygı ve sevgilerimi sunuyorum. (CHP sıralarından alkışlar) 
BAŞKAN
– Teşekkür ederim Sayın Yalım. 
Cumhuriyet
Halk Partisi Grubu önerisi aleyhinde Abdullah Nejat Koçer, Gaziantep
Milletvekili. 
Buyurunuz
Sayın Koçer. (AK PARTİ sıralarından alkışlar) 
ABDULLAH
NEJAT KOÇER (Gaziantep) – Sayın Başkan, değerli milletvekilleri; Cumhuriyet
Halk Partisinin nakliyecilere mazot desteği verilmesinden bahisle Meclis
araştırması açılmasına ilişkin grup önerisinin aleyhinde AK PARTİ Grubu adına
söz almış bulunuyorum. Yüce heyetinizi saygıyla selamlıyorum. 
Söz
konusu önergeyle ilgili konuşmadan önce, genel ekonomik durumu ve gelişmelere
ilişkin birkaç hususu ve görüşlerimi sizlerle paylaşmak istiyorum. 
Dünyada
ticaret geriliyor. Dünyanın her tarafında ve özellikle Avrupa’da büyük bir
büyüme sorunu var. Bu büyüme sorununa rağmen ve oralardaki ekonomik krizin
devamına rağmen, Türkiye son yıllarda ve 26 çeyrektir kesintisiz büyümeye devam
ediyor ve 2016 yılı ilk çeyrekte de yüzde 4,8 büyümeyle dünyada 5’inci sırada,
Avrupa’da 1’inci sırada yer alıyor. Bu tespiti öncelikle yapmak istiyorum. 
TAHSİN
TARHAN (Kocaeli) – Nüfus artışı ne?
ABDULLAH
NEJAT KOÇER (Devamla) - Sanayi üretiminde 2016 ilk çeyreğinde güçlü bir büyüme
belirtisi var ve gelen rakamlar sanayi üretiminin 2016’dan itibaren artışa
geçtiğini gösteriyor. 
İşsizlik
rakamları sekiz aydan sonra yüzde 10,1 seviyesine geriledi. Biz, sezon ve
ekonomik gelişmeleri de dikkate aldığımızda, önümüzdeki aylarda işsizliğin yine
tek haneye düşeceğini görüyoruz. 
AR-GE
harcamalarında son on yılda 3 kat artış oldu ve 2015 yılı sonu itibarıyla
Türkiye, AR-GE harcamalarında 6 milyar TL’lik bir harcama gerçekleştirdi. Bu
yaklaşık bir önceki yıla nazaran yüzde 10’luk bir artışa tekabül ediyor. 
En
önemlisi değerli arkadaşlarım, enflasyonda çok başarılı bir döneme girildi ve
mayıs ayında aylık bazda 0,58’e, yıllık bazda yüzde 6,58’e gerilemiş oldu
Türkiye’de enflasyon rakamları. 
Bütün
bunları niye söylüyorum? Bütün bunlar, aslında, bir makro politikanın sonucunda
geniş bir resim, bakabileceğimiz ekonomik durum. Bütün bunlara baktığımız zaman
“Evet, büyüme var ama nereden büyüdük?” soruları geliyor, “Evet, büyüme var ama
bu çeyrekte şuradan büyüdük, bir başka sektörümüzde sıkıntı var.” denebiliyor.
Evet, bunlar genel rakamlar, sıkıntıda olan sektörlerimiz, büyüme sorunu
yaşayan sektörlerimiz olabilir. Bütün bunları da bakanlıklarımız çok yakın
takip ediyor ve şu anda hazırlamış oldukları geniş kapsamlı bir destek paketi
içerisinde de bütün bu sektörlere yönelik bu tartışmaları geride bırakacak
çalışmalar yapıyor. Özellikle KOSGEB destekleriyle lojistik sektörüne 40 bin TL
üst limitli bir lojistik desteği sağlanıyor. Lojistik sektöründe olan
KOBİ’lerimiz, ihracat gerçekleştirdikleri her yeni ülke için 40 bin TL’ye varan
nakliye ve sigorta giderlerini karşılamalarına yönelik bu destekten yararlanabiliyor
ve çok kolay, hiçbir prosedürle uğraşmadan, direkt başvuruyla birkaç gün
içerisinde bu desteği alabiliyor.
Yine,
KOBİGEL Destek Projesi kapsamında, ulaştırma sektörümüze hızlı büyümeleri için
300 bin TL geri ödemesiz ve 300 bin TL de geri ödemeli olmak üzere toplam 600
bin TL’lik desteklerle makine, ekipman, tanıtıcı reklam gibi ulaşım ve lojistik
için istifade edebilecek kredi desteği veriliyor.
Değerli
arkadaşlar, AK PARTİ olarak on dört yıllık icraat dönemimizde en çok önem
verdiğimiz ve yatırım yaptığımız alanlardan birisi, şüphesiz ki ulaştırma ve
lojistiktir. Partimiz, büyük ekonomilerin can damarları olan ulaştırma ve
lojistik altyapılarının gelişimine ve bu sayede ülkemizin rekabetçiliğinin
artırılmasına özel önem göstermektedir. Ülkemizin rekabet gücüne ve
toplumumuzun yaşam kalitesinin yükseltilmesine katkı sağlayan, güvenli,
ekonomik, konforlu, hızlı ve çevreye duyarlı hizmetlerin sunulduğu, kombine
taşımacılığın ve lojistik merkezlerin etkin bir şekilde hayata geçirildiği bir
ulaştırma, lojistik sisteminin oluşturulması da hedefimizdir.
Geçtiğimiz on dört yıllık dönemde ülkemizin bütün
dünyada gıptayla bakılan devasa ulaşım projelerini hayata geçirebilecek güce
sahip olduğunu dünyaya gösterdik. Yaptığımız yatırımlarla ülkemizin ulaştırma
alanında tıkanan damarlarını açtık; kuzey ile güneyi, doğu ile batıyı,
oluşturduğumuz ulaşım akslarıyla bütünleştirdik. Otoyollar, bölünmüş yollar,
havalimanları, hızlı tren hatları, limanlar ve tersaneler, akıllı iletişim
sistemleri iktidarlarımızın başarı hanesinde yer aldı. Seksen yılda yapılan
ulaşım yatırımlarının kat kat fazlası on dört yılda yapılabildi. Kara
ulaşımında güvenliği artırmak, yollarımızı dünya standartlarında kaliteli bir
çehreye kavuşturmak da bu dönemde bizlere nasip oldu. Kara yolu taşımacılığı
sektöründe reform niteliğinde düzenlemeler yapıldı. Bu dönemde mesleki ve mali
yeterlilik ile mesleki saygınlık ilkeleri mevzuata taşındı. Bu yeterliliklere
sahip işletmelerin faaliyet gösterdiği kurumsallaşmış bir taşımacılık
sektörünün temelleri atıldı. Yine, işletmelerimizin rekabet gücünü artırmak,
pazarlama imkânlarını kolaylaştırmak ve kombine taşımacılığını etkili hâle
getirmek amacıyla lojistik merkezler kuruldu. Tüm bunların yanı sıra lojistik
sektörüne yönelik Ekonomi Bakanlığımızın uygulamaya koyduğu çeşitli muafiyet ve
destekler olduğu gibi, bu desteklerin artırılmasına yönelik çalışmalar
sürdürülmektedir. Lojistik sektörümüz, nakliye sektörümüz bizim için özel önem
taşıyan ve değer verdiğimiz bir sektörümüzdür. Önümüzdeki günlerde lojistik
sektörüne, taşımacılığa ve nakliyeye yönelik yeni destekler kamuoyuna
açıklanacaktır. Bu anlamda, bu çalışmalar şu anda sürdürülmektedir. Bu
çalışmaların neticesini de önümüzdeki günlerde hep birlikte alacağız.
Ben, bu duygu ve düşüncelerle Cumhuriyet Halk Partisi
grup önerisinin aleyhinde oy kullanacağımızı ifade ediyor, yüce heyetinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Koçer.
Cumhuriyet Halk Partisi Grubu önerisi lehinde Muharrem
Varlı, Adana Milletvekili.
Buyurunuz Sayın Varlı. (MHP sıralarından alkışlar)
MUHARREM VARLI (Adana) – Sayın Başkan, değerli
milletvekilleri; Cumhuriyet Halk Partisi grup önerisinin lehinde söz almış
bulunuyorum. Hepinizi saygıyla selamlarım.
Tabii,
nakliyeciler bu ülkede bir sürü problemli teşekkülden bir tanesi. Onlar da aynı
çiftçiler gibi, esnaflarımız gibi, iş yapmaya çalışan, alın teriyle para
kazanmaya çalışan herkes gibi sıkıntılar içerisindeler. Onlarla ilgili, burada,
on dakikada belki anlatacaklarımız yeterli olmayacak ama en azından, belki
dertlerinin bir kısmına çözüm üretmiş olacağız. 
Bir
defa, akaryakıt fiyatları çok pahalı. Gerçekten, dünyanın en pahalı mazotunu
hâlâ Türkiye’de biz tüketiyoruz. Gerek çiftçimiz gerek üreticimiz gerekse
taşıma yapan esnafımız bu manada dünyanın en pahalı mazotunu tüketiyor. Avrupa
ülkelerinde bu sektöre yardım yapılırken, prim desteği verilirken bizim
ülkemizde ne yazık ki böyle bir uygulama yok. Dolayısıyla, taşımacılık yapan
esnafımız, kamyoncu esnafımız ve yolcu taşıyan yolcu otobüsü sektörü, mazot çok
pahalı olduğu için ne yazık ki 10 numara yağ koyuyorlar araçlarına ve tabiatın
kirletilmesinde, havanın kirletilmesinde de bu, çok etkili bir rol oynuyor. Ama
ne yapsın? Yani adam mazot koyacak parayı bulamayınca 10 numara yağ koyarak
evinin rızkını, alın terinin karşılığını kazanmaya çalışıyor. 
Yine,
bunların almak zorunda oldukları belgeler var. Bunlardan en önemlisi de K
belgesi yani nakliye firmalarının en çok zorlandığı konulardan bir tanesi de bu
K belgesi. O kadar pahalı ki artık onların ceplerindeki kazançlarını alıp bir
taraflara aktaracak kadar, kendi güçlerini, kendi çalıştıklarını, emeklerini K
belgesine yatıracak duruma geldi kamyoncu esnafı, taşıyıcılar. 
Yine,
kasko, trafik sigortası oldukça pahalı. Bununla ilgili her gün “Yapacağız,
düzenleyeceğiz…” Torba yasada bir düzenleme yapıldı ama şu anda piyasaya
yansıyan hiçbir şey yok, hâlâ kasko ve trafik sigortası çok pahalı. 
Değerli
arkadaşlarım, lütfen, bu problemleri…
ÖZKAN
YALIM (Uşak) – Avrupa’nın en pahalısı sayın vekilim, Avrupa’nın en pahalı
trafik sigortası.
MUHARREM
VARLI (Devamla) – Evet, hâlâ Avrupa’nın en pahalısı Türkiye'de, aynı mazotta
olduğu gibi, hâlâ Avrupa’nın en pahalısı Türkiye'de. Dolayısıyla bunlara çözüm
üretmemiz lazım. Bakın, biz bunlara çözüm üretmezsek -buradan ekmek yiyen
binlerce insanımız var, milyonlarca insanımız var, onların aileleri var- bu
insanlar mağdur duruma düşecekler, bu insanların kazançlarını ellerinden almış,
başkalarının ceplerine aktarmış olacağız.
Değerli
arkadaşlarım, peki, buraya çıkan arkadaşlarımız şu konuşmayı yapıyorlar,
özellikle Hükûmet kanadından: “Hangi sektörle ilgili olursa olsun vermiş
olduğunuz araştırma önergesinde biz bu sektörün üreticilerini çok seviyoruz
veya bu sektörde iş yapan insanları çok seviyoruz ama biz bu önergenin
aleyhindeyiz.” Ya, yani “Bu ne lahana turşusu bu ne perhiz.” demezler mi ya?
(CHP sıralarından "Bravo" sesleri, alkışlar) Ya, eğer gerçekten
seviyorsanız kardeşim, gelin, verelim araştırma önergesine oyu, desteği,
çıkalım bir araştıralım, bu adamlar ne düşünüyorlar, ne yiyorlar, ne içiyorlar,
nasıl para kazanıyorlar araştıralım, ondan sonra da gelelim buraya bir rapor
sunalım ve bu rapor doğrultusunda da düzenlemeler yapalım. Ama yok, sadece
afaki nutuklarla burada o insanları sevdiğinizi söylüyorsunuz. Yani değerli
arkadaşlarım, çözüm üretmek merkezidir Türkiye Büyük Millet Meclisi, bu
araştırma önergeleri de bunun için veriliyor zaten, boşuna verilmiyor.
Şimdi,
bakın, Hükûmetin vermiş olduğu sözler var. İşte, 12 Mayıs 2015 tarihinde Sayın
Davutoğlu Başbakanken burada şoför esnafıyla yapmış olduğu bir toplantıda “Alın
yeni aracınızı, aracınızın KDV’sini, ÖTV’sini biz verelim.” demişti. Var mı
böyle bir uygulama şu anda? Yok, yok.
ÖZKAN
YALIM (Uşak) – Yok, özellikle ticari taksilerin buna ihtiyacı var.
ERKAN
AKÇAY (Manisa) – Yok, olmuşu da yok, olacağı da yok. 
MUHARREM
VARLI (Devamla) – Yani değerli arkadaşlarım, ama bunun karşılığında bakın,
Milliyetçi Hareket Partisi olarak biz seçim beyannamemize neler koymuşuz,
burada sizlerle paylaşmak istiyorum: “Kamyon, otobüs, dolmuş ve taksi
şoförlerine yıpranma payı verilecek.”, “Yük ve yolcu taşımacılığı yapan
esnafımıza vergisiz akaryakıt verilecek.” yani KDV ve ÖTV’den arındırılmış,
“Yetki belgeleriyle ilgili uygulamalar ve ücretler yeniden düzenlenecek.”,
“Korsan taşımacılığa fırsat verilmeyecek.” ki şu anda Türkiye'nin en büyük
problemlerinden birisi de budur, korsan taşımacılıktır, yine “Esnaf ve
sanatkârların geçmiş hizmetlerine borçlanma hakkı verilecek.”, “Çıraklık
eğitimi ve mesleki eğitimi özendiren özel destekler uygulanacak.” gibi tamamen
şoför esnafına yönelik, şoför esnafını koruyan, şoför esnafını destekleyen,
seçim beyannamemizde, vaatlerimiz vardı; hatta bunlardan bir tanesini de işte,
bu ÖTV ve KDV’yle alakalı konuyu Sayın Başbakan gündeme getirdi ama şu ana
kadar bununla ilgili daha herhangi bir şey gerçekleştirmediniz. 
Yine,
bakın, Sayın Cumhurbaşkanı bankalara sesleniyor, diyor ki: “Ya, faiz oranlarını
düşürün.” Merkez Bankası her gün faiz oranlarını düşürüyor, FED’i
bekliyorlardı, FED de faiz oranında herhangi bir değişiklik yapmadı ama şu anda
bankalardaki faiz oranları hâlâ yüksek seyrediyor yani eğer siz bunda
samimiyseniz önce Ziraat Bankası ile Halk Bankasındaki faiz oranlarını bir
düşürün kardeşim ya, bir düşürün; ondan sonra diğer bankalar arkası arkasına
gelir. Bu da esnafa büyük bir katkı sağlayacaktır yani ticaretin canlanmasına
da büyük bir katkı sağlayacaktır ama bu konuda da bir gelişme yok, ancak afaki
nutuklarla anlatılan, burada efendim, insanların hoşuna gidecek veya onları
tamamen kendilerine yönlendirecek şeyler.
Yine,
tabii, kamyoncu esnafını konuşurken burada çiftçilerimizi de görmezden
gelemeyiz; çiftçilerimiz de şu anda dünyanın en pahalı mazotunu tüketiyorlar.
Bakın, Avrupa Birliği ülkelerinde, Yunanistan’da, o “Ekonomisi çökmüş.”
dediğimiz Yunanistan’da mazot eski parayla 2 milyon 800 bin, yeni parayla 2,8 lira.
Yani, şimdi, Yunanistan, çiftçisine bu parayla mazotu verebiliyorsa biz
“Dünyanın bilmem kaçıncı büyük ekonomisiyiz.” diye böbürlenirken neden çiftçimize
bu mazotu veremiyoruz kardeşim ucuz? Niye veremiyoruz yani? Kim tutuyor bizim
elimizi, kim tutuyor sizin elinizi? (MHP ve CHP sıralarından alkışlar)
ÖZKAN
YALIM (Uşak) – Şu anda 4,60.
ERKAN
HABERAL (Ankara) – 4,5 liradan veriyoruz; 4,5 liradan.
MUHARREM
VARLI (Devamla) - Hani “Ucuz mazot vereceğiz.” demiştiniz, “Mavi mazot
vereceğiz.” demiştiniz; yok böyle bir şey.
ERKAN
AKÇAY (Manisa) – Yeşil, yeşil! Yeşil mi, sarı mı, mavi mi?
MUHARREM
VARLI (Devamla) - Hatta biz seçim beyannamemize koyduğumuzda, seçim
meydanlarında bunu dile getirdiğimizde Sayın Cumhurbaşkanı “Bu bir hak
gasbıdır.” demişti. Şimdi, hak gasbıysa, şu anda turizm işletmeciliği yapanlar,
yat ve kotra sahipleri ucuz mazot kullanıyorlar. Tamam, turizm sektöründe bir
kriz var, turizm sektörü şu anda belki ucuz mazot kullanmalı, buna “amin”
diyoruz ancak yat ve kotra sahiplerinin ucuz mazot kullandığı bir ülkede, siz
hâlâ çiftçiye ucuz mazot kullandırmaya “hak gasbı” diyorsanız, Allah’tan korkun
derim, başka bir şey demem ben size. 
ÖZKAN
YALIM (Uşak) – Bununla ilgili önergeler verdik.
MUHARREM
VARLI (Devamla) – Değerli arkadaşlarım, bakınız, biz üreticimizi korumakla
mükellefiz. Eğer bugün üreticimiz buğday üretmezse evinizde ne bulgur
yiyebilirsiniz ne ekmek yiyebilirsiniz, en temel gıdadır bu. 
Yine,
üreticimiz yaş meyve ve sebze üretmezse evinizde hangi sebzeyi nasıl
tüketeceksiniz? Onları da mı dışarıdan ithal edeceksiniz yoksa? Yani zaten her
şeyimiz dışarıdan ithal geliyor, onları da buyuralım gidelim, patlıcanı,
patatesi, soğanı, domatesi dışarıdan ithal getirelim. Herhâlde bundan da
memnuniyet duyarsınız çünkü sizin ithalata dayalı bir ekonomik anlayışınız var.

ÖMER
FETHİ GÜRER (Niğde) – Tohumu dışarıdan geliyor.
MUHARREM
VARLI (Devamla) – Değerli arkadaşlarım, mazot, bu ülkede bir an önce
ucuzlatılmalı ve gerçekten, çiftçiye, üretim yapan çiftçiye, kamyoncu esnafına
ve bu konularda yolcu taşıyan esnaflarımıza ucuz mazot temin edilmeli, prim
desteği verilmeli…
ÖZKAN
YALIM (Uşak) – Hak eden sektörlere...
MUHARREM
VARLI (Devamla) – Hak edenlere verilmeli tabii ki. 
Eğer
biz çiftçimizi desteklemezsek… Bakın, geleceğin en önemli şeyi gıdadır. Son
yıllarda bütün ülkelerin çok önem verdiği şey gıdadır. Belki petrol de önemini
koruyacak, enerji de önemini koruyacak ama aç dolaşamazsınız arkadaşlar. Açken
arabaya mazotu koyup çalıştırmak hiç aklınızdan geçmez. Aç kalırsanız ne
mazotun sizin için bir ehemmiyeti vardır ne de elektriğin sizin için bir
ehemmiyeti vardır. 
Onun
için, biz üreticiyi desteklemek mecburiyetindeyiz, bu mazot fiyatlarını bir an
önce düşürmek mecburiyetindeyiz. 
Hak
gasbı konusunu da tekrar sizlerin ve milletimizin vicdanına sunuyor, hepinizi
saygıyla selamlıyorum. (MHP ve CHP sıralarından alkışlar)
BAŞKAN
– Teşekkür ederim Sayın Varlı.
Cumhuriyet
Halk Partisi Grubu önerisi aleyhinde Mustafa Şükrü Nazlı, Kütahya Milletvekili.

Buyurunuz
Sayın Nazlı. (AK PARTİ sıralarından alkışlar)
ÖZKAN
YALIM (Uşak) – Sayın Vekilim, neresi aleyhinde olacak bunun, yapmayın ne olur
ya! 
MUSTAFA
ŞÜKRÜ NAZLI (Kütahya) – Dinle, dinle.
ÖZKAN
YALIM (Uşak) – Kamyoncuya, nakliyeciye destek istiyoruz, aleyhinde çıkıyorsunuz
ya!
MUSTAFA
ŞÜKRÜ NAZLI (Kütahya) - Sayın Başkanım, çok değerli milletvekilleri; yüce
heyetinizi saygıyla selamlıyorum.
Cumhuriyet
Halk Partisinin vermiş olduğu, 12 ton ve üzeri nakliyecilik yapan esnafımıza
mazot desteği sağlanmasıyla ilgili Meclis araştırma önergesinin aleyhinde, AK
PARTİ Grubu adına söz almış bulunuyorum.
Tabii,
burada arkadaşlarımızın bahsettiği konular var. Mazot desteğinden bahsettiler;
nakliyeci esnafına verilen benzin ve mazotta destek sağlanmasını istiyorlar.
Konular, aslında, birbiriyle bağlantılı. Bütün dünya ülkelerinde bu konulara
bakış açışı açısından bazı farklılıklar var, temel bazı anlayışlar var;
bunların bir yönü mazot desteğidir, bir yönü de nakliyeci esnafına verilen
mazot ve benzindeki sübvansiyondur yani ikisini birden vermiyor, ya birini
tercih ediyor ya birini tercih ediyor. Hatta son olarak ben bu konuyla ilgili
genel değerlendirmeye geçmeden önce, tam da sorunun cevabını şu notla vermek
istiyorum: Aslında bu uygulama, bahsettiğiniz mazot ve benzindeki sübvansiyon
dünya genelinde vazgeçilen bir uygulama; sadece Hindistan bu uygulamayı devam
ettiriyor. 
ÖZKAN
YALIM (Uşak) - Hayır Vekilim, şu anda Avrupa’nın 8-9 ülkesinde “accise” desteği
veriliyor. 
MUSTAFA
ŞÜKRÜ NAZLI (Devamla) - Bir müsaade edin. Ben sizleri dinledim. Ben de söz
hakkımı kullanayım, daha sonra itiraz edersiniz.
Çünkü,
tabii, benzindeki, petrol fiyatlarındaki yükselişten dolayı bu cazip olmaktan
çıktı ve bu ülkeler, G20’nin son toplantısında alınan ortak önergede ülke
başkanları yakıt sübvansiyonlarının kesilmesi yönünde ortak karar aldı. Ayrıca,
dünyada Kyoto Sözleşmesi var, biliyorsunuz. Fosil yakıtların çevreye verdiği
karbondioksit ve benzeri zararlardan dolayı Kyoto Sözleşmesi’ne, Türkiye'nin de
taraf olduğu ve imza attığı sözleşmeye göre artık bundan sonra enerji
ihtiyacımızı neyle karşılıyoruz? Daha çok, yenilenebilir enerji kaynaklarından.
Dolayısıyla, G20 ülkeleri de fosil yakıtlardaki teşviklerini keserek bundan
sonra biyoyakıt destekleme kararı alıyor. Cumhuriyet Halk Partisi gibi
yenilikçi ve çağdaş olduğunu iddia eden bir partinin herhâlde gündemi daha
yakinen takip etmesi… Bu, şimdi, daha çok popülist bir siyasete giriyor, kusura
bakmayın ama. 
Şimdi,
vatandaşımıza her konuda bir şeyler vadedebiliriz. Ülke kaynaklarını,
üretimini, gelirini hesap etmeden ortaya attığımız, “vatandaşa, nabza göre
şerbet” tabirinden ifade ettiğimiz her türlü şey popülizme girer. İnanın, bu
ülke popülizmden çektiğini hiçbir şeyden çekmedi. 
İBRAHİM
ÖZDİŞ (Adana) – Ya, yatı, katı olanlara o fiyatla veriyorsunuz da çiftçiye niye
vermiyorsunuz? 
MUSTAFA
ŞÜKRÜ NAZLI (Devamla) – Bakın, arkadaşlar, bu ülke geçmişte kaynaklarını doğru
kullanmadı…
İBRAHİM
ÖZDİŞ (Adana) – Gemiciği olanlara veriyorsunuz ya. 
MUSTAFA
ŞÜKRÜ NAZLI (Devamla) – …imkânlarını doğru kullanmadı ve bundan önce, 1990’lı
yıllarda gerçekten uçurumun kenarından döndü. Artık popülizm yapamayız. 
İBRAHİM
ÖZDİŞ (Adana) – Ne popülizmi ya? 
MUSTAFA
ŞÜKRÜ NAZLI (Devamla) – AK PARTİ iktidarı on dört yıldır -Sayın Bakanımız da
burada- gerçekten makroekonomik bir istikrarı bu ülkede uygulamıştır. Asla, her
seçim dönemi de dâhil olmak üzere… 
İBRAHİM
ÖZDİŞ (Adana) – Çiftçi ölmüş çiftçi, çiftçi kan ağlıyor, kan ağlıyor. 
TANJU
ÖZCAN (Bolu) – Ya, şu Başbakanın oğlu bir gün bir traktör alsa da traktöre de
verilse. 
MUSTAFA
ŞÜKRÜ NAZLI (Devamla) – …gerçekten popülizme fırsat vermemiştir, hakkaniyetli
ve adaletli olmuştur, toplumun tamamının… 
NURETTİN
DEMİR (Muğla) – Çiftçi, çiftçi; çiftçi diyoruz kardeşim. 
BAŞKAN
– Sayın milletvekilleri, lütfen efendim, lütfen hatibi dinleyiniz. 
MUSTAFA
ŞÜKRÜ NAZLI (Devamla) – Türkiye'nin tarımsal üretiminin hangi noktadan nereye
geldiğini ben burada size bilimsel rakamlarla ortaya koyabilirim. Dolayısıyla,
tarımda ciddi bir artış var, üretimimizin yükselmesi söz konusu.
GÜLAY
YEDEKCİ (İstanbul) – Tarım Bakanının Fransa’dan aldığı madalyayı nasıl
buluyorsunuz Sayın Vekilim? 
MUSTAFA
ŞÜKRÜ NAZLI (Devamla) – Bakın, sizin nakliyeci esnafına dediğiniz desteği,
tarımda mazot desteği olarak, ilk defa AK PARTİ Hükûmeti verdi ve bu destek
daha önce yoktu. 
ERKAN
HABERAL (Ankara) – Vardı, Milliyetçi Hareket Partisi verdi. 
ÖMER
FETHİ GÜRER (Niğde) – Üretim artarak çürüyor, ürünler çürüyor. 
MUSTAFA
ŞÜKRÜ NAZLI (Devamla) – Mazot desteğini veren iktidar AK PARTİ iktidarıdır ve
şu anda…
İBRAHİM
ÖZDİŞ (Adana) – Önergeyi kabul edin, bir görelim. 
TANJU
ÖZCAN (Bolu) – Ya, çocuklarınıza birer traktör alın da çiftçi rahat etsin. 
MUSTAFA
ŞÜKRÜ NAZLI (Devamla) – Şu iki şeyi karıştırmayın: Ben, sahada çok dolaşan ve
köyleri de bilen bir insanım. 
TANJU
ÖZCAN (Bolu) – Hayır, neyi savunuyorsun, neyi savunuyorsun? 
MUSTAFA
ŞÜKRÜ NAZLI (Devamla) – Mazot desteğini biz verdik ve bu mazot desteği
sayesinde… 
ERKAN
HABERAL (Ankara) – 57’nci Hükûmet verdi ilk olarak. 
TANJU
ÖZCAN (Bolu) – Ya, mazot desteğini gemiye verdiğin gibi ver, yata verdiğin gibi
ver. 
ALİ
ŞEKER (İstanbul) – Cengiz İnşaata verdin. 
MUSTAFA
ŞÜKRÜ NAZLI (Devamla) – …hiç, sizin dediğiniz gibi, mazot 4 lira falan da
değil. Tarlasında, üretiminde kullandığı traktörünün mazotunu hesap edin, bizim
verdiğimiz desteği ondan düşün; inanın, 1 lira ile 1,5 lira arasında bir mazot
bedeli ödediğini göreceksiniz. Ben bu hesabı yaptım. 
İBRAHİM
ÖZDİŞ (Adana) – Hiç alakası yok. 
MUHARREM
VARLI (Adana) – Senin dünyadan haberin yok herhâlde. 
İBRAHİM
ÖZDİŞ (Adana) – Önergeyi kabul edin, hep beraber görelim. 
MUSTAFA
ŞÜKRÜ NAZLI (Devamla) – Ben bu hesabı yaptım, sizler de yapın, tarım
müdürlerinize sorun. Ama, tabii, çiftçimiz eğer buradan traktörle şehre filan
gitmek istiyorsa kendi özel ihtiyaçları için, bu hariç.
ÖZKAN
YALIM (Uşak) – Alakası yok. 
MUSTAFA
ŞÜKRÜ NAZLI (Devamla) – Biz tarlanın sürülmesi esnasındaki mazotu söylüyoruz.
Bu esnadaki mazot tüketimi verilen desteklerle doğrudan alakalıdır. 
Esnafımızın
her zaman yanındayız. Ülkemizde sağlanan istikrar, gelirin artması, büyümenin
artması, toplumun tüm kesimlerine eşit olarak adaletli bir gelir artışını zaten
ortaya koymuştur. Ben bununla ilgili… Az önceki milletvekilimiz esnaflarımıza
verdiğimiz destekleri ortaya koydu ve bunlar da her aşamasıyla devam ediyor.
Her şeyden önce nakliyeci esnafımıza gidin -ben kamyon şoförlerini zaman zaman
ziyaret ediyorum ve sohbet ediyorum- şu duble yollardan dolayı hepsi dua
ediyor. 
Bakın,
Türkiye kara yolları bundan önce nasıldı, şimdi ne hâle geldi? O tüneller, o
viyadükler, o köprüler… Benim kendi ilimde o kadar çok kara nokta vardı, o
kadar çok kaza oluyordu ki yani iller arası bağlantılarımızda yollar o kadar
kötüydü ki alay konusuydu ve bugün Kütahya’nın gerçekten her istikametinde
bütün yollarımız duble yol ve sıcak asfaltla yapıldı. Dolayısıyla, hem
nakliyeci esnafımızın can ve mal güvenliğini sağlamış olduk, halkımızın
konforunu artırdık ve yol kalitesini inanılmaz yükselttik. Bugün sıcak asfalt gerçekten
çok pahalı bir uygulamadır. Sathi kaplamanın yerine sıcak asfalt yapmak ülke
ekonomisine bir katkıdır, millî serveti doğru kullanmaktır. Bundan dolayı
nakliyeci esnafımız her şeyden önce bize dua ediyor. 
ÖZKAN
YALIM (Uşak) – Dua edip etmediğini göreceğiz hep birlikte.
MUSTAFA
ŞÜKRÜ NAZLI (Devamla) - Artı, ülkemizin ticari konuda, çok geniş bir yelpazede,
bütün kıtalarda tüm ülkelerle yapmış olduğu anlaşmalar, geliştirmiş olduğu
ticari anlayış yüzünden nakliyeci esnafımızın zaten, hakikaten yüzü gülmektedir.
Bugün dünyanın dört bir tarafına -bizim büyük tırlarla- Türk tırlarının ithalat
ve ihracat için gittiğini zaten görmekteyiz. 
ÖZKAN
YALIM (Uşak) – Kamyoncular kooperatifine sen bir git.
MUSTAFA
ŞÜKRÜ NAZLI (Devamla) - Bir de ben gene kendi mesleğimle ilgili şunları da… 
TANJU
ÖZCAN (Bolu) – Akşam kamyoncuların iftarı var, oraya gelmek ister misiniz Sayın
Milletvekilim?
MUSTAFA
ŞÜKRÜ NAZLI (Devamla) - Bakın, çok yeni, ülkelerle en son -şu anda söyleyeyim
size, 27 ülkeye çıktı- ikili karayolu taşıma anlaşmamız olan ülke sayısını 60’a
çıkardık. Son olarak Sudan ve Slovakya ikili karayolu anlaşması yapan ülkeler
arasına girdi, serbest geçiş sağlayan ülke sayısı da 27’ye çıktı yani
taşımacılık adına önemli bir kazanımı gene esnafımıza kazandırmış olduk. 
Burada,
bu tür, seçim zamanlarında insanlar hakikaten hamasi duygularla, seçimden daha
fazla oy almak için birçok şey vadedebilir ama popülizm, dediğim gibi, ülke
menfaatine değildir. Cumhuriyet Halk Partili kardeşlerimiz de ekonomik verileri
tam bilmeden, petrol üzerine, ülkemizin enerji ihtiyacının ne kadarını yerli
üretimden sağladığımızı tam bilemeden meydanlarda belki bu vaatlerde bulunmuş
olabilirler. Ama bugün gerçekleri görerek attığımız adımda, daha sakin
zamanlarda bunları değerlendirdiğimizde bizim bunu vermemizin çok mümkün
olmadığını, veren ülkelerin de bundan geri adım attığı gerçeğini bilmemiz
lazım. Biz bu desteği, şu anda mazot desteği olarak veriyoruz yani dünyadaki
eğilim de bu yöne kaymıştır; biz tercihimizi bu yönde kullandık, bunu vermeye
de devam edeceğiz. 
Bir
de şunu ifade edeyim: Türkiye, gerçekten… Burada, ben, sabırla Genel Kurulu
takip eden ve muhalefet partisindeki arkadaşlarımı dinleyen bir insanım ve şu
konuşmalara da şahit oldum ve çok üzüldüm. Bakın, biz Türkiye olarak enerji
ihtiyacımızın büyük bir kısmını dışarıdan karşılıyoruz. 2014 yılında 88,6
milyar dolar dışarıya para ödedik ve şu anda enerjide dışa bağımlılığımız yüzde
74 civarında. Bunun önemli kısmı ham petrol ve doğal gaz 32 milyar dolar yani
biz enerji ham maddeleri ithalatına toplam 55 milyar dolar para ödüyoruz. Ama
bizim için üzücü olan taraf şu: Bazı enerji maddeleri bu ülkede var, bunları
çıkarmak istiyoruz. Jeotermal kaynaklarımız var, kömür var, bakır var. Bunlarda
ithalat yapmak zorunda kalıyoruz, aslında mecbur değiliz, kendi yerli
kaynaklarımızı burada üretebiliriz. Ama -çok üzülerek- arkadaşlarımız buraya
çıkıyor, jeotermal enerjiden bile enerji üretmenin çevreyi kirlettiğine dair
bir şeyden bahsediyor; çok üzücü, bilim dışı, gerçek dışı. Kyoto Sözleşmesi’nde
-yenilenebilir enerji kaynakları- tüm dünyadaki bilim adamları tarafından,
jeotermal, su enerjisi ve güneş enerjisinin çevreyi kirletmediğine dair ortak
anlaşma var. Cerattepe’de bakır madenini çıkarmaya karşı çıkmak, Kütahya’da
gümüş madenine karşı çıkmak, Balıkesir’de altın madenine karşı çıkmak bu ülkeye
iyilik yapmak değildir. Bizi dışa bağımlılıktan kurtarın. Gelin, bunlarla
oynamayın, Türkiye’nin kaynaklarını çıkartalım, dışa bağımlılıktan kurtaralım…
MUSA
ÇAM (İzmir) – Doğayı katletmeyin, doğayı katletmeyin!
MUSTAFA
ŞÜKRÜ NAZLI (Devamla) - …ondan sonra dediğiniz destekleri hep birlikte verelim.

Ben
bu duygularla hepinizi saygıyla selamlıyorum. 
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ederim Sayın Nazlı.
ÖZKAN
YALIM (Uşak) – Sayın Başkan…
BAŞKAN
– Sayın Yalım…
ÖZKAN
YALIM (Uşak) – Sayın Başkan, sayın hatip biraz önce dedi ki… Ben Avrupa
ülkelerinde mazot desteği verildiğini bildirdim, söyledim ve de anlattım ancak
sayın hatip Avrupa’da bunun verilmediğini, Pakistan’da verildiğini özellikle
belirtti. 69’a göre söz istiyorum.
BAŞKAN
– Burada bir sataşma yok Sayın Yalım.
ÖZKAN
YALIM (Uşak) – Benim sözümün yanlış olduğunu söylüyor Sayın Başkan.
MUSTAFA
ŞÜKRÜ NAZLI (Kütahya) - Hayır, hayır.
BAŞKAN
– Hayır, bakın, siz şimdi bir görüş ortaya koydunuz, mazot desteği konusunda…
ÖZKAN
YALIM (Uşak) – Hayır, yanlış söylediğimi, yanlış beyan verdiğimi söylüyor Sayın
Başkan.
BAŞKAN
– Şimdi, siz mazot desteği konusunda Avrupa ülkelerindeki uygulamaları
anlattınız, Sayın Nazlı da bunun Avrupa’da değil Pakistan’da olduğunu söyledi.
ÖZKAN
YALIM (Uşak) – Beni yanlış beyanla itham ediyor Sayın Başkan.
MUSTAFA
ŞÜKRÜ NAZLI (Kütahya) - Hayır, hayır.
BAŞKAN
– Şimdi bakın, yani “yanlış beyan” kelimesi var ise tutanakları alacağım,
inceleyeceğim, bakacağım Sayın Yalım.
ÖZKAN
YALIM (Uşak) – Bakın, ben Avrupa ülkelerinde mazot desteği primi veriliyor
diyorum, sayın hatip “Hayır, verilmiyor.” dedi.
BAŞKAN
– Ama, siz bir görüş ortaya koyuyorsunuz, o da karşı görüş ortaya koyuyor Sayın
Yalım.
ÖZKAN
YALIM (Uşak) – Ama, benim beyanımın yanlış olduğunu söylüyor Sayın Başkan.
BAŞKAN
– Sayın Yalım, şimdi, iktidar ve muhalefet partileri…
ÖZKAN
YALIM (Uşak) – Yani, Sayın Başkan, beni bilgisizlikle suçluyor.
MUSTAFA
ŞÜKRÜ NAZLI (Kütahya) - Hayır, hayır, öyle bir şey yok. Öyle demedim.
BAŞKAN
– Hayır yani öyle bir…
ÖZKAN
YALIM (Uşak) – O anlama geliyor Sayın Başkan.
BAŞKAN
– Hayır, o anlama gelmiyor.
Şimdi,
siyasi parti gruplarının birbirlerinden farklı görüş ortaya koymaları son
derece doğaldır. Bu görüşler birbirlerine son derece ters olabilir, zıt
olabilir, birbirinden yüz seksen derece farklı görüşler ortaya konabilir;
bunların hiçbirisi sataşma olmaz. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurunuz.
ÖZGÜR
ÖZEL (Manisa) – Sayın Başkanım, sayın hatip konuşması sırasında Cumhuriyet Halk
Partisi milletvekillerinin sahada olmadıklarını ve gerçeklerden kopuk
olduklarını -bu sebepten- söyledi. Bu konuda grubumuza, bütün
milletvekillerimize bir sataşma var. Bu konuda cevap hakkı kullanmak istiyoruz.
BAŞKAN
– Buyurunuz Sayın Özel.
İki
dakika süreyle söz veriyorum.
ÖZGÜR
ÖZEL (Manisa) – Efendim, eğer uygun görürseniz grup adına cevap hakkını Özkan
Yalım kullansın. 
BAŞKAN
– Aslında başka bir sataşma cümlesi vardı ama onu kullanmadınız, bir başka
cümleyi kullandınız.
ÖZGÜR
ÖZEL (Manisa) – Onu kaçırdık herhâlde efendim.
BAŞKAN
– Buyurunuz Sayın Yalım. (CHP sıralarından alkışlar) 
IX.- SATAŞMALARA İLİŞKİN KONUŞMALAR (Devam)
6.- Uşak Milletvekili Özkan Yalım’ın, Kütahya Milletvekili
Mustafa Şükrü Nazlı’nın CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması
ÖZKAN
YALIM (Uşak) – Sayın Başkanım, teşekkür ederim.
Tabii
ki benim tecrübem Sayın Özgür Özel kadar olmadığından ben söz hakkımı alamadım.
Bundan dolayı da sayın hatibe buradan bu iki dakikada çok güzel cevaplar
vereceğimi de özellikle belirtmek istiyorum. 
Dedi ki sayın hatip: Avrupa ülkelerinde 12 ton ve
üzerine mazot prim desteği verilmediğini iddia etti. Ben de iddia ediyorum,
bakın Sayın Hatip, Avrupa ülkelerinde -Pakistan’dan bahsetmiyorum, Avrupa
ülkelerinden bahsediyorum, Pakistan Avrupa ülkesi değildir Sayın Hatip- 12 ton
ve 12 tonun üzerinde bulunan araçlara, kamyonlara, otobüslere -bakın, Belçika,
Fransa, İspanya, Bulgaristan, Çekoslovakya, Polonya gibi ülkelerde- “accise”
yani mazot prim desteği verilmektedir. Bunun belgesini isterseniz size
sunarım; bu bir.
İkincisi: Popülizmden bahsetti. Sayın Hatip, çiftçimize
siz, nasıl, biz mazot desteği verelim derken, siz hayır vermeyeceğiz...
Nakliyecimizin, kamyoncumuzun batmasına göz mü yumacaksınız? Bizim çiftçimiz
alın teriyle ekiyor, biçiyor. 780 milyon metrekarenin Trakya bölgesi kadar
bölümü ekilip biçilmemektedir. Bunun ekilip biçilmesi için giderlerin düşürülmesi
lazım. Aynı şekilde Avrupa ülkelerinde olduğu gibi, Fransa’daki, Belçika’daki,
Hollanda’daki, Almanya’daki, hatta Yunanistan’daki gibi, çiftçinin kullandığı
traktöre ve de biçerdövere kesinlikle ÖTV’siz ve KDV’siz mazot verilebilir, bu
da yaklaşık 1,8’dir bugün itibarıyla. Bu, Avrupa ülkelerinde veriliyor.
Verilmediği takdirde biliyorsunuz çiftçilerin Paris-Brüksel otobanını nasıl
kapattığını, bunu göz önünde bulundurmanızı istiyorum. 
Hiçbir çiftçi traktörüyle de –sizin dediğiniz gibi-
şehrin merkezine, İstanbul’a, İzmir’e, Ankara’ya gezmeye gitmemiştir; traktörcü
işi için mazotu istemektedir. Bunun için sizi tekrar uyarıyorum; benim
traktörcüm, benim çiftçim ihtiyacı için dekar başına 5 litre mazotu ÖTV’siz,
KDV’siz hak etmektedir Sayın Vekilim. (CHP sıralarından alkışlar) 
BAŞKAN – Teşekkür ederim Sayın Yalım. 
MUHARREM VARLI (Adana) – Sayın Başkan...
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Uşak Milletvekili Özkan Yalım ve
arkadaşları tarafından, Avrupa ülkelerinde verilen mazot destek priminin
ülkemizdeki nakliyecilerimize neden verilmediğinin araştırılması amacıyla
31/3/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 22 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi Grubu önerisini
oylarınıza sunuyorum...
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) - Yoklama istiyoruz Sayın Başkan.
BAŞKAN
– Bir yoklama talebi vardır, o nedenle yoklama işlemini gerçekleştireceğim. 
Önce yoklama isteminde bulunan milletvekillerini ismen
tespit edeceğim. 
Sayın
Özel, Sayın Kara, Sayın Yalım, Sayın Gürer, Sayın Özdiş, Sayın Özcan, Sayın
Arslan, Sayın Salıcı, Sayın Akaydın, Sayın Yalçınkaya, Sayın Kaplan Hürriyet,
Sayın Basmacı, Sayın Balbay, Sayın Tuncer, Sayın Yıldız Biçer, Sayın Nurlu,
Sayın Demir, Sayın Tümer, Sayın Şeker, Sayın Çamak.
Yoklama
işlemini başlatıyorum.
İki
dakika süre veriyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Uşak Milletvekili Özkan Yalım ve arkadaşları
tarafından, Avrupa ülkelerinde verilen mazot destek priminin ülkemizdeki
nakliyecilerimize neden verilmediğinin araştırılması amacıyla 31/3/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 22 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Sayın
Varlı, biraz önce ayağa kalkmıştınız ama yoklama işlemine geçmiş olduğum için
sizi dinleyemedim. 
Buyurun.

MUHARREM
VARLI (Adana) – Efendim, sayın hatip konuşmasında bizi popülizm yapmakla
suçladı. “1980’li yıllarda bundan çok çekti bu ülke, biz buna son verdik.”
dedi. Bizi popülizm yapmakla suçladı. Onunla ilgili sataşmadan söz almak
istiyorum. 
BAŞKAN
– Sayın Varlı, buyurunuz efendim.
Popülizm
yapmak aslında bir sataşma gerekçesi olur mu, bir tartışma konusu olacak
derecede tartışmalı bir kelime ama herkes görüşünü ifade ettiği için,
buyurunuz, siz de görüşünüzü ifade ediniz.
ERKAN
HABERAL (Ankara) – Popülist yönetimle suçladı.
IX.- SATAŞMALARA İLİŞKİN KONUŞMALAR (Devam)
7.- Adana Milletvekili Muharrem Varlı’nın, Kütahya
Milletvekili Mustafa Şükrü Nazlı’nın CHP grup önerisi üzerinde yaptığı
konuşması sırasında Milliyetçi Hareket Partisine sataşması nedeniyle konuşması
MUHARREM
VARLI (Adana) – Teşekkür ederim Sayın Başkan. 
Şimdi,
tabii, arkadaşımız burada kendi partisinin hatiplerinin her zaman konuştuğu
gibi “Biz şunu verdik, biz bunu verdik.” diyerek sanki kendi ceplerinden
veriyormuş gibi, milletimize bağışta bulunuyorlarmış gibi bir ifadede bulundu.
Onların gübre desteği ve mazot desteği olarak verdiklerini Milliyetçi Hareket
Partisinin 57’nci Koalisyon Hükûmeti döneminde biz zaten başlatmıştık. Şu anda
üst üste koysanız, toplasanız hepsini, bizim vermiş olduğumuz doğrudan gelir
desteğine denk gelmiyor; şu anda vermiş oldukları mazot desteği, gübre desteği
ve diğer desteklerin hiçbiri bizim vermiş olduğumuz doğrudan gelir desteğine
denk gelmiyor; bu bir.
İkincisi:
Yani, eğer ki bu ülkede her sektöre yeterince destek veriliyorsa hâlâ biz…
Özellikle ben tarım sektöründe hayvancılıkla alakalı şunu söylemek istiyorum:
Yani, Angus, Şarole, Hereford, Limuzin, Belçika Mavisi, Simental, Holstein gibi
hayvanları biz hâlâ niye ithal ediyoruz? Sapı samanı biz hâlâ niye ithal
ediyoruz? Mısır üretimi çok arttı, pamuk üretimi düştüğü için çok arttı mısır
üretimi bu ülkede. Çiftçi çünkü pamuk ekmekten vazgeçti. Buna rağmen, biz hâlâ
dışarıdan niye mısır ithal ediyoruz? 
Türkiye'nin
25 milyon ton-30 milyon ton buğday üretme kapasitesi varken her yıl biz
dışarıdan niye hâlâ 4 milyon ton-5 milyon ton buğday ithal ediyoruz? Esas bunun
cevabını vermesi lazım arkadaşlarımızın, esas bunu araştırmamız lazım, bunu
konuşmamız lazım. “Popülizm” diyor ya, bu, Türkiye’ye yılda 5-6 milyar dolar
para kaybettiriyor bu saydıklarım; pamuk ithalatı, buğday ithalatı, mısır
ithalatı ve hayvan ithalatı Türkiye’ye yılda 5-6 milyar dolar para
kaybettiriyor. Esas popülizm budur. 
Saygılar
sunarım. (MHP sıralarından alkışlar)
BAŞKAN
– Teşekkür ederim Sayın Varlı.
Birleşime
on dakika ara veriyorum. 
Kapanma Saati: 16.48
İKİNCİ OTURUM
Açılma Saati: 17.09
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Sema KIRCI (Balıkesir) 
-------0------
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin İkinci
Oturumunu açıyorum. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VIII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Sayıştay Başkanı ve üyelikleri
için Plan ve Bütçe Komisyonu üyeleri arasından belirlenen Ön Seçim Geçici
Komisyonunca kabul edilen ve bastırılarak dağıtılan 402 sıra sayılı Komisyon
Raporu'nun kırk sekiz saat geçmeden Genel Kurulun 22/6/2016 Çarşamba günkü
gündeminin “Seçim” kısmına alınarak mezkûr rapor doğrultusunda Sayıştayda boş
bulunan 5 üyelik için seçimin bu birleşimde yapılmasına; yine bastırılarak
dağıtılan 401 sıra sayılı Komisyon Raporu'nun kırk sekiz saat geçmeden Genel
Kurulun 23/6/2016 Perşembe günkü gündeminin “Seçim” kısmına alınarak mezkûr
rapor doğrultusunda Sayıştay Başkanı seçiminin 23/6/2016 Perşembe günkü
birleşimde yapılmasına; bastırılarak dağıtılan 400 ve 398 sıra sayılı Kanun
Tasarılarının kırk sekiz saat geçmeden gündemin “Kanun Tasarı ve Teklifleri ile
Komisyonlardan Gelen Diğer İşler” kısmının sırasıyla 2'nci ve 4'üncü
sıralarına, yine bu kısımda bulunan 343 ve 183 sıra sayılı Kanun Tasarılarının
ise yine bu kısmın 3'üncü ve 5'inci sıralarına alınmasına ve diğer işlerin
sırasının buna göre teselsül ettirilmesine; 400 sıra sayılı Kanun Tasarısı'nın
İç Tüzük'ün 91'inci maddesine göre temel kanun olarak bölümler hâlinde
görüşülmesine ilişkin önerisi
Türkiye Büyük Millet Meclisi Başkanlığına
Danışma
Kurulu 22/6/2016 Çarşamba günü (bugün) toplanamadığından İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Bülent
Turan
 Çanakkale
 AK
PARTİ Grubu Başkan Vekili
Öneri:
Sayıştay
Başkanı ve üyelikleri için Plan ve Bütçe Komisyonu üyeleri arasından belirlenen
Ön Seçim Geçici Komisyonunca kabul edilen ve bastırılarak dağıtılan 402 sıra
sayılı Komisyon Raporu'nun kırk sekiz saat geçmeden Genel Kurulun 22/06/2016
Çarşamba günkü (bugün) gündeminin “Seçim” kısmına alınarak mezkûr rapor
doğrultusunda Sayıştayda boş bulunan 5 üyelik için seçimin bu birleşimde yapılması,
yine bastırılarak dağıtılan 401 sıra sayılı Komisyon Raporu'nun kırk sekiz saat
geçmeden Genel Kurulun 23/06/2016 Perşembe günkü gündeminin “Seçim” kısmına
alınarak mezkûr rapor doğrultusunda Sayıştay Başkanı seçiminin 23/06/2016
Perşembe günkü birleşimde yapılması,
Bastırılarak
dağıtılan 400 ve 398 sıra sayılı kanun tasarılarının kırk sekiz saat geçmeden
gündemin “Kanun Tasarı ve Teklifleri ile Komisyonlardan Gelen Diğer İşler”
kısmının sırasıyla 2'nci ve 4'üncü sıralarına, yine bu kısımda bulunan 343 ve
183 sıra sayılı kanun tasarılarının ise yine bu kısmın 3'üncü ve 5'inci
sıralarına alınması ve diğer işlerin sırasının buna göre teselsül ettirilmesi,
400
sıra sayılı Kanun Tasarısı'nın İç Tüzük'ün 91'inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması;
önerilmiştir.




400 sıra sayılı Danıştay
  Kanunu ile Bazı Kanunlarda Değişiklik Yapılmasına Dair Kanun Tasarısı (1/726)




BÖLÜMLER


BÖLÜM MADDELERİ


BÖLÜMDEKİ
  MADDE SAYISI




1.
  BÖLÜM


1 ila
  14’üncü maddeler arası


14




2.
  BÖLÜM


15 ila 36’ncı maddeler arası


22




TOPLAM MADDE SAYISI


36



BAŞKAN
– Adalet ve Kalkınma Partisi Grubu önerisi üzerinde söz isteyen sayın
milletvekillerine söz vereceğim.
Lehinde
ilk konuşmacı, Ali Ercoşkun, Bolu Milletvekili.
Buyurunuz
Sayın Ercoşkun. (AK PARTİ sıralarından alkışlar) 
ALİ
ERCOŞKUN (Bolu) - Teşekkür ederim.
Sayın
Başkan, değerli milletvekilleri; aslında dünkü grup önerimizde gündeme gelen
meseleleri şu anki grup önerimizde tekrar konuşuyoruz çünkü bugün Sayıştay
seçimiyle ilgili boş bulunan 5 üyelik için seçimin yapılmasını öneriyoruz
bugünkü birleşimde. Ayrıca 400 ve 398 sıra sayılı kanun tasarılarının gündemin
2’nci ve 4’üncü sıralarına, gene 343 ve 183 sıra sayılı kanun tasarılarının da
gündemin 3’üncü ve 5’inci sıralarına alınmasını öneriyoruz. Bunun yanında, 400
sıra sayılı Kanun Tasarısı’nın da İç Tüzük 91’inci maddeye göre temel kanun
olarak iki bölüm hâlinde görüşülmesini -birinci bölümün 1 ila 14’üncü maddeler,
ikinci bölümün de 15 ila 36’ncı maddeler olarak görüşülmesini- öneriyoruz. 
Önerimizin
lehinde olduğumuzu tekrar belirtir, Genel Kurulu saygıyla selamlarım. (AK PARTİ
sıralarından alkışlar) 
BAŞKAN
– Teşekkür ederim Sayın Ercoşkun. 
Adalet
ve Kalkınma Partisi Grubu önerisi aleyhinde Özgür Özel, Manisa Milletvekili. 
Buyurunuz
Sayın Özel. (CHP sıralarından alkışlar) 
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlıyorum. 
Dün,
burada AKP grup önerisi üzerinde konuştuk. Konuşmamız sırasında birtakım
tepkiler oldu ve Adalet ve Kalkınma Partisinin Değerli Grup Başkan Vekili
Bülent Turan da daha sonra “Konuşmayacaktım ama konuşmama lüzum oldu.” deyip
geldi, kürsüde benim konuşmam üzerine bir şeyler söyledi. Böyle yıllar falan
geçse tutanaklar iş görüyor da böyle bir gün sonra -aslında hafızalarda çok
yeni- ama “Öyle dememiştim, sen böyle dememiştin.” denmesin diye Tutanak
Müdürlüğümüzün tutanağına başvuralım. Bu arada geçtiğimiz günlerde harika bir
sergi ve çok güzel bir çalışma yaptılar, çok da emek verdiler, Meclisin de en
iyi çalışan birimlerinden bir tanesi; kendilerine teşekkür ediyoruz. 
Dün
ben şöyle demişim: “Bugün Adalet ve Kalkınma Partisinin yeni bir grup
önerisiyle karşı karşıyayız her hafta olduğu gibi. Örneğin, içinde bulunduğumuz
bu tarihi şimdiye kadar 7 kere düzenlediler “Bugün ne görüşelim, kaça kadar
çalışalım, kaçta bırakalım.” diye ve emin olun, haftaya bir daha
düzenleyecekler, bayram dönüşü bu düzenlemeleri bir daha yapacaklar çünkü grup
olarak bir irade kullanmak ve kaliteli yasama yapmak değil, bir yerlerden gelen
talimatlar, bir yerlerle yapılan pazarlıklar sonucunda onu çektim, bunu koydum,
saray bastırdı, paraleli kazıdım, bilmem neyi dengeledim hesapları içinde
Meclisi çalıştıran, iktidar adı altında kendi iktidarından yoksun, muktedir
olmayan, Meclis düzenine hâkim olamayan, yarınını bilemeyen bir grupla karşı
karşıyayız. (CHP sıralarından alkışlar)”
“Yarınını
bilemeyen.” dedim diye Bülent Bey’in ağırına gitmiş. “Konuşmayacaktım ama
konuşacağım.” dedi, geldi, çıktı ve dün şöyle cevap verdi: “Dedi ki grup başkan
vekili: ‘AK PARTİ Grubu planlamasını yapamadı, her hafta bunları değiştiriyor,
yarın ne yapacağı belli değil…’ Kendisinin bilgisi olmayabilir, söyleyeyim: AK
PARTİ Grubumuz, bırakın şimdiyi, eylülü, ekimi bile planladı...”
BÜLENT
TURAN (Çanakkale) – Planlı. Kırk sekiz saat şartı var. 
ÖZGÜR
ÖZEL (Devamla) – “…hangi gün ne yapacağımız bellidir. Sadece opsiyonel olarak,
zaman zaman yanlış yerlerde yanlış tavırlar içerisinde olduklarından dolayı…”
Bizi suçlamış. Elimizde ne var? Hiç olmazsa bugün tatile gitseydiniz de başka
bir grup başkan vekiliniz imzalasaydı. 
BÜLENT
TURAN (Çanakkale) – Ayıp bunlar, ayıp!
ÖZGÜR
ÖZEL (Devamla) – Dün ben diyorum ki: “Yarınınız belli değil, haftaya yeni bir
grup önerisi getirirsiniz.” “Biz yılları planladık, ayları planladık.” diyor,
bugün yeni bir grup önerisi var. 
BÜLENT
TURAN (Çanakkale) – Değiştirmedik, teknik bir şey. Özgür, öğren bunları artık.
ÖZGÜR
ÖZEL (Devamla) – Dün bugünü düzenlediler, Sayıştayla ilgili seçimi perşembeden
bugüne alıyorlar şimdi. Ayrıca, Danıştay ve Yargıtayla ilgili düzenlemeyi
gündemin 2’nci sırasına alıyorlar. Sebep? Hatta ve hatta İç Tüzük’e göre kırk
sekiz saat beklemek lazım, kırk sekiz saatlik bekleme süresini beklemeden şimdi
bugün oraya koymak için çoğunluk oyuna başvuracaklar. 
Değerli
milletvekilleri, iktidar partisi İç Tüzük’ü tanımıyor, İç Tüzük’ü beğenmiyor,
Anayasa’yı tanımıyor, Anayasa’yı beğenmiyor ama Anayasa’yı tanınmaz hâle
getiren, İç Tüzük’ü tanınmaz hâle getiren, bunu işlevsiz, hatalı, kötü hâle
getiren aslında iktidar partisinin bu uygulamaları. 
İç
Tüzük ve Anayasa şöyle bir şey söylüyor: “Bir kanun basıldıktan sonra, kırk
sekiz saat geçmeden görüşülemez.” Ama bunun istisnası oluyor mu? Bu İç Tüzük bu
hâle getirilmeden önce, 4 partinin uzlaşısıyla ancak… Olur ya çok önemli bir
mevzudur, hep beraber “Olur.” deriz ama AKP döneminde çoğunluk oyuna başvurarak
grup önerisi… Danışma Kurulu yapıyoruz, Danışma Kurulu ya toplanamıyor ya oy
birliğine varamıyor. Oy birliğini arayacak, uzlaşıyı arayacak, muhalefete “Sen
ne istiyorsun, sizin önerileriniz nedir? Bizim takvim önerimiz budur.” diyecek
olan iktidar partisi ama böyle bir uzlaşı kültürünün yakınından geçmediği ve
bugün kendisine hangi talimatın geleceği, hangi kanunun öne çekilmesi, hangi
alınan karara saraydan ne tepki geldiği bilinemediği için tamamen iradesini
terk etmiş, muktedir olmayan bir grupla karşı karşıyayız. Dün benzer şeyler
söylenince “Biz eylülü, ekimi planladık.” diyor. 
Sayın
Bülent Turan, eylülde, ekimde AKP Grubunun ne yapacağı değil, AKP’nin Genel
Başkanının kim olacağı bile belli değil. (CHP sıralarından alkışlar) Siz,
bundan dört ay önce yüzde 49 oy almış olan partinizin Genel Başkanı duruyorken
ben çıksam “Ya, haziran ayında sizin Başbakanınızın, sizin Genel Başkanınızın
kim olacağı belli değil.” desem kabul eder miydiniz? Haşa, Hocadan herkes çok
memnundu. Ama ben size bu kürsüde şunu söylemiştim: Hocaya parti içinden
operasyon yapılıyor. Her seferinde bizim üzerimize doğru o arkadan gelen 20
kişi, bir dönem geldi, Başbakanın burada yapacağı bir konuşmaya bir hafta kala her
konuşanı -yani kendisine kötü bir şey demek için demiyorum, Tokat Milletvekili
Zeyid Aslan konuşuyor- ayağa kalkıp alkışlıyorlar, bütün grubu ayağa
kaldırıyorlar. Bir başka milletvekili konuşuyor, “Kalkın, kalkın ayağa…” Neden?
Başbakanın konuşması sırasında ayakta alkışlama geleneğini bile
işlevsizleştirme, kendi grup başkanının grubundan gördüğü nadir jestlerden bir
tanesini bile yok saymayla ilgili bir operasyon yapıldı. O gün bunu söyledim,
hiçbiriniz kabul etmediniz, “Yok öyle bir şey.” dediniz ama o günden sonra bir
daha Genel Başkan dışında kimsenin de karşısında ayağa kalkmadınız. Ama daha
sonra o operasyon tuttu, o itibarsızlaştırmaya çalıştığınız Başbakanı sarayda…
Hani diyordu ya Sayın Recep Tayyip Erdoğan, daha önceki Cumhurbaşkanı için “Seçilmiş
Başbakanın önüne Anayasa fırlattı, dolar yükseldi, faizler fırladı, ülkeye
zarar verdi.” diyordu. Aynı Anayasa masanın üstünde dururken seçilmiş Başbakanı
sarayın penceresinden aşağıya fırlattı. Hepiniz izlediniz, hepiniz ağzınız açık
izlediniz ve ardından yüzde 49 oy almış Başbakan, tam mutabakatla seçilmiş
genel başkan partiyi güya kongreye götürdü ve kimin genel başkan olacağına 1
kişi karar verdi; hepiniz dinlediniz, beklediniz ve perşembe günü karar
verdiler. Kime karar verildiğini açıklama görevini bile saraydan bildirdiler.
Kim açıklasın? “Efendim, şu kişi açıklasın.” dendi, o kişi çıktı açıklamayı
yaptı. Şimdi siz burada -büyük büyük laflar etmek kolay- belki birazdan çıkar
yine planlamadığınız bir konuşma yaparsınız; belki yine ayları, yılları planladığınızı
söylersiniz. 
Biz
“Yarınınız belli değil.” derken bu ülkeyi nereye götürdüğünüzden çok ciddi
şüphelerimiz var. Yıllar önce bugünler tarif edildiğinde, birileri “Bu
iktidarın gizli ajandası.” dediğinde, “Aklının arkasında başka bir şey var.” dediğinde
itiraz edenler, şimdi bunların gerçekleştiğini ve bunların artık
normalleştiğini görüyorlar ve bu konuda -kimse, Adalet ve Kalkınma Partisinde-
geçmişte bu ülkenin özgürlük isteyen, demokrasi isteyen, bir daha darbelerin
yaşanmasını istemeyen ve o günlerdeki janjanlı söylemlerinizle aldattığınız,
kandırdığınız, algılarını yönettiğiniz kitlelere dönüp de “Evet biz sizi o gün
kandırmıştık.” demiyor. İstisnası Aziz Babuşcu, İstanbul İl Başkanıyken
ağzından böyle bir şey çıkardı, onun dışında büyük bir rahatlıkla, büyük bir öz
güvenle… Çünkü ne söylediğini bir bağlam içinde söylemeyen, bir ilke içinde
söylemeyen, ne söyleyeceği bir yerlerden dayatılan bir grup olduğunuz zaman, o
zaman işte, çıkıp da dinlersiniz ve çıkıp böyle büyük büyük laflar edersiniz.
Allah’ın sopası yok, size ertesi gün bunu imzalattırır, buraya getirir, önünüze
koyar. 
Cumhuriyet
Halk Partisi olarak şunu söyleyelim: Sayıştaya üye seçiliyor. Bununla ilgili
birazdan seçim yapılacak. İktidar partisisiniz, oy çokluğuyla öyle bir şey yapıyorsunuz
ki, hiçbir grupla, gruplarla istişare etmek, Sayıştay için yapılacak bu seçimde
diğer grupların fikrini almak, o gruplara düşünceleri, bırakın dünya
görüşlerinin dengelenmesi… Neden Parlamentoya verilmiş bu görev? Ama hiç
değilse diğer grupların nezaketen fikirlerini bile almaya ihtiyaç duymuyorsunuz
çünkü bildiğiniz bir şey var: Çoğunluk var; bu taraf bizden az, biz ne dersek o
olacak. 
Size
şunu söyleyelim: Evet, çoğunluk var ama bu ülkeyi demokrasi yapan, demokrasiyi
kıymetli yapan şey siz değilsiniz, o bu taraf. Çünkü iktidar her türlü rejimde
olur, her türlü rejimde iktidar var ama o rejimi demokrasiye çeviren
muhalefetin olmasıdır. (CHP sıralarından alkışlar) Bu muhalefeti yok
sayarsanız, sadece parmak çoğunluğuyla bir şeyler yapmaya çalışırsanız, evet,
size “iktidar” derler ama rejimin adına “demokrasi” demezler. Bu ülkede ağır
aksak, kusurlu, geçmişinde sıkıntıları olan bir demokrasi devraldınız ama bizim
sizden aldığımız Türkiye'nin adına demokrasi demeye bin şahit gerekecek ama biz
daha sonra, yaptığınız tahribatı el birliğiyle hızla düzelteceğiz.
Saygılar
sunuyorum. (CHP sıralarından alkışlar)
BAŞKAN
– Teşekkür ederim Sayın Özel.
Adalet
ve Kalkınma Partisi Grubu önerisinin lehinde, Salih Cora, Trabzon Milletvekili…
BÜLENT
TURAN (Çanakkale) – Bülent Turan, Sayın Başkanım.
BAŞKAN
– Değişti mi konuşmacı?
BÜLENT
TURAN (Çanakkale) – Evet.
BAŞKAN
- Buyurunuz Sayın Turan. (AK PARTİ sıralarından alkışlar) 
ÖZGÜR
ÖZEL (Manisa) – Bak, konuşmacının da haberi yok, kalktı gidiyordu.
BAŞKAN
– Bülent Turan, Çanakkale Milletvekili, buyurunuz.
BÜLENT
TURAN (Çanakkale) – Sayın Başkan, değerli milletvekilleri…
MUSA
ÇAM (İzmir) - Sayın Turan, Sayın Cora’ya söyleseydiniz konuşmayacağını. 
ÖZGÜR
ÖZEL (Manisa) – Konuşmacı giderken…
MUSA
ÇAM (İzmir) - Ayağa kalktı, ayağa kalktı.
ÖZGÜR
ÖZEL (Manisa) - Ben de bunu anlatıyorum işte, konuşmacının da haberi yok.
BÜLENT
TURAN (Devamla) - Değerli arkadaşlar, dün ne demişsek aynısını söylüyoruz.
Dünkü zaptı getirin imzalayayım. Dün demiştik ki: “Sayıştay seçimini bu hafta
yapacağız.” Teknik olarak arkadaşlar bilmiyor olabilir, izah edeyim, bizim
grubumuz anladı çok açık bir şekilde. 
Bakınız
değerli arkadaşlar, Sayıştay Kanunu gereği başkan ayrı seçiliyor, üyeler ayrı
seçiliyor. Eğer bugün başkanı seçmezsek cuma günü de Meclisi devam ettireceğiz.
Biz, usul ekonomisi gereği ramazanışerifte seçim bölgelerimizde olunması
talebiyle ilgili olarak diyoruz ki: Bu kanunu bugün görüşürsek, perşembe
akşamına bitirirsek cuma günü Meclisi kapatırız diyoruz. Bunu biz dün konuştuk
yeni bir şey söylemiyoruz. Sanki dün başka bir şey varmış, bugün başka bir şey
varmış gibi demek bu sizin anlamadığınızı gösterir arkadaşlar. Hiçbir şey
değişmedi. Bu hafta biz, çok net, Türk Silahlı Kuvvetlerimizin Personel
Kanunu’nu görüşüyoruz, iki tur olarak da Sayıştay seçimini yapıyoruz, Meclisi
kapatıyoruz ondan sonra. Yeni bir şey yok arkadaşlar, bunlar tamamen teknik
meseleler.
Dün
buraya grup önerisi verdiğimizde -ki vermek zorundayız Meclis çalışsın diye-
Plan ve Bütçe Komisyonu hâlâ üyelerini seçmemiş, olmayan bir şeyi nasıl
taşıyabiliriz buraya? Dün seçimini yapmasaydı, bugün değiştirmeyecektik ama dün
Plan ve Bütçe seçim yaptığından dolayı bugün seçim yapabiliyoruz. Yarın da
üyelerini seçeceğiz, söyleyeyim size. Bakın, arkadaşlar, bugün başkanı seçiyoruz,
yarın üyeleri seçeceğiz. Bir şey değişmedi. Ekime kadar gün gün takvimimiz
belli.
Diğer
mesele: Bizim parti olarak kendi Genel Başkanımızı hangi usulle nasıl
değiştireceğimizi, niye değiştirmeyeceğimizi siz tartışmayın arkadaşlar. Buna
cevap vermeyi zül addediyorum. Niye biliyor musunuz? Bu konuyla ilgili en son
konuşacak parti sizsiniz. Sizin Genel Başkanınızın nasıl değiştiğini biliyoruz,
nasıl kongreler yaptığınızı biliyorsunuz. Buna ben cevap vermeyi ayıp olarak
düşünüyorum.
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Turan.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkan, Sayın Turan biraz önce yaptığı konuşmasında
şahsımı doğrudan hedef alarak doğru söylememek, gerçekleri çarptırmak, bilgisiz
olmakla suçladı. Kendisine cevap vermek istiyorum.
BAŞKAN
– Anlamadığınızı söyledi galiba.
ÖZGÜR
ÖZEL (Manisa) – Evet efendim. 
BAŞKAN
- Buyurunuz Sayın Özel. (CHP sıralarından alkışlar)
BÜLENT
TURAN (Çanakkale) – Hayır Sayın Başkan, yapmayın lütfen, ne dedim?
IX.- SATAŞMALARA İLİŞKİN KONUŞMALAR (Devam)
8.- Manisa Milletvekili Özgür Özel’in, Çanakkale
Milletvekili Bülent Turan’ın AK PARTİ grup önerisi üzerinde yaptığı konuşması
sırasında şahsına sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; aslında hiçbir şeye
gerek yok. Bir video kaydı oynatsak söylediklerimin nasıl sanki laboratuvar
ortamındaki ispatı olduğu ortaya çıktı.
Biraz
önce dedim ki: Sizin partinizde yarın ne olacağı belli değil çünkü bir ortak
akılla karar vermiyorsunuz, bir kişinin iradesi, hırsı her şeye karar veriyor. 
OSMAN
AŞKIN BAK (Rize) – Sen kendi partine bak.
EJDER
AÇIKKAPI (Elâzığ) – Kendi işine bak sen, kendi siyasi partine bak sen.
BAŞKAN
– Sayın milletvekilleri, lütfen hatibi dinleyin efendim.
ÖZGÜR
ÖZEL (Devamla) – Biraz önce grubunuz adına konuşmayı yapacak olan milletvekili…

BÜLENT
TURAN (Çanakkale) – Bak, bak, ne yazıyor? “Bülent Turan, Ali Ercoşkun” yazıyor.
ÖZGÜR ÖZEL (Devamla) – …Sayın Cora ayağa kalktı, önünü
ilikledi, kürsüye doğru hareketlendi, önüne çıktınız, “Bülent Turan Sayın
Başkan…” Elbette ki grup önerisine ilk başta hepimiz kendi adımızı
yazdırıyoruz, sonra devrediyoruz. Sayın Cora’ya konuşacağını söylemişsiniz,
Sayın Cora hazırlığını yapmış, kürsüye doğru gelmek üzere iken Bülent Turan…
EJDER
AÇIKKAPI (Elâzığ) – Ya, sizi ne ilgilendirir bunlar?
HALİL
ELDEMİR (Bilecik) – Ya, sana ne bundan ya?
EJDER
AÇIKKAPI (Elâzığ) – Seni ne ilgilendirir bu ya?
ÖZGÜR
ÖZEL (Devamla) – …Sayın Başkan geliyor, konuşma yapıyor burada iki buçuk
dakika. Dünya kadar laf ediyor, hakaret ediyor, karşı tarafın eleştirilerinden
bir parça payını almıyor, dün söylediği ile bugün söylediği arasında nasıl
çeliştiğini bilmiyor.
BÜLENT
TURAN (Çanakkale) – Yok, aynı şeyi söylüyorum.
ÖZGÜR
ÖZEL (Devamla) – Hatta diyor ki: “Size söyleyeyim; bugün Sayıştaya Başkan
seçeceğiz, yarın üye.” 
BÜLENT
TURAN (Çanakkale) – Hayır. 
ÖZGÜR
ÖZEL (Devamla) – Bugün üye seçeceğiz, yarın Başkan seçeceğiz Sayın Turan. 
BÜLENT
TURAN (Çanakkale) – İki tur var.
ÖZGÜR
ÖZEL (Devamla) – Bir de, size şu kadarını söyleyeyim: Cumhuriyet Halk Partisi
olarak size yaptığımız eleştirilerin tamamı hayata dair, siyasete dair, akla
dair ve altında bir mantığa dayanan eleştiriler. Bu eleştirileri çürütmek için
her zaman yaptığınız gibi bir algı operasyonu yaratarak, gerçekleri çarpıtarak,
“Düne imza atarım.” diyerek, bilmem ne yaparak olmaz. Ben dün ne söylediğinizi
biliyorum, tutanak altında, benim ne söylediğim de burada. Haftaya geleceksiniz
dedim, “Haftaya gelmeyeceğiz.” dediniz, bugün geldiniz. Yarın tekrar aynı şeyi
yapabilirsiniz, bu Meclisi babanızın çiftliği gibi yönetmeye çalışabilirsiniz
ama vatandaş…
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – …halk, seçmen bunları görüyor.
Saygılar
sunuyorum.
BAŞKAN
– Teşekkür ederim Sayın Özel.
OSMAN
AŞKIN BAK (Rize) – 1 Kasımda ne oldu? 15 tane seçim kaybettiniz be. Hâlâ
kendinize bakmıyorsunuz. 15 seçim kaybettiniz. Bir de kendinize bakın be. 
BÜLENT
TURAN (Çanakkale) – Sayın Başkan…
BAŞKAN
– Sayın Turan, dinliyorum efendim.
OSMAN
AŞKIN BAK (Rize) – 15 seçim kaybettiniz. Kendinize bakın be. Hadi!
BÜLENT
TURAN (Çanakkale) – Sayın Başkan…
BAŞKAN
– Sayın milletvekilleri, bir saniye efendim, Sayın Turan’ı duyamıyorum.
BÜLENT
TURAN (Çanakkale) – …kürsüye çıkmaya bile gerek duymuyorum. Sayın Başkan, aynı
şeyleri tekrar etmek zorunda bulunuyorum. Gündemimiz dün neyse bugün de o.
Teknik bir usulle ilgili olarak bu öneriyi verdik, bunu oylayacağız. Takdir
Meclisindir.
BAŞKAN
– Teşekkür ederim Sayın Turan.
VIII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Sayıştay Başkanı ve üyelikleri
için Plan ve Bütçe Komisyonu üyeleri arasından belirlenen Ön Seçim Geçici
Komisyonunca kabul edilen ve bastırılarak dağıtılan 402 sıra sayılı Komisyon
Raporu'nun kırk sekiz saat geçmeden Genel Kurulun 22/6/2016 Çarşamba günkü
gündeminin “Seçim” kısmına alınarak mezkûr rapor doğrultusunda Sayıştayda boş
bulunan 5 üyelik için seçimin bu birleşimde yapılmasına; yine bastırılarak dağıtılan
401 sıra sayılı Komisyon Raporu'nun kırk sekiz saat geçmeden Genel Kurulun
23/6/2016 Perşembe günkü gündeminin “Seçim” kısmına alınarak mezkûr rapor
doğrultusunda Sayıştay Başkanı seçiminin 23/6/2016 Perşembe günkü birleşimde
yapılmasına; bastırılarak dağıtılan 400 ve 398 sıra sayılı Kanun Tasarılarının
kırk sekiz saat geçmeden gündemin “Kanun Tasarı ve Teklifleri ile
Komisyonlardan Gelen Diğer İşler” kısmının sırasıyla 2'nci ve 4'üncü
sıralarına, yine bu kısımda bulunan 343 ve 183 sıra sayılı Kanun Tasarılarının
ise yine bu kısmın 3'üncü ve 5'inci sıralarına alınmasına ve diğer işlerin
sırasının buna göre teselsül ettirilmesine; 400 sıra sayılı Kanun Tasarısı'nın
İç Tüzük'ün 91'inci maddesine göre temel kanun olarak bölümler hâlinde
görüşülmesine ilişkin önerisi (Devam)
BAŞKAN
– Adalet ve Kalkınma Partisi Grubu önerisi aleyhinde Sırrı Süreyya Önder,
Ankara Milletvekili.
Buyurunuz
Sayın Önder. (HDP sıralarından alkışlar)
SIRRI
SÜREYYA ÖNDER (Ankara) – Sayın Başkan, değerli üyeler; hepinizi saygıyla selamlıyoruz.
“Ne
yapacağımızı biliyoruz.” diyorsunuz. Aslında artık bizim için -kendi partim
adına söyleyeyim- eleştiri sınırlarının bile dışına çıkmış durumdasınız. Sebebi
de şu: Buradaki uygulamaları, teamülleri hepimiz biliyoruz, bir gün önceden ya
da makul bir saatte getirilen önergeler son dakika geliyor, ucu ucuna. Bugün
asker ne diyecek, acaba köşkten ne gelecek, saraydan ne gelecek, Bakanlar
Kurulu ne olacak falan… Şimdi bu, tabii ki bunu böyle yapabilirsiniz,
yapıyorsunuz da fakat buradan ortaya çıkan bir şey var, bu tespit çok önemli:
Yüzde 50 oyla iktidar olmuş bir Parlamento grubu hâli yok, gerçeklik bu. Böyle,
yüzde 50 oy almış bir partinin öz güveninden zerrece eser yok; alabildiğine
agresyon yüklü, alabildiğine tefrik edici, alabildiğine kutuplaştırıcı. Yüzde
50 oy almış bir iktidarın serdedeceği şeylerden çok uzak yaklaşımlar
içindesiniz. Bu, akla şunu getiriyor, bunu soruyoruz yani: Peki, niye bu telaş?
Ortada düşman bırakmadınız -kendi tabirinizle söylüyorum- paraleli, Kürtleri,
efendime söyleyeyim, sosyal demokratları, sekülerleri, bir zaman birlikte yol
yürüdüğünüz liberalleri, aklınıza gelebilecek herkesi daha sonra alabildiğine
düşmanlaştırarak kamusal bütün alanlardan tasfiye ettiniz. Peki, nedir bu
telaş? Bunun bir tek açıklaması var: Kişi, doğru yapmadığı işi bilir. Doğru
işler yapmıyorsunuz, maalesef, faturasını da bütün bu ülkenin hepsi ödeyecek,
ödüyor hâlihazırda. Çocuklarımızın geleceğinden çalarak, çocuklarımıza daha
stabil, daha özgürlükçü, daha adil bir ülke bırakmak yerine, belki bırakılacak
bir ülke kalmayacak duruma geliyor.
O
kadar çok ki neyi söyleyelim? Bugün getirdiğiniz EMASYA Protokolü karikatürü
daha önce gündemden kaldırılırken bu memlekette veriliş şartlarında -demagojiye
hiç gerek yok- hiçbir değişiklik yoktu, üç santim eksik beş santim fazla; üç
tane istatistik kıymet başka değişen bu ülkenin veriliş şartlarında hiçbir şey
yoktu. O gün aynı şeyi demokrasi adına reddedip bugün aynı şeyi demokrasinin
gereği olarak yutturmak ya da yutturmaya çalışmak yüz yılın icadı. Böyle bir
şey görülmüş değil, Parlamento tarihinde de görülmüş değil. 
Şimdi,
bu cesareti nereden alıyorlar? Bu cesareti… Bu Parlamentoda şu laf -bu diğer
muhalefet milletvekili arkadaşlarımıza söylüyorum- çınladığından beri
“Anayasa’ya aykırı ama destekleyeceğiz.” lafı bu kubbede çınladığı gün AKP
iktidarı dedi ki biz demek ki her istediğimizi yapabiliriz, yaptırabiliriz.
Niye? Hazır bir düşman algısı var, bunu söyleyince hizalanmayacak kimse yok.
Onun için burada muhalefet partilerinin yakınması da sahici gelmiyor. Siz bir
kez Anayasa’ya aykırı bir tasarrufu yapabileceklerini beyan ettiğiniz anda, bir
cam vazo gibidir, paramparça olur ve bir daha da yerine yeniden getiremezsiniz.

Biz nasıl bakıyoruz? Biz sizin bir zevale doğru
yürüdüğünüzü görüyoruz. Niye? Sayın Davutoğlu’yla ilgili burada biz de çok
eleştirel yaklaşımlarda bulunduk, kendisiyle yüz yüze de birçok tartışmayı
yaşadık. Sayın Davutoğlu bu memlekette bir gün Başbakan olmadı ki. Bu öyle
saray vesayetiyle falan tarif edilecek bir şey de değil. Bu memleketin en
önemli meselesini askere bıraktık. Başbakanlıktan terk etmek, imtina etmek
anlamına geliyor bu. Niye? Peki nedir bunun esası, özü? Konuştuğumuz mesele tek
yanıyla şiddet içeren bir mesele değildir; binlerce boyutu, onlarca ana boyutu
olan bir meseledir. Dolayısıyla çok katmanlı bir yaklaşımı, çok derinlikli bir
yaklaşımı ve ince düşünülmüş, uzun vadeli düşünülmüş yaklaşımları gerektirir
oysa siz, askere verdiğinizde… Asker aldığı eğitim gereği ölmeye ve öldürmeye
koşullanmış bir eğitimden gelmektedir, onun için dost kuvvetler vardır, düşman
kuvvetler vardır. Sizin yanlışınıza düşen “Orduyu hoş tutalım, falanca netameli
meselede aman orduyu ayaklandırmayalım.” diye düşünen bütün siyasal
iktidarların devamını bu ülkede darbe dönemleri takip etti. Yani sadece sizin
yanılgınızdan ibaret değil. Demirel de bu yanılgıya düştü, Adnan Menderes de bu
yanılgıya düştü, Bülent Ecevit de bu yanılgıya düştü; bu yanılgıdan payını
almayan olmadı. Dolayısıyla, eğer yapacaksanız, İç Tüzük’le oynamak,
muhalefetin sesini kısmak falan… 
Bu
Meclis, artık tasfiye hâlinde bir Meclistir. Ne zaman ki burada Anayasa’ya
aykırı olduğu bilinerek bir yasa teklifi geçti, ne zaman ki Meclis kendi
bireylerinin, kendi üyelerinin onurunu, haysiyetini, yasama görevini korumaktan
feragat etti artık size gelen vurur, giden vurur. Buna en talimli olan
bizleriz; hayatımız mahkemelerde, karakollarda, cezaevlerinde ve sokakta
mücadele alanlarında geçmiş. Siz talimli değilsiniz. Çünkü bu hesap geniş bir
grubun hesabı, muhasebesi değil; bu, çok dar bir zümrenin, bu parti içerisinde
çok dar bir zümrenin sizin de Meclis Genel Kurulunun dışındaki zeminlerde
yakınarak bahsettiğiniz, şahsi ikballeri için, şahsi menfaatleri için eylem ve
icraatlar yapanların yargı baskısını uzaklaştırmak için keşfettikleri mekanizma
ve yöneldikleri otoriter yöntemlerle iş buraya kadar geldi. Otoriterlik şöyle
bir fasit dairedir, otoriterleştikçe bir yerde duramazsınız. “Bu kadar
otoriterleştik, milleti artık zapturapt altına aldık, bundan sonra işimize
bakabiliriz.” Bunun sosyolojisi böyle çalışmıyor. Ne kadar otoriterleşirseniz o
kadar daha fazla otoriterleşmenizi çağıracak bir mekanizma devreye giriyor.
Bunun da bir limiti vardır. O limit bu ülkede doldu. Neyle doldu biliyor
musunuz? Birçok şeyi buna sayabiliriz ama en güncel olanını söyleyeyim: 3 tane
tutuklama… Özgür Gündem gazetesiyle dayanışma gösteren Sayın Şebnem Korur
Fincancı Hanımefendi, Ahmet Nesin ve Erol Önderoğlu’nun tutuklanması için bugün
iddianame hazırlanmış. 
Değerli
vekiller, bilmiyorum haberiniz var mı? Ateş hızıyla bir iddianame hazırlandı,
on dört yıl ceza isteniyor. Niye? Kürtlerle yan yana durmuş diye. On dört yıl…
Elinizi vicdanınıza koyun, bu dayanışma on dört yıl hapsi gerektirir mi? Çünkü,
bunlar müsemma kişiler, bilinen kişiler, kamuoyuna açık ve şeffaf yaşayan
insanlar; gelmişleri belli, geçmişleri belli, ne yaptıkları belli,
formasyonları belli, barış ve savaş noktasında nerede durdukları belli, net,
kesin. Siz bunlara on dört yıl hapsi reva görüyorsunuz. Bu şu demektir:
“Elleşmeyin, nasıl olsa kendi kendilerine yıkılacaklar.” Siz artık uzatmaları
da bitirdiniz, bunu oynuyorsunuz. Bu yüzde 50 oya rağmen bu panik hâlinin, bu
telaş hâlinin, bu agresyon yüklü dilin başka da hiçbir açıklaması ve izahı yok.

(Mikrofon
otomatik cihaz tarafından kapatıldı) 
SIRRI
SÜREYYA ÖNDER (Devamla) – Ordu mu size darbe yapacak, başka güçler mi yapacak?
Bütün devleti a’dan z’ye zapturapt altına almışsınız, bu telaş niye? Bu on dört
yılın cevabı, sizin bu telaşınızda saklıdır.
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın
Önder.
MEHMET
MUŞ (İstanbul) – Sayın Başkan…
BAŞKAN
– Sayın Muş…
MEHMET
MUŞ (İstanbul) – Hatip grubumuza direkt sataşmada bulunmuştur. Şahsi kaygılarla
otoriterleştiğimizi ifade etmiştir.
BAŞKAN
– Şahsi…
MEHMET
MUŞ (İstanbul) – Şahsi kaygılarla otoriterleştiğimizi ifade etmiştir.
SIRRI
SÜREYYA ÖNDER (Ankara) – Öyle söylemedim.
MEHMET
MUŞ (İstanbul) – Ordunun gönlünü hoş tutmaya çalıştığımızı ifade etmiştir. 
SIRRI
SÜREYYA ÖNDER (Ankara) – O bir sataşma mı canım? 
MEHMET
MUŞ (İstanbul) – 3 tutuklanan gazeteci için bizim on dört yıl bunlara ceza reva
gördüğümüzü ifade etmiştir, bundan dolayı söz istiyorum. 
AHMET
YILDIRIM (Muş) – Siz ordunun gönlünü hoş tutmuyor musunuz?
BAŞKAN
– Sayın Muş, şimdi, Sayın Önder bir genel eleştiri yaptı. 
MEHMET
MUŞ (İstanbul) – Sataşma vardır Sayın Başkan, direkt bizim grubumuza.
BAŞKAN
– Ben sataşma cümlesini sizden alabilmiş değilim yani.
MEHMET
MUŞ (İstanbul) – Sayın Başkan, “Şahsi kaygılarla otoriterleşmeye çalışmak.” ne
demek?
SIRRI
SÜREYYA ÖNDER (Ankara) – Sayın Başkan… 
BAŞKAN
– Bir saniye…
SIRRI
SÜREYYA ÖNDER (Ankara) – …eğer “Ordunun gönlünü hoş tutuyorsunuz.” lafını bir
sataşma olarak kabul ediyorlarsa ben de kabul ediyorum, buyursun cevap versin.
BAŞKAN
– Sayın Önder, bir saniye efendim.
MEHMET
MUŞ (İstanbul) – “Şahsi kaygılarla otoriterleşmeye çalışıyorsunuz.” sataşma
değil mi Sayın Başkan?
BAŞKAN
– Yani, bu otoriterleşme Adalet ve Kalkınma Partisi Grubuna yönelik değil,
Hükûmete yönelik bir eleştiri.
MEHMET
MUŞ (İstanbul) – Adalet ve Kalkınma Partisine yönelik yaptı. Kaldı ki, Hükûmet
zaten…
SIRRI
SÜREYYA ÖNDER (Ankara) – Parti grubu otoriterleşmez, Hükûmet otoriterleşir.
BAŞKAN
– Sayın Muş, bakın, dün tekrar ettim, şimdi Hükûmete yönelik bir sataşma
nedeniyle ben Hükûmete ancak söz verebilirim.
SIRRI
SÜREYYA ÖNDER (Ankara) – O da yok.
BAŞKAN
– Siz eğer, Hükûmete yönelik bir sataşmanın grupla ilgisini, illiyet bağını
kurarsanız size de söz verebilirim ama herhangi bir illiyet bağını kurmaksızın
sadece otoriterleşme sataşması nedeniyle söz vermem mümkün değil. 
MEHMET
MUŞ (İstanbul) – Sayın Başkan, ifadeleri…
BAŞKAN
– Yani Hükûmete yönelik bir sataşma hangi nedenle Adalet ve Kalkınma Partisi
Grubunu ilgilendiriyor? 
MEHMET
MUŞ (İstanbul) – Sayın Başkan, grubumuza hitaben bu ifadeleri kullandı.
HAKAN
ÇAVUŞOĞLU (Bursa) – Efendim, bu Meclis grubunun içinden çıktı.
BAŞKAN
– Bir saniye sayın milletvekilleri, bir saniye, grup başkan vekiliniz
konuşuyor.
MEHMET
MUŞ (İstanbul) – Sayın Başkan, grubumuza atfen bu ifadeleri söylüyor. Kaldı ki,
Hükûmet AK PARTİ Grubunun Hükûmetidir. Buradan da bir bağ kurabilirsiniz.
SIRRI
SÜREYYA ÖNDER (Ankara) – Hepimizin Hükûmeti, hepimizin(!)
MEHMET
MUŞ (İstanbul) – Ama direkt olarak zaten bu sataşma grubumuza yapılmıştır.
Bundan dolayı söz istiyorum.
BAŞKAN
– Doğrudan grubunuza yönelik bir sataşma yapıldığını söylüyorsunuz.
Buyurunuz
Sayın Muş. (AK PARTİ sıralarından alkışlar) 
IX.- SATAŞMALARA İLİŞKİN KONUŞMALAR (Devam)
9.- İstanbul Milletvekili Mehmet Muş’un, Ankara
Milletvekili Sırrı Süreyya Önder’in AK PARTİ grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; yüce heyetinizi
saygıyla selamlıyorum. 
Burada
EMASYA Protokolü’nden bahsedildi. Gelen tasarının EMASYA Protokolü’yle aynı
olduğu ifade edildi. Bakın, EMASYA Protokolü’nün… Burada getirilen tasarıyla
beraber sivil iradenin, Bakanlar Kurulunun yetkilendirilmesiyle yapılacak olan
operasyonların alanı, süresi belirleniyor. EMASYA Protokolü’nü kaldıran iktidar
budur, doğrudur. Demokratikleşme adına attığı adımların bir parçasıdır ama
bugün getirilen bu tasarıyı EMASYA Protokolü’yle mukayese edemezsiniz. O,
İçişleri Bakanlığı ile Silahlı Kuvvetler arasındaki bir şeydi. 
Bakın,
bu iktidar, ülkenin ihtiyaçlarına göre hareket eder, ülkenin ihtiyaçlarına göre
tasarılar getirir. Kimsenin gönlünü hoş etmek için hiçbir zaman bir çalışma
içerisinde olmadı. Ülke neyi gerektiriyorsa, hangi şeye ihtiyaç duyuluyorsa onu
yaparız. Sayın hatip konuşurken vesayetten bahsetti. Bir saray vesayetidir aldı
gidiyor. Arkadaşlar, Cemil Bayık’ın bir açıklaması var. “Biz olmasaydık, PKK
olmasaydı HDP yüzde 5’i geçemezdi.” diyor. Vesayet arıyorsanız oraya bir bakın.
Çıkıp biriniz laf edebildi mi? Çıkıp söylesenize, sen kimsin Cemil Bayık, sen
kimsin. Biz dolaştık, sokak sokak dolaşarak bu oyu aldık diyebildiniz mi?
AHMET
YILDIRIM (Muş) – Hadi sizden başlayalım? Sen söyle, sen kimsin Sayın Muş? 
MEHMET
MUŞ (Devamla) – Diyebildiniz mi? Diyebildiniz mi? Diyemezsiniz. Öyle
cesaretiniz yok. 
AHMET
YILDIRIM (Muş) – Sizden başlayalım. Hadi başlayalım.
EJDER
AÇIKKAPI (Elâzığ) – Siz söyleyeceksiniz, siz!
MEHMET
MUŞ (Devamla) – Arkadaşlar, burada savaştan bahsedenlerin, sürekli barışı
dillendirenlerin, ağabeyi dağda olan bir genel başkanın partisinin bir mensubu
veya milletvekillerinin böyle bir ifade kullanması kadar tezat bir şey olamaz.
Önce dağdan indirin onu. (AK PARTİ sıralarından alkışlar) Önce onu dağdan
indireceksiniz, ondan sonra konuşacaksınız burada.
HAYDAR
AKAR (Kocaeli) – Yoldaştınız onlarla. 
MEHMET
MUŞ (Devamla) – İkincisi: Bakın “O 3 kişi ne yaptı?” diyor. “Savaş ile barış
arasını gösterdiler.” Bakın, şurayı görüyor musunuz? Teröristlerin cenazeleri.
Ne diyor bunlara? “Şehitlerimiz İçin Varız.” Özgür Gündem. “Baharı
Erteleyemezsiniz.”
(Mikrofon
otomatik cihaz tarafından kapatıldı)
MEHMET
MUŞ (Devamla) – Hangi bahardan bahsediyorsunuz ya?
MERAL
DANIŞ BEŞTAŞ (Adana) – Siz tutuklattığınızı kabul ediyorsunuz yani talimatı
kabul ediyorsunuz. 
MEHMET
MUŞ (Devamla) – PKK’nın âdeta yayın organı. “Ferman Sarayın, ‘…’(x)
Bizim.” Şimdi bu manşetleri atan bu gazetenin genel yayın yönetmenleriyle
alakalı savcılık bir soruşturma yürütüyor. Kaldı ki bu soruşturma savcılıkla
alakalı bir şey. Kararı verecek olan yargının kendisidir. 
Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Muş.
SIRRI
SÜREYYA ÖNDER (Ankara) – Sayın Başkan…
BAŞKAN
– Sayın Önder…
SIRRI
SÜREYYA ÖNDER (Ankara) – Bizim Kandil’in vesayetinde olduğumuzdan, Cemil
Bayık’a bir laf söylememiz gerektiğinden bahisle tekrardan bile haya edeceğim
bir sürü şey söyledi. 
BAŞKAN
– Buyurunuz Sayın Önder.
10.- Ankara Milletvekili Sırrı Süreyya Önder’in,
İstanbul Milletvekili Mehmet Muş’un sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
SIRRI
SÜREYYA ÖNDER (Ankara) – Tutanakları istetin Sayın Grup Başkan Vekili, içinde
benim bir tane “vesayet” kelimesinin geçtiği bir yeri gösterin. 
Laf
susturumu var ya içinde olduğunuz şeyi… Hep vesayet altında, vesayet altında…
Vesayet altında olunca, benim de vesayet dediğimi düşünüyorsunuz. Vesayet
lafını bir tek kez kullanmadım. Sayın Bostancı çok dikkatli bir insandır, size
söyleyebilir. Vesayet lafını kullanmadım. 
ABDULLAH
NEJAT KOÇER (Gaziantep) – Kullanmana gerek yok, gerçek zaten. 
SIRRI
SÜREYYA ÖNDER (Devamla) – Gerçekse… Bak, siz söylüyorsunuz. 
İkincisi…
ABDULLAH
NEJAT KOÇER (Gaziantep) – Seninki gerçek, seninki. 
HARUN
KARACA (İstanbul) – Kullanma gerek yok zaten vesayet altındasınız. Vesayet
altında olanlar utanmazlar!
SIRRI
SÜREYYA ÖNDER (Devamla) – Eyvallah… Eyvallah…
Şimdi,
kimin vesayet altında kimin özgür iradesiyle davrandığını bütün cihan
seyrediyor. Onun için siz böyle söyleyebilirsiniz. (AK PARTİ sıralarından
gürültüler) 
ABDULLAH
NEJAT KOÇER (Gaziantep) – Aynen öyle… Aynen öyle… Herkes seyrediyor. 
SIRRI
SÜREYYA ÖNDER (Devamla) – Siz böyle söyleyebilirsiniz.
Gelelim
Cemil Bayık meselesine. Biz gittik, sizin tahayyül bile edemeyeceğiniz
boyutlarda tartışmalar yürüttük yüzlerce defa. Ben gittim. Onlarla beraber
kaldım. Bu ülkenin barışını kurmaya çalıştık. (AK PARTİ sıralarından “Onlar
derken” sesi)
Bütün
Kandil’le, bütün PKK’yle ve Hükûmetin bilgisi dâhilinde beyefendi. (CHP
sıralarından “Oo!”sesleri)
HAYDAR
AKAR (Kocaeli) – Hadi, hadi…
SIRRI
SÜREYYA ÖNDER (Devamla) – Hükûmetin bilgisi dâhilinde. 
Gelsin,
4 bakanınızla…
ABDULKADİR
YÜKSEL (Gaziantep) – Vesayetten bahset, vesayetten. Bir de vesayet altında
olmadığını söylüyor. 
SIRRI
SÜREYYA ÖNDER (Devamla) – 4 Bakanınızla…
BAŞKAN
– Sayın milletvekilleri, lütfen efendim… Lütfen…
SIRRI
SÜREYYA ÖNDER (Devamla) – Süreyi lütfen durdurur musunuz? Konuşamıyorum…
Lütfen… Lütfen…
HAYDAR
AKAR (Kocaeli) – Sayın Başkan, iki dakika daha ver Sayın Başkan.
MAHMUT
TANAL (İstanbul) – Bir beş dakika daha verelim çok önemli bilgiler bunlar. 
SIRRI
SÜREYYA ÖNDER (Devamla) – CHP’nin de oradan atlamasına gerek yok. Bu ülkenin
barışı için yapılmış en ulvi işti. 
(Mikrofon
otomatik cihaz tarafından kapatıldı) 
SIRRI
SÜREYYA ÖNDER (Devamla) – “Gittik, yaptık.” derken “kötü bir şey yaptık” ya da
“bir suç ortaklığı” bunu da kastetmiyorum. 
Arkadaşlar,
elinizi vicdanınıza koyun. Oradan “O ha!” diye hemen galeyana gelmeye gerek
yok. Ne yaptınız? Siz barış için ne yaptınız? Herkesin kendisine sorması
gereken soru bu. 
Gelelim
size…
HAYDAR
AKAR (Kocaeli) – Kimlerle iş birliği yaptığınızı açıklayın.
BAŞKAN
– Teşekkür ederim Sayın Önder.
SIRRI
SÜREYYA ÖNDER (Devamla) – Lütfen ama çok kesildi, bir cümleyle bitireceğim.
Biz
gittik, doğru yaptık; ne iyi ki onu yaptık çünkü artık çocuklarımıza çatışmasız
geçen iki üç yılı anlatabilecek bir rezerv oluşturduk. Daha önce bu bile yoktu.
Onun
için, böyle günlük siyasi hezeyanlarla mahkûm edilmeyecek kadar barış ulvi bir
iştir. Emeği geçen, sorumluluk alan, risk alan herkes onurla, hatırla, şerefle
yâd edilecektir. Hiçbir şey yapmayan, bu işte bir goygoydan ibaret, yaklaşımdan
ibaret kalanların da yarın kendi evlatlarına verecekleri bir tek haysiyetli
cevap yoktur. Bağımsızlık konusunda siz bize ders veremezsiniz. (HDP
sıralarından alkışlar) 
BAŞKAN
– Teşekkür ederim Sayın Önder.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Sırrı Süreyya Önder konuşması sırasında yaptığı bir
açıklamadan sonra grubumuzun vermiş olduğu bir tepkiye “CHP’lilerin oradan
atlamasına gerek yok…” Daha sonra grubumuzun ortak bir tepkisini biraz da
hicvederek ve taklit ederek grubumuzu küçük düşüren ifadeler ve ardından da
“Siz barış için ne yaptınız, onu söyleyin?” sorusunun cevap hakkı doğurduğu
kanaatindeyim.
BAŞKAN
– Yani ikinci dediğiniz değil birinci dediğiniz kısımla ilgili buyurunuz. (CHP
sıralarından alkışlar) 
11.- Manisa Milletvekili Özgür Özel’in, Ankayra
Milletvekili Sırrı Süreyya Önder’in sataşma nedeniyle yaptığı konuşması
sırasında CHP Grubuna sataşması nedeniyle konuşması
ÖZGÜR
ÖZEL (Manisa) – Teşekkür ederim Sayın Başkan.
Öncelikle
şunu ifade etmek lazım: Hani birisi dönüp Cumhuriyet Halk Partisine “Barış için
ne yaptınız?” derse belki Sevr’i yırtıp atıp Lozan Barış Anlaşması’nı yapmamızdan
başlayabiliriz, İkinci Dünya Savaşı’nda İsmet Paşa’nın “Evet, çocuklarınızı
şekersiz bıraktım ama babasız bırakmadım.” söyleminden ve o savaşa bu ülkeyi
sokmamasından bahsedebiliriz. (CHP sıralarından alkışlar) Ama çözüm süreci,
barış süreci, o kısımdan bahsediyorsanız da CHP şunu söyledi, barış için
aslında şunu yaptı: Bugün geldiğimiz noktada son iki yılda, hatta sadece son üç
yüz altmış beş günde 550 şehit varken, ülke kan gölü hâlindeyken bugünlere
geleceğinizi gören CHP hem size hem iktidara “Hükûmet odaklı bir iş yapmayın,
gelin Meclis odaklı bir iş yapalım. Samimi olun, gizli ajandanız olmasın,
birbirinize tutamayacağınız sözler vermeyin…” 
Biz
“Erdoğan’ı başkan yaptırmayacağız.”ın bir başka yaklaşımını, Erdoğan’ın
başkanlıkla istediği her şeyin Abdullah Öcalan tarafından kendisine
vadedildiğini de, sizin özerklik taleplerinizin de Recep Tayyip Erdoğan
tarafından uygun çerçeve ve formülasyon içinde size vadedildiğini de gizli
görüşmelerden anlıyoruz. Biz 4 ilkeyle, gerçekten bozulmayacak, Parlamento
odaklı, tarafların samimiyetine, şeffaflığa dayanan, ülkenin birliğini
bütünlüğünü tehdit etmeyen, gerçek bir barış sürecine sizleri teşvik
ettiğimizde siz birbirinize o kadar sıkı sarılmıştınız ki aranıza sokacak ve bu
meseleyi gerçek anlamda halk adına denetleyecek kimseye ihtiyaç duymamıştınız.
O yüzden, biz gerçek barış için çok şey yaptık ama sizin tavrınız bugünkü
tabloyu ortaya çıkardı.
Teşekkür
ediyorum. (CHP sıralarından alkışlar) 
BAŞKAN
– Teşekkür ederim Sayın Özel.
SIRRI
SÜREYYA ÖNDER (Ankara) – Sayın Başkan…
BAŞKAN
– Sayın Önder…
HAYDAR
AKAR (Kocaeli) – Birbirlerine sarılmamışlar, el ele tutuşmuşlar(!)
SIRRI
SÜREYYA ÖNDER (Ankara) – Sayın Başkan, hatip bizi AKP’yle birbirimize çok
sımsıkı sarılarak yaklaşmaya… Bir, itham edici cümleler kullandı, tümü sataşma
dâhilindedir; bir de gerçeğe aykırı beyanda bulundu. Onun için 69’a göre söz
istiyorum.
BAŞKAN
– Sayın Önder, söylediklerinizin hiçbirini duymadım. Yani hangi cümlesiyle
sataşmada bulundu?
SIRRI
SÜREYYA ÖNDER (Ankara) – Oraya geleyim o zaman.
MAHMUT
TANAL (İstanbul) – Efendim, gizli söylemesin, burada biz de duyalım. 
BAŞKAN
– Sayın Önder, rica ediyorum… Rica ediyorum efendim…
MAHMUT
TANAL (İstanbul) – Efendim, böyle gizli görüşme olmaz; gelsin, burada söylesin.
SIRRI
SÜREYYA ÖNDER (Ankara) – “Duymadım.” diyorsunuz.
BAŞKAN
– Sayın Önder, Sayın Bostancı’nın, Sayın Özel’in, diğer hatiplerin yerinden
kalktığı zaman duyduğum konuşmalarını sizden niye duymayayım? Rica ediyorum…
SIRRI
SÜREYYA ÖNDER (Ankara) – “Duymadım.” dediniz, onun için ben geldim. Oradan
söyleyeyim, açın mikrofonu.
BAŞKAN
– Buyurunuz, mikrofonunuzu açıyorum. 
SIRRI
SÜREYYA ÖNDER (Ankara) – Sayın Başkan, hatip bizim AKP’yle birbirimize sımsıkı
sarılarak tutamayacağımız sözler verdiğimiz, onun başkanlığı karşısında
özerklik sözü aldığımızla başlayan…
BAŞKAN
– Buyurunuz Sayın Önder, 69’uncu maddeye göre iki dakika süreyle söz veriyorum.
Sayın
Önder, sözünüze başlamadan, Genel Kurula bir hatırlatmada bulunmak istiyorum. 
69’uncu
maddeye göre söz talep edilirken, ben, gerekçeyi söz talep eden
milletvekillerinden almak zorundayım. Bu gerekçe tutanaklara geçmek zorunda.
Sadece “Sataştı, bu nedenle söz istiyorum.” cümlesi yeterli değil sayın
milletvekilleri. Bunu sadece Sayın Önder için değil, söz isteyen tüm hatipler
için ifade ediyorum bir kez daha.
Buyurunuz
Sayın Önder.
12.- Ankara Milletvekili Sırrı Süreyya Önder’in, Manisa
Milletvekili Özgür Özel’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
SIRRI
SÜREYYA ÖNDER (Ankara) – Sayın Başkan, değerli arkadaşlar, değerli CHP’li
arkadaşlar; söylediğiniz her şey barışı kriminalize etmekten başka bir sonuç
doğurmuyor. Ezcümle, bir gün “Yahu, bunu Meclise getirdik, siz bu meseleye
nasıl yaklaşacaksınız?”ın cevabını veren bir tek demeciniz, yaklaşımınız,
programınız yok. Aha soruyorum size: Ana dilde eğitim hakkına ne diyeceksiniz?
Sayın Genel Başkanınız dedi ki: “Psikologlara soracağız.”
ÖZGÜR
ÖZEL (Manisa) – Pedagoglara…
SIRRI
SÜREYYA ÖNDER (Devamla) – İnsanın doğuştan sahip olduğu bir hakkı psikologlara
havale ediyorsunuz. Bir: Yani Meclise getirsek kuş mu konduracaksınız? İki:
Meclise geldi, çözüm süreci komisyonu kuruldu…
HAYDAR
AKAR (Kocaeli) – Şu anlaşmayı anlat ya.
SIRRI
SÜREYYA ÖNDER (Devamla) – …üye vermediniz, orada bizi AKP’yle baş başa
bıraktınız.
HAYDAR
AKAR (Kocaeli) – O tezgâhı beraber hazırladınız. Onun nasıl olduğunu hepimiz
biliyoruz.
SIRRI
SÜREYYA ÖNDER (Devamla) – Tamam, nasıl olduğunu biz de biliyoruz.
HAYDAR
AKAR (Kocaeli) – Beraber kurduğunuz tezgâhı biliyoruz biz.
SIRRI
SÜREYYA ÖNDER (Devamla) – Onun için, her seferinde topu elinizden atmak için,
biraz da siyasi yaratıcılıktan uzak, biz son grup toplantımızda “Seni başkan
yaptırmayacağız.”ı söyledikten ta bir buçuk sene sonra, siz bu sloganı,
ayıptır, telifini de vermeden, rica da etmeden aldınız, bunu kullanıyorsunuz.
Yaratıcılıktan uzak, gerçeklerle örtüşmüyor, hiçbir şekilde barışa hizmet
etmiyor.
Siz
ile AKP arasında hiçbir fark yok.
İBRAHİM
ÖZDİŞ (Adana) – Yapma ya! Yapma ya!
SIRRI
SÜREYYA ÖNDER (Devamla) – Çünkü biz “Hem müzakere hem mücadele nasıl
yapılır?”ın en bariz örneklerini verdik. Siz “Kürt” deyince “Anayasa’yı bir
kere delmekle bir şey olmaz.” diyen bir geleneğe iltihak ettiniz. Bundan dolayı
tarihte hesap vereceksiniz. Bunların da çok bir farkı yok. 
HAYDAR
AKAR (Kocaeli) – Gezi’de tam tornistan yaptın Gezi’de, reis talimat verdi diye
tam tornistan yaptın. 
BAŞKAN
– Teşekkür ederim Sayın Önder. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkan, Sayın Özel burada yapmış olduğu
konuşmada, çözüm sürecinde gizli gündemimiz olduğu, tabiri caizse al takke ver
külah çerçevesinde iş yapmaya çalıştığımız; başkanlığı alacağımız, karşılığında
özerklik vereceğimiz iddialarında bulundu. 
Bu,
açık bir sataşmadır, 69’a göre söz istiyorum. 
BAŞKAN
– Bulunduğunuz mesafe buraya çok uzak ama sizi çok rahat duyabiliyorum Sayın
Bostancı.
Buyurunuz,
süreniz iki dakikadır. (AK PARTİ sıralarından alkışlar) 
13.- Amasya Milletvekili Mehmet Naci Bostancı’nın,
Manisa Milletvekili Özgür Özel’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; aslında, Özgür
Bey’in iyi bilmesi lazım, siyaseti yakından takip ediyor, karşı oldukları ve
iktidardan etmek istedikleri AK PARTİ on dört yıldır kimden güç alıyor, kimden;
kiminle al takke ver külah ilişkisi olmuş? Öyle bir şey yok. 
ENGİN
ÖZKOÇ (Sakarya) – Eskiden cemaatten alıyordu. 
MUSA
ÇAM (İzmir) – Paralelle ortaktı, paralelle. 
İBRAHİM
ÖZDİŞ (Adana) – Paralel, paralel…
MEHMET
NACİ BOSTANCI (Devamla) – 2002’de millete güvenmiş, milletle yola çıkmış ve her
defasında milletten destek alarak iktidara gelmiş. 
ENGİN
ÖZKOÇ (Sakarya) – Cemaatten alıyordunuz, cemaatten. 
MEHMET
NACİ BOSTANCI (Devamla) – Öyle al takke ver külah gibi ilişkilere, bir kere,
ihtiyacı yok, ihtiyacı yok. (AK PARTİ sıralarından alkışlar) 
AYHAN
BİLGEN (Kars) – Washington’dan olabilir mi, Washington’dan?
ENGİN
ÖZKOÇ (Sakarya) – Var, cemaatle vardı. “Ne istediniz de vermedik?” dedi. 
MEHMET
NACİ BOSTANCI (Devamla) – İkincisi: Hani, rakibinizi anlayın diye söylüyorum,
böyle, mahrem dünyada fantastik fikirlerle siyaset yapmaya devam ettiğiniz
sürece, emin olun, biz bundan memnun oluruz tabii gelip burada konuşursunuz ama
siz orada oturmaya devam edersiniz, biz de toplumsal ve siyasal gerçekliği
gören bir iktidar olarak burada oturmaya devam ederiz. (AK PARTİ sıralarından
alkışlar) 
Ne
yapacakmışız? Efendim, özerklik verecekmişiz de karşılığında başkanlığı
alacakmışız. Ya, siz bu milleti ne zannediyorsunuz? Hem kendiniz geliyorsunuz
sık sık buraya, “Bu millet aldanmaz, bu millet aldanmaz.” diyorsunuz, sonra
bizim, milleti aldatmaya kalktığımızdan bahsediyorsunuz. Bir karar verin. Bu millet
aldanmaz kardeşim, kimse de aldatamaz. Öyle, “Birilerine özerklik verecekmiş,
oradan da bir şey alacakmış…” Bu ülkeye başkanlık gelecekse, meşru mecralarda,
milletin oyuyla gelecek. Siz ne kadar uğraşsanız da dininseniz de itiraz da
etseniz… 
ÖZKAN
YALIM (Uşak) – Gelmeyecek, gelmeyecek.
MEHMET
NACİ BOSTANCI (Devamla) – …millet desteklediği sürece gelecek kardeşim. (AK
PARTİ sıralarından alkışlar) Demokrasi sizin de bunu hazmetmenizi sağlayacak.
Demokratsanız hazmedeceksiniz. Bizim gizli gündemimiz falan yok. 
CHP’nin
de, emin olun, Kürt meselesine ilişkin tek fikri: “Mecliste konuşalım.” 
(Mikrofon
otomatik cihaz tarafından kapatıldı) 
MEHMET
NACİ BOSTANCI (Devamla) – Konuşalım da sen ne söylüyorsun, sen? Mecliste
konuşuyoruz zaten, sabah akşam konuşuyoruz. Senin ne söylediğin önemli. 
Saygılarımla.
(AK PARTİ sıralarından alkışlar) 
ZİHNİ
AÇBA (Sakarya) – Aldatıldığını söyleyen sizsiniz sürekli.
BAŞKAN
– Teşekkür ederim Sayın Bostancı.
Sayın
Özel…
ÖZGÜR
ÖZEL (Manisa) – Her iki hatibin de konuşmalarında ağır sataşmalar var ama
sonuçta alacağımız süre belli. O yüzden, barışı kriminalize etmekle, işin
ucunda Kürtler olunca Anayasa’ya aykırı davranmakla ve en kötüsü de AKP’yle
aramızda hiçbir fark olmaması gibi ağır bir ithamla karşı karşıyayız. 
BAŞKAN
– Buyurunuz Sayın Özel. (CHP sıralarından alkışlar)
14.- Manisa Milletvekili Özgür Özel’in, Ankara
Milletvekili Sırrı Süreyya Önder’in sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Aslında, keşke dün burada olsaydı Sayın Önder. Dün sorduk biz,
Gezi’de ilk gece dozerin önündeydiniz, sonra Demirtaş Gezi’deki darbeyi gördü.
Tayyip Erdoğan “darbe” deyince o günlerde, siz de Gezi’ye “darbe” diyordunuz.
“Arkadaşları o darbeyi görünce çektik oradan.” dedi. 
Ama
sizin grubunuz her gün, Gezi’de bulunmuş, kendi özgür iradelerini sizden
bağımsızlaştırmış Kürt gençlerin varlığı üzerinden Gezi’nin partisi olmaya
çalışıyorlar ama sizin buradaki tanıklığınız ve bunu paylaşmanız belki katkı
sağlar. 
Belki
4+4+4’te laikliğin canına okunurken, bizim kemiklerimiz kırılırken oradan
izlemeleri veya Recep Tayyip Erdoğan, ramazan, sahur ziyaretine geldiğinde
kendi kulisine değil de bizim kulise geçip sizin onu tebrik ve ikram sıralarına
girişlerinizi bize anlatırsınız, yeni arkadaşlar da anlarlar. (CHP sıralarından
alkışlar) 
Ama
“Kim istiyor başkanlığı?” diyorsunuz ya, Beyefendi’nin doğrudan içinde olduğu o
İmralı notlarında CHP’ye ortaklaşa İmralı’da hazırlayıp burada hayata
geçirdiğiniz kumpas var ya, AKP’lilerin bizim önergemize imza attığı, biz tüm
partiler “eşit temsil” derken siz çoğunluğu AKP’ye vermek için bize kumpas
kurmuştunuz hani orada ama bakın, o tutanaklarda ne var: “İslamcıların kırk
yıllık rüyasıydı, rüyalarını gerçekleştirdik. Biz AKP’ye iktidarı altın tepside
sunduk.” diyor ve diyor ki: “Erdoğan’ı idamdan ben kurtardım. Hakan Fidan
tutuklansa sonra sıra Başbakan Erdoğan’a gelecekti. Başbakan Erdoğan vatana
ihanet suçundan tutuklanacaktı. Bu yüzden ben devreye girdim, yardımcı olayım
dedim, Erdoğan’ı da idamdan kurtardım. Başkanlık sistemi düşünülebilir. Biz
Tayyip Bey’in başkanlığını destekleriz. Biz AKP’yle bu temelde bir ittifaka
varız.” Ben demiyorum, Abdullah Öcalan diyor, tutanak altında.
Saygılar
sunuyorum. (CHP sıralarından alkışlar)
BAŞKAN
– Teşekkür ederim Sayın Özel.
Birleşime
on beş dakika ara veriyorum. 
Kapanma Saati. 18.01
ÜÇÜNCÜ OTURUM
Açılma Saati: 18.17
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Sema KIRCI (Balıkesir) 
-------0------
BAŞKAN - Sayın
milletvekilleri, Türkiye Büyük Millet Meclisinin 105’inci Birleşiminin Üçüncü
Oturumunu açıyorum. 
VIII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Sayıştay Başkanı ve üyelikleri
için Plan ve Bütçe Komisyonu üyeleri arasından belirlenen Ön Seçim Geçici
Komisyonunca kabul edilen ve bastırılarak dağıtılan 402 sıra sayılı Komisyon
Raporu'nun kırk sekiz saat geçmeden Genel Kurulun 22/6/2016 Çarşamba günkü
gündeminin “Seçim” kısmına alınarak mezkûr rapor doğrultusunda Sayıştayda boş
bulunan 5 üyelik için seçimin bu birleşimde yapılmasına; yine bastırılarak
dağıtılan 401 sıra sayılı Komisyon Raporu'nun kırk sekiz saat geçmeden Genel
Kurulun 23/6/2016 Perşembe günkü gündeminin “Seçim” kısmına alınarak mezkûr
rapor doğrultusunda Sayıştay Başkanı seçiminin 23/6/2016 Perşembe günkü
birleşimde yapılmasına; bastırılarak dağıtılan 400 ve 398 sıra sayılı Kanun
Tasarılarının kırk sekiz saat geçmeden gündemin “Kanun Tasarı ve Teklifleri ile
Komisyonlardan Gelen Diğer İşler” kısmının sırasıyla 2'nci ve 4'üncü
sıralarına, yine bu kısımda bulunan 343 ve 183 sıra sayılı Kanun Tasarılarının
ise yine bu kısmın 3'üncü ve 5'inci sıralarına alınmasına ve diğer işlerin
sırasının buna göre teselsül ettirilmesine; 400 sıra sayılı Kanun Tasarısı'nın
İç Tüzük'ün 91'inci maddesine göre temel kanun olarak bölümler hâlinde
görüşülmesine ilişkin önerisi (Devam)
BAŞKAN
- Adalet ve Kalkınma Partisi Grubu önerisinin görüşmeleri tamamlanmıştı. 
Şimdi, Adalet ve Kalkınma Partisi Grubu önerisini
oylarınıza sunuyorum: Kabul edenler… Kabul etmeyenler... Öneri kabul
edilmiştir.
Gündemin
“Seçim” kısmına geçiyoruz.
X.- SEÇİMLER
A) Komisyonlarda Açık Bulunan Üyeliklere Seçim
1.- Dışişleri Komisyonunda boş bulunan üyeliğe seçim
BAŞKAN – Adalet ve Kalkınma Partisi Grubuna düşen bazı
komisyon üyelikleri için seçim yapacağız.
Dışişleri Komisyonunda boş bulunan 1 üyelik için İstanbul
Milletvekili Haydar Ali Yıldız aday gösterilmiştir. 
Oylarınıza sunuyorum: Kabul edenler... Kabul
etmeyenler... Kabul edilmiştir.
2.- Kamu İktisadi Teşebbüsleri Komisyonunda boş bulunan
üyeliğe seçim
BAŞKAN – Kamu İktisadi Teşebbüsleri Komisyonunda boş
bulunan 1 üyelik için Muğla Milletvekili Nihat Öztürk aday gösterilmiştir.
ÖZGÜR ÖZEL (Manisa) – Karar yeter sayısı istiyorum.
BAŞKAN – Oylarınıza sunuyorum...
Bir karar yeter sayısı talebi vardır, karar yeter
sayısını arayacağım.
Kabul edenler... Kabul etmeyenler... Karar yeter sayısı
vardır, kabul edilmiştir.
B) Sayıştay Üyeliklerine Seçim
1.- Sayıştayda boş bulunan üyeliklere seçim (S.Sayısı:
402) (x)
BAŞKAN – Şimdi, Sayıştayda boş bulunan 5 üyelik için 6085
sayılı Sayıştay Kanunu’nun 15 ve 16’ncı maddeleri ile İç Tüzük'ün 150’nci
maddesine göre gizli oylamayla seçim yapılacaktır. 
Plan ve Bütçe Komisyonunca oluşturulan Sayıştay Üyeleri
Ön Seçim Geçici Komisyonu tarafından Sayıştay üyelikleri için kontenjan
gruplarına göre boş üyelik sayısının 2 katı olarak belirlenen adayları içeren
birleşik oy pusulası Başkanlıkça bastırılmıştır. 
Toplantı ve karar yeter sayısı mevcut olmak şartıyla,
Sayıştay meslek mensupları kontenjan grubu listesinden en çok oyu alan 3 aday,
Maliye Bakanlığı meslek mensupları ile diğer adaylar kontenjan grupları
listesinden ise en az 1’i Maliye Bakanlığı meslek mensuplarından olmak üzere en
çok oyu alan 2 aday Sayıştay üyeliğine seçilmiş olacaktır.
Gizli oylamanın ne şekilde yapılacağını arz ediyorum:
Herhangi bir tereddüde mahal vermemek için Komisyon ve Hükûmet sıralarında yer
alan kâtip üyelerden Komisyon sırasındaki kâtip üye Adana'dan başlayarak
Denizli'ye kadar, Denizli dâhil ve Diyarbakır'dan başlayarak İstanbul'a kadar,
İstanbul dâhil; Hükûmet sırasındaki kâtip
üye ise İzmir’den başlayarak Mardin’e kadar, Mardin dâhil ve Mersin’den
başlayarak Zonguldak’a kadar, Zonguldak dâhil, adı okunan milletvekilinin adını
defterden işaretleyecek ve kendisine mühürlü birleşik oy pusulası ve bir zarf
verecektir. 
Adını
ad defterine işaretlettiren ve mühürlü birleşik oy pusulasını alan sayın üye,
Sayıştay meslek mensupları kontenjan grubu listesinden 3 adayın, Maliye
Bakanlığı meslek mensupları ile diğer adaylar kontenjan grupları listesinden
ise en az 1’i Maliye Bakanlığı meslek mensuplarından olmak üzere toplam 2
adayın, karşısındaki kareyi çarpı işaretiyle işaretleyecek ve oy pusulasını
zarfa koyarak Başkanlık Divanı kürsüsünün önünde yer alan oy kutusuna
atacaktır. 
Aynı
zarftan birden çok oy pusulası çıkması hâlinde, bu oy pusulalarının tamamıyla
ilgili kontenjan grupları aday listesinden seçilecek üye sayısından fazla
adayın işaretlendiği oy pusulaları geçersiz sayılacaktır. Bu hususlar birleşik
oy pusulalarında da dipnot olarak açıkça belirtilmiştir. 
Kabinlere
aynı renk tükenmez kalemler konulmuştur. Sayın üyeler bu kalemleri
kullanacaklardır. 
Oy
pusulalarının ve zarfların sayın kâtip üyeye verilmesini rica ediyorum. 
Oylamanın
sayım ve dökümü için ad çekme suretiyle 5 kişilik bir tasnif komisyonu tespit
edeceğim. 
Sayın
Erkan Aydın, Bursa? Yok.
Sayın
Osman Aşkın Bak, Rize? Burada.
Sayın
Ali Özkaya, Afyonkarahisar? Burada.
Sayın
Mustafa Tuncer, Amasya? Yok.
Sayın
Bülent Yener Bektaşoğlu, Giresun? Burada.
Sayın
Cemil Yaman, Kocaeli? Burada. 
Sayın
Mustafa Şahin, Malatya? Yok.
Sayın
Hüseyin Yıldız, Aydın? Burada. 
5
ismi böylece belirlemiş oldum. 
İsmini
okuduğum Tasnif Komisyonu üyelerinin yerlerini almasını rica ediyorum. 
Oylama
işlemini başlatıyorum. 
(Oylar
toplandı) 
BAŞKAN
– Oyunu kullanmayan sayın üye var mı? Yok.
Oy
verme işlemi tamamlanmıştır. 
Tasnif
Komisyonu üyeleri lütfen yerlerini alsınlar. 
Kupaları
Tasnif Komisyonuna teslim edelim. 
(Oyların
ayrımı yapıldı) 
BAŞKAN – Sayın milletvekilleri,
Sayıştayda boş bulunan 5 üyelik için yapılan seçime ait Tasnif Komisyonu
tutanağı gelmiştir, okutuyorum: 
Türkiye Büyük Millet Meclisi Başkanlığına
402
sıra sayılı Rapor’da belirlenen adaylardan Sayıştayda boş bulunan 5 üyelik için
yapılan seçime 334 üye katılmış, kullanılan oyların 3’ü geçersiz
sayılmış, geçerli oyların dağılımı aşağıda gösterilmiştir.
Saygıyla
arz olunur.
Tasnif Komisyonu
 Osman Aşkın Bak Ali
Özkaya Bülent Yener Bektaşoğlu
 Rize Afyonkarahisar Giresun
 Üye Üye Üye
 Cemil Yaman Hüseyin
Yıldız
 Kocaeli Aydın
 Üye Üye
Sayıştay
Meslek Mensupları Kontenjan Grubu:
Fatma
Betül Ceylan 312 oy
Ahmet
Ay 307 oy
Yücel
Turhan  244 oy
Mehmet
Altıntaş  76 oy
Bahattin
Işık  24 oy
Erdoğan
Durkut  19 oy
Maliye
Bakanlığı Meslek Mensupları Kontenjan Grubu:
Mehmet
Aksoy  308 oy`
Ali
Kemal Akkoç  77 oy
Diğer
Adaylar Kontenjan Grubu:
Bahri
Kızılkaya  195 oy
İsmail
Yüksektepe  75 oy 

BAŞKAN
– Sayın milletvekilleri, tutanakta yer alan bilgilere göre, Sayıştay meslek
mensupları kontenjan grubundan Fatma Betül Ceylan, Ahmet Ay, Yücel Turhan;
Maliye Bakanlığı meslek mensupları kontenjan grubundan Mehmet Aksoy ve diğer
adaylar kontenjan grubundan da Bahri Kızılkaya Sayıştay üyeliklerine
seçilmişlerdir. Hayırlı olsun. Yeni seçilen üyelere görevlerinde başarılar
diliyorum.
Alınan
karar gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci
sırada yer alan, Türk Silahlı Kuvvetleri Personel Kanunu ile Bazı Kanunlarda
Değişiklik Yapılmasına Dair Kanun Tasarısı (1/725) ve Millî Savunma Komisyonu
Raporu’nun görüşmelerine kaldığımız yerden devam edeceğiz. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387) (X)
BAŞKAN
– Komisyon? Yerinde. 
Hükûmet?
Yerinde. 
Dünkü
birleşimde İç Tüzük’ün 91’inci maddesine göre temel kanun olarak görüşülen 387
sıra sayılı Kanun Tasarısı’nın tümü üzerindeki görüşmeler tamamlanmış ancak
maddelerine geçilmesi oylanmamıştı.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Şimdi,
birinci bölümün görüşmelerine başlıyoruz. 
Birinci
bölüm 1 ila 8’inci maddeleri kapsamaktadır. 
Şimdi,
birinci bölüm üzerinde söz talep eden siyasi parti grupları ile sayın
milletvekillerine söz vereceğim. 
Siyasi
parti grupları adına ilk söz, Halkların Demokratik Partisi Grubu adına İstanbul
Milletvekili Erdal Ataş’a aittir. 
Buyurunuz
Sayın Ataş…
Sayın
Ataş’ın olmadığını görüyorum. 
BEHÇET
YILDIRIM (Adıyaman) – Erteleyelim Başkanım, Erdal Bey gelecek. 
BAŞKAN
- Siyasi parti grupları adına başka söz talepleri yoktur. 
ERKAN
AKÇAY (Manisa) – Var, Mehmet Erdoğan var. 
BAŞKAN
- Milliyetçi Hareket Partisinden var mı? 
Buyurunuz
Sayın Erdoğan. (MHP sıralarından alkışlar) 
MHP
GRUBU ADINA MEHMET ERDOĞAN (Muğla) – Sayın Başkan, değerli milletvekilleri;
görüşmekte olduğumuz Türk Silahlı Kuvvetleri Personel Kanunu ile Bazı
Kanunlarda Değişiklik Yapılması Hakkında Kanun Tasarısı’nın birinci bölümü
üzerinde Milliyetçi Hareket Partisi Grubu adına söz almış bulunmaktayım. Bu
vesileyle yüce heyetinizi saygıyla selamlıyorum. 
Tabii
ki bu kanun tasarısı Milliyetçi Hareket Partisi olarak bizim de desteklediğimiz
bir kanun tasarısı.
Ayrıca,
iktidar partisi de çok ciddi bir takvim koydu, temmuz sonuna kadar çalışılacak,
daha önümüzde de bir sürü yeni kanun tasarı ve teklifinin önümüzdeki günlerde
gündeme geleceği konuşulmakta. Ancak, dün Parlamento, toplantı yeter sayısı
bulunmadığı için, yoklama istenmesi sonucunda kapatıldı. Bugün sabah da gelince
Meclisteki geçen dönemin bazı tutanaklarını inceledim. Geçen dönem, sözde o
barış süreci dediğiniz süreçte, Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı görüşüldü burada. İmralı
tutanakları da yayımlandı biliyorsunuz. O tutanaklarda, Abdullah Öcalan’ın
isteğiyle buraya getirdiğiniz bir kanun tasarısı. Bu kanunun görüşmeleri
sırasında Meclis hiç yoklamadan kapanmamış. Gene, MİT Müsteşarı Hakan Fidan’ı
kurtarmak için bir gün sabaha kadar burada çalıştık, o gece de Meclis
yoklamadan hiç kapanmamış. 
HAKAN
ÇAVUŞOĞLU (Bursa) – Ya siz kongrenizin yoklamasını yapamıyorsunuz, konuşma
oradan.
MEHMET
ERDOĞAN (Devamla) – Efendim?
HAKAN
ÇAVUŞOĞLU (Bursa) – Siz kongrenizin yoklamasını yapamıyorsunuz daha ya,
konuşuyorsun oradan. Ne sanki, bu mu konuşuluyor, şimdi burada bu mu konuşuluyor?
ERKAN
AKÇAY (Manisa) – Ya, sen ne saçmalıyorsun ya? 
ERKAN
HABERAL (Ankara) – Ne alakası var onun ya? Kongrenin yoklamasıyla ne alakası
var? 
ERKAN
AKÇAY (Manisa) – Dinle!
Uyarsana
Sayın Turan, uyarın efendim. 
MEHMET
ERDOĞAN (Devamla) – Ya Hakan, seni ilgilendiren bir mesele var mı burada şimdi?

HAKAN
ÇAVUŞOĞLU (Bursa) – Ya kanunu anlatsın bize, anlatsın kanunu ya. 
BAŞKAN
– Sayın milletvekilleri, efendim, lütfen hatibi dinleyiniz 
Sayın
Erdoğan, Genel Kurula hitap ediniz efendim. 
HAKAN
ÇAVUŞOĞLU (Bursa) – Kanunu anlatacaksın. 
MEHMET
ERDOĞAN (Devamla) – Anlatıyorum ben. 
BAŞKAN
– Sayın milletvekilleri, lütfen…
HAKAN
ÇAVUŞOĞLU (Bursa) – Anlat kanunu o zaman, ne MİT Kanunu’ndan, şundan bundan
bahsediyorsun?
ERKAN
AKÇAY (Manisa) – İşinize gelmedi değil mi? İşine gelmedi değil mi? 
MEHMET
ERDOĞAN (Devamla) – İşinize gelmeyince hemen oradan sataşın. Öyle bir şey var
mı? 
HAKAN
ÇAVUŞOĞLU (Bursa) – Senin de işine gelmedi. 
BAŞKAN
– Sayın Erdoğan, Genel Kurula hitap ediniz. 
ERKAN
AKÇAY (Manisa) – Gerçekler işinize gelmedi. Müptezel!
MEHMET
ERDOĞAN (Devamla) – Sanki nöbetçi lafçı gibi her gün en öne oturup ne zaman
konuşsak, bir şey söylesek hepsine laf atıyorsun. 
HAKAN
ÇAVUŞOĞLU (Bursa) – Her zaman yapmam kardeşim, yapmam, merak etme. 
ERKAN
AKÇAY (Manisa) – Sayın Erdoğan, sen devam et. 
VELİ
AĞBABA (Malatya) – Görevi o, görevi; Çavuşoğlu’nun görevi o.
MEHMET
ERDOĞAN (Devamla) – Ben ne zaman konuşsam, benim konuşma tutaklarımın hepsinin
içinde senin muhakkak bir sataşman var Hakan. 
HAKAN
ÇAVUŞOĞLU (Bursa) – Sen konuyu anlat, konuyu. 
BÜLENT
TURAN (Çanakkale) – Konuya gel. 
MEHMET
ERDOĞAN (Devamla) – Oraya da bir seslen, bir de oraya söyle.
BAŞKAN
– Sayın milletvekilleri…
ERKAN
AKÇAY (Manisa) – Bülent Turan…
BAŞKAN
– Sayın milletvekilleri, lütfen hatibe laf atmayınız. 
Sayın
Erdoğan, lütfen Genel Kurula hitap ediniz efendim.
ERKAN
AKÇAY (Manisa) – Sayın Turan, bizim hatibi değil, lütfen milletvekilinizi
uyarın. 
ZİHNİ
AÇBA (Sakarya) – Batan bir şey vardır ona, onun için bulaşıyordur o.
VELİ
AĞBABA (Malatya) – Şimdi onun görevi o. Grup başkan vekilleri var, idare amiri
var, bir de laf atıcı var. Çavuşoğlu’nun görevi de o. 
MEHMET
ERDOĞAN (Devamla) – Şimdi, arkadaşlar, tabii ki AKP iktidara geldiği 2002’de
sıfır sorunlu bir dış politikayı uygulayacağını söyledi ama bugün artık
sorunsuz sıfır komşumuz var. Bunun elbette ki iç politikaya da yansımaları var.
Bugün Türkiye’deki terörün beslenmesine de uygulanan bu yanlış dış politikanın
muhakkak yansımaları var. Dolayısıyla, bugün karşı karşıya olduğumuz ve şu anda
görüşmekte olduğumuz kanunla ilgili, o AKP’nin uyguladığı on dört yıllık yanlış
dış politikanın bugün bizi getirdiği yer var. 
Yine,
geçtiğimiz günlerde benim de katıldığım bir toplantıda Sayın İçişleri Bakanı
“Hep yanlış politika yapıyorlar, efendim ‘2002’de terör bittiydi bitmediydi’
diye söylüyorlar ama 2002’de olağanüstü hâl vardı. Madem terör bittiydi niye
olağanüstü hâl var?” dedi. Ben de Sayın Bakana buradan soruyorum: Madem 2002’de
terör bitmediydi olağanüstü hâli niye kaldırdınız? (MHP sıralarından alkışlar)
Bunu bir cevaplandırın. 
Şimdi, 2002’de Türkiye’nin belli bir bölgesinde
olağanüstü hâl vardı, belli bir bölgesinde sıkıntı vardı ama bugün, İçişleri
Bakanımız kendi Bakanlığının önünü trafiğe kapattı. Kızılay’ın yarısı güvenlik
sebebiyle trafiğe kapalı arkadaşlar. Bu manzaradan mutlu musunuz? Yani
Türkiye’yi on dört senedir yöneten iktidarın Ankara’yı, Meclisin çok yakınındaki
Kızılay’ı getirdiği tablo bu. Bu manzaradan mutluysanız aslında terörle ilgili
size söyleyeceğimiz hiçbir şey kalamaz, hiçbir şey olamaz artık ondan sonra ama
bu manzaradan mutlu değilseniz o uyguladığınız yanlış terör politikasını masaya
yatırın. Milliyetçi Hareket Partisi olarak biz, bugüne kadar terörle ilgili
olarak defaatle uyardık. Terörle mücadele süreklilik ister, terörle mücadele
kararlılık ister, terörle, mücadele efendim, sadece öyle belli noktalarda olmaz
topyekûn yapılır. Bu teröre destek veren kim varsa… 
Şimdi, bakın, söylediğimiz zaman kızıyorsunuz. “Paralel
yapıya işte, operasyon yapıyoruz.” diye bir sürü yere kayyum atadınız ama AKP
iktidarı döneminde bugüne kadar herhangi bir işletmeye PKK’ya ve diğer bölücü
örgütlere yardım ettiği için kayyum atandığını gören var mı? Yok; varsa onu
paylaşalım. 
Ha,
şimdi, yine bugün yaşadığımız manzara nedir? O “Çözüm süreci” dediğiniz, burada
kendinizi ve o masaya oturan PKK’lıları kurtarmak için kanun çıkarttığınız o
sürecin faturaları bugün önümüze geliyor. Bugün, geçtiğimiz temmuzdan bu
temmuza, biz bu kadar şehit verdiysek, bu kadar eve ateş düştüyse o çözüm
süreci boyunca o bombalar yerleştirilirken sesini çıkartmayan iktidarın yaptığı
yanlışların faturası var arkadaşlar. Bunları ortaya doğru koyacağız, ondan
sonra da bunlara çözümü doğru yapacağız. 
Milliyetçi
Hareket Partisi olarak yaptığımız uyarıları arşivden çıkartın, inceleyin. Bizim
bu kanuna destek vermemizin sebebi, bugünden sonra da terörle mücadelenin
kararlılıkla sürdürülmesi içindir. Milliyetçi Hareket Partisi öyle, sizin gibi
içerideki, dışarıdaki her malzemeyi politika malzemesi yapmaz; Türkiye'nin
bekasıyla ilgili konularda muhakkak elini taşın altına koyar. Siz de Milliyetçi
Hareket Partisinin bu tavrını hiç olmazsa doğru anlayacak bir olgunluğa ulaşın.

ERKAN
AKÇAY (Manisa) – Nerede o kapasite, nerede?
MEHMET
ERDOĞAN (Devamla) – Şimdi, arkadaşlar, gene 20 Nisan günü ben bu kürsüde CHP
Grubunun vermiş olduğu bir araştırma önergesiyle ilgili yaptığım konuşmada
güvenlik kuvvetlerimizin sizin yaptığınız uygulamalardan dolayı endişe içinde
olduğunu, güvenlik kuvvetlerinin yaptığı mücadelenin muhakkak bir kanunla
güvence altına alınması gerektiğini söylediğimde biraz önceki arkadaşımız gibi,
o sıralardan bana bir sürü sataşmada bulundu herkes: “Öyle bir şey yok, asker
bize güveniyor, polis bize güveniyor.” İşte, benim dediğim doğru olduğu için,
bugün bu kanunu Bakanlar Kurulu bir kanun tasarısı olarak buraya getirdi. 
Şimdi
de söylemek istediğim birkaç önemli husus var. Bakın, güvenlik kuvvetlerinin
moral, motivasyona ihtiyacı var. Bu manada bu kanun önemli bir adım. Ancak,
şimdi o bölgede zor şartlar altında canı pahasına görev yapan askerimizin,
polisimizin ödüllendirme sistemine bakıyoruz, işte, bir polis memuruna 10 maaş
ödül verilmiş sözde, kâğıt üzerinde. 10 maaş ödülün karşılığını paraya
döktüğünüzde, bakıyorsunuz bin lira, 2 bin lira gibi çok cüzi bir şey. Bu
ödüllerin hakikaten ödül gibi olması lazım, Türkiye'nin bugünkü ekonomik yapısı
içerisinde o insanlara verilen ödüllerin bir anlam ifade etmesi lazım. 
Gene,
terörle mücadelede canı pahasına mücadele etmiş, çatışmaya girmiş, operasyona
katılmış, yaralanmış, hâlâ vücudunda mermi taşıyan ama sakatlığı, geriye kalan
hasarı yüzde 40’ın altında olduğu için gazi sayılmayan insanlar var. Bunlara iş
hakkı vermeyebilirsiniz, bunlara maaş vermeyebilirsiniz ama bunların gazi
sayılmasını sağlayacak ki dinimize, inancımıza göre bunlar gazidir, hukuk
önünde de bunları gazi sayacak ve yarın onlara emrihak vaki olunca, en azından,
üzerlerine Türk bayrağının örtülmesini sağlayacak bir değişikliğin bunun
içerisine konulması lazım.
Gene,
oradaki görevden dönen insanların batıya tayinleri yapıldıktan sonra, onlara
psikolojik destek sağlanması lazım. Şu anda, birçok insan orada görev yapıyor,
eşi, çoluğu çocuğu yanında değil, onlar iki üç ayda bir defa batıya, çoluğunun
çocuğunun yanına bir haftalık gelip gidiyorlar; bu geliş gidişlerindeki
ulaşımlarının finansmanın muhakkak sağlanması lazım. 
Bir
de bakın, hem bu insanlar çok zor şartlarda mücadele ediyorlar hem de turizm
çok zorda. Doğu ve güneydoğuda görev yapan güvenlik kuvvetlerine Hükûmet bir
haftalık bir tatil paketi hediye etsin hem bu insanlar çoluğuyla çocuğuyla
birlikte bir hasret gidersin, beraber olsun, tatil yapsınlar hem de bu sektörün
ayağa kalkmasında da faydalı bir politika olur diyorum. 
Bu
kanunun hayırlara vesile olmasını diliyor, yüce heyetinizi saygıyla
selamlıyorum. (MHP sıralarından alkışlar) 
BAŞKAN
– Teşekkür ederim Sayın Erdoğan.
Milliyetçi
Hareket Partisi Grubu adına tasarının birinci bölümünde Muğla Milletvekili
Sayın Mehmet Erdoğan konuştu. 
Şimdi,
Halkların Demokratik Partisi Grubu adına İstanbul Milletvekili Erdal Ataş
konuşacak.
Buyurunuz
Sayın Ataş. (HDP sıralarından alkışlar) 
ERDAL
ATAŞ (İstanbul) – Sayın Başkan, değerli milletvekilleri; hepinizi saygıyla
selamlıyorum. 
Mevcut
tasarı, en bütün hâliyle ifade edildiğinde, sivil vesayetin yerine askerî
vesayetin geçirildiği bir tasarı olarak gündeme getirilmiş durumda. Bu ülkede
yaklaşık yüz yıldır uygulanan tüm politikaların iflaslarına rağmen, her dönemde
işlevsiz hâle gelmelerine rağmen maalesef, mevcut iktidar da bu ülkedeki
sorunları çözmek yerine yine aynı tekçi zihniyeti devam ettirmenin yanında,
güvenlik siyasetiyle, askerî vesayetle bu ülkedeki demokratikleşmeyi bir tarafa
bırakarak, sivil vesayeti, çözümleri bir tarafa bırakarak, bu ülkede sorunları
askerî vesayetle, güvenlik politikasıyla çözme iradesini devam ettirmiştir. 
Anayasa’da
eşit yurttaşlık temelinde çözülebilecek meselelerin hepsi, maalesef, yüz yıldır
bu ülkede inkârcı politikalarla, baskılarla, katliamlarla durduruldu. Eşit
yurttaşlık çerçevesinde yapılacak bir anayasayla bütün bu sorunlar çözülerek bu
ülkede güvenlik sorununun en aza indirilebileceği gibi bir gerçeklik varken,
maalesef, geçmiş hükûmetlerde, iktidarlarda olduğu gibi, AKP iktidarı da 2016
yılında aynı politikayı devam ettirmektedir. 
1997’de
EMASYA Protokolü olarak gündemde var olan protokolü askeriyenin yetkilerinin
darbeye sebebiyet verdiği, onu güçlendirdiği, onun zeminini güçlendirdiği çerçevesinde
2010’da kaldıran AKP, 2016 yılında maalesef daha da güçlendirerek,
dokunulmazlık da ekleyerek, Anayasa ve hukuktaki ceza anlayışını dahi
dışlayarak, askeri bunun dışında tutarak yeniden geri getirmiş durumdadır. 
Özellikle
son bir yıldır uygulamış olduğu politikalar da iflas eden mevcut iktidar,
gelinen aşamada, bu çıkmazını devam ettirmek için kendisiyle ittifak kurduğu
güçlerin hepsine tavizler vermekte; demokrasiyi, sivil vesayeti bir tarafa
bırakmakta; askeriye ve diğer bütün ittifak kurduğu kesimlerle tavizler
üzerinden bugünkü siyasetini sürdürmektedir. 
Bu
tasarıyla son bir yıl içerisinde, özellikle Kürt illerinde hukuk dışı olarak
yapılan uygulamaların tümü yasallaştırılmaya çalışılıyor. Bugüne kadar güvenlik
kuvvetleri üzerinden geçmişte bu ülkede yaşanmış olan bütün o suçların üzeri
kapatılmak isteniyor ve askeriyeye tümden bir dokunulmazlık getirilmek
isteniyor. Sadece bu da değil, bu süreçten sonra birinci olarak darbenin önü
açılmış olacak, askerî darbelerin önü. İşlenen suçların üzeri kapatılmış
olacak. Olağanüstü hâller, bugüne kadar gayriresmî olarak uygulanan ve bizzat
AKP tarafından “OHAL’ler kaldırılacak.” denmesine rağmen, artık bizzat askeriye
üzerinden, belki de Kürt illerinin bütününde bugüne kadar uygulanan mesele
yasallaştırılmış hâle getirilmiş olacak ve bunun da kılıfı tamamlanmış olacak.
Sivil vesayet tamamen ötelenecek. Genelkurmay bütün noktalarda, yapılan bu
operasyonların tümünde kolluk güçlerinin tümünü yönetecek biçimde
yetkilendirilecek.
İSMAİL
TAMER (Kayseri) – Vatanı koruyacak, vatanı böldürmeyecek. 
ERDAL
ATAŞ (Devamla) – Hâkim ve savcıların tümü dışlanmış olacak yani onların
kararlarıyla yapılan bütün meseleler bir tarafa bırakılmış olacak. Eskiden
sanki hâkimler ile savcılar bu ülkeyi korumuyormuş, onların güvenlikle ilgili
problemleri varmış gibi, onların tümü de bu meselede tamamen işleyiş dışı
bırakılmış olacak. Yine aynı şekilde, Anayasa ve ceza hukukunda askerler için,
vekiller için, bürokrasi için ve halk için geçerli olan o ceza yasalarının tümü
bakanın ya da valinin emriyle bir şekilde reddedilerek, Anayasa’nın üstünde bir
yetkiyle askere dokunulmazlık verilerek hukuk ve dediğimiz gibi Anayasa da
çiğnenmiş olacak. Sivil ölümler artmış olacak çünkü askeriye istediği zaman
istediği evi basma, hiçbir şekilde savcılıktan, hâkimden onay almadan istediği
evi basma… Orada olası suçlar işlendiğinde, Anayasa’ya ters tutumlara
girildiğinde bunların bir bütünü de bakanlar tarafından engellenmiş olacak.
İşkence, hukuk dışı davranışlar, bunların bütünü yasallaşmış hâle gelmiş
olacak. 
İSMAİL
TAMER (Kayseri) – Teröristler hak ettiğini alacak, doğru.
ERDAL ATAŞ (Devamla) – Elbette, bugüne kadar aynı
durumlar devam ediyordu. Yani sivil vesayete bağlı, hâkimlere, savcılara bağlı
bu mesele sürdürüldüğünde neresi zafiyete uğruyordu da bu mesele bu biçimde
tekrar düzenlendi? Yani şöyle gerekçelerle ifade edilmeye çalışılıyor: İşte,
herhangi bir yerde suç işleyen bir şahıs kovalandığında, bir eve girdiğinde ne
yapılacak orada? Şimdiye kadar ne yapıldıysa aynı şey yapılmış olacak. Tabii ki
operasyon esnasında bir suçlu bir eve girdiğinde onunla ilgili “Bekleyelim,
gidelim savcıdan izin alalım.” biçimde bir gerekçe hiçbir zaman yoktu, mevcut
operasyon devam ettiriliyordu. Bunlar tamamen bu askerî vesayete ilişkin
getirilen bu düzenlemenin bir biçimde kılıflandırılması üzerine uydurulmuş
gerekçelerdir.
Anayasa ve hukukun rafa kalktığı, her kafadan bir sesin
çıktığı dönemler en fazla hak ihlallerinin yapıldığı dönemlerdir. Biz bunları
bu ülkenin tarihinde hepimiz birlikte gördük. 1990’lar sürecini, ondan önceki
1980’ler sürecini, bunların tümünü birlikte yaşadık. Bugünkü durum da öyle
olacak. Yani, Hükûmetin kendi iradesini yitirdiği, bütün bu kesimlerle
birleşerek sürdürdüğü bu baskı, bu sindirme politikasının hepsi ister istemez mevcut
iktidarın iradesini bir tarafa bırakmış durumda ve her kafadan ses çıkan,
tamamen kendiliğindenci yürüyen, kitleleri de büyük sorunların beklediği bir
sürece bizi getirmiş durumdadır.
Bu durum ekonomik krizi beraberinde getirecektir.
Çünkü, askerî yönelimler ne zaman iktidara gelse, ne zaman bunların eli
güçlense hemen askeriyeye yönelik mevcut politikalar değiştiriliyor, ona
yönelik bütçeler artıyor, ona yönelik bir politika getiriliyor. Bu da otomatik
olarak hem ekonomiyi etkileyecek hem istikrarı etkileyecek hem moralleri
bozacak hem de bu ülkede daha farklı baskı politikalarının hepsini beraberinde
getirecek. Sadece ekonomik krizi değil -zaten şu anda bir krizin içerisindeyiz,
sadece bunu değil- aynı zamanda sivil alanda, siyaset alanında da krizi derinleştirecek.
Bu dış politikayı da, bugün zaten çıkmaza girmiş olan
bu dış politikayı da iyice içinden çıkılmaz hâle getirecek.
Toplum kutuplaştırılacak yani demokratik yöntemlerle,
Kürt sorunu başta olmak üzere, bütün bu meseleleri çözmeyen, kendi ülke vatandaşlarının
dillerine, inançlarına, kültürel haklarına eşit yaklaşmayan bir anlayış,
uygulayacağı bu askerî politikalarla, bu güvenlik politikalarıyla toplumu
kutuplaştıracak; ister istemez bu kutuplaştırma içerisinde toplumun morali de
önemli oranda düşmüş olacak, bütün alanlara da yansımış olacak. İş hayatı,
ekonomi, siyaset gibi alanların tümü, eğitim ve benzerleri de dâhil olmak
üzere, bunlar da önemli oranda darbelenmiş olacak.
Açık
olarak söylemek lazım: Eğer iktidar bu politikadan vazgeçmezse çok büyük
kayıplarla yine aynı bu politikaların iflası sonucunda tekrar başa dönmüş
olacağız, yine bu meseleleri tartışacağız. 
Anayasa
çağrısı yapan bir iktidar düşünün ki bütün bu getirdiği yasa tasarıları
üzerinden bir anayasa yapmış olsa nasıl bir anayasa açığa çıkmış olur? Tekçi
zihniyet devam ediyor. Güvenlik politikası devam ediyor. Askerî vesayet devam
ediyor. Dış politikada bütün kavgacı politikalar yani komşularla kavga devam
ediyor. Ekonomide küçük bir azınlığın çıkarına her taraf yani ekolojiden diğer
meselelerin tümü o küçük sermaye gruplarına peşkeş çekilmiş oluyor. Yine,
kadın, cinsiyet kimliklerinin tümü siyaset ve politika dışında tutuluyor. Böyle
bir iktidarın yapmış olacağı anayasa nasıl bir şey olur? 12 Eylül faşist
Anayasası’nın en az 10 kat daha gerisi biçiminde 2017 faşist anayasasından
başka bir hâle dönüşmeyecektir. 
Bu
ülke, tek parti iktidarlarıyla, geçmişte olduğu gibi, askerî vesayetlerle
-1960, 1970, 1980- e-muhtıralarla, EMASYA’larla bugüne kadar hiçbir şekilde bu
sorunlarını çözmedi. Dünyanın en ileri ülkelerinden biri olması gereken bir
ülke maalesef, hâlâ en kötü pozisyonlarda, demokrasi kaybı ve hak gaspları
üzerinden kendi geleceğini, tarihini sürdürmektedir. 
Bizler,
açık olarak bir an önce mevcut bu yasa tasarısının geri çekilmesini istiyoruz.
Bu yasa tasarısı çekilerek demokratikleşme yönünde atılmış olan adımların
tümüne bir an önce başlamamız lazım. Kürt sorunu başta olmak üzere bu
meselelerin tümünün müzakereyle çözülerek, demokratik bir anayasayla, eşit
yurttaşlık çerçevesinde bu sorunlar çözülerek sivil vesayetle sürdürülecek bir
politikayı öne çıkarmamız gerektiğini düşünüyorum. 
Hepinizi
saygıyla selamlarım. (HDP sıralarından alkışlar) 
BAŞKAN
– Teşekkür ederim Sayın Ataş. 
ÖZGÜR
ÖZEL (Manisa) – Sayın Başkan… 
BAŞKAN
– Sayın Özel…
ÖZGÜR
ÖZEL (Manisa) – İç Tüzük 60’a göre pek kısa bir söz istiyorum. 
BAŞKAN
– Buyurunuz.
V.- AÇIKLAMALAR (Devam)
19.- Manisa Milletvekili Özgür Özel’in, CHP eski
milletvekili ve ilahiyat profesörü Yaşar Nuri Öztürk’e Allah’tan rahmet
dilediğine ilişkin açıklaması
ÖZGÜR
ÖZEL (Manisa) – Sayın Başkan, üzücü bir haberi aldık. Bu üzüntümüzü Genel
Kurulla paylaşmak istiyoruz. 
Partimizde geçmiş dönemlerde milletvekilliği yapmış,
ilahiyat profesörü Yaşar Nuri Öztürk’ü kaybettik. Aydın bir din adamıydı. Kendi
ifadesiyle, “haramdan ve yalandan” korkardı, doğruları, hakikati savunurdu.
Zaman zaman söylediklerinden memnun olmayan iktidar odaklarının hedefi oldu,
çoğunlukla din bezirgânlarının hep hedefi oldu.
RAMAZAN CAN (Kırıkkale) – Cenaze üzerinden siyaset
yapıyorsun.
ÖZGÜR ÖZEL (Manisa) – Özellikle yazdığı “Allah ile
Aldatmak” kitabında, dinin üzerinden siyaset üretenlerin bunu kendilerine nasıl
bir siyasi ve ekonomik ranta çevirdiklerini ifade etmişti.
NURETTİN
YAŞAR (Malatya) – Ölüden bahsediyorsun, ölüden! Ölen bir adamdan bahsediyorsun,
ölen bir adamdan bahsediyorsun, biraz iradeli olsan. Ayıp!
ÖZGÜR
ÖZEL (Manisa) – Rahmetli milletvekilimizi Allah’tan rahmetle anıyoruz.
O,
o kadar rahatsız etmiş ki…
NURETTİN
YAŞAR (Malatya) – Beni rahatsız etmiyor. Ayıp bir şey!
ÖZGÜR
ÖZEL (Manisa) – …bir ölüm üzerinden bile laf edebilecek kadar bazıları rahatsız
oluyor.
(Mikrofon
otomatik cihaz tarafından kapatıldı)
RAMAZAN
CAN (Kırıkkale) – Sen yapıyorsun onu ya? “Allah rahmet etsin.” de, kapat. Ayıp
bir şey ya!
ÖZGÜR
ÖZEL (Manisa) – Allah rahmet eylesin. Kitapları, eserleri yaşayacak ve rahatsız
olanları rahatsız etmeye devam edecek eserleriyle. (CHP sıralarından alkışlar) 
NURETTİN
YAŞAR (Malatya) – Bu ülkenin bir adabı var, ölülerle ilgili…
BAŞKAN
– Teşekkür ederim Sayın Özel.
VI.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Mehmet Akif
Hamzaçebi’nin, 22’nci Dönem milletvekilli Profesör Doktor Yaşar Nuri Öztürk’e
Allah’tan rahmet dilediğine ilişkin konuşması
BAŞKAN
– 22’nci Parlamento döneminde birlikte milletvekilliği yaptığımız Profesör
Doktor Yaşar Nuri Öztürk’ün vefatını ben Sayın Özel’in açıklamasıyla öğrendim.
Ben de kendisine Allah’tan rahmet diliyorum, ailesine, yakınlarına, sevenlerine
ve Türkiye Büyük Millet Meclisine başsağlığı diliyorum.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387) (Devam)
BAŞKAN – Birinci bölüm üzerinde üçüncü konuşmacı,
Cumhuriyet Halk Partisi Grubu adına Murat Bakan, İzmir Milletvekili.
Buyurunuz
Sayın Bakan. (CHP sıralarından alkışlar)
CHP
GRUBU ADINA MURAT BAKAN (İzmir) – Sayın Başkan, değerli milletvekili
arkadaşlarım; Genel Kurulu saygıyla selamlıyorum.
387
sıra sayılı Türk Silahlı Kuvvetleri Personel Kanunu ile Bazı Kanunlarda
Değişiklik Yapılmasına Dair Kanun Tasarısı üzerine Cumhuriyet Halk Partisi
Grubu adına söz almış bulunuyorum.
Sözlerime
bu vatan için canını veren şehitlerimize Allah’tan rahmet, yakınlarına ve
milletimize başsağlığı dileyerek başlamak istiyorum.
Değerli
arkadaşlar, biz, Cumhuriyet Halk Partisi Grubu olarak Komisyon çalışmaları
sırasında bu yasal düzenlemeye destek verdik. Bu yasa kapsamında, Türk Silahlı
Kuvvetlerinin yurt dışı görevlerde uygulanmak üzere getirdiği itibari rütbe
uygulamasına, keza üst rütbelerde, bilhassa albay rütbesinde oluşan yığılmaları
engellemek maksadıyla yapılan düzenlemelerin yanı sıra, terörle mücadelede
ihtiyaç duyulması hâlinde Türk Silahlı Kuvvetlerinin etkin bir şekilde
kullanılmasına ilişkin yasal düzenlemelere destek veriyoruz ancak bu yasal
düzenlemelerle ilgili olarak iktidarın hukuk ve insan hakları sicili dolayısıyla
endişelerimiz ve ayrıca, yine bu yasa kapsamında çözülmesi gerektiğine
inandığımız Türk Silahlı Kuvvetleri personelinin özlük hakları konusunda
eksikleri var. Her nedense az sayıda albayımızın erken emekli olabilmesi için
ek tazminat verilmesi hakkında yasal düzenleme bu Meclise yıldırım hızıyla
gelirken -ki yanlış anlaşılmasın, biz de bu düzenlemeye hem Komisyonda hem
Mecliste destek verdik- sekiz aydır her Komisyon toplantısında dile getirmemize
rağmen, astsubayın, uzman jandarmanın, uzman erbaşın, askerî sivil memurun
özlük hakları konusunda bir arpa boyu yol katedemedik. 
Değerli
arkadaşlar, bu endişelerimizi ve eksiklikleri sizinle paylaşmadan önce, bu
kanuna neden bugün ihtiyaç duyulmuş olduğunu değerlendirmemiz ve ülkenin bugün
içinde bulunduğu terör belasını, 2002 yılında 7 şehidimizden son bir yılda
500’ün üzerinde vatan evladını şehit verir noktaya nasıl geldiğimizi bir
hatırlamamız gerekir. 
Ülkenin
meşru siyasi zemini ve tüm sorunların çözüm mercisi olan Türkiye Büyük Millet
Meclisi devre dışı bırakılarak yapılan görüşmeleri hatırlayalım. 26 Eylül 2011,
Sayın Cumhurbaşkanı, dönemin Başbakanı Recep Tayyip Erdoğan ne diyor? “Biz,
İmralı olsun Oslo olsun, çok açık, net bu adımları attık. MİT Müsteşarı Emre
Taner zamanında başlattık bu görüşmeleri, Hakan Fidan zamanında sürdürdük.”
diyor.
Yine,
17 Eylül 2015’te, Sayın Cumhurbaşkanı, “Çözüm süreci içerisinde valilerimiz
kendilerine verdiğimiz talimatlar gereği PKK’ya operasyon yapmadı; bu süreçte
hazırlık safhasına girdiler, mayın döşeyip bombalar yerleştirildi.” diyor. 
Değerli
arkadaşlar, sadece iki yıl öncesi ile bugüne bakın, iktidarın teröre bakış
açısı, paradigması nasıl değişmiş, dün nasıldı, şimdi nasıl oldu ve bugüne
nasıl geldik, görünüz. 
Demokrasilerde
çözüm milletin iradesinin tecelli ettiği yer olan Parlamentoda aranmalıdır.
Sözde çözüm süreci devam ederken, terör örgütünün silahlı unsurları elini
kolunu sallayarak bölgede cirit atarken, güvenlik kuvvetleri kışlasına
kapatılmış ve teröristlere müdahale etmeleri -kendi ifadesiyle- Sayın
Cumhurbaşkanının talimatıyla, valiler aracılığıyla engellenmiştir. Aynı
dönemde, Cumhuriyet Halk Partisi olarak sürecin yürütüleceği yegâne zeminin
Parlamento çatısı olduğunu ve bunun dışında bir zemin yaratmanın doğru
olmadığını, elinde silah olan ve bunu kullanmaktan çekinmeyen bir örgütü
muhatap kabul etmenin doğru olmadığını mükerrer defalar bu kürsüden dile
getirmiştik. Tüm söylediklerimizin tersi oldu. Sadece son bir yılda terörle
mücadelede 500’ün üzerinde güvenlik görevlimiz şehit oldu, yüzlerce sivil
yurttaşımız hayatını kaybetti. Şimdi, bu yasa tasarısıyla Hükûmet, terörle
mücadelede yaptığı stratejik hatayı taktik düzenlemeleriyle telafi etmeye
çalışmaktadır. Bu yasal düzenlemeye kamuoyundan birtakım eleştiriler geldi.
Ülkenin güvenliğinin tamamen orduya teslim edildiğini, bunun temel demokratik
değerlere ters düştüğünü ifade eden sivil toplum kuruluşları, gazeteciler ve az
önceki konuşmacı arkadaşım, bir siyasi parti temsilcisi arkadaşım da ifade etti
düşüncelerini. Biz bu düşünceleri önemsiyoruz. Sivil toplum örgütlerinden gelen
her türlü eleştiri demokrasinin gereğidir, önemlidir ve de önemsenmelidir. 
30
Mayısta AKP’li 2 milletvekili arkadaşımla Avrupa Birliğinin düzenlediği bir
konferans için Brüksel’e gittik. Arkadaşlar, sokaklarda neredeyse bir tane
polis yoktu. Sokakların, caddelerin ve meydanların güvenliğini ordu
sağlamaktaydı. Brüksel’den, Avrupa Birliğinin başkentinden bahsediyorum.
Yine,
Fransa’daki 2 IŞİD saldırısından sonra, geçici bir süre için de olsa, OHAL ilan
edildi, Fransa’da güvenliği asker eline aldı ve caddelerde silahlı askerler
devriye gezmeye başladı. 
Avrupa
demokrasileri bu uygulamayı en önemli insan hakkı olan yaşama hakkını korumak
için, güvenlik-demokrasi dengesini koruyarak, kollayarak yapıyorlar. Biz de
teröre karşı yaşama hakkının korunması ve kollanması için bu yasal düzenlemeyi
anlayışla karşıladık ve oy verdik. Fakat, bizim komisyon raporunda da ifade
ettiğimiz üzere, verilen yetkilerin hukuk devletini, sivillerin hak ve
özgürlüklerini ihlal etmeden kullanılması çok çok önemlidir. Bir yandan bu
Mecliste İnsan Hakları ve Eşitlik Kurumuna ilişkin düzenlemeleri yaparken
Kolluk Gözetim Komisyonu kurulmasını sağlarken, kişisel verilerin korunmasını
gözetirken yüksek bir demokrasi standardını hedefliyorsanız, bu durumda güvenlik-özgürlük
dengesini kurmak zorundasınız; aksi takdirde, toplumda zaten var olan
kutuplaşmayı, öfkeyi daha da artırırsınız. Bu dengeyi kurmak konusundaki
sorumluluk tamamıyla Hükûmete aittir. Mücadelenin demokrasi ile terör arasında
olduğu gerçeğini algılayarak hareket etmektir doğru olan. 
Bugün,
Avrupa’da da terör demokratik değerleri tehdit ediyor, aşırı sağcı, ırkçı
partiler giderek güçleniyor, yabancı düşmanlığına ve İslamofobiye yol açıyor;
bu sayede, popülist aşırı sağcı partiler iktidara gelme noktasına yaklaşıyor.
Bu durum, Avrupa Birliğini de en çok tehdit eden sorunlardan birisidir.
Dünyanın, radikalizme, fanatizme teslim olmaması için güvenlik-özgürlük
dengesine dikkat etmesi gerekmektedir. Bu hassasiyetlere rağmen, demokrasinin
beşiği sayılan Fransa’dan insan hak ve özgürlükleri alanında yüksek
standartlara sahip olan İskandinavya’ya kadar, birçok ülke şimdi bu yüzden
ciddi sosyopolitik sorunlar yaşıyor. Bizim de hassas olmamız gereken nokta
burasıdır. 
Bu
kürsüden iktidarı uyarıyoruz: Terörle mücadele için atılacak tüm adımları
desteklerken bu mücadele sırasında güvenlik ve özgürlük dengesinin iyi
gözetilmesinin önemini, hukuk kurallarına riayet, sivillerin hak ve
özgürlüklerinin korunması ve Türkiye'nin terörle mücadele ederken yüksek standartlarda
bir demokrasinin gereklerini yerine getirmesi gerekliliğini tekrar tekrar
hatırlatıyoruz. Bu hassasiyet, terörle mücadele eden Türk Silahlı Kuvvetlerinin
ülkemizdeki ve dünyadaki itibarı açısından da çok önemlidir. 
Değerli
arkadaşlar, bu yasal düzenlemede yer alması gereken ancak yer verilmeyen
hususları tüm Komisyon çalışmalarında bıkmadan, usanmadan dile getirdim ve şu
anda Meclis kürsüsünden bir defa daha dile getiriyorum: Bugün bu kanuna dâhil
edilmesi gereken en önemli konu, her geçen gün şehit verdiğimiz, şehit
olduklarında arkalarından gözyaşı döktüğümüz, bir üniforması da kefen olan, bir
emirle ölüme giden, anası babası sıvasız evlerde oturan yoksul halk
çocuklarının, astsubaylarımızın, uzman jandarmalarımızın, uzman erbaşlarımızın,
askerî sivil memurların ve diğer askerî personelin özlük hakları için
verdikleri adalet mücadelesini görmek ve bu konuda uğradıkları haksızlıkları da
ortadan kaldırmak olmalıydı.
Sevgili
arkadaşlar, demem o ki Türk Silahlı Kuvvetleri bir bütündür aşağı yukarı 613
bin kişilik bir ordudur. Eri erden ayırmak bizim geleneğimize de, hukuka da
aykırıdır. Türk Silahlı Kuvvetlerinde 6 bin dolayında albay ve 300 dolayında
general var. Yani, 613 bin dolayındaki personelden 6.300’ünün özlük hakları,
hak hukukları, yaşam standartları ne kadar önemliyse kalan 606 binin üzerindeki
personelin özlük hakları, hak hukukları, yaşam standartları da o kadar
önemlidir. Bu gerçeği ve özlemimizi göz ardı edemeyiz, etmemeliyiz. Çıkacak
kanunlar bu gerçeğe göre hazırlanmalıdır. Her ortamda söylediğim gibi, kefeni
üniforması olan yoksul halk çocukları şehit olup bu kadim toprağa
düştüklerinde, naaşları ana baba ocağına getirildiğinde, sıvasız, boyasız
evlerde yaşayan ailelerini gördüğümüzde, hamasi nutukları atarken bir daha, bir
daha düşünmeliyiz. Mehmetçik’in hamasi nutuklarla övgüye ihtiyacı yok,
yaptıkları asil görev onların övgüsüdür zaten. Özlük haklarının
iyileştirilmesine, yaşam koşullarının yükseltilmesine, ailesine, çocuklarının
geleceğine sunulacak katkılara ihtiyacı var. Mehmetçik’in bu sorunlarının
çözümü, bu yasal düzenlemenin içine dâhil edilmesi onların hakkıdır, hukukudur
ve insanidir.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Bakan.
Birinci
bölüm üzerinde siyasi parti grupları adına yapılan konuşmalar tamamlanmıştır.
Şimdi,
şahsı adına söz talep eden sayın milletvekillerine söz vereceğim.
Şahsı
adına ilk söz hakkı İzmir Milletvekili Hüseyin Kocabıyık’a aittir.
Buyurunuz
Sayın Kocabıyık. (AK PARTİ sıralarından alkışlar)
HÜSEYİN
KOCABIYIK (İzmir) – Sayın Başkan, zatıalinizi ve yüce Meclisi saygıyla
selamlıyorum.
AK
PARTİ, 3 Kasım 2002 tarihinde iktidara geldi; yirmi yedi gün sonra olağanüstü
hâli kaldırdı, 30 Kasım 2002 tarihinde; 4 Ekim 2010 tarihinde de EMASYA
Protokolü’nü ortadan kaldırdı. Bugün itibarıyla on dört yıllık iktidarımızda,
demokrasinin altyapısını geliştiren yüzlerce yasa çıkarttı bu Meclis ve AK
PARTİ, Adalet ve Kalkınma Partisi. Dolayısıyla, bizim iktidar dönemlerimizde
Türkiye’nin her zaman demokrasi istikametinde geliştiği, ilerlediği açıktır.
Değerli
arkadaşlar, bütün dünyada demokrasi literatürünü takip edenler bilirler ki
demokrasi literatürünün -maalesef, Türkiye’de bu literatürü takip eden çok az
kişi var- bugün en değerli kavramı güvenlik üreten demokrasidir. Bütün
demokratik ülkeler buna dikkat ediyorlar çünkü bir demokrasi kendi varlık
alanını koruyamadığı sürece demokrasi orada kendini var edemez; bu, çok açık
bir gerçektir. O yüzden, Batılı demokratik ülkeler güvenlik ve özgürlük
dengesine çok dikkat ediyorlar. 
Ben
ayrıntılı anlatacaktım, örnekler verecektim ama Murat Bakan arkadaşım, Değerli
İzmir Milletvekilimiz o konuda hem de canlı gözlemlerini naklettiği için çok
fazla girmeyeceğim. Paris’teki, Belçika’daki, 2014’te İngiltere’deki olaylar,
bütün bunlar demokratik ülkelerin gerekli görmesi hâlinde, kamu güvenliğini
tehdit altında görmesi hâlinde askerlerini, ordularını nasıl göreve davet
ettiğini hepimize gösterdi. 
Ben başka örnekler de verebilirim. Mesela, Amerika’da
Ferguson olaylarında ulusal muhafızlar göreve çağrıldı. Yani bir polis 18
yaşındaki bir genci öldürmüş, olay da bu. Buna karşı bir tepki var toplumda,
ulusal muhafızlar göreve çağrıldı ve olağanüstü hâl ilan edildi, sokağa çıkma
yasağı ilan edildi. Ondan daha önce 2011 yılına gittiğimiz zaman Wall Street’i
işgal eylemi vardı. Bu zenginlere karşı yapılmış bir eylemdi, aslında öyle
etnik, siyasi bir şeyi de yoktu çok fazla ama Amerikan güvenlik güçleri o
eylemi dahi bir terör eylemi olarak nitelendirdiler, öyle ele aldılar. 
Ben buraya araştırarak geldim, beş dakikalık bir sürem
var ama. Batılı ülkeler, demokratik ülkeler, demokrasileri tekâmül etmiş
ülkeler geçmişte bu konularda nasıl davranmışlar, buna baktım biraz. Bakın,
1972’de, Münih Olimpiyatları’nda yaşanan olaylardan hemen sonra Almanya
olağanüstü tedbirler çıkarmış Meclisinden. Bugün üzerinde konuştuğumuz tasarıya
Almanya’nın o gün çıkardığı o tedbirlerden birkaçını koymuş olsak kıyamet
kopar. İsterseniz okurum ama zamanım yok.
ZİYA PİR (Diyarbakır) - Okuyun, okuyun.
HÜSEYİN
KOCABIYIK (Devamla) – 1973 yılında Fransa’da Suudi Arabistan Büyükelçiliği
teröristlerce basılıyor. Oturuyor Fransa hemen terörle mücadele tedbirleri
geliştiriyor.
Okurum,
burada var dosyası. Ben sizin gibi öyle havadan gelmiyorum.
MERAL
DANIŞ BEŞTAŞ (Adana) – Biz de biliyoruz. Biz havadan gelmiyoruz, havadan gelen
sizsiniz.
AHMET
YILDIRIM (Muş) - Sen magmadan geliyorsun, yerin dibinden.
HÜSEYİN
KOCABIYIK (Devamla) – Ondan sonra, 1974’te, İngiltere Terörü Önleme Geçici
Yasası çıkartıyor, sonra bir yasa daha çıkartıyor; Kuzey İrlanda Olağanüstü
Koşullar Yasası. 1977’de, 1987’de ve 1991’de bu yasaları revize ediyor. Yani
“İngiltere’de İngiliz Hükûmeti ile İrlanda, IRA oturdu, anlaştı.” falan buraya
tatlı masallar olarak anlatılıyor bunlar. O seviyeye gelinceye kadar o İngiliz
devleti, İngiliz Hükûmeti terörle mücadele yasaları çıkartmış bir yığın. Bir
barış olduysa bu çabalar sayesinde o noktalara gelindi. Bunları bilelim. Bu
işlere meraklı olan arkadaşlar varsa…
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Kocabıyık.
HÜSEYİN
KOCABIYIK (Devamla) – Bitti mi? Efendim, daha yeni başlamıştık. (AK PARTİ
sıralarından alkışlar) 
BAŞKAN
– Evet, kürsüde süre çabuk geçiyor.
Şahsı adına ikinci konuşmacı, Niyazi Nefi Kara, Antalya
Milletvekili. 
Buyurunuz Sayın Kara. (CHP sıralarından alkışlar) 
NİYAZİ NEFİ KARA (Antalya) – Sayın Başkan, değerli
milletvekilleri; 387 sıra sayılı Kanun Tasarısı’nın birinci bölümünde şahsım
adına söz almış bulunmaktayım. Yüce Meclisi saygıyla selamlıyorum. 
7 Haziran 2015 genel seçiminde Parlamento çoğunluğunu
kaybeden ve iktidarı yitirmenin kendisi için mutlak bir son olduğunu bilen AKP
tarafından bildik bir oyun yani “Halkı korkut, iktidara yönlendir.” oyunu
devreye sokulmuştur. Çözüm süreci denen ama gerçekte hiçbir sorunun
çözülmediği, sümen altı edilerek büyütüldüğü halkı oyalama ve kandırma süreci,
iktidarı geri kazanmak için gereken oylar uğruna feda edilmiştir. Herkes,
seçimin yenilenmesi kararı verildikten sonra çatışmalı sürecin başlamasında PKK
kadar AKP iktidarının suçta sorumluluğu olduğunu görüyor. Kimse, AKP’nin
zannettiği kadar aptal değildir. Çözüm süreci denen sahte barışın zaten bir
kıvılcımlık ömrü vardı, onu da çakmak AKP’ye düştü. Siz “PKK bizi kandırdı,
savaşı onlar başlattı.” dediğiniz zaman bizim bu yalanlara inandığımızı mı
zannediyorsunuz? Kimi kandırıyorsunuz? Her şeyi biliyoruz ve her şeyin hesabını
zamanı geldiğinde tek tek soracağız. 
Şimdi
“Terörle mücadelede kararlılık.” diyenler, o zaman “Sayın Öcalan bize çok
yardımcı oluyor.” diyordu. Şimdi “7 bin teröristi öldürdük.” diye hava atanlar,
o zaman dağa katılan gençlere göz yumuyordu. Şimdi “Silahlar betona gömülsün.”
diyenler, o zaman valileri, emniyet müdürlerini ve Jandarma komutanlarını
İçişleri Bakanlığına çağırıp “Operasyon yapmayın.” diyorlardı. Sözde, barış ve
kardeşlik gelecek; sözde, bir daha analar ağlamayacak; sözde, terör örgütü
silahlarıyla birlikte ülke dışına çıkacak; sözde, toplumsal barış tesis
edilecekti. Hani ne oldu bu verilen sözler? Hani nerede Beşir Atalay’ınız? Hani
nerede, ne iş yapıyor akil adamlarınız? Hani nerede “sayın” dediğiniz
Öcalan’ınız? Biz söyleyelim; 400 vekil alma hayaliyle tüm bu sözler unutuldu,
iktidar elden gitmesin diye analar ağlamaktan perişan oldu, yolsuzluk ve
hırsızlık dosyaları tekrar açılmasın diye haram havuzlarına doldurulan paralar
uğruna binlerce çocuk yetim bırakıldı, yüz binlerce insan yerinden yurdundan
edildi. Şehirler, ilçeler, mahalleler “Temizlik yapıyoruz.” diye yerle bir
edildi. Ne temizliğiymiş bu? Biri çıksın, anlatsın bize. Biz, yanmış ve
yıkılmış yerlerden, yurtlardan, toz topraktan, enkazdan başka bir şey
göremiyoruz. Nereden bu temizlik? Eğer teröristleri temizlediyseniz neden hâlâ
doğu ve güneydoğuda yollar kesiliyor, siviller öldürülüyor, araçlar
gasbediliyor, asker ve polisler neredeyse her gün şehit ediliyor? 
Taşeron
iktidarınızda her geçen gün terörü azdırıyorsunuz, sorunları içinden çıkılamaz
hâle getiriyorsunuz. Yerini yurdunu kaybeden masum insanlara boş hayalden başka
söyleyecek bir sözünüz yok. Yaklaşık on aydan beri her gün onlarca kişiyi terör
örgütüne üye olmakta, yardım ve yataklıktan tutuklayıp duruyorsunuz. Son
örneği, Profesör Doktor Şebnem Korur Fincancı, Ahmet Nesin ve Erol
Önderoğlu’dur. İzlediğiniz yanlış politika nedeniyle terör artık batı
illerimize de sıçramış ve insanımızda yeşeren toplumsal barış ümidi yüzde
80’lerden 35’lere gerilemiştir. İktidarınızı kurtarmak için başlattığınız
yangın eninden sonunda sizi de yakacak. Yavuz hırsız ev sahibini bastırır
misali, aziz şehitlerimizin cenazelerini bile kullanmaya kalkıyorsunuz. Kendisi
vazoyu kırıp suçu kardeşine atan yaramaz çocuklar gibi “Ben yapmadım, CHP
yaptı.” demeye getiriyorsunuz. (CHP sıralarından alkışlar) Türkiye
Cumhuriyeti’nin devletini kuran CHP ile “terör” kelimesini yan yana getirerek algı
oyunu yapmak ancak ahmakların ve başka çaresi kalmamış hırsızların yapabileceği
bir iştir. (CHP sıralarından alkışlar)
BÜLENT
TURAN (Çanakkale) – Ayıp ayıp! Ne nezaket var ne üslup var.
HASAN
BASRİ KURT (Samsun) – İftar saatindeyiz ya, biraz daha buna göre konuşun
ramazan gününde. Biraz alçak sesle, güzel bir tonla… 
NİYAZİ
NEFİ KARA (Devamla) – CHP olarak önünde sonunda bugün yaşanılan acıların
hesabını soracağımızı bir kez daha ilan ediyoruz.
ADNAN
BOYNUKARA (Adıyaman) – Nasıl soracaksın? Ne yapacaksın?
NİYAZİ
NEFİ KARA (Devamla) – Kimden gelirse gelsin terörün her türlüsünü şiddetle
reddettiğimizi, lanetlediğimizi tekrar ediyoruz. Terörle mücadeleyi öldürülen
terörist sayısı açıklamak zannedenleri tekrar düşünmeye davet ediyor, hepinize
saygılar sunuyoruz. (CHP sıralarından alkışlar)
BAŞKAN
– Teşekkür ederim Sayın Kara.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurunuz, mikrofonunuzu açıyorum.
V.- AÇIKLAMALAR (Devam)
20.- Manisa Milletvekili Özgür Özel’in, Hükûmetin,
görüşülmekte olan 387 sıra sayılı Kanun Tasarısı’nın tümü ve bölümler üzerinde
konuşma hakkını kullanmamasının kabul edilemez olduğuna ilişkin açıklaması
ÖZGÜR
ÖZEL (Manisa) – Sayın Başkanım, çok teşekkür ederim.
Bir
konuya dikkat çekmek istiyorum: Çok önemli bir kanun görüşülüyor, bu kanuna
iktidar partisinin ve Hükûmetin önem verdiği de söyleniyor. Meclisteyiz ama
kanunun tümü üzerinde de birinci bölüm üzerinde de iktidar partisinin
konuşmaması belki anlaşılabilir… Gerçi orada da şu var: Sayın Hüseyin
Kocabıyık’ın konuşmasında süre yetmedi, oysaki kendi grubunun on dakikalık
konuşma hakkı vardı ama onu tercih etmediler yoksa Hüseyin Bey o on dakikada
konuşabilirdi, süre yetmediğinden muzdarip oldu. Biz de kendisini etraflıca
dinlemek isterdik. Bir kez bunun altını çizmek lazım. Ama Hükûmetin, ilgili
Bakanın Meclise tümü üzerinde ve bölümler üzerinde konuşma hakkını kullanmaması
kabul edilebilir bir mesele değildir. Bu, açıktan Meclise saygısızlıktır. Bu,
açıktan Meclisi hafife almaktır, Parlamentonun iradesini hafife almaktır. Daha
önce benzer bir hatayı yaptıklarında uyarmıştık ama o gün “Yok öyle bir şey,
yanlış oldu.” dediler, sayın bakan apar topar kürsüye gitmişti -bir başka
bakandan bahsediyorum- ama bugün görüyoruz ki tümü üzerinde de bölümler
üzerinde de Hükûmetin söyleyecek hiçbir sözü yok. Gerçekten şaşkınlık içindeyiz
efendim.
BAŞKAN
– Teşekkür ederim Sayın Özel.
BÜLENT
TURAN (Çanakkale) – Sayın Başkanım…
BAŞKAN
– Sayın Turan…
21.- Çanakkale Milletvekili Bülent Turan’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
BÜLENT
TURAN (Çanakkale) – Sayın Başkanım, Özgür Bey’in neden böyle ısrarla polemik
açmak istediğini…
ÖZGÜR
ÖZEL (Manisa) – Polemik değil ya, Hüseyin Bey’in süresi yetmedi, grubunuzun
süresi vardı.
BÜLENT
TURAN (Çanakkale) - …endişeyle, üzülerek takip ediyorum. Hayatın olağan akışı
içerisinde, Meclisin de teamülleri içerisinde değerlendirmeler yapıyoruz.
İftara şu an on dakika, on beş dakika var; arkadaşlar tercihte bulunabilirler,
sonra konuşurlar, önce konuşurlar. Gerekçemiz ortada zaten, her maddeyle ilgili
önerge ortada zaten. Olağanüstü bir hâl varmış gibi davranmayı, sanki ilk defa
böyle yapılıyormuş gibi davranmayı ve bu tarz izahları doğru bulmadığımı ifade
etmek istiyorum. Kaldı ki bu bizim grubumuzun takdiri, konuşmamak da konuşmak
kadar bir haktır, bunu kullanabiliriz. Bu konuda bizim partimizi ilzam eden
şekliyle “Neden konuşmadınız?” deme hakkı ve haddi olmadığını düşünüyorum. 
Teşekkür
ediyorum.
BAŞKAN
– Teşekkür ediyorum Sayın Turan. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387) (Devam)
BAŞKAN – Birinci bölüm üzerinde siyasi parti grupları
ve şahısları adına olan konuşmalar tamamlanmıştır.
Sayın
Bakanın bir söz talebi vardır.
Buyurunuz
Sayın Bakan.
V.- AÇIKLAMALAR (Devam)
22.- Millî Savunma Bakanı Fikri Işık’ın, görüşülmekte
olan 387 sıra sayılı Kanun Tasarısı’yla ilgili Hükûmet adına değerlendirme
yapılacağına ilişkin açıklaması
MİLLÎ
SAVUNMA BAKANI FİKRİ IŞIK (Kocaeli) – Sayın Başkan, değerli milletvekilleri;
çok önemli bir kanunu görüştüğümüz açık. Bu kanunun ülkemiz için ne anlam ifade
ettiğini de zannediyorum, Meclisimizdeki her bir arkadaşımız gayet iyi biliyor.
Kanunun komisyon görüşmeleri yapıldı, geneli üzerinde konuşma yapılacaktı ancak
dün akşamki takvimi sizler de biliyorsunuz, o arada soru-cevabın çekilmesinden
dolayı kayan bir program oldu. Bugün de şimdi, Hükûmet adına bir konuşmanın tam
bu saatlere denk gelmesinden dolayı biz ikinci bölümün görüşmelerinde Hükûmet
adına bu değerlendirmeyi yapacağımızı grubumuza bildirmiştik. Dolayısıyla, hiç
kimse merak etmesin, iktidar çalışır, muhalefet konuşur; bu genel, demokratik
bir prensiptir. (CHP, HDP ve MHP sıralarından gürültüler)
AHMET
YILDIRIM (Muş) – Bak, alkışlayan kimse yok; çalışan da yok, alkışlayan da yok.
Boş sıralara konuşuyorsunuz Sayın Bakan, boş sıralara. 
MİLLÎ
SAVUNMA BAKANI FİKRİ IŞIK (Kocaeli) – Biz gerektiği zaman gerekli açıklamaları
yapacağız ve yaparız.
MUSA
ÇAM (İzmir) – Şimdi yap!
MİLLÎ
SAVUNMA BAKANI FİKRİ IŞIK (Kocaeli) – Daha önceden grubumuzla görüşerek
yaptığımız değerlendirmede ikinci bölüm üzerinde konuşmamızı yapacağımızı ifade
etmiştik.
ALİ
ŞEKER (İstanbul) – Kanun geçtikten sonra mı yapacaksınız?
MUSA
ÇAM (İzmir) – Şimdi yap!
BÜLENT
TURAN (Çanakkale) – Ben de konuşma hakkımı Özgür Bey’e veriyorum Başkanım. 
BAŞKAN
– Sayın milletvekilleri, lütfen efendim…
MİLLÎ
SAVUNMA BAKANI FİKRİ IŞIK (Kocaeli) – Teşekkür ederim.
BAŞKAN
– Teşekkür ederim Sayın Bakan.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkanım, Sayın Bakan daha önce bizim izlediğimiz bir
filmde kendisine grubu tarafından verilmiş rolü oynuyor. Biz ne zaman
bakanların kürsü kullanmamasını eleştirsek “Tamam, şimdi kullanacağız.” diyor.
Hatta, Bekir Bozdağ elindeki kâğıtları gösterip hazırlığının olduğunu
söylemişti. Bir vaka var, tümü üzerinde yirmi dakika konuşabilirdiniz,
konuşmadınız; birinci bölüm üzerinde on dakika bilgi vermeniz beklenirdi,
yapmadınız. Ben biraz önce dedim ki: İktidar partisinin bu hakkı kullanmaması
belki anlaşılabilir ama Sayın Bakanınki kabul edilebilir değil.
BÜLENT
TURAN (Çanakkale) – Dün kapattırmasaydın Meclisi.
ÖZGÜR
ÖZEL (Manisa) – Sayın Bülent Turan bambaşka bir yerden yaklaşıyor. 
Ayrıca,
kürsüdeki hatipleri süre yetmediğinden bahisle size döndü ama çözüm kendi
içinde vardı. Müzakereye önem verseler, kaliteli yasamaya şans tanısalar
Hüseyin Kocabıyık’a grupları adına tanınan on dakika süreyi kullandırırlardı.
MEHMET
AKİF YILMAZ (Kocaeli) - Ya, sana ne oluyor? Grubun tasarrufundan sana ne?
ÖZGÜR
ÖZEL (Manisa) - AKP’nin yaklaşımı ortada. 
Teşekkür
ederim. (CHP sıralarından alkışlar)
BÜLENT
TURAN (Çanakkale) – Sayın Başkanım, “Bizim grubumuzun kendi kararlarından
onlara ne?” diye soruyorum; bir.
Kendi
konuşmam var ikinci bölümde, onu da Özgür Bey’e verin; iki. 
BAŞKAN
– Teşekkür ederim.
Sayın
Bakan konuşma yapacağını, açıklama yapacağını ifade etti.
ÇAĞLAR
DEMİREL (Diyarbakır) – Sayın Başkan…
BAŞKAN
– Birleşime bir saat veriyorum.
Kapanma saati: 20.16
DÖRDÜNCÜ OTURUM
Açılma Saati: 21.20
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-------0------
BAŞKAN
– Sayın milletvekilleri, Türkiye Büyük Millet Meclisinin 105’inci Birleşiminin
Dördüncü Oturumunu açıyorum.
Birleşime
yirmi dakika ara veriyorum.
Kapanma Saati: 21.21
BEŞİNCİ OTURUM
Açılma Saati: 21.43
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-------0------
BAŞKAN
– Sayın milletvekilleri, Türkiye Büyük Millet Meclisinin 105’inci Birleşiminin
Beşinci Oturumunu açıyorum. 
387
sıra sayılı Kanun Tasarısı’nın görüşmelerine kaldığımız yerden devam edeceğiz. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387) (Devam)
BAŞKAN
– Komisyon yerinde. 
Hükûmet
yerinde. 
Şimdi,
tasarının birinci bölümü üzerinde soru-cevap işlemini yapacağız. 
Sisteme
giren sayın milletvekillerine sırasıyla söz vereceğim. 
Soru-cevap
işlemi için ayrılan süre on beş dakikadır. On beş dakikalık sürenin birinci
yedi buçuk dakikası sorular için, ikinci yedi buçuk dakikası cevaplar için
kullanılacaktır. 
Soru
işlemini başlatıyorum. 
Sayın
Topal…
SERKAN
TOPAL (Hatay) – Teşekkür ediyorum Sayın Başkan. 
Sayın
Bakan, Ergenekon, Balyoz, Askerî Casusluk, Poyrazköy gibi adlarla kamuoyunda
bilinen, 2 bine yakın Mustafa Kemal’in askerinin, cumhuriyet aydının
cezaevlerinde manevi işkence gördüğü kumpas davalarında AKP’nin hukuki ve
siyasi sorumluluğu sabittir. 
OSMAN
AŞKIN BAK (Rize) – Nereden sabit ya?
SERKAN
TOPAL (Hatay) – Bu davaların savcısı olduğunu iddia edenler, cemaate her
istediğini veren siyasi iktidar bu mağduriyetlerden özür dilemeyecek mi? Türk
Silahlı Kuvvetlerinden atılan bu askerlerin onurları, itibarları ne zaman iade
edilecek? Millî ordumuzu “Benim ordum.” diye siyasetin arka bahçesi yapmaya
çalışanları, onları kınıyorum ve bilmelidirler ki Türk ordusu Mustafa Kemal’in
ordusudur, milletin ordusudur… 
(Mikrofon
otomatik cihaz tarafından kapatıldı)
BAŞKAN
– Sayın Gürer…
ÖMER
FETHİ GÜRER (Niğde) – Teşekkürler Sayın Başkan. 
Sayın
Bakanım, Niğde’nin Bor ilçesinde askerî fabrika olarak bilinen, 1970’lerde
açılan, bölgenin önemli iş alanı da olan fabrikada yeni komutan tayin olduğu
hâlde yerine atama yapılmamıştır. Bölgemizde bu tesisin kapatılacağı yönünde
yaygın bir söylenti vardır. Niğde’nin Bor ilçesindeki bu fabrikanın kapatılması
söz konusu mudur? Bölge için çok önemli bir tesistir. 
Ayrıca,
yine bölgedeki askerî lojmanlar uzunca bir süredir boştur, burada askerî
personel olmasına rağmen lojmanlar kullanılmadığı için harap durumdadır. Bu
lojmanların değerlendirilmesi düşünülmekte midir?
Teşekkür
ederim.
BAŞKAN
– Sayın Bektaşoğlu…
BÜLENT
YENER BEKTAŞOĞLU (Giresun) – Teşekkür ederim Sayın Başkan.
Bir
önceki Hükûmet döneminde açıklanan 2016 yılı Acil Eylem Planı’nda esnaflar için
30 bin TL faizsiz kredi desteği uygulamasına başlanması öngörülmekteydi.
Bakanlar Kurulu kararnamesiyle başlayan uygulama medyada geniş yer buldu.
“Esnafa can suyu”, “esnafa müjde”, “esnafı kurtaracak kredi” gibi başlıklarla
haber olarak değerlendirildi ama umduğumuz gibi olmadı. Defalarca uyarmamıza
rağmen krediden yararlanma koşullarını maalesef değiştirmediniz. Banka kredisi,
haciz, icra kıskacındaki borçlu esnafa değil, borçsuz esnafa kredi vermekte
ısrar ettiniz, dolayısıyla bugün gelinen nokta tam bir fiyaskodur. Dün Bakandan
tarafıma gelen cevaba göre, tüm Türkiye’de 39 bin, ilim olan Giresun’da 13 bin
kayıtlı esnaftan 569 kişi kredi almaya hak kazanmıştır. Bu sayı, esnafın
battığının ve bittiğinin resmidir. Sayın Maliye Bakanına sesleniyorum: Esnafı
kurtarın, acil çözüm bulun, unutmayın esnaf batarsa maalesef Türkiye de batar.
Teşekkür
ederim.
BAŞKAN
– Sayın Yalım…
ÖZKAN
YALIM (Uşak) – Teşekkür ederim Sayın Başkan.
Sayın
Bakan, sorum size: Sayın Bakan, şu anda sözleşmeli uzman çavuşlar, uzmanlar
var, bununla birlikte daha rütbeli olan astsubaylar, hatta teğmenler, hatta
beni arayanların arasında binbaşı bile oldu. Bu rütbeli askerlerimizin hepsi de
belediyelere geçiş yapmak istiyorlar. Bu geçişleri engellemek ve azaltmak adına
şu anda tasarladığınız yeni kadro oluşumu var. Cezaevlerinin dış güvenliğini
sağlamak amacıyla 12.700 personel alımı olduğunu biliyoruz. Bu 12.700
personelin en azından yüzde 50’sini bu geçiş yapmak isteyen komutanlara kadro
olarak verirseniz en azından bu geçişlerin durdurulabileceği kanaatindeyim. 
Teşekkür
ederim.
BAŞKAN
– Sayın Arslan…
KAZIM
ARSLAN (Denizli) – Millî Savunma Bakanına soruyorum: Ülkemizde muharip gazi
olmuş 27 bin vatandaşımızın olduğu ifade edilmektedir. 1968 tarihli 1005 sayılı
Kanun’a tabi olan bu gazilerimiz 50 ile 90 yaşları arısındadır. Maddi ve manevi
yoksulluk içindedirler. Muharip gazilerin aylıkları arasında da farklılıklar
vardır. Savaştan yara almadan sağ dönen muharip gazilerimizin malul gazilerin
sahip olduğu bazı haklardan yararlanamaması eşitsizlik yaratmaktadır. Bu
nedenle muharip gaziler arasındaki eşitsizliği ne zaman gidermeyi
düşünüyorsunuz? Muharip gazilerin övünç madalyalarını ne zaman vermeyi
düşünüyorsunuz? 
İki:
Türk Silahlı Kuvvetlerinde görev yapamaz raporu alan vazife malulü subay ve
astsubaylara verilen yeniden göreve dönebilme imkânı gibi adi malul emekliliği
için de göreve dönebilmesi için yeni bir düzenleme yapmayı düşünüyor musunuz? 
Teşekkür
ederim. 
BAŞKAN
- Sayın Öz… 
BÜLENT
ÖZ (Çanakkale) – Sayın Bakan, bu tasarıyla, on yıllık zorunlu hizmetini
doldurmadan mesleğini bırakmak isteyen subay, astsubayların iki yüz gün hapis
yatmasına sebep olunacaktır. Üç yıl önce eşitlik ilkesine aykırılıktan Anayasa
Mahkemesi tarafından iptal edilen düzenlemelerin bu tasarıyla tekrar gündeme
getirilmiş olması düşündürücüdür. Belli zaman sonra meslekten ayrılmak istediği
hâlde ayrılamayan subay, astsubaylar moral ve motivasyon açısından kötü duruma
düşmekte, görevlerini layıkıyla yerine getirememekte, yurt savunması ve terörle
mücadele gibi çok önemli ve hassas vazife yapan birlikleri de zafiyete
düşürmektedir. Bu değişikliğe ihtiyaç duyulmasının nedeni nedir? Subay ve
astsubayların dilediklerinde istifa edebilmelerini sağlamak gerekmez mi?
İşinizden ayrılıyorsunuz, işinizden ayrıldıktan sonra bunun bedeli altı ay
yirmi gün hapis yatıyorsunuz. Bu durum mantıklı mıdır Sayın Bakanım? 
Teşekkürler.

BAŞKAN
– Sayın Kaplan Hürriyet… 
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Vatani
hizmetlerini yerine getirirken çıkılan operasyonlar sırasında terör
örgütleriyle girilen çatışmalarda yaralanan ve devleti tarafından unutulan,
bilindiği hâlde görmezden gelinen vatan evlatları var Sayın Bakan. Kimisi
parmakları eksik, kimisi vücudunda şarapnel parçalarıyla hayat mücadelesi
veriyor. Kalbinde terörist mermisiyle yaşamaya çalışanlara bırakın gazilik
maaşını gazilik onurları bile verilmemekte. PKK’yla mücadele sırasında
vücutlarında kalıcı hasarlar oluşmasına rağmen binlerce askere hak ettikleri
madalyalar ve gazilik unvanı ne zaman verilecektir? 
BAŞKAN
– Sayın Demir… 
NURETTİN
DEMİR (Muğla) – Teşekkür ederim Sayın Başkan. 
Yaşar
Nuri Öztürk’e Allah’tan rahmet, ailesine ve sevenlerine başsağlığı diliyorum
ben de. 
Turizmde
yaşanan ciddi sorunların, ihracat sektöründe de iflaslara yol açtığını
duyuyoruz, görüyoruz. İzmir Buca Organize Sanayi Bölgesi’nde 20-30 şirketin
iflas ettiği söyleniyor. Hükûmet acaba bu ihracatta yaşanan tıkanmayla ilgili
bir önlem alacak mı?
Zihinsel
engelli bir çocuğun annesi sosyal medyada diyor ki: “Ben huzurevine gittiğimde
bu zihinsel engelli çocuğumu da yanıma alabilecek miyim, bakabilecek miyim?”
diye Hükûmete soruyor.
Teşekkür
ederim.
BAŞKAN
– Sayın Hüseyin Yıldız…
ÖZGÜR
ÖZEL (Manisa) – Yok efendim.
BAŞKAN
– Sayın Yıldız yok sanıyorum. 
Sayın
Erkek…
MUHARREM
ERKEK (Çanakkale) – Teşekkür ederim Sayın Başkan.
Sayın
Bakan, toplumsal barış ve huzurumuz hiçbir dönemde olmadığı kadar maalesef
ciddi tehdit altında. Meclis, Hükûmetinize terörle mücadele konusunda her türlü
desteği vermesine rağmen terörle mücadelede Hükûmetiniz son derece başarısız.
Her gün şehitlerimiz gelmeye devam ediyor. Genel Başkanımız Sayın Kılıçdaroğlu
ve tüm CHP milletvekillerinin imzaladığı bir kanun teklifini Meclise sunduk.
Şehit yakınları ve gaziler ile gazi yakınlarına sağlanan sosyal ve ekonomik
hakların iyileştirilmesiyle ilgili bu kanun teklifimizi destekleyecek misiniz?
Bu konuda görüşünüz nedir? Bu konularda çalışmalarınız var mıdır?
Teşekkür
ederim.
BAŞKAN
– Teşekkür ederim Sayın Erkek.
Şimdi
cevaplar için Hükûmete söz vereceğim.
Buyurunuz
Sayın Bakan.
MİLLÎ
SAVUNMA BAKANI FİKRİ IŞIK (Kocaeli) – Sayın Başkan, sorularıyla bu kanun
görüşmelerine katkı veren milletvekili arkadaşlarımıza öncelikle teşekkür
ediyorum. 
Burada özellikle Ergenekon ve Balyoz davalarıyla ilgili
yapılan yorumlara öncelikle katılmadığımızı ifade ediyorum ancak bu noktada hak
kaybına uğramış askerlerimizin hak kayıplarının giderilmesine yönelik benden
önceki bakan arkadaşımızın başlattığı bir çalışma var. Bu çalışma şu anda diğer
kamu kurumlarının görüşlerine sunulmuş durumda. Bu görüşler geldikten sonra
değerlendirmelerimizi yapacağız ve bu noktada mağdur olan her bir insanımızın haklarının
iadesi için gerekli adımları atacağız. Şu anda bu konu Bakanlığımızın üzerinde
çalıştığı bir konudur. 
Sayın
vekilimizin Bor’daki tesisin kapatılmasıyla ilgili sorduğu soru: Niğde
milletvekili arkadaşlarımız bu konuyu bana ilettiler. Biliyorsunuz, benim şu
anda Bakanlıkta birinci ayım. Niğde milletvekili arkadaşlarımız bu konuyu
ilettiler, ben de arkadaşlarımıza konuyu çalışmalarını ve etraflı bir
değerlendirme için gerekli hazırlıkları yapmaları talimatını verdim. Ben de
konuyu takip edeceğim.
ÖMER
FETHİ GÜRER (Niğde) – Şu anda komutan atanmadı ama alındı, albayımız gitti,
komutan yok.
MİLLÎ
SAVUNMA BAKANI FİKRİ IŞIK (Kocaeli) – İşte, şu anda arkadaşlarımıza talimatı
verdim, gerekli çalışmayı yapın, son durum nedir bir… Takdir edersiniz ki,
benim de önce bir bilgi sahibi olmam lazım ki sizi bu konuda doğru ve sıhhatli
bilgilendireyim. 
Lojmanların
durumunu da not aldım, özellikle yakinen ilgileneceğim. Konunun gerek ülke
menfaatleri gerekse Bor’un menfaatleri doğrultusunda şekillenmesi için gayret
göstereceğiz.
Sayın
Bektaşoğlu’nun can suyu kredilerinden yararlanmada borçlu-borçsuz… Bu
değerlendirmeler tabii ki bir başka bakan arkadaşımızın ilgi alanında.
BÜLENT
YENER BEKTAŞOĞLU (Giresun) – Çok önemli efendim.
MİLLÎ
SAVUNMA BAKANI FİKRİ IŞIK (Kocaeli) – Ancak şunu çok net olarak ifade edeyim
ki: Can suyu kredilerinden şu anda epey bir esnafımız yararlanıyor.
BÜLENT
YENER BEKTAŞOĞLU (Giresun) – Türkiye'de 39 bin efendim.
MİLLÎ
SAVUNMA BAKANI FİKRİ IŞIK (Kocaeli) – Daha da artırılması için Hükûmetimiz bütün
kaynaklarını, bütün imkânlarını seferber ediyor. Bu noktada bildiğim kadarıyla
daha önceden borcu olan esnaflarımızın bu noktadan faydalanabilmesi için Kredi
Garanti Fonu’nun da kullanılmasına yönelik bir çalışma var. 
BÜLENT
YENER BEKTAŞOĞLU (Giresun) – Şartlar çok zor Sayın Bakanım, şartlar çok zor.
MİLLÎ
SAVUNMA BAKANI FİKRİ IŞIK (Kocaeli) - İnşallah bu çalışmalar da eğer
sonuçlanırsa -ki inşallah sonuçlanır- esnaflarımız daha kolaylıkla bu krediden
yararlanma imkânına sahip olurlar.
BÜLENT
YENER BEKTAŞOĞLU (Giresun) – Yoksa hepsi kapanacak.
MİLLÎ
SAVUNMA BAKANI FİKRİ IŞIK (Kocaeli) - Değerli arkadaşlar, bu uzman, uzman çavuş
ve diğer, Türk Silahlı Kuvvetlerinde belirli bir süre görev yapıp da daha sonra
belediyelere geçiş yapmak isteyen personelle ilgili konu: Biliyorsunuz,
belediyeler ihtiyacı nispetinde bunlardan faydalanıyorlar.
ÖZKAN
YALIM (Uşak) – Yarısı geçmek istiyor Sayın Bakan.
MİLLÎ
SAVUNMA BAKANI FİKRİ IŞIK (Kocaeli) – Evet. Ama bu noktada sizin bu teklifinizi
ben Adalet Bakanımıza ileteceğim. Yani cezaevlerine alınacak personel ki bu
noktada faydalanabilir mi? Bunu Adalet Bakanımızla görüşürüz kendisine
özellikle iletirim. Yani, arzumuz, hiçbir insanımızın mağdur olmaması, hiçbir
insanımızın açıkta kalmaması, herkesin evine akşam mutlu ve mesut dönmesi.
Bununla ilgili, Hükûmetimiz bugüne kadar çok büyük adımlar attı, çok önemli
çalışmalar yaptı. Bundan sonra da gereken adımlar atılır, gerekli çalışmalar
yapılır.
Sayın
Arslan’ın “Muharip gaziler ve malul gaziler arasındaki fark…” 
Tabii,
bu konular, gerçekten, üzerinde çok uzun uzun konuşulan, tartışılan konular ve
muharip gaziler arasındaki maaş eşitsizliğinin giderilmesine yönelik de bir
hazırlığımız var şu anda. Bununla ilgili, hazırlanan taslak bakanlık
görüşlerine gönderildi. İnşallah, bu konuyu da en uygun şekilde çözmenin
gayreti içerisinde olacağız.
KAZIM
ARSLAN (Denizli) – Bir de övünç madalyasıyla ilgili bir soru vardı.
MİLLÎ
SAVUNMA BAKANI FİKRİ IŞIK (Kocaeli) – Şimdi geleceğim, Sayın Hürriyet’in de
sorusunda var.
Sayın
Öz’ün on yılını doldurmayan subaylarla ilgili sorusu: Değerli arkadaşlar,
askerlik mesleği başka mesleklere çok benzemeyen bir meslek. Sonuçta konu vatan
savunması ve burada askerliğe ait bazı özel düzenlemelerin olabileceği hem
bizim Anayasa’mızda hem Avrupa İnsan Hakları Mahkemesinin içtihatlarında hem de
oturmuş hukuk literatüründe var. On yıl görev yapma zorunluluğu askerlikle
ilgili çok önemli bir kural. Bunu esnetmek, Türk Silahlı Kuvvetlerinin
özellikle yurt savunması noktasında bir zaafa düşmesine sebep olabilir. Bu
konular çok uzun zaman, sürekli enine boyuna tartışılan konular biliyorsunuz.
Bu noktada, özellikle, dilediklerinde istifa hakkının askerlikte -ben şu anda
şahsi düşüncemi ifade ediyorum- on yıllık sürede kalmasının Türk Silahlı
Kuvvetleri açısından bir gereklilik olduğunu düşünüyorum.
Bu
malullük ve muhariplik arasındaki ince nokta, özellikle, şu anda bizim de
üzerinde çalıştığımız bir konu. Bu gazilik unvanı ve madalyalar konusunda kanun
tasarısı iyice şekillendikten sonra, zannediyorum size daha detaylı bir
açıklama yapma imkânım olur.
Sayın
Demir’in ifade ettiği, bu “25-30 şirket Buca’da iflas etmiş.” diye bir bilgi
geldi. Böyle bir bilgi en azından bende yok.
“Zihinsel
engelli çocuklarımı yanıma alabilir miyim?” noktasında tabii, her türlü insani
noktadaki taleplere olumlu yaklaşan bir anlayışımız var. Çalışma ve Sosyal
Güvenlik Bakanımız da burada. Bu tip özel durumların dikkate alınacağı
düzenlemelerin hayata geçmesi hepimizi memnun eder. Biz şehit yakınlarımız ve
gazilerimiz için iktidarlarımız döneminde gerçekten çok çok önemli
düzenlemeleri hayata geçirdik, bunu bir lütuf olarak da hiçbir zaman görmedik…
(Mikrofon
otomatik cihaz tarafından kapatıldı) 
MİLLÎ
SAVUNMA BAKANI FİKRİ IŞIK (Kocaeli) – Son cümlemi tamamlayayım Sayın Başkan.
BAŞKAN
– Mikrofonunuzu açıyorum, sözlerinizi tamamlayınız Sayın Bakan. 
MİLLÎ
SAVUNMA BAKANI FİKRİ IŞIK (Kocaeli) – …milletimizin şehit yakınlarımıza ve
gazilerimize olan, bize tevdi ettiği bir görevi olarak değerlendiriyoruz.
Bugüne kadar çok önemli adımlar attık, bundan sonra da imkânların elverdiği
ölçüde bu adımları atmaya devam edeceğiz.
Teşekkür
ediyorum Sayın Başkan.
BAŞKAN
– Teşekkür ederim Sayın Bakan.
Sayın
Akçay, söz talebiniz mi var 60’ıncı maddeye göre?
Buyurunuz,
mikrofonunuzu açıyorum.
ERKAN
AKÇAY (Manisa) – Vazgeçtim efendim.
BAŞKAN
– Sistemde isminiz vardı, çıktınız sanıyorum.
Sayın
Demirel…
ÇAĞLAR
DEMİREL (Diyarbakır) – Teşekkürler Sayın Başkan.
O
zaman söz hakkı istemiştik, gündem biraz değişti fakat ben Sayın Bakana sormak
istiyorum: Hurşit Külter’le ilgili hiçbir açıklama yapılmadı ve bilgi de
verilmedi. Bugün Genel Kurulda da ifade ettik; yapılan açıklamalar var, görgü
tanıkları var, kendisinin göndermiş olduğu mesajlar var. Ayrıyeten, bazı
İnternet sayfalarında, Özel Harekâtçılara ait olan İnternet sayfalarında sosyal
medya aracılığıyla kendi ellerinde olduğuna dair bilgi var. Sayın Bakanın
Hurşit Külter’e ilişkin, nerede olduğuna dair bir açıklama yapmasını
bekliyorum.
Teşekkür
ediyorum. 
BAŞKAN
– Teşekkür ederim Sayın Demirel. 
Sayın
Bakan, bir sözünüz var mı efendim? 
Buyurunuz,
mikrofonunuzu açıyorum. 
MİLLÎ
SAVUNMA BAKANI FİKRİ IŞIK (Kocaeli) – Sayın Başkan, konuyla ilgili bilgi
alabilirsem bu oturum içerisinde ama gerekli bilgiyi alamazsam bilgiyi
aldığımda arkadaşlarımıza iletirim. 
BAŞKAN
– Teşekkür ederim Sayın Bakan. 
Birinci
bölüm üzerindeki görüşmeler tamamlanmıştır. 
Şimdi,
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
1’inci
madde üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu’nun 1’inci maddesinde yer alan “özellik arz eden durumlarda”
ifadesinin “özellik arz eden her durumda” şeklinde değiştirilmesini arz ve
teklif ederiz. 
 Özgür Özel Kazım
Arslan  Dursun Çiçek
 Manisa Denizli İstanbul
 Mahmut Tanal  Bülent
Yener Bektaşoğlu Ömer Fethi Gürer
 İstanbul Giresun Niğde
 Zülfikar İnönü Tümer Kemal
Zeybek
 Adana Samsun
BAŞKAN – Şimdi,
maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 387 sıra sayılı Kanun Tasarısı’nın 1’inci maddesinin tasarı metninden
çıkarılmasını arz ve teklif ederiz. 
 Çağlar Demirel Bedia
Özgökçe Ertan Ahmet Yıldırım
 Diyarbakır Van Muş
 Ziya Pir Behçet
Yıldırım  Burcu Çelik Özkan
 Diyarbakır Adıyaman Muş
BAŞKAN –
Komisyon önergeye katılıyor mu? 
MİLLÎ SAVUNMA
KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın Başkan. 
BAŞKAN –
Hükûmet?
MİLLÎ SAVUNMA
BAKANI FİKRİ IŞIK (Kocaeli) – Katılmıyoruz Sayın Başkan. 
BAŞKAN – Önerge
hakkında söz isteyen Ahmet Yıldırım, Muş Milletvekili. 
Buyurunuz Sayın
Yıldırım. (HDP sıralarından alkışlar) 
AHMET
YILDIRIM (Muş) – Teşekkür ederim Sayın Başkan. 
Sayın
Başkan, değerli milletvekilleri; özellikle bir ay önce şu Meclis Genel
Kurulunda Anayasa’ya aykırı bir biçimde milletvekillerinin dokunulmazlığını
kaldıran bu Meclis, askere, operasyonel güçte yapmış olduğu fiillerden ötürü
yargılaması mümkün olabilecek, sivil yargıda yargılanması mümkün olabilecek
askere ise dokunulmazlık getiren bir yasa çerçevesiyle karşı karşıyız. 
Şunu
söyleyelim: Son sekiz on ayda Doğu ve Güneydoğu Anadolu’nun birçok il ve
ilçesinde sokağa çıkma yasakları 5442 sayılı Yasa’nın 11’inci maddesini
zorlayarak da valilere, 31’inci maddesini zorlayarak da kaymakamlara ilçelerde
sokağa çıkma yasağı ilan etme yetkisi vermişti. Az biraz hukuk bilgisinden
anlayan herkes iyi bilir ki bırakın İl İdare Kanunu’na göre, sıkı yönetim ve
OHAL’lerde bile böyle kolay, keyfekeder bir şekilde sokağa çıkma yasaklarının
ilan edilmeyeceği çok açıktır. Çünkü, ne 12 Eylül darbesinin sıkıyönetim
koşullarında ne de kötülüklerin bugünkü gibi sıradanlaştığı 1990’lı yıllarda
sokağa çıkma yasakları bu kadar ucuz politikaların aleti hâline getirilmemişti.

Yine
bir diğer husus: 5442 sayılı Yasa’ya da eklemeler yaparak, bizim iddiamız odur
ki sekiz on aydır bölgede güvenlik güçlerinin bulaşmış olduğu suç ve günahlara
yasal kılıf bulma ve siyasi iktidar da bundan kendini kurtarma telaşı ve çabası
içerisine girmiştir. Şimdi, eğer bu yasa teklifi yasalaşırsa neler olacak, bunu
özellikle de muhalefet partisine söylemek istiyorum: Türk Silahlı Kuvvetleri
özellikle il merkezlerinde bütün unsurlarıyla düzenlenecek operasyonlara
katılabilecek. Bir diğeri, bu operasyonu yapan komutanın yazılı emriyle
konutlara girilebilecek veya -birçok şey var ama- askerî personelin işlediği
iddia edilen suçlar askerî suç kapsamında sayılacak ve sivil mahkemelerde
sivillere dönük işlenmiş suçlarda bile yargılanamayacak. Şimdi, şunu söyleyelim
biz: Bakın, bugün belki Cizre’de, Silopi’de Sur’da, Silvan’da, Varto’da,
Şırnak’ta, Yüksekova’da askerin zırhlı araçlarla kentlere girmesi ve ağır
silahlar kullanması üzerinden onların işlemiş olduğu suçlara bir kılıf diye bu
yasa çıkıyor olabilir. Göreceksiniz, çok zaman geçmeyecek. Bizim adına bir
yıldır bir saray darbesi olarak ülkeye olağan dışı koşulları yaşatan, bu koşullar…
Ülkenin batısında, İzmir’de, İstanbul’da ve birçok yerde toplumsal eylem ve
etkinliklere karşı yine zırhlı araçlarla askerler kente indirilecektir.
Bunların emarelerini herhâlde Cumhurbaşkanının şimdiki açıklamalarından görmek,
çıkarmak çok zor olmasa gerek. 
Bizim bir yıldan beri ifade ettiğimiz “Bu ülke bir
saray darbesi koşullarıyla karşı karşıyadır.” söylemini son bir aydır ana
muhalefet partisinin Genel Başkanı da dile getiriyor. Evet, ülkede bir darbe
varmış; bunu ana muhalefet partisinin Genel Başkanı ifade ediyor. İyi de bir
darbe sadece afaki söylemlerle yürümez. O darbe ete kemiğe büründürülmeye
çalışılıyor. Nasıl büründürülüyor? Yargı kıskaç altına alınarak, Yargıtay ve
Danıştay yasalarında değişiklikle darbenin altyapısı güçlendiriliyor. Nasıl
büründürülüyor? İşte, askere, polise, güvenlik güçlerine sınırsız, şehir
merkezlerinde zırhlı araçlar ve ağır silahlarla hareket etme yetkisi vermek
suretiyle büründürülüyor. 
HÜSEYİN ŞAHİN (Bursa) – Sen arabada sakladığın terörist
silahlarını söyle önce.
AHMET YILDIRIM (Devamla) – İşte ona da geleceğim. 
HÜSEYİN ŞAHİN (Bursa) – Ona gel, ona gel.
AHMET YILDIRIM (Devamla) – Büyük bir iftira, büyük bir
iftira. Valilik, özellikle…
HÜSEYİN ŞAHİN (Bursa) – Polislerin, emniyet güçlerinin
üstüne arabayı sürüyorsun be!
AHMET YILDIRIM (Devamla) – Geleceğim, cevabını
vereceğim. 
HÜSEYİN ŞAHİN (Bursa) – Nereye geleceksin sen?
AHMET YILDIRIM (Devamla) – Hikâye…
HÜSEYİN ŞAHİN (Bursa) – Nereye geleceksin sen? 
AHMET YILDIRIM (Devamla) – Bir diğer husus…
HÜSEYİN ŞAHİN (Bursa) - Polisin, askerin yaptıklarını
burada şey yapıyorsun… 
MERAL DANIŞ BEŞTAŞ (Adana) – Bir dinleyin.
AHMET YILDIRIM (Devamla) – Sayın Başkan… 
BAŞKAN – Sayın milletvekilleri, lütfen hatibi dinleyin
efendim. 
AHMET YILDIRIM (Devamla) – Ek süre istiyorum Sayın
Başkan. 
BAŞKAN – Sayın Yıldırım, bir saniye efendim… 
Lütfen hatibi dinleyin. 
Sayın Yıldırım, siz de Genel Kurula hitap edin efendim.

AHMET YILDIRIM (Devamla) – Bir diğer husus: Özellikle
bu darbe koşullarının altyapısı… Üniversitelerde özellikle rektörleri, öğretim
üyelerini işten atma ve basın özgürlüğünün tümüyle kısıtlandığı hatta ortadan
kaldırıldığı bu süreçte de yasal altyapılar hazırlanarak önümüzdeki bir ay
içerisinde Meclise getirilecek. 
(Mikrofon otomatik cihaz tarafından kapatıldı)
AHMET YILDIRIM (Devamla) - Sayın Başkan, bir dakika ek
süre istiyorum. 
BAŞKAN – Buyurunuz, veriyorum Sayın Yıldırım. 
AHMET YILDIRIM (Devamla) – Sayın Hatip, madem ifade
ettiniz söyleyeyim: Geçen hafta haksız, hukuksuzca, bir milletvekilinin
dokunulmazlığı tanınmayarak aracımın önü kesildi. Bunu Muş TEM Şube Müdürü,
Emniyet Müdür Yardımcısına iletmeme rağmen yasayı çiğneyen bu uygulamalarını
yargıya taşıdığım ve suç duyurusunda bulunduğum için bugün Muş Valisi aşağılık
bir basın bildirisiyle… Ortada senet yok, sepet yok, ispat yok; neymiş, ben
aracımla silah taşımışım. 
HÜSEYİN
ŞAHİN (Bursa) – Senin aracından terörist indi mi, inmedi mi? Sen onu söyle. 
AHMET
YILDIRIM (Devamla) – Yalan! İnmedi. 
HÜSEYİN
ŞAHİN (Bursa) – Senin aracından terörist indi mi, inmedi mi? Onu söyle. 
AHMET
YILDIRIM (Devamla) – Senin valin de senin gibi yalancıdır işte.
Saygılar
sunuyorum. 
BAŞKAN
– Sayın milletvekilleri, lütfen efendim, lütfen.
HÜSEYİN
ŞAHİN (Bursa) – Senin aracından terörist inerken silahı sana verdi mi, vermedi
mi? Sen onu söyle. 
AHMET
YILDIRIM (Devamla) – Sizin kökünüz tevatüre, yalana, iftiraya dayalıdır. 
BAŞKAN
– Sayın Yıldırım, lütfen efendim. 
HÜSEYİN
ŞAHİN (Bursa) – Yaptın mı, yapmadın mı?
AHMET
YILDIRIM (Devamla) – Yalan işte. Yapmadım. Yalan atıyorsun. Sen de senin valin
de polislerin de yalancıdır. 
BAŞKAN
– Sayın Yıldırım, teşekkür ediyorum. 
GÖKCEN
ÖZDOĞAN ENÇ (Antalya) – Sen yalan söylüyorsun.
ADNAN
BOYNUKARA (Adıyaman) – Sen dürüst bir adam değilsin.
NURETTİN
ARAS (Iğdır) – Siz masum insanları bombalıyorsunuz. 
AHMET
YILDIRIM (Muş) – Senin kafanda, zihninde bomba var. 
BÜLENT
TURAN (Çanakkale) – Senin de elinde var. Nasıl konuşuyorsunuz öyle ya?
Kapattık. 
AHMET
YILDIRIM (Muş) – Bir kere söyleseydin adamına o zaman.
HÜSEYİN
ŞAHİN (Bursa) – Polis herkesi durduruyor, efendi gibi duruyoruz, aramak isterse
de arattırıyoruz. Sen niye polisin üstüne arabayı sürüyorsun?
AHMET
YILDIRIM (Muş) – Yargıda hesaplaşacağız onlarla. İşlediği suçun günahının
hesabını veremeyenler iftira atıyor. 
HÜSEYİN
ŞAHİN (Bursa) – Sen niye polisin üstüne sürüyorsun arabayı?
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu’nun 1’inci maddesinde yer alan “özellik arz eden durumlarda”
ifadesinin “özellik arz eden her durumda” şeklinde değiştirilmesini arz ve
teklif ederiz. 
Özgür
Özel (Manisa) ve arkadaşları
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkanım.
BAŞKAN
– Hükûmet?
MİLLÎ
SAVUNMA BAKANI FİKRİ IŞIK (Kocaeli) – Katılmıyoruz Sayın Başkan. 
BAŞKAN
– Önerge hakkında konuşmak isteyen Mustafa Sezgin Tanrıkulu, İstanbul
Milletvekili.
Buyurunuz
Sayın Tanrıkulu. (CHP sıralarından alkışlar) 
MUSTAFA
SEZGİN TANRIKULU (İstanbul) – Sayın Başkan, değerli milletvekilleri; 1’inci madde
üzerindeki değişiklik önergesi üzerine söz almış bulunmaktayım. Hepinizi
saygıyla selamlarım.
Değerli
arkadaşlar, yasayı dikkatle inceledim, gündeme geldiğinden beri de inceliyorum.
Tabii, zor bir dönemden geçiyoruz. Bu zor dönemde bir taraftan terörle mücadele
var, o adla yürütülen bir ortam var, diğer taraftan da bu ortam nedeniyle
gündeme getirilen bu yasa var. Şimdi, bu yasayla ilgili hangi aykırılığı ileri
sürsek hazır bir karşı çıkış var “Sen terörle mücadeleden yana mısın, değil
misin?” diye. Bu karşı çıkışın olduğu bir noktada doğru sözler hep böyle havada
kalır ve karşılığını bulmaz. Ama, şimdi bu karşı çıkışlar olsa bile ben
itirazlarımızı burada kayıtlara geçirmek istiyorum.
Şimdi,
gerçekten, bu yasanın 12’nci maddesinde getirilen yetkilere neden ihtiyaç
duyuluyor? Bakın, iki gün önce yanı başımızda, Ankara Adliyesinde JİTEM dosyası
vardı, 14 köylünün öldürüldüğü Kulp davası vardı ve generaller yargılanıyordu.
Yarın, İzmir’de zaman aşımına bir gün kala açılan, 1993’te Tuğgeneral Bahtiyar
Aydın’ın öldürüldüğü dava dosyası var; Diyarbakır’dan İzmir’e sürgün edildi, o
davanın dosyası var. Yargılananlar rütbeli subaylar. Ne yapmışlardı 1990’lı
yıllarda? Haklarında birçok iddia var, ölüm iddiası var, Avrupa İnsan Hakları
Mahkemesinden geçmiş iddialar var. Şimdi, askerler bir dönemi yakalamışlar. Bu
dönem ne? “Biz terörle mücadele ediyoruz, dolayısıyla 2013’ten beri bu yasayı
gündeme getirdik, şimdi bize mecbursunuz, bu yasayı çıkartacaksınız.” 2013’ten
beri kaç kez bu Hükûmeti zorladığını biliyoruz, getirilmediğini biliyoruz.
Hükûmet değişikliğinden sonra da ilk defa gündeme geldi ve buranın da gündemine
geldi. Olay budur. Yoksa, ortalama koşullar içerisinde en az bu grubun
yarısının böyle bir yasadaki yetkileri kabul etmeyeceğini ben biliyorum, ortalama
koşullar içerisinde. 
Ama
ne oldu? Biz, bu Parlamento bu yasaya, bu hukuk dışı yasaya mecbur edildik
değerli arkadaşlar ve çok yanlış bir iş yapıyoruz, bugün çok yanlış bir
hukuksal düzenlemenin temelleri burada atılıyor, hepimizin ve Türkiye'nin zarar
göreceği düzenlemeler yapılıyor ve burada biz bunu doğru dürüst eleştirmekten
yoksun bir ortamdayız. Bakın, bunu söyleyeyim: Evet, EMASYA 2010’da kaldırıldı,
çok doğru bir biçimde kaldırıldı ama o Başbakanlık genelgesiydi, bir
genelgeydi. Şimdi EMASYA’dan daha ağır yetkileri bir yasayla veriyoruz. Şimdi,
eğer güvenlik güçleri, silahlı kuvvetler gerçekten hukuk içerisinde
davranacaksa, insan haklarını ihlal etmeyeceklerse neden yargı bağışıklığı
istiyorlar; neden Başbakandan, Adalet Bakanından veya ilgili yerlerden izinle
yargılama şeyi istiyorlar, neden istiyorlar? Çünkü bir vesileyle zaman
aşımlarına milim kala davalar açıldı ve sanık oldular. Ha, mahkûm olmadılar
Adalet ve Kalkınma Partisi sayesinde. Niye mahkûm olmadılar? Son dakikalarda
davalar açıldı, davalar nakledildi Ankara’ya, İzmir’e, Eskişehir’e;
cezasızlıktan faydalandılar ama bir vesileyle şimdi bundan sonrası bakımından
da böyle bir durumla karşı karşıya kalmak istemiyorlar ve terörle mücadele adı
altında, bu sihirli kavram adı altında biz bu hukuk dışı, Anayasa dışı, bizi
ileride çok zor durumda bırakacak, bütün yurttaşları zor durumda bırakacak bir
yasaya “evet” demek durumunda kalıyoruz. Bu son derece yanlıştır değerli
arkadaşlar. 
Ben
isterdim ki bu yasa, ordunun emekçilerinin, en yoksullarının, uzman çavuşların,
astsubayların haklarına ve insan haklarına temas eden bir yasa olsun. Niye
onlar yok? Omuzları Samanyolu gibi olan herkes için düzenleme var ama ordunun
emekçilerine, uzman çavuşlara, astsubaylara ilişkin bir tek düzenleme yok. 
Orduda,
ordunun içerisinde, Silahlı Kuvvetlerin içerisinde birçok insan hakkı ihlali
var. 2008’den bu yana, tespit edilen 328 şüpheli ölüm var, ordunun kendi
içerisinde. İnsan Hakları Komisyonundan biliyorsunuz, bunlar var. Bunların
önlenmesi noktasında hangi düzenleme var bunun içerisinde? Hiçbir şey yok. 
Evet,
17-18 madde var, o maddelerin çoğu asıl maddeyi gölgelemek amacıyla yapılmış.
Gizli OHAL yetkisi var bunun içerisinde, Meclisin yetkisinin Hükûmete
devredildiği maddeler var. OHAL konusunda artık bu Meclis karar vermeyecek,
doğrudan doğruya Hükûmet karar verecek ve Genelkurmay Başkanlığı bunu
yürütecek. İstihbarat toplama yetkisi var, ev arama yetkisi var. Bütün bu
yetkiler ellerinde silah olan insanlara veriliyor. Evet, yargı denetimi yirmi
dört saat sonra.
Bakın,
değerli arkadaşlar, son kez söylüyorum: Bu yasada hukuk dışı, hukuka uymayan
birçok düzenleme var ve sizlerin de karşı olduğunuzu biliyorum. 12’nci maddenin
bir kez daha gözden geçirilmesi gerekir diye düşünüyorum.
Saygıyla
selamlıyorum. (CHP sıralarından alkışlar) 
BAŞKAN
– Teşekkür ederim Sayın Tanrıkulu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
1’inci
maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir.
2’nci
madde üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu’nun 2’nci maddesinde yer alan “Bu şekilde sıralanan
subaylardan” ifadesinin “bu yönteme göre sıralanan subaylardan” şeklinde
değiştirilmesini arz ve teklif ederiz.
 Özgür Özel Kazım
Arslan  Dursun Çiçek
 Manisa Denizli İstanbul
 Mahmut Tanal Bülent
Yener Bektaşoğlu Zülfikar İnönü Tümer
 İstanbul Giresun Adana
 Kemal
Zeybek
 Samsun
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 387 sıra sayılı Kanun Tasarısı’nın ikinci maddesinin tasarı metninden
çıkartılmasını arz ve teklif ederiz.

 Çağlar Demirel Bedia
Özgökçe Ertan Ziya Pir
 Diyarbakır  Van
 Diyarbakır
 Behçet Yıldırım  Burcu
Çelik Özkan  Meral Danış Beştaş
 Adıyaman  Muş
 Adana
BAŞKAN – Komisyon önergeye katılıyor mu?
MİLLÎ SAVUNMA KOMİSYONU SÖZCÜSÜ ABDULLAH BAŞCI
(İstanbul) – Katılmıyoruz Sayın Başkanım.
BAŞKAN – Hükûmet?
MİLLÎ SAVUNMA BAKANI FİKRİ IŞIK (Kocaeli) –
Katılmıyoruz Sayın Başkanım.
BAŞKAN – Önerge hakkında konuşmak isteyen Meral Danış
Beştaş, Adana Milletvekili.
Buyurunuz Sayın Beştaş. (HDP sıralarından alkışlar) 
MERAL DANIŞ BEŞTAŞ (Adana) – Sayın Başkan, değerli
milletvekilleri; hepinizi saygıyla selamlıyorum.
Biraz önce Muş Milletvekilimiz Sayın Ahmet Yıldırım
kürsüdeyken, kendisine yönelik, aracındaki silahlar konusunda “Önce hesap ver.”
şeklinde bir sataşma oldu. O yüzden bu olayı, olduğu gibi size aktaracağım
değerli milletvekilleri ve bunun, algının nasıl yönetildiği, nasıl yürütüldüğü,
hakkımızdaki fezlekelerin nasıl hazırlandığı konusunda umarım kafanızda bir
soru işareti bırakmayı başarırım.
15 Haziran 2016 günü, Muş Milletvekili olarak ilinde
çalışmalarda bulunuyor ve o sırada, yolda güvenlik kontrolü sırasında bütün
araçlar durduruluyor. Milletvekilimizin içinde bulunduğu araçta koruması,
danışmanı ve Demokratik Bölgeler Partisi parti meclisi üyesi Ergin Balta; 4
kişi bulunuyor. Bu arada araçta, iddia ediyorlar ki… Bu silah meselesini bugün
Valilik resmî sitesinde yayımladı ve bütün basına servis etti. Milletvekilinin
aracı hukuksuz bir şekilde durdurularak kırk beş dakika boyunca geçişine izin
verilmiyor ve milletvekilinin aracında bulunan 3 kişi, koruması, şoförü ve
parti meclisi üyesi yine derdest edilerek gözaltına alınıyor. Bu arada,
dikkatinizi çekerim, tek bir çakı olmadığı gibi, bunun sadece bir iddiadan…
Burada ağırlıklı hukukçu milletvekilleri var, iddia olduğunun önemle altını
çizmek istiyorum. Gerçekten bu Ergin Balta, bir ay önce Demokratik Bölgeler
Partisi Genel Kurulunu yaptı, orada parti meclisine seçilen bir parti meclisi
üyesi siyasetçidir. Burada, Muş Valiliği, yaptığı açıklamada, kendisinin bir
silahlı terör örgütüne üye olma suçundan yani, sanki, yasa dışı bir örgüt
mensubunun aracında olduğu ve o şekilde onu korumaya çalıştığı, aracında silah
olduğu şeklinde tümüyle asılsız, tümüyle iftiraya dayalı kendi sitesinde bir
açıklama yayımlıyor arkadaşlar.
Şunu
gerçekten önemle belirtmek istiyorum ki: Bir kere burada bu Parlamentonun
sorgulaması gereken şey bir milletvekili aracı nasıl keyfî bir şekilde kırk beş
dakika durduruluyor? Nasıl onun yanında bulunan 3 resmî görevli, Meclisin
görevlileri gözaltına alınıyor, ters kelepçeyle sabaha kadar yirmi dört saat
tutuluyor? Diğer üye Ergin Balta -kimliği açık, araştırabilirsiniz kimin
tutuklandığını- bizim bileşenimiz olan Demokratik Bölgeler Partisi parti
meclisi üyesi. Şimdi bu muhtemelen, kuvvetle muhtemel basına servis edildi,
yarın öbür gün -ki bugün bütün manşetlerde çıktı- HDP’li vekilin aracında
terörist bulundu, aracında silah bulundu, şöyle oldu, böyle oldu… Mesela, tıpkı,
bizim Şırnak Milletvekilimiz Sayın Faysal Sarıyıldız hakkında olduğu gibi.
Fezlekesinde savcı kendisi diyor ki: “Herhangi bir mühimmat bulunmadığı…” Not
ediyor böyle siyah harflerle. Fakat bütün basını açıyoruz -ben fezlekeyi
biliyorum yani iddianameyi, onu biliyorum- basın sanki orada mühimmat varmış
gibi algı operasyonuyla bunu yönetiyor. İşte, şu anda, milletvekilimiz burada.
Biz de bu olayı iftar saatinde öğrendik, basından öğrendik ve olayın
kendisinden doğru biliyoruz tabii ki. Tabii ki Muş Valiliğinin bunu, bu şekilde
yapmasının tesadüf olmadığı kanaatindeyiz. Bazı valilerin özellikle daha da
özel görevli olduğunu artık anlıyoruz. İlk davetiye telefonla Muş’tan geldi; bu
bir tesadüf mü, bilemiyoruz. Her 2 milletvekilimiz telefonla aranıyor ve ifadeye
çağrılıyor. Neden Muş Valiliği, neden 15/6 -bugün ayın 21’i sanırım- altı gün
sonra böyle bir açıklama yapma ihtiyacı duyuyorlar? Bunu gerçekten Genel
Kurulun vicdanına, değerlendirmesine… Hukukçuların da böyle soyut, iddia,
iftira niteliğindeki bir beyanı olduğu gibi kabul ederek, kendi milletvekili
arkadaşını dinlemeden, o açıklamayı duymadan böyle bir beyanda bulunmasını
gerçekten ben de bir hukukçu olarak talihsiz buluyorum. 
Değerli
arkadaşlar, bu herhangi biriniz de olabilirsiniz. Siz muhalefet sıralarında,
biz iktidar sıralarında da olabilirdik ve hepimiz aynı sandıklardan çıkıp
geldik buraya. 
HÜSEYİN
ŞAHİN (Bursa) – Vatana kastetmezdik ama. 
MERAL
DANIŞ BEŞTAŞ (Devamla) - Bu iftiralara, bu algı operasyonlarına lütfen
inanmadan önce… 
HÜSEYİN
ŞAHİN (Bursa) – Vatanın birliğine, bölünmezliğine kastetmezdik nerede olursak
olalım. 
MERAL
DANIŞ BEŞTAŞ (Devamla) – Lütfen, böyle boş boş konuşmayın ya.
HÜSEYİN
ŞAHİN (Bursa) – Ne boşu, ne boşu? 
MERAL
DANIŞ BEŞTAŞ (Devamla) – Boş boş konuşmayın. Gelin, buradan cevap verin. Boş
konuşuyorsunuz. Bu konuda… 
HÜSEYİN
ŞAHİN (Bursa) – Vatan hakkında konuşmak sana göre boş olabilir, sana göre boş
olabilir. 
MERAL
DANIŞ BEŞTAŞ (Devamla) - Sizin boş konuştuğunuz oradan sataşmanızdan belli.
Varsa bir sözünüz gelin burada söyleyin. 
(Mikrofon
otomatik cihaz tarafından kapatıldı) 
HÜSEYİN
ŞAHİN (Bursa) – Söylüyoruz zaten. 
MERAL
DANIŞ BEŞTAŞ (Devamla) – Gelin, söyleyin. 
HÜSEYİN
ŞAHİN (Bursa) – Söyledik, dün de söyledik. 
MERAL
DANIŞ BEŞTAŞ (Devamla) – Biz de dinleriz sizi. 
HÜSEYİN
ŞAHİN (Bursa) - Her zaman da söylüyoruz.
MERAL
DANIŞ BEŞTAŞ (Devamla) – Burada, boş boş… Bir gazete haberiyle kimseyi
suçlayamazsın. Böyle bir hakkın yok. 
HÜSEYİN
ŞAHİN (Bursa) – Her zaman söylüyoruz, söylemeye de devam edeceğiz. 
BAŞKAN
– Sayın Danış Beştaş, teşekkür ederim efendim. 
MERAL
DANIŞ BEŞTAŞ (Devamla) – Hiç kimse için… 
HÜSEYİN
ŞAHİN (Bursa) – Şu anda boş konuşuyorsun. Esas boş konuşan sensin. 
ALİCAN
ÖNLÜ (Tunceli) – Sus biraz, it! 
MERAL
DANIŞ BEŞTAŞ (Devamla) - …hiçbir karşılığı yok. 
Terbiyeli
ol, terbiyeli ol! (AK PARTİ sıralarından gürültüler)
BAŞKAN
– Sayın Danış Beştaş, çok teşekkür ederim efendim. 
Sayın
Şahin, lütfen efendim. 
ÇAĞLAR
DEMİREL (Diyarbakır) – Biraz saygılı olun ya! Saygılı olun, saygılı, yerinizden
müdahale edeceğinize saygılı olun ya.
ALİCAN
ÖNLÜ (Tunceli) - Sus! Sabahtan beri… 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
ÇAĞLAR
DEMİREL (Diyarbakır) – Sayın Başkan, kabul edilebilecek bir durum değil yani. 
BAŞKAN
– Sayın milletvekilleri, şimdi, bir hatip kürsüde konuşurken… 
MERAL
DANIŞ BEŞTAŞ (Adana) – Başkan, ben konuşurken sizin onları uyarmanızı
bekliyordum yani. 
BAŞKAN
- …hiçbir şey yokken laf atmayı doğru bulmuyorum. Laf atma Parlamento geleneğimizde
var, evet, belli bir dereceye, belli bir seviyeye kadar görüşmelere renk de
katar ama hiç gerek olmayan yerde laf atmak doğrusu olmuyor. Lütfen, rica
ediyorum. 
Sayın
Şahin, rica ediyorum… 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 387 sıra sayılı Türk Silahlı
Kuvvetleri Personel Kanunu ile Bazı Kanunlarda Değişiklik Yapılmasına Dair
Kanun Tasarısı ve Millî Savunma Komisyonu Raporu’nun 2’nci maddesinde yer alan
“Bu şekilde sıralanan subaylardan” ifadesinin “bu yönteme göre sıralanan
subaylardan” şeklinde değiştirilmesini arz ve teklif ederiz.
Özgür Özel (Manisa) ve arkadaşları
BAŞKAN
– Komisyon önergeye katılıyor mu? 
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkanım. 
BAŞKAN
– Hükûmet?
MİLLÎ
SAVUNMA BAKANI FİKRİ IŞIK (Kocaeli) – Katılmıyoruz Sayın Başkan.
BAŞKAN
– Önerge hakkında konuşmak isteyen Haluk Pekşen, Trabzon Milletvekili.
Buyurunuz
Sayın Pekşen. (CHP sıralarından alkışlar) 
HALUK
PEKŞEN (Trabzon) – Sayın Başkan, saygıdeğer milletvekilleri; Oslo, sonra
Dolmabahçe, sonra Habur, sonra Diyarbakır’da Megri Megri ve şimdi Türk Silahlı
Kuvvetleri Personel Kanunu, yani veleddalin âmin.
Evet,
olasılığı en yüksek ve en tehlikeli senaryonun yasal kılıfı. Sayın parlamenterler,
bunu lütfen not alın “olasılığı en yüksek ve en tehlikeli senaryo” uluslararası
literatürde, Silahlı Kuvvetler literatüründe çok önemli bir tanımlamanın kısa
adıdır, bu da onun yasal hazırlığıdır. Çünkü Balyoz davasında ve diğer kumpas
davalarında günlerce olasılığı en yüksek tehlikeli senaryo hâlini anlattık,
“Silahlı Kuvvetler böyle şeylere hazırlanır.” dedik ama şimdi Parlamento,
Silahlı Kuvvetler böyle bir şeye hazırlanıyor. Bunun gelecekte nerelere
geleceğini hep beraber göreceğiz, ben şimdi bunları anlatma gereği duymuyorum.
Ama
size bir şey anlatmakta yarar görüyorum: Bakın, “Bugün seçme hakkını
kullansanız nerede doğmak istersiniz, Suriye’de mi Danimarka’da mı?” mı diye
sorsanız, elbette sorunun cevabı özel bir durum yoksa son derece belirgin ve
bellidir. “Niçin Suriye’de doğmak istemiyorlar da Danimarka’da doğmak
isterler?” diye sorduğunuzda da aslında arada iki fark var: Bir tarafta
evrensel hukuka yaslanmışlık var, öbür tarafta etnik kökene ve mezhepçi bir
ayrıştırma politikasına yaslanmak var.
Türkiye'nin
-özellikle siyasi iktidarınızla birlikte- Orta Doğu’da ve kuzey Afrika’da takip
ettiği politika, yani o bölgelerde uygulamış olduğunuz stratejik derinlik,
Türkiye'yi tarihin içerisinden çıkılmaz büyük bir kaosun içerisine soktuğunu ve
olasılığı en yüksek tehlikeli, en tehlikeli senaryo aşamasına taşıdığını da
ikrar ediyorsunuz. 
Bakın,
daha bundan iki yüzyıl önce o Danimarka, gerçekten kuzey Avrupa’da dramatik
işlerle uğraşan, vahim durumdaki bir ülkeydi. Oysa, uygarlığın beşiği, dünya
kültürünün en önemli merkezlerinden, 3 peygamberin oradan tebliğ edildiği bir
bölgenin ülkesi olan Suriye, bugün insanlık tarihinin en büyük, en acımasız
dramlarından birisini yaşıyor. Niçin? Çünkü Orta Doğu’nun en büyük güvencesi,
siyasi, ekonomik ve askerî en büyük güvencesi olan ve Orta Doğu’da insanlık
tarihinin en büyük ideolojisini koymuş olan Mustafa Kemal Atatürk’ün (CHP
sıralarından alkışlar) “Yurtta barış, dünyada barış.” ideolojisinden uzaklaşıp
“stratejik derinlik” diye ne idüğü belirsiz ve Türkiye'yi tarihin en acımasız,
en dramatik, en vahim sonuçlarına sürükleyen politikayı belirlediğiniz içindir.

Bugün
o politikayı savunanların hepsini attınız; Başbakanlıktan attınız, Dışişleri
Bakanlığından attınız, müsteşarlıktan attınız, attınız ama Akdeniz’de yükselen
dalgalar Akdeniz dâhil bütün kıyıları vurur. Bu Akdeniz’in en temel kuralıdır.
Libya’da yükselirse bizi de vurur, Mısır’da yükselirse bizi de vurur, Suriye’de
yükselirse bizi de vurur. Vurdu mu? Vurdu. Alanya’da sahile baktığınız zaman o
yükselen dalgaların, Ege’de adalara baktığınız zaman, sahillere baktığınız
zaman orada Aylan bebeklerin cesetlerini gördüğünüz zaman, işte, o, sizin
Akdeniz’de yükselttiğiniz dalgaların oraları nasıl vurduğunu gösteren
fotoğraftır. (CHP sıralarından “Bravo” sesleri, alkışlar)
Evet,
kaybettiniz. Tarihin en dramatik şeklinde Türkiye'ye kaybettirdiniz. Buradan
Türkiye çıkmalı. Buradan Türkiye'yi çıkaracak olan, yeniden, o, Atatürk’ün,
Orta Doğu’ya, insanlık tarihine altın harflerle yazmış olduğu “Yurtta barış,
dünyada barış.” temelidir. 
Bir
siyasi iktidar iki temele yaslanmalıdır: Bir, meşruiyete; iki, uluslararası
düzenin saygın bir parçası olmaya. Ne yazık ki sizin dış politikanız da, iç
politikanız da meşru değildir.
Buradan,
Silahlı Kuvvetlerdeki arkadaşların görev yaptıkları yerlerde onlara da küçük
bir hatırlatma göndereyim: Geçmişte o kadar çok yasayla donatılmışlardı ki, o
hani “28 Şubat süreci” dediklerinde bunun çok daha hafif bir durumu söz
konusuydu ve aynı yasayla donatılmışlardı ama ben onlara Balyoz davasını
anlatırken “Akşamleyin evimize acaba sağ salim gidebilecek miyiz?” endişesini
yaşıyordum. Hepsini uyarıyorum.
Hepinizi
saygıyla selamlıyorum. (CHP sıralarından alkışlar)
BAŞKAN
- Teşekkür ederim Sayın Pekşen.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir. 
MEHMET
NACİ BOSTANCI (Amasya) - Kısa bir açıklama yapmak istiyorum.
BAŞKAN
- Sayın Bostancı, buyurunuz. Mikrofonunuzu açıyorum.
V.- AÇIKLAMALAR (Devam)
23.- Amasya Milletvekili Mehmet Naci Bostancı’nın,
Adana Milletvekili Meral Danış Beştaş’ın 387 sıra sayılı Kanun Tasarısı’nın
2’nci maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET
NACİ BOSTANCI (Amasya) - Sayın Başkan, teşekkür ediyorum.
Biraz
önce Muş Milletvekili Sayın Yıldırım’la ilgili olarak burada bazı
değerlendirmeler yapıldı. Resmî makamlardan aldığım bilgi şudur: Sayın
Yıldırım, beraberinde 3 kişiyle birlikte Muş’un girişinde bir kontrol noktasına
geldiğinde yanında şoför olarak bulunan kişi üzerinde bulunan silahı Sayın
Yıldırım’a veriyor; bunu da güvenlik güçleri görüyor ve silahı talep ediyorlar,
silah verilmiyor. Yaşanan bu olay dolayısıyla, o soruşturma çerçevesinde Sayın
Yıldırım hariç diğer 3 kişinin kısa bir süre gözaltına alınması söz konusu.
Olay bundan ibaret. (AK PARTİ sıralarından alkışlar)
BAŞKAN
- Teşekkür ederim Sayın Bostancı. 
AHMET
YILDIRIM (Muş) - Sayın Başkan…
BAŞKAN
- Sayın Yıldırım…
AHMET
YILDIRIM (Muş) - Sayın Başkan, bakın, az önce sayın hatip sataşırken farklı bir
şey söyledi, Sayın Bostancı ise çok daha farklı bir açıklama yaptı.
BAŞKAN
- Buyurun, mikrofonunuzu açayım Sayın Yıldırım.
24.- Muş Milletvekili Ahmet Yıldırım’ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
AHMET
YILDIRIM (Muş) - Şimdi, Sayın Başkan, Sayın Bostancı’nın da bilmesini isterim
ki, bir defa bölgedeki hava şartlarından ötürü ceketsiz, gömlekliydim. Aşağı
indim, kırk beş dakika onlarla birlikte kaldım, aracım orada; üzerimde, bırakın
bir silahı, bir çakı dahi bulunamadı. Bakın, aratmadım kendimi çünkü aranmamı
gerektirecek bir şey yoktu. 
İkinci
bir husus: Söz konusu Valiliğin, özellikle, tam bir hafta önce, geçen hafta
bugün yapılmış bir işlemi bir hafta sonra, bugün, kendi web portalında
açıklamasını şu açıdan manidar buluyorum: Ben suç duyurusunda bulunduktan sonra
bir savunma mekanizmasını, iftirayı da işin içine bulaştırarak yapmış olmaları
benim için manidardır çünkü ben, neden kırk beş dakika yasaya aykırı bir
biçimde durdurulduğuma dair suç duyurusunda bulundum. 
(Mikrofon
otomatik cihaz tarafından kapatıldı) 
BAŞKAN
– Buyurunuz, mikrofonunuzu açıyorum. 
AHMET
YILDIRIM (Muş) – Onun üzerine böyle ucuz bir savunma refleksiyle bunu yapmış
olmasını ben manidar buluyorum. Hayatımın hiçbir evresinde, hiçbir evresinde,
ne silaha ne yasa dışılığa, bütün milletvekillerini temin ederim ki bulaşmadım.
Yirmi bir yıl akademisyenlik yaptım, dört yıl bürokratlık yaptım, ne işim olur
silahla benim? 
Bakın,
Sayın Bostancı, elde, mahkemeye götürülmüş, gözaltına alınmış… İfadelerde bile
böyle bir şey geçmiyor, inanın geçmiyor ve en kısa sürede grubunuza da
getireceğim, gerek gözaltına alınanlarla ilgili gerekse benim suç duyurumla
ilgili hukuki belgeleri sunacağım. 
Genel
Kurulu saygıyla selamlıyorum. 
BAŞKAN
– Teşekkür ederim Sayın Yıldırım. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387) (Devam)
BAŞKAN
– 3’üncü madde üzerinde iki önerge vardır.
Önergeleri
okutuyorum: 
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu’nun 3’üncü maddesinde yer alan “albaylardan kendi isteği
üzerine emekliye ayrılmak isteyenler” ifadesinin “albaylardan kendi isteğiyle
emekliye ayrılmak isteyenler” şeklinde değiştirilmesini arz ve teklif ederiz. 

 Dursun Çiçek Kazım
Arslan Özgür Özel 
 İstanbul  Denizli Manisa
 Mahmut Tanal Bülent
Yener Bektaşoğlu Ömer Fethi Gürer
 İstanbul Giresun Niğde 
 Serdal Kuyucuoğlu Zülfikar
İnönü Tümer Kemal Zeybek 
 Mersin Adana Samsun

BAŞKAN
– Şimdi maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 387 sıra sayılı Kanun Tasarısı’nın 3’üncü maddesinin tasarı metninden
çıkarılmasını arz ve teklif ederiz. 

 Çağlar Demirel Bedia
Özgökçe Ertan Ziya Pir
 Diyarbakır Van Diyarbakır
 Behçet Yıldırım Burcu
Çelik Özkan Meral Danış Beştaş
 Adıyaman Muş Adana
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkan.
BAŞKAN
– Hükûmet?
MİLLÎ
SAVUNMA BAKANI FİKRİ IŞIK (Kocaeli) – Katılmıyoruz Sayın Başkan.
BAŞKAN
– Önerge hakkında konuşmak isteyen Behçet Yıldırım, Adıyaman Milletvekili.
Buyurunuz
Sayın Yıldırım. (HDP sıralarından alkışlar)
BEHÇET
YILDIRIM (Adıyaman) – Teşekkürler Başkanım.
Değerli
milletvekili arkadaşlarım, Genel Kurulu saygıyla selamlıyorum.
Konuşmama
Polonyalı şair ve yazar Stanislaw Jerzy Lec’in bir cümlesiyle başlamak
istiyorum. Şöyle der: “Öyle büyük boş laflar vardır ki içinde bir millet
esirdir.” Tam bugünü tarif etmiş. Bugünlerde işte tam da bu lafların havada
uçuştuğu bir dönemi yaşıyoruz. 
“Bu
ülke nasıl bu karanlıktan çıkar, nasıl barışa kavuşur, nasıl yönetilmeli?” gibi
önerilerimize herhangi bir gerekçe göstermeden kullanacağınız iki kelime
vardır: “Vatan haini.” Bu iki kelime bu düşüncelerin, bu fikirlerin önüne âdeta
bir set olarak konuluyor. 
Şu
an bu lafların içinde ne yazık ki ana muhalefet partisi de esirdir. Bu ülkede
“terörle mücadele” veya “vatanın bölünmez bütünlüğü” kavramlarıyla tüm
yolsuzluklarınızı, haksızlıklarınızı örtebilirsiniz. Bu ülkeyi kimsenin bölmeye
niyeti yok ancak bu savaş uygulamaları bu ülkeyi bölmeye çalışan asıl
çabalardır.
Seçimlerden
önce bize “AKP’yle başkanlıkta anlaştı.” iddialarında bulunanlar bugün,
bilinçli veya bilinçsiz, başkanlığın yapı taşlarını döşüyorlar. “Terörle
mücadele” kavramıyla HDP’nin sıkıştırıldığı doğrudur ancak sadece HDP sıkıştırılmaktadır
ve HDP kendi programına göre muhalefetini hiçbir boş lafın esiri olmadan
yapmaktadır. Duyarlı, demokrat vekilleri tenzih ederek söylüyorum: “Terörle
mücadele” kavramı adı altında asıl ana muhalefet partisi, iktidarın onay
kaynağına, meşrulaştırma aygıtına dönüştürülmüş bulunmaktadır. Bunu
dokunulmazlık düzenlemelerinde de gördük, bugün tüm ülkeyi suç işleme
özgürlüğüne götürecek düzenlemede de görüyoruz ve ne yazık ki “terörle
mücadele” adı altında getirilecek bütün antidemokratik yasalarda da göreceğiz.
Bu ülkede gençlerimizin, çocuklarımızın yaşamalarını istemek, kalıcı barış
istemek vatan hainliği midir? Bu nedenle hangi ad altında gelirse gelsin her
şeyden önce bağımsız olarak antidemokratik düzenlemelere karşı çıkacağız. 
Fakir
fukaranın çocuklarını cepheye sürüp kendi çocuklarımızı tatile gönderiyoruz,
hatta Singapur’a kumar oynatmaya gönderiyoruz. Yoksulların kanı üzerinden
vatanseverlik yapıyoruz. Kutsal olan bu çocukların tabutları değil; kutsal olan
bu çocukların ölümü değil; kutsal olan bu gencecik fidanların kendi bağında,
bahçesinde, evinde huzurlu bir şekilde yaşamalarıdır. 
Şehadet
bu kadar mutlu olunabilecek bir şeyse gelin mevki, makam sahipleri, zenginler,
önce cepheye biz ve bizim çocuklarımız gitsin, fakir fukaranın çocuğu gitmesin.
O zaman görürsünüz bu savaş bir gün sürer mi? Ha, bunu yapmayacaksınız gelin
oturalım, konuşalım, tartışalım; konuşabileceğimiz, tartışabileceğimiz asgari
demokratik bir ortamı yaratalım. Ama, bakıyoruz, barışçıl istikamette konuşmak
isteyen her kimse “terörle mücadele” adı altında susturulmaya çalışılıyor. 
Bu
ülkede ne yazık ki 7 Haziran sendromu yaşanmıştır. Demokratik yollarla başkan
olamayacağını anlayanlar, hatta demokratik bir ülkede iktidarlarını
kaybedeceğini anlayanlar çok hızlı bir şekilde kirli ittifaklarla savaş
konseptine girmişlerdir. Her gün “Tehditle oy alıyorlar.” diyenler ülkeyi
topyekûn rehin alıp, kaos oluşturup âdeta ölümü gösterip sıtmaya razı
etmişlerdir. 
Barış
ortamında, herkesin kendisini özgürce ifade edebildiği demokratik ortamda fazla
barınamayacağını anlayan zihniyetin, topyekûn ve iktidarlarını sürdürmek adına
uzun süreli bir savaşa yatırım yaptıkları ve bütün politikalarını buna göre
şekillendirdikleri anlaşılmaktadır. Yine, bütün kurumları buna göre
şekillendirmeye çalıştıklarını yasama çalışmalarında da görüyoruz.
Güvenlik
görevlilerinin işlediği suçların yargı denetimi dışında bırakılmasına yönelik
bir tasarı var önümüzde. Bu tasarıya göre askerlerin terörle mücadeleden
kaynaklı silah kullanma yetkisini aşma, işkence, kötü muamele ve diğer suçlarla
suçlanmaları hâlinde soruşturma yapılması, Genelkurmay Başkanı ve kuvvet
komutanları için Başbakanın, diğer personel için Millî Savunma Bakanının,
Jandarma Genel Komutanı ve Sahil Güvenlik Komutanı ile bu komutanlıklardaki diğer
personel için İçişleri Bakanının iznine tabidir. Yani kamu görevlileri
tarafından işlenen her suç ve her türlü hak ihlali ilgili bakanlıkların
onayıyla yargı dışı bırakılabilecektir.
Bu taslak Hükümetin niyetini de ortaya koymuştur. Bir
devlet meşruluğunu hukuktan alır, yasayla yasa dışılığa çıkmaktan almaz. Bu
açıkça yargısız infazın önünü açacak, yargısız infazları teşvik edecek bir
düzenlemedir. Bu yasanın kendisi açıkça yaşam hakkının ihlalidir. Bu yasanın
Türkçesi “Doğu ve güneydoğuda vurabilirsiniz, kırabilirsiniz, öldürebilirsiniz
yasası”dır. İşte, bu ülke bu yasayla bölünür. Doğu ve güneydoğuda ayrı bir
hukuk, ayrı bir savaş uygulanacak demektir. Ama, sadece bununla kalmayacak,
vurmak istediğiniz herkesi önce terörist ilan edeceksiniz, sonra vuracaksınız.
Bu
tür korumanın hukukta yeri yoktur. Hukukta suç teşkil eden her eylem için
yargının yolunun açık olması gerekir. Bu yasa, işlenen bütün hukuksuzlukları,
katliamları örtmek için gündeme getirilen bir yasadır. “Terörle mücadele” adı
altında bu yasayla toplumsal muhalefetin tümü baskı altına alınacak…
(Mikrofon
otomatik cihaz tarafından kapatıldı) 
BEHÇET
YILDIRIM (Devamla) - …demokratik bir hak olarak yapılan gösterilerde,
yürüyüşlerde bile askerin işlediği silah kullanma, işkence ve kötü muamele suçları
örtbas edilecektir.
Genel
Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Yıldırım.
Önergeyi
oylarınıza sunuyorum…
ÖZGÜR
ÖZEL (Manisa) – Sayın Başkan…
ÇAĞLAR
DEMİREL (Diyarbakır) – Karar yeter sayısı istiyoruz.
BAŞKAN
– Karar yeter sayısı talebi vardır, o nedenle karar yeter sayısı arayacağım.
Kabul
edenler… Kabul etmeyenler…
ERKAN
HABERAL (Ankara) – Burayı da sayın Sayın Başkan.
BAŞKAN - Karar yeter sayısının olup olmadığı konusunda
Başkanlık Divanında tereddüt hasıl olduğundan elektronik cihazla oylama
yapacağım.
Oylama için iki dakika süre veriyorum.
(Elektronik cihazla oylamaya başlandı) 
ÖZGÜR ÖZEL (Manisa) – Sayın Başkanım, bu arada bir şey
arz etmek isterim. Biraz önce…
BAŞKAN – Oylamayı bitirelim isterseniz Sayın Özel.
ÖZGÜR ÖZEL (Manisa) – Efendim, karar yeter sayısı
çıkmazsa tutanağa geçmemiş olacak da. Şöyle bir şey yani: Ben sayın hatibin
grubumuza sataşması için söz istemek üzere ayağa kalmışken karar yeter sayısı
talep edildi. Bazı arkadaşları salondan ayrılırken, biz kendilerine belli bir
süre karar yeter sayısı talep etmeyeceğimizi söylemiştik. O sözümüze
sadakatsizlik gibi algılanmasın. Ben yapılan sataşmaya cevap için ayağa
kalkmıştım, karar yeter sayısını sayın grup başkan vekili talep etti efendim.
Tutanağa geçmesi açısından ifade ettim.
BAŞKAN – Yok, karar yeter sayısını Sayın Demirel
istedi, onda bir tereddüt yok Sayın Özel.
ÖZGÜR ÖZEL (Manisa) – Evet efendim, tamam. Ben de tam
kalkmıştım ya, sanki ben istemişim gibi oldu.
BAŞKAN – Yok, siz ayağa kalktınız ama bir şey
söylemediniz.
ÖZGÜR ÖZEL (Manisa) – Evet, evet efendim.
BAŞKAN – Yani, bir yoklama veya karar yeter sayısı
talebinde bulunmadınız.
(Elektronik cihazla oylamaya devam edildi) 
BAŞKAN – Önergeyi oylamaya sunduğumda karar yeter sayısı
istenmişti. 
Karar yeter sayısı vardır, önerge kabul edilmemiştir. 
Diğer önergeyi okutuyorum...
ÖZGÜR ÖZEL (Manisa) – Sayın Başkan...
BAŞKAN – Pardon, Sayın Özel, sizin sataşma nedeniyle
söz talebiniz vardı. 
Sataşma gerekçenizi dinlemek istiyorum. 
ÖZGÜR ÖZEL (Manisa) – İktidarın esiri olmak, ana
muhalefet partisi iktidarın esiri olmuş ve iktidarı meşrulaştırma aygıtı
sözlerinden dolayı...
BAŞKAN – Kim söyledi Sayın Özel?
ÖZGÜR ÖZEL (Manisa) – Halkların Demokratik Partisi
adına önerge üzerinde konuşan sayın milletvekili.
BAŞKAN – Yalnız bir parti adını zikretmedi, ben...
ÖZGÜR ÖZEL (Manisa) – Ana muhalefet partisi...
BAŞKAN – Ana muhalefet mi dedi?
ÖZGÜR ÖZEL (Manisa) – Evet efendim. 
BAŞKAN - Peki, benim dikkatimden kaçmış olabilir. 
Buyurunuz Sayın Özel. 
MEHMET NACİ BOSTANCI (Amasya) – Çoğul olarak söyledi. 
CEYHUN İRGİL (Bursa) – Hayır, ana muhalefet partisi
dedi.
ÖZGÜR ÖZEL (Manisa) – Ana muhalefet partisi dedi. 
MEHMET NACİ BOSTANCI (Amasya) – Çoğul dedi. 
IX.- SATAŞMALARA İLİŞKİN KONUŞMALAR (Devam)
15.- Manisa Milletvekili Özgür Özel’in, Adıyaman
Milletvekili Behçet Yıldırım’ın 387 sıra sayılı Kanun Tasarısı’nın 3’üncü
maddesiyle ilgili önerge üzerinde yaptığı konuşması sırasında Cumhuriyet Halk
Partisine sataşması nedeniyle konuşması
ÖZGÜR ÖZEL (Manisa) – Sayın Başkan, değerli
milletvekilleri, Sayın Genel Başkan; hepinizi saygıyla selamlıyorum.
Bugün,
burada, Halkların Demokratik Partisi hatiplerince, çokça gördüğümüz bir saldırı
karşısındayız; bizi eleştiriyorlar. Sayın hatibe şunu hatırlatmak isterim:
Elbette, hiçbir grup, hiçbir görüş eleştirilerden muaf değil ama “iktidar
partisinin meşrulaştırma aygıtı” diye itham ettiğiniz grubun, Türkiye'nin
değil, Avrupa’nın ve dünyanın en köklü siyasi geleneklerinden geldiğini ve en
köklü siyasi partilerinden biri olduğunu bilerek konuşmanız gerekir. 
Burada
gündüz çokça ifade ettik ve tartışmaların bizi getirdiği yerde de bir
mahcubiyet içinde kaldınız. Grubunuzu temsilen bu iddialarda bulunan kimse,
bizim ortaya koyduğumuz kanıtlara, argümanlara karşı bunu çürütecek bir şey
söyleyemedi. Biz, sizin Adalet ve Kalkınma Partisiyle geçmişte kurduğunuz ve
-daha önce de söyledim- örneğin, laik eğitim sisteminin canına okuyan 4+4+4’te
onlarla sadece bir süreci birlikte götürdüğünüz için bugünkü laik devlet
hassasiyetlerini terk ettiğiniz, bu kürsünün milletvekillerine kapanacağı gün
kılını bile kıpırdatmayan bir grubunuzun olduğu, Adalet ve Kalkınma Partisiyle
Hükûmet odaklı götürdüğünüz bir süreçte Parlamentoyu dışladığınız ve
birbirinize tutamayacağınız sözler vererek bugünleri getirdiğiniz ve bugün akan
kanın, gözyaşının, hendek ile tank arasına sıkışmış olan insanların ve 500’ün
üzerinde şehidimizin sorumluluğunun her iki tarafın geçmişteki iş birliği,
birbirlerini meşrulaştırmaları ve birbirlerinin esiri olmaları olduğunun altını
çizerim. 
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Özel. 
CEYHUN
İRGİL (Bursa) – İktidarı meşrulaştıran sizsiniz dedi, ben size çevireyim.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın hatibin, grup başkan vekilinin konuşmasının
tamamında… Ama, birkaç şeyi de özellikle söylemek istiyorum söz hakkı almak
adına: Bugün, kılımızı bile kıpırdatmadığımızı, AKP’yle iş birliği içerisinde
çalışma yürüttüğümüzü, grubumuzun…
BÜLENT
TURAN (Çanakkale) – Sayın Başkan, muvazaa var, karşılıklı uzatıyorsunuz. 
BAŞKAN
– Buyurunuz Sayın Demirel, size de 69’uncu madde çerçevesinde iki dakika
süreyle söz veriyorum. 
16.- Diyarbakır Milletvekili Çağlar Demirel’in, Manisa
Milletvekili Özgür Özel’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
ÇAĞLAR
DEMİREL (Diyarbakır) – Teşekkür ediyorum Sayın Başkan. 
Değerli
milletvekilleri, iktidarın esiri olmak… Bugün, az önce, Özgür Bey’in kalkıp
konuşması ve bu yasa tasarısında destek verdiklerini ifade etmesi aslında kimin
iktidarın esiri olduğunu çok net olarak ifade etti ve gösterdi de aynı zamanda.
Çünkü, bu yasa tasarısı, muhalefet partileri açısından da, iktidar partisi
açısından da söylüyorum, onaylayıp geçtikten sonra altında kalacağınız bir yasa
tasarısıdır. Çünkü, bunu geçmişte gördük, EMASYA Protokolü’nde gördük. Evet, o
bir protokoldü ama ona rağmen yetkiyi tamamen askere veren bir protokoldü ama
şimdi yasallaştırdığınız protokolle Türkiye’de daha fazla kan akmasına neden
olacaksınız, daha fazla kan akmasının önünü açmış olacaksınız. Bunu pratikte
göreceğiz, çok net olarak göreceğiz. Çünkü, şu anda zaten uygulanan, az önce
sizin de ifade ettiğiniz, bu kadar insanın cenazesinin ortaya çıktığı
süreçlerde bundan sonra daha fazla yetki vererek, daha fazla meşrulaştırarak,
üstünü örterek, daha fazla açığa çıkacağını bilmeniz gerekiyor. 
Şimdi,
hem iktidarın hem de muhalefetin şunu çok net bilmesi gerekiyor ki bundan
sonraki ölümlerin nedeni…
MEHMET
AKİF YILMAZ (Kocaeli) – Bizzat sizsiniz, bizzat sizsiniz akan kanın nedeni.
ÇAĞLAR
DEMİREL (Devamla) – …çıkacak bu tasarının kanunlaşmasıyla gerçekleşecektir.
Çünkü, şu ana kadar yapılanların üstü örtülüyordu. Evet, çözüm sürecinde 1 kişi
ölmezken, şu anda, sizin de ifade ettiğiniz gibi, günde onlarca insan yaşamını
yitiriyor ama bundan sonraki süreçte daha açık yapılacak. Bu yapılan
hukuksuzluğun, haksızlığın, yasal olarak devreye konulmasıyla birlikte Hükûmet
bunun da üstünü örtecek. Çünkü, yarın öbür gün bunun bütün sorumluluğu
Hükûmetin boynuna gelecek. 
İSMAİL
TAMER (Kayseri) – Hizaya geleceksiniz, hizaya; teröristliği bırakacaksınız. 
ÇAĞLAR
DEMİREL (Devamla) – Onun için, bunu çok net bilmeniz gerektiğini bir kez daha ifade
etmek istiyorum. (HDP sıralarından alkışlar)
BAŞKAN
– Teşekkür ederim Sayın Demirel.
İSMAİL
TAMER (Kayseri) – Terörü bırakacaksınız, hizaya geleceksiniz.
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkan, “Bu kanun teklifinden sonra akacak tüm kanın
sorumlusu iktidar partisi olacaktır.” dedi sayın konuşmacı. Bununla ilgili
ithama cevap vermek istiyorum izin verirseniz.
CEYHUN
İRGİL (Bursa) – Hani, ne oldu? Sayın Grup Başkan Vekili, “tiyatro” diyordun.
BAŞKAN
– Buyurunuz Sayın Turan. (AK PARTİ sıralarından alkışlar)
17.- Çanakkale Milletvekili Bülent Turan’ın, Diyarbakır
Milletvekili Çağlar Demirel’in sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum. 
Bakınız, az önce iki tane partinin karşılıklı -tırnak
içerisinde- tiyatro oynarcasına, bu kanun daha geç geçsin diye oyun yapmasını,
polemik yapmasını ibretle izliyoruz. Zabıtlara geçsin diye de bunun farkında
olduğumuzu söylemek istiyoruz.
ÖZGÜR
ÖZEL (Manisa) – Çok ayıp Bülent ya!
BÜLENT
TURAN (Devamla) – Mesele, kanunu engelleme niyetinden başka bir şey değildir.
Yoksa, konuşanlar da bunun EMASYA’yla ilgili olmadığını biliyorlar. “EMASYA”
dediğimiz, kaldırılan ve gurur duyduğumuz o süreç, bizim hâlâ durduğumuz yerdir
arkadaşlar. Biz vesayetin her türlüsüne karşıydık, demokratikleşmenin önünü
açan parti olarak bundan gurur duyduk, aynı yerdeyiz. Ancak, hepimiz biliyoruz,
terörü şehre indirenlerin, şehirde çukur kazanların, çukur kazanlara laf
etmeyenlerin burada konuşma hakkı olmaz diye düşünüyorum. (AK PARTİ
sıralarından alkışlar) Sizler terörü şehre indireceksiniz, çukurlar
kazacaksınız, hiçbir şey yokmuş gibi de, ölüm yok, kan yok, terör yokmuş gibi
de AK PARTİ’nin bu konuda attığı adımı eleştireceksiniz; bu adil değil,
hakkaniyete uygun değil. 
Ancak,
bir şey daha söylüyorum: Tarihî bir dönemeç şu an, terörün neresinde
olduğumuzun hep beraber turnusol kâğıdını görüyoruz. Terörün neresindesiniz
arkadaşlar? Askerimiz diyor ki: “Ben orada operasyon yaparken sıkıntı
yaşıyorum, hukuki güvence arıyorum.” Vesayetle ilgili bir şey değil,
operasyonla ilgili bir yetki istiyor. Hâlâ Bakanlar Kurulu yetkili, hâlâ vali
yetkili, hâlâ üç tane şartı var vesaire vesaire. EMASYA’yla bunu kıyas yapmak
akla ziyan. EMASYA gizliydi, bilen yoktu bizim zamanımıza kadar ama bu kanun,
burada görüşüyoruz, yetkiyi veriyoruz, ihtiyaçsa geri alırız ama EMASYA gizli
bir protokoldü. O yüzden, bir daha diyorum: EMASYA’yla bunu karşılıklı olarak
kıyas yapmak akla ziyandır. Bilmezseniz lafım yok ama bilip de buna
sığınıyorsanız da çok yazık diye düşünüyorum.
Hepinizi
saygıyla selamlıyorum. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkanım, her iki grup başkan vekili de konuşmalarında
grubumuza açıkça sataştılar. Sayın grup başkan vekili bizim cevap konuşmamıza
temel teşkil eden, AKP’yi meşrulaştırma iddiasını…
BÜLENT
TURAN (Çanakkale) – “Tiyatro” dedim Sayın Başkan, söz verin de konuşsunlar.
ÖZGÜR
ÖZEL (Manisa) – Senden bahsetmiyorum Bülent Bey, HDP grup başkanvekilinden… Bir
takip edin de… 
Bu
konuda bir cevap hakkımız var. Bu konuda grubumuz adına cevap hakkı takdir
ederseniz ben kullanacağım.
Adalet
ve Kalkınma Partisinin sayın grup başkan vekili, “HDP’yle birlikte bir tiyatro
oynarcasına…” ifadesi ve daha sonra kurduğu birçok cümleyle sataştı. 
HÜSEYİN
FİLİZ (Çankırı) – Aynen öyle.
ÖZGÜR
ÖZEL (Manisa) – Onunla ilgili de grubumuz adına eğer uygun görürseniz cevap
hakkı kullanacağım efendim. 
BAŞKAN – Her iki sataşma nedeniyle toplam iki dakika
söz vereceğim Sayın Özel.
Kim
konuşacak?
ÖZGÜR
ÖZEL (Manisa) – Ben konuşacağım.
BAŞKAN
– Buyurunuz Sayın Özel.
18.- Manisa Milletvekili Özgür Özel’in, Diyarbakır
Milletvekili Çağlar Demirel ile Çanakkale Milletvekili Bülent Turan’ın sataşma
nedeniyle yaptıkları konuşmaları sırasında CHP Grubuna sataşması nedeniyle
konuşması
ÖZGÜR
ÖZEL (Manisa) – Sayın Başkan, değerli milletvekilleri; öncelikle şunu bir kez
söyleyelim: 17-25 Aralık sürecinde konuşmayan, ağzı suspus olan, o süreç
iktidar partisini rahatsız ettiği için bu konuda bir kelime etmeyen bir
partinin Cumhuriyet Halk Partisine söyleyecek bir kelime sözü olamaz. (CHP
sıralarından alkışlar)
BÜLENT
TURAN (Çanakkale) – Al, tiyatro işte. Sataştı, cevap versinler.
ÖZGÜR
ÖZEL (Devamla) – 12 Eylül 2010 referandumunda oy kullanmayan bir partinin gelip
de Cumhuriyet Halk Partisine söyleyecek sözü olamaz.
Sayın
Bülent Turan, mevkidaşız, birlikte çalışıyoruz. 
BÜLENT
TURAN (Çanakkale) – Şahsileştirme, konuyla ilgili konuş.
ÖZGÜR
ÖZEL (Devamla) – Benim derdim kendimle ilgili değil. Benim şahsıma bir şey
söylesen tolere ederim. Meclise hakaret etmeye çalışıyorsun da hakaretle ilgili
kullandığın terimin kendisi arızalı. 
İSMAİL
TAMER (Kayseri) – Ne alakası var?
BÜLENT
TURAN (Çanakkale) – Evet, bir daha söylüyorum.
ÖZGÜR
ÖZEL (Devamla) – Tiyatro oynamayı bir hakaret ve aşağılama unsuru olarak
kullanmak en başta o sanat dalıyla meşgul olan bu ülkedeki dünya kadar
tiyatrocuya hakarettir, bir kere bunun farkında ol. (CHP sıralarından alkışlar)
EJDER
AÇIKKAPI (Elâzığ) – Yine tiyatro.
ÖZGÜR
ÖZEL (Devamla) – İkincisi: Cumhuriyet Halk Partisinin bu kanunu geciktirme gibi
bir niyeti yok. Onu bizimle bu konuda 8 maddeyi…
OSMAN
AŞKIN BAK (Rize) – Ya, o zaman önergelerini çek, madem yok, çek önergelerini.
ÖZGÜR
ÖZEL (Devamla) – Önerge falan çekmeyiz, sizin inadınıza teslim olmayız…
BAŞKAN
– Sayın milletvekilleri, lütfen…
OSMAN
AŞKIN BAK (Rize) – Çek önergelerini, madem yok; ne konuşuyorsun?
ÖZGÜR
ÖZEL (Devamla) – …farklı düşündüğümüz noktaları anlatırız ama doğru bildiğimizi
yaparız. Cumhuriyet Halk Partisinin burada bir geciktirme niyeti olsa
birbirinizden haberiniz olur.
OSMAN
AŞKIN BAK (Rize) – O zaman önergeleri çek, askere destek ver, çek önergelerini.
BAŞKAN
– Sayın Bak, lütfen efendim…
ÖZGÜR
ÖZEL (Devamla) – Milletvekilleriniz namaza giderken izin istediler diye…
OSMAN
AŞKIN BAK (Rize) – Neresindesin terörün? Askerin yanında ol, yanında; bu
milletin yanında ol, vatanın yanında ol.
ÖZGÜR
ÖZEL (Devamla) – …yoklama istemedik diye, yanlış anlaşıldı diye söz talep
ettim; ona bile hakaret edecek kadar kişiliksiz bir saldırı altındayım.
OSMAN
AŞKIN BAK (Rize) – Ya, milletin yanında ol, vatanın yanında ol, çek
önergelerini.
BAŞKAN
– Sayın milletvekilleri, lütfen…
ÖZGÜR
ÖZEL (Devamla) – Böyle bir şey olmaz. Birazcık aklınızı başınıza alın.
Saygılar
sunuyorum. (CHP sıralarından alkışlar)
BAŞKAN
– Teşekkür ederim Sayın Özel.
ÇAĞLAR
DEMİREL (Diyarbakır) – Sayın Başkan…
BÜLENT
TURAN (Çanakkale) – Sayın Başkan, zabıtlara geçsin diye söyleyeceğim, söz alıp
uzatmak istemiyorum.
BAŞKAN
– Sayın Demirel, dinleyeceğim efendim.
BÜLENT
TURAN (Çanakkale) – Zabıtlara geçsin diye söylüyorum, uzatmayacağım.
Sayın
Başkanım, tiyatroculara hakaret etmek için söylemedim. Tiyatrodan
anlamayanların bu kürsüyü tiyatro olarak kullanmasını aşağıladım, bunu
söylüyorum. Tiyatro başka bir şey, burası başka bir şey. Böyle bir şey olabilir
mi? 
İSMAİL
TAMER (Kayseri) – Tiyatro, tiyatroda oynanır, Mecliste oynanmaz.
BÜLENT
TURAN (Çanakkale) – Siz tiyatro salonunda Meclisi mi oynuyorsunuz? Böyle bir
şey olmaz. 
İkinci bir şey daha; bakınız, nasıl tiyatro olduğunun
en güzel göstergesi: “Assubay” yazmışlar, “astsubay” yazmışlar, önerge bu.
Nerede bunun ciddiyeti? Bu mu siyaset, bu mu önerge? 
OSMAN
AŞKIN BAK (Rize) – Evet, ya askere saygısızlık be! “Assubay” ne demek?
BÜLENT
TURAN (Çanakkale) – Bu, tiyatrodur. (AK PARTİ sıralarından alkışlar) 
BAŞKAN
– Evet, “tiyatro” kelimesi böylece açıklığa kavuşmuş oldu.
BÜLENT
TURAN (Çanakkale) – “Albaylardan” kendi isteği üzerine “albaylardan kendi
isteğiyle…” Oyun oynuyoruz!
OSMAN
AŞKIN BAK (Rize) – Öyle bir şey olur mu ya?
BAŞKAN
– Ben de bir dönem Ankara Maliye Tiyatro Derneğinin kuruculuğunu ve
başkanlığını yaptım. Keşke hepimiz, herkes tiyatro sanatını hakkıyla
yapabilsek, gerçekleştirebilsek. (CHP sıralarından alkışlar) 
Sayın
Demirel, buyurunuz.
ÇAĞLAR
DEMİREL (Diyarbakır) – Sayın Başkan, AKP grup başkan vekili konuşmasında 2
partinin tiyatro yaptığını az önce zaten ifade etti, bizimle CHP açısından
ifade etti, buna ilişkin söz hakkı talep ediyorum. 
OSMAN
AŞKIN BAK (Rize) – Madem destekliyorsunuz, çek önergeleri.
EJDER
AÇIKKAPI (Elâzığ) – Önergelerinizle ilgili konuşun ya.
ÖZKAN
YALIM (Uşak) – Osman, bağırıp durma be, Meclisin sükûnetini bozma.
OSMAN
AŞKIN BAK (Rize) – Ne alakası var? Çek önergelerini, niye konuşuyorsun?
ÇAĞLAR
DEMİREL (Diyarbakır) – Zaten 17-25 Aralıkla ilgili CHP’nin söylediği, 17-25
Aralıkla ilgili herhangi bir sözümüzün olmadığı, söylemediğimize dair
ifadelerde bulundu.
ÖZGÜR
ÖZEL (Manisa) – Yoklama istemiyoruz, bilmem ne yapmıyoruz.
BÜLENT
TURAN (Çanakkale) – Nasıl istemiyorsun, Meclisi kapattın ya!
ÖZGÜR
ÖZEL (Manisa) – Nerede ya? Dün akşam kapattık ya.
OSMAN
AŞKIN BAK (Rize) – Ne alakası var? Çek önergelerini, niye yoklama istiyorsun?
Çek o zaman. Bak “Askere destek veriyorum.” diyorsunuz.
ÖZKAN
YALIM (Uşak) – Ne çekeceğim ben önergelerimi, hadi oradan!
BAŞKAN
– Evet, Sayın Özgür Özel’in 17-25 Aralıkla ilgili cümleleri nedeniyle size 69’uncu
madde çerçevesinde söz veriyorum.
OSMAN
AŞKIN BAK (Rize) – Allah Allah, ne olacak? Terörle mücadele ediyoruz ya. Bak,
MHP nasıl? Nerede destek?
BAŞKAN
– Bir saniye Sayın Demirel, bir saniye efendim.
Sayın
milletvekilleri… 
CEYHUN
İRGİL (Bursa) – Ya Osman, böyle olur mu? Nezaketli konuş. Biz emir verebilir
miyiz, sizin grup başkan vekilinize emir verebilir miyiz?
BAŞKAN
– Sayın milletvekilleri…
OSMAN
AŞKIN BAK (Rize) – Ne alakası var canım? Ne emri canım? Hayret bir şey!
CEYHUN
İRGİL (Bursa) – Ama sen nasıl emir veriyorsun?
ÖZKAN
YALIM (Uşak) – Ama sen “Çek önergeni.” filan deyip…
OSMAN
AŞKIN BAK (Rize) – Hadi hadi, çevirme, çevirme; çevirme, çevirme; millet
görüyor, çevirme.
BAŞKAN
– Sayın milletvekilleri…
CEYHUN
İRGİL (Bursa) – Çok saygısız ya!
ÖZKAN
YALIM (Uşak) – Biz Bülent Bey’e böyle mi konuşuyoruz yani? Sakin ol biraz ya!
Saygısızlık yapma, şov yapma burada. Biz Bülent Bey’le böyle mi konuşuyoruz?
OSMAN
AŞKIN BAK (Rize) – Ne alakası var? Haydi!
ÖZKAN
YALIM (Uşak) – Ama sen benim Özgür Başkanımla niye böyle konuşuyorsun?
BAŞKAN
– Sayın milletvekilleri, böyle karşılıklı konuşmayı doğrusu ben anlayabilmiş
değilim. 
BURCU
KÖKSAL (Afyonkarahisar) – Tamam da, grup başkan vekili o, biraz saygılı olun. 
CEYHUN
İRGİL (Bursa) – Başkanım, çok saygısızlar.
ÖZKAN
YALIM (Uşak) – Seni sükûnete davet ediyorum ben.
CEYHUN
İRGİL (Bursa) – Ama, grup başkan vekiline saygılı olun biraz.
BAŞKAN
– Sayın milletvekilleri, Genel Kurulu sükûnete davet etmek Başkanlık Divanının
görevidir. Lütfen bu görevi milletvekilleri kendileri üstlenmesin. Bir hatip
konuşurken hatibe laf atmakı, hani belli makul bir derecede laf atmak elbette
olabilir, bu bir gelenektir, renktir ama durup dururken hatibin insicamını
bozacak şekilde laf atmak doğru bulmuyorum, yapmayalım arkadaşlar. Gayet güzel
bir görüşme gerçekleştiriyoruz. Sataşmalar oluyor, milletvekili arkadaşlarımız,
grup başkan vekillerimiz sataşma nedeniyle gerekçelerini ortaya koyuyorlar, söz
istiyorlar, ben de söz veriyorum. 
Şimdi,
Sayın Demirel’e söz vereceğim ancak bir şey rica edeceğim, lütfen yeni bir
sataşmaya meydan vermeyiniz Sayın Demirel. Bundan sonra da sataşma nedeniyle
kimseye bu aşamada söz vermeyeceğimi peşinen söylüyorum ama bu size bir sataşma
hakkı vermesin sakın. 
ÇAĞLAR
DEMİREL (Diyarbakır) – Başkanım, grubumuz adına Meral Hanım konuşacak. 
BAŞKAN
– Sayın Danış Beştaş, siz mi konuşacaksınız?
Buyurunuz.

19.- Adana Milletvekili Meral Danış Beştaş’ın, Manisa
Milletvekili Özgür Özel’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması 
MERAL
DANIŞ BEŞTAŞ (Adana) – Sayın Başkan, değerli milletvekilleri; peşinen
söyleyeyim, hiçbir sataşma kastım yok; hukukta manevi unsur yoksa suç ve
sataşma fiili gerçekleşmemiştir; sadece açıklamaya çalışacağım. 
17-25
Aralığa ilişkin ben bizzat kendi imzamla BDP Eş Genel Başkan Yardımcısı olarak…
Google’a girebilirsiniz, bizim partimizin tutumunu, o dönem ne kadar açıklama
yaptığımızı, eleştirilerimizi görebilirsiniz Sayın Özel. Yani, biz o konuda ne
17-25 Aralıkta yapılanların ne hukuksuzluğun asla yanında olan, destekleyen ve
bunu görmezden gelen bir siyaset izlemedik. Cumhuriyet Halk Partisinin
özellikle artık hani gerçekten sakız gibi -sataşma kastım yok- her fırsatta
çözüm sürecini mahkûm eden… Bizi, sanki çok korkunç bir iş yapmışız, çok büyük
suçlar işlemişiz gibi herkes çıkıp suçluyor. Biz, çözüm sürecindeki
sözlerimizin arkasındayız; bunu binlerce kere söyledik, bir kez daha
söylüyoruz. Bu ülkeye eğer demokrasi gelecekse, eşit ve özgür bir yaşam tesis
edeceksek bu konuşarak olacak, bu demokratik siyasetle olacak. Biz, iktidarla
hem mücadele etmeyi hem muhalefet etmeyi hem müzakere etmeyi bilen, bunu
uygulayan ve yaşama geçiren bir partiyiz; şu anda da savunduğumuz tez -yine
iktidar partisinin ve Meclisteki, Parlamentodaki diğer grupların- çözüm
sürecini tekrar hayata geçirmektir. Bu, bizim için bir utanç vesilesi değildir
-Sayın CHP Grubuna söylüyorum- buna artık gerçekten başka bir gerekçe bulun.
İnsanların ölümünü savunmuyoruz. Çözüm sürecini savunmamak demek Türkiye’de kanın
akmasını savunmak demektir. Bütün dünya çözüyor, şu anda Türkiye Kolombiya’da
üçüncü ülke, gözlemci konumunda. Neden biz yapamıyoruz, bunu sorgulamamız
gerekirken, bu kadar oluk oluk kan akarken hâlâ çözüm sürecini mahkûm etmenin
çok büyük talihsizlik olduğunu söylüyorum. 
Teşekkür
ediyorum. (HDP sıralarından alkışlar) 
BAŞKAN
– Teşekkür ederim Sayın Danış Beştaş. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
MERAL
DANIŞ BEŞTAŞ (Adana) – Kastım yok, bak, kasıt yok. 
ÖZGÜR
ÖZEL (Manisa) – Ben tansiyonu düşürmekteki çabanızı da görüyorum, ona da katkı
sağlamak için hem Bülent Tezcan’ın biraz önce söylediği…
OSMAN
AŞKIN BAK (Rize) – Tezcan değil, Bülent Turan. 
ÖZGÜR
ÖZEL (Manisa) – Özür dilerim, Bülent Turan’ın. 
60’a
göre yerimden kısa bir açıklama yapmak istiyorum sadece. 
BAŞKAN
– Buyurunuz Sayın Özel.
V.- AÇIKLAMALAR (Devam)
25.- Manisa Milletvekili Özgür Özel’in, Adana
Milletvekili Meral Danış Beştaş’ın sataşma nedeniyle yaptığı konuşması ile
Çanakkale Milletvekili Bülent Turan’ın yerinden sarf ettiği bazı ifadelerine
ilişkin açıklaması
ÖZGÜR
ÖZEL (Manisa) – Öncelikle şunu söyleyelim: 17-25 Aralık araştırma komisyonundan
HDP…
BÜLENT
TURAN (Çanakkale) – Tiyatro devam. 
ÖZGÜR
ÖZEL (Manisa) – …milletvekilini çekti ve -Diyarbakır Milletvekiliydi
yanılmıyorsam- Nursel Aydoğan “Bu bir darbe girişimidir.” demişti, kayıtlarda
var; Google buna da katkı sağlayabilir, bana sağlayacağını söylemişti sayın
milletvekili. 
MERAL
DANIŞ BEŞTAŞ (Adana) – Hepimize sağlıyor. 
ÖZGÜR
ÖZEL (Manisa) – Sayın Bülent Turan bizim önergemizdeki küçük değişiklikleri
söylüyor. Bu, maddenin metinden çıkarılması gibi bir önerge vermek
istemeyişimizden ama mesele üzerinde söz söyleme ihtiyacı olduğundan
kaynaklanmaktadır. Eğer temel kanun olarak getirmeyip maddeler görüşülseydi
böyle bir yaklaşıma ihtiyaç olmaz, madde üzerinde konuşur, birçok maddede
önerge vermezdik. Kendi yaptığınız suistimali bize mal etmeyin. 
Teşekkür
ediyorum.
BAŞKAN
– Teşekkür ederim. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387) (Devam)
BAŞKAN – 3’üncü maddeyle ilgili diğer önergeyi
okutuyorum: 
Türkiye Büyük Millet Meclisi
Başkanlığına
Görüşülmekte olan 387 sıra sayılı Türk Silahlı
Kuvvetleri Personel Kanunu ile Bazı Kanunlarda Değişiklik Yapılmasına Dair
Kanun Tasarısı ve Millî Savunma Komisyonu Raporu’nun 3’üncü maddesinde yer alan
“albaylardan kendi isteği üzerine emekliye ayrılmak isteyenler” ifadesinin
“albaylardan kendi isteğiyle emekliye ayrılmak isteyenler” şeklinde
değiştirilmesini arz ve teklif ederiz. 
Dursun Çiçek (İstanbul) ve arkadaşları
BAŞKAN – Komisyon önergeye katılıyor mu?
MİLLÎ SAVUNMA KOMİSYONU SÖZCÜSÜ ABDULLAH BAŞCI
(İstanbul) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI FİKRİ IŞIK (Kocaeli) –
Katılmıyoruz Sayın Başkan.
BAŞKAN – Önerge hakkında konuşmak isteyen Serdal
Kuyucuoğlu, Mersin Milletvekili. (CHP sıralarından alkışlar) 
Buyurunuz Sayın Kuyucuoğlu. 
SERDAL KUYUCUOĞLU (Mersin) – Sayın Başkan, değerli
milletvekilleri; Türk Silahlı Kuvvetleri Personel Kanunu ile Bazı Kanunlarda
Değişiklik Yapılmasına Dair Kanun Tasarısı’nın 3’üncü maddesi üzerine söz almış
bulunuyorum. Bu vesileyle hepinizi saygıyla, sevgiyle selamlıyorum. 
Değerli
milletvekilleri, öncelikle, partimiz CHP tarafından “AKP teröre yardım ve
yataklık ediyor.” başlığı altında toplanan rapordan bazı rakamları bizi izleyen
vatandaşlarımız için tekrar etmek istiyorum.
Değerli
yurttaşlar, AKP iktidara gelmeden önceki 2000 yılında 29; 2001 yılında 20 ve
2002 yılında 7 güvenlik görevlimizi teröre şehit vermiştik. AKP iktidarı
döneminde ise sadece 7 Haziran 2015 ve 7 Haziran 2016 tarihleri arasında yani
bir yılda verdiğimiz şehit sayısı maalesef 532’dir. Genel Başkanımızı terörle
ilişkilendirmeye çalışan kişilere bu rakamları iyi okumalarını ve bunun
nedenlerini iyi anlamalarını öneriyorum. Raporda AKP’nin birçok yöneticisinin
teröre nasıl yardım ve yataklık ettiğini de göreceksiniz.
Değerli
milletvekilleri, bunca şehit ve ölen sivil vatandaşımız varken ülke
güvenliğinden sorumlu olanların kendilerini sorgulamaları ve bütün çağdaş
ülkelerde olduğu gibi bulundukları makamın gereklerini yerine getirerek istifa
etmeleri gerekirken biz, bir tek istifa görmediğimiz gibi bir öz eleştiri bile
duymuyoruz. Bu sorun taziye dilemekle, üzüntü dile getirmekle çözülmüyor. Bu
sorun yetkili mercilerde bulunanların başkalarını suçlayarak çözebilecekleri
bir sorun da değildir. 
İktidarda
bulunanlar, toplumu inanç, mezhep ve etnik köken ayrımcılığına itmekten, ülkeyi
birbirine düşman insanlar hâline getirmekten vazgeçmelidir. Bu sorun, öncelikle
toplumsal barışın sağlanması, çatışmanın, ayrışmanın önlenmesi, siyasetin
ötekileştirme ve aşağılama dilinden vazgeçilerek Türkiye Büyük Millet
Meclisinde siyasilerin bir araya gelerek ortak bir aklın ortaya çıkarılması ve
toplumun topyekûn birlikteliğiyle çözülebilecek bir sorundur. AKP iktidarı
sayesinde, bugüne kadar ülkemizde var olmayan canlı bombalar, bomba yüklü
araçlar, cihatçılar ülkemizde cirit atar hâle gelmiştir. Halkımıza bütün bu
olan biteni ve teröre sırf iktidarda kalmak uğruna kimlerin destek verdiğini
görmeleri çağrısında bulunuyorum. 
Değerli
milletvekilleri, terörle mücadele edilmesi, hiçbir güvenlik görevlisinin ve
vatandaşımızın hayatını kaybetmemesi, ülkemizde huzur ve güvenlik içerisinde
yaşamak hepimizin istediği bir ortamdır. Fakat, bu tasarıyla getirilen bazı
maddeler sakıncalıdır. Bu tasarıda getirilen ve Silahlı Kuvvetlere tanınan
geniş dokunulmazlık zırhı, her türlü hak ihlaline yol açabilecek tehlikeli bir
yetkidir. AKP’nin, bir dönem “Demokrasiyi geliştiriyoruz, darbelerin önünü
tıkıyoruz, askerî vesayete son veriyoruz.” diyerek iptal ettiği EMASYA
Protokolü gibi protokolleri tekrar gündeme getirmesi ilginçtir. AKP Hükûmeti,
getirdiği her yasayla güya “Demokrasiyi geliştiriyoruz, genişletiyoruz.”
söylemlerinde bulunmakta fakat çıkan her yasa demokrasimizi, insan hak ve
özgürlüklerini daha da geriye götürmektedir. Çıkardıkları yasalarla yetkiler
tek elde toplanmaktadır. Tüm getirilen yasaların anti demokratik ve sivil
diktatörlüğe giden yolun taşları olduğu görülmektedir. Bu yasayla da güvenlik
güçleri dokunulmazlık ve sorumsuzluk zırhına bürünüyor. Uyguladıkları dış ve iç
politikalar sonucu ülkeyi kan gölüne çeviren AKP, bu yasayla insan hakları
ihlallerine yol açmakta ve demokratik hakların kullanımının yolunu
tıkamaktadır. Sorumsuz kişilerin devlet eliyle yapacağı şiddet ve zulmün önünü
açmaktadır. Demokratik bir ülkede bunların gündeme getirilmesi dahi mümkün
değildir. Çıkaracağınız yasalar insanların yaşam hakkını güvence altına alan,
herkesin özgürce yaşayabileceği bir ortamı kurmak üzerine olmalıdır. Hep
yasanın bir gün size de lazım olacağının bilinmesi gerekiyor.
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Kuyucuoğlu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
3’üncü
maddeyi oylarınıza sunuyorum: Kabul edenler... Kabul etmeyenler... 3’üncü madde
kabul edilmiştir.
4’üncü
madde üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu'nun 4’üncü maddesinde yer alan "bu şekilde sıralanan
astsubaylardan" ifadesinin "bu yönteme göre sıralanan
astsubaylardan" şeklinde değiştirilmesini arz ve teklif ederiz.
 Dursun Çiçek Kazım
Arslan Özgür Özel
 İstanbul Denizli Manisa
 CHP
Grup Başkan Vekili
 Mahmut Tanal Bülent
Yener Bektaşoğlu Burcu Köksal
 İstanbul  Giresun Afyonkarahisar
 Zülfikar İnönü Tümer Kemal
Zeybek Ömer Fethi Gürer
 Adana Samsun Niğde
BAŞKAN
– Şimdi, maddeye en aykırı önergeyi okutup işleme alacağım:
Türkiye Büyük Millet Meclisi Başkanlığına
Görüşülmekte
olan 387 sıra sayılı Kanun Tasarısı’nın 4’üncü maddesinin tasarı metninden
çıkartılmasını arz ve teklif ederiz.
 Çağlar Demirel  Bedia
Özgökçe Ertan Ziya Pir
 Diyarbakır Van Diyarbakır
 Behçet Yıldırım Burcu
Çelik Özkan
 Adıyaman Muş
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkan.
BAŞKAN
– Hükûmet?
MİLLÎ
SAVUNMA BAKANI FİKRİ IŞIK (Kocaeli) – Katılmıyoruz Sayın Başkanım.
BAŞKAN
– Önerge hakkında konuşmak isteyen Diyarbakır Milletvekili Ziya Pir.
Buyurunuz
Sayın Pir. (HDP sıralarından alkışlar)
ZİYA
PİR (Diyarbakır) – Sayın Başkan, değerli milletvekilleri; Hurşit Külter nerede
Sayın Bakan? Bugün, yirmi yedi gün önce kolluk kuvvetleri tarafından gözaltına
alındıktan sonra kendisinden bir daha haber alınamadı. Kolluk kuvvetlerinin
bağlı olduğu Hükûmet burada. Soruyorum Sayın Bakan Hurşit Külter nerede? Ona ne
yaptınız? Acaba infaz mı ettiler. 1990’lara geri mi dönüyorsunuz? Nerede Hurşit
Külter? Biz Hurşit Külter’in akıbetini dahi, onu kaybedenlerden hesap dahi
soramazken siz askerlere dokunulmazlık zırhı getiriyorsunuz ve bundan kısa bir
süre önce, soru sorması gereken vekillerin dokunulmazlıklarını kaldırıyorsunuz.
Bu ne ironi? Bu nasıl bir demokrasi ve nasıl bir hukuk anlayışıdır? 
ORHAN
DELİGÖZ (Erzurum) – Tam demokrasi…
ZİYA
PİR (Devamla) – Ben bunu anlamıyorum. Hurşit Külter’in akıbetini soramıyorsak
bu yasa tasarısıyla onu kaybedenlere getirilen dokunulmazlık zırhı niye ki,
böyle bir şeye niye ihtiyaç duyuyorsunuz? Zaten soru soramıyoruz.
Geçen
sene, Lice kırsalında şöyle bir olay oldu. Biliyorsunuz yangınlar olmuştu. Biz
oraya gittik, helikopterler dolaşıyor, bizim orada olduğumuzu bilmiyorlar, bir
komutanla konuşuyorum, dedi ki: “Teröristler buraları yakıyor; köylü elbisesi
giymiş, yakıyorlar.” O an helikopterlerin bizim orada olduğumuzdan haberi yok.
Yanan cisimler helikopterlerden atıldı. Sorduk, “Hani köylüler yakıyordu? Siz
yakıyorsunuz.” Başını öne eğdi komutan, döndü, gitti. Biz o köylülerin hakkını
savunamıyorsak, o köylüler o askerlerden hesap soramıyorsa bu zırha, bu
dokunulmazlığa ne ihtiyaç kaldı?
1993’te
Kulp’ta 11 kişi Yavuz Ertürk ve ekibi tarafından katledildi. 2005’te 9 kişinin
kemiği bulanabildi, 2 kişininki hâlâ eksik. İki gün önce mahkeme vardı yine
Ankara’da. Biz Yavuz Ertürk’e hesap soramıyorsak, kendisi mahkemede hesap
vermiyorsa bu yasa tasarısına niye ihtiyaç var, neden korkuyorsunuz? 
Bu
sorulara cevap vermediğiniz için, hesap vermedikleri için Genelkurmayın son
brifinginde şu ifadeler yer almaktadır: “Nusaybin gibi olmasa da Lice’de PKK’ye
müzahir şahıs sayısı yüksektir.” Ya, siz Kulp’ta insanları öldürürseniz, bunun
hesabı sorulmazsa, Lice’de daha geçen seneye kadar suçsuz köylülerin bağını
bahçesini yakıp yıkarsanız, elbette böyle brifingler vermek durumunda
kalırsınız oysa hesap verseydi onlar, böyle bir brifing de almazdınız. Kaldı ki
bu ifade, aynı zamanda, bugün Lice kırsalında bilinçli olarak sivilleri de
topyekûn cezalandırmanın itirafıdır. Vekillerimizin…
HÜSNÜYE
ERDOĞAN (Konya) – Cezalandırılanlar insanlar değil, teröristler.
ZİYA
PİR (Devamla) – Ben teröristlerden bahsetmiyorum, ben sivillerden bahsediyorum.

Vekillerimizin
Diyarbakır Sur’da kafalarına silah dayanıp herhangi bir yasağın olmadığı bir
parkta otururken oralar eğer taranıyorsa, biz bunların hesabını soramıyorsak ne
gerek var böyle bir zırha? Yok öyle bir şey. 
Hükûmet
Sözcüsü Numan Kurtulmuş defalarca açıkladı, diyor ki: “Bütün operasyonlar hukuk
çerçevesinde yapılmaktadır.” 
MEHMET
AKİF YILMAZ (Kocaeli) – Aynen öyle.
ZİYA
PİR (Devamla) – O zaman neden korkuyorsunuz hukuk çerçevesinde yapılıyorsa,
neden bu zırh? Dün, şahsı adına konuşan bir AKP’li mealen şöyle dedi: “İleride
buradan birileri askerlerimizi mahkeme önüne çekmesin diye…” Kardeşim,
dokunulmazlık meselesinde siz demediniz mi “Hukuktan korkmayın, adaletten
korkmayın, gidin.” Ne oldu da birden döndünüz? Dün bizim dokunulmazlıklarımız
konuşulurken tükürdüklerinizi bugünkü dokunulmazlıkta yalamak nasıl bir duygu,
bunun cevabını verin. (HDP sıralarından alkışlar)
MEHMET
AKİF YILMAZ (Kocaeli) – PKK da aynı duyguları yaşıyor, sizinle aynı duyguları
yaşıyor.
ORHAN
DELİGÖZ (Erzurum) – Siz tükürdüğünüzü yaladınız, önce imza verip sonra
çektiniz.
BAŞKAN
– Teşekkür ederim Sayın Pir. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu'nun 4’üncü maddesinde yer alan "bu şekilde sıralanan
astsubaylardan" ifadesinin "bu yönteme göre sıralanan
astsubaylardan" şeklinde değiştirilmesini arz ve teklif ederiz.
Burcu Köksal (Afyonkarahisar)
ve arkadaşları
BAŞKAN
– Komisyon önergeye katılıyor mu? 
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkan.
BAŞKAN
– Hükûmet?
MİLLÎ
SAVUNMA BAKANI FİKRİ IŞIK (Kocaeli) – Katılmıyoruz Sayın Başkan.
BAŞKAN
– Önerge hakkında konuşmak isteyen Burcu Köksal, Afyonkarahisar Milletvekili. 
Buyurunuz
Sayın Köksal. (CHP sıralarından alkışlar) 
BURCU
KÖKSAL (Afyonkarahisar) – Sayın Başkan, değerli milletvekilleri; Türk Silahlı
Kuvvetleri Personel Kanunu ile Bazı Kanunlarda Değişiklik Yapılmasına Dair
Kanun Tasarısı’nın 4’üncü maddesi üzerine söz almış bulunmaktayım. 
Biz
bu yasa tasarısına destek veriyoruz ancak tasarıdaki eksikliklerin de bir an
önce giderilmesi kaçınılmazdır, elzemdir diyoruz. 2002 yılında Hükûmeti
neredeyse sıfır terörle devralan AKP, bugün ülkeyi kan gölüne çevirmiştir.
Çözüm süreciyle Meclisi bir kenara itip, Habur’da kırmızı halılarla
teröristleri karşılayıp Oslo’da terör örgütüyle masaya oturmuştur. İmralı’ya
motor seferleri düzenleyen AKP, çözüm sürecinde PKK’nın kendi mezarlıklarını
dahi cephaneliğe çevirmesine, yer altına bombalar döşemesine kayıtsız kalırken,
askeri kışlaya hapsedip operasyon yetkisini de vali ve kaymakamlara vermiştir.
Türk Silahlı Kuvvetlerini de Balyoz ve Ergenekon kumpasıyla yıpratıp PKK’yla
mücadelede tecrübeli ve deneyimli komutanların içeriye atılmasına göz yummuş,
hatta o davayla ilgili dönemin Başbakanı tarafından “Ben o davanın savcısıyım.”
denilerek destek verilmiştir.
Bugün
istihbarat zafiyetimizin en üst düzeye çıktığı, Ankara ve İstanbul
patlamalarında görülmüştür. Bu zafiyetin ortadan kaldırılması için MİT’e
bağlanan ve “GES Komutanlığı” olarak bilinen istihbarat biriminin yeniden ve
ivedilikle Türk Silahlı Kuvvetlerine bağlanması gerekmektedir. Biz teröre daha
fazla gencecik vatan evladımızı şehit vermek istemiyoruz.
Türk
Silahlı Kuvvetleri mensubu astsubaylarımızın, uzman jandarmalarımızın,
erbaşlarımızın, resen emekli edilenlerin, adi malul asker emeklilerinin,
muharip gazi ve köy korucularının uğradıkları haksızlıkların ortadan
kaldırılması ve onların sorunlarının da bu düzenlemede çözülmesi gerekmekteydi.
SALİH
CORA (Trabzon) – Önergeye gel, önergeye.
BURCU KÖKSAL (Devamla) – Tam teşekküllü hastaneden
sağlam raporu alıp orduya giren, yıllarca ağır meslek koşullarında görev yapıp,
sağlığını kaybedip görev yapamaz raporuyla emekli olan personel emsallerinin
derece ve kademesine ulaşamadığı için ne yazık ki mağdur olmaktadır. 
Uzman jandarmaların birçoğu askerlik görevini ifa
etmeden önce bir yıllık jandarma okuluna gitmektedir. Türk Silahlı
Kuvvetlerinin tüm askerî personelinin askerî eğitim süreleri hizmet süresine
dâhil edilirken uzman jandarmaların bu bir yıllık eğitim süresi hizmet süresine
dâhil edilmemektedir. Biz bu düzenlemede bunun da dâhil edilmesi gerektiği
yönünde bir düzenleme yapılmasını beklemekteydik. 
Muharip gazilerin aylıkları konusunda da bir
düzenlemeye ihtiyaç duyulmaktadır. Muharip gazilerimizin bugün hâlâ daha malul
gazilerimizin sahip olduğu bazı haklara sahip olamadığını gözlüyoruz ve şu anda
bu düzenlemeyle muharip gazilerimizin ve onların yakınlarının da bu haklara
sahip olması gerektiğini düşünüyoruz. Bu eksiklik ve ayrımcılığın da mutlaka
ortadan kaldırılması gerekmektedir. 
Yine, uzman erbaşlar bir yıl içerisinde eğer doksan
günden fazla istirahat alırlarsa Türk Silahlı Kuvvetleriyle ilişikleri
kesilmektedir. Aslında bu düzenlemede bu haksızlığın da ortadan kaldırılması
gerekmektedir. 
Zorlu koşullarda görev yapan ve hatta yirmi dört saat
nöbet başında kalan astsubayların, meslek yüksek okulu mezunlarının 9’a 2
dereceden, lisans mezunlarının da 8’inci dereceden göreve başlatılması
gerekmektedir. Yine, 1’inci derece 4’üncü kademedeki astsubayların 3600 olan ek
göstergesi de değiştirilmeli, buradaki adaletsizlik de giderilmelidir. 
Bu vatan için canını veren şehitlerimizin yakınlarına
ve bakıma muhtaç gazilerimize de birtakım hakların ve ayrıcalıkların tanınması
gerektiği kanaatindeyiz. Bu düzenlemede şehit yakınlarının eş ve çocuklarına
sınırlama olmaksızın, çocukları yoksa ana, baba ve kardeşlerine, 3 kişiye
istihdam olanağı sağlanmalıydı. Eksiklik işte ya, bu düzenlemeye 577 lira maaş
alan İstiklal Madalyası sahiplerinin de en az 1.500 lira maaşa bağlanması
gerektiği yönünde bir düzenleme dâhil edilmeliydi.
(Mikrofon otomatik cihaz tarafından kapatıldı)
BURCU KÖKSAL (Devamla) - Yine, şehit yakınlarımızın
almış olduğu maaşlarının da çok daha iyi, yaşanabilir bir hayat standardına
getirilmesi gerektiği kanaatindeyim.
Hepinize saygılarımla. (CHP sıralarından alkışlar) 
BAŞKAN – Teşekkür ederim Sayın Köksal.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
4’üncü maddeyi oylarınıza sunuyorum: Kabul edenler…
Kabul etmeyenler… 4’üncü madde kabul edilmiştir. 
5’inci madde üzerinde iki önerge vardır; önergeleri
okutuyorum: 
Türkiye Büyük Millet Meclisi
Başkanlığına
Görüşülmekte olan 387 sıra sayılı Türk Silahlı
Kuvvetleri Personel Kanunu ile Bazı Kanunlarda Değişiklik Yapılmasına Dair
Kanun Tasarısı’nın 5’inci maddesinin aşağıdaki gibi değiştirilmesini arz ve
teklif ederiz. 

 Özgür Özel Mehmet
Bekaroğlu Dursun Çiçek 
 Manisa İstanbul İstanbul

 Kazım Arslan Mahmut
Tanal Bülent Yener Bektaşoğlu
 Denizli İstanbul Giresun

 Ömer Fethi Gürer Zülfikar
İnönü Tümer Kemal Zeybek
 Niğde Adana Samsun
Madde 5- 926 sayılı Kanun’un ek 19’uncu maddesinin
birinci fıkrasında yer alan “altı” ibaresi “dört” şeklinde değiştirilmiştir. 
BAŞKAN – Şimdi, maddeye en aykırı önergeyi okutup
işleme alacağım. 
Türkiye Büyük Millet Meclisi
Başkanlığına
Görüşülmekte olan 387 sıra sayılı Kanun Tasarısı’nın
beşinci maddesinin tasarı metninden çıkartılmasını arz ve teklif ederiz. 

 Çağlar Demirel Bedia
Özgökçe Ertan Ziya Pir
 Diyarbakır Van Diyarbakır

 Behçet Yıldırım Meral
Danış Beştaş Burcu Çelik Özkan
 Adıyaman Adana Muş
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkan.
BAŞKAN-
Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
– Önerge hakkında konuşmak isteyen Bedia Özgökçe Ertan, Van Milletvekili.
Buyurunuz
Sayın Özgökçe Ertan. (HDP sıralarından alkışlar)
BEDİA
ÖZGÖKÇE ERTAN (Van) – Sayın Başkan, değerli milletvekilleri; Genel Kurulu
saygıyla selamlıyorum. Ben de 387 sıra sayılı Kanun Tasarısı hakkında, 5’inci
madde hakkında söz aldım. Ancak 5’inci madde teknik düzenlemeleri içeriyor, ben
tasarının bütünü hakkındaki görüşlerimi sizlerle paylaşmak istiyorum. 
Evet,
tasarının bütünü ve içeriği, bizim de açıkça karşı olduğumuz şekliyle
kamuoyunda da çok ciddiyetle tartışılıyor ve “askere yargı zırhı” olarak
tanımlanıyor ki bu çok doğru bir tanımdır. Bu ülkede yaşayan herkes askerin ya
da diğer silahlı güçlerin yargılanmasının neredeyse imkânsız olduğunu çok iyi
biliyor. Açık deliller karşısında bile, soruşturma açıldığı zaman hepsinin
nasıl cezasızlıkla sonuçlandığını çok iyi biliyoruz hepimiz. 
İnsan
hakları mücadelesinin temeli, işte bu güç karşısında bireyi koruyan
mekanizmaları güçlendirmeyi hedefler. Bir hukuk devletinde güçlendirilmesi
gereken esas, işte, bu kavramın temeli olan, daha güçlü devlet karşısında daha
zayıf olan bireyi koruma esasına dayanıyor. Devlet adına yetki kullanan, silah
kullanan taraf her zaman, her yerde hep daha güçlü konumdadır. Bir de üstüne ek
dokunulmazlık getirirseniz, böyle zırhlar getirirseniz, o zaman insan haklarına
saygılı bir hukuk devleti olduğunuzu söyleyemezsiniz. Türkiye'de 1990’lı
yıllarda binlerce insanın yargısız infazlar sonucu, gözaltında zorla
kaybedilmeleri sonucu öldüğünü, ağır işkence uygulamalarına maruz kaldığını
biliyoruz. Dönemin yetkililerinin tavizleri, teslimiyeti ve iş birliğiyle
yaşatılan bu acıları, insan hakları savunucuları ve elbette hepimiz yıllarca
takip ettik. O karanlık dönemin sorumlularının yargılanması ve hesap vermesi
adına Sayın Tahir Elçi gibi pek çok insan hakları aktivistinin çabalarıyla
açılan davalarda bile yakın zamana kadar, aynen belli bir kontrol
mekanizmasıyla nasıl o davaların kapandığını, faillerin, katillerin nasıl
aklandığını hepimiz izledik ve gördük. 1990’lı yıllarda işlenen suçlar ancak
uluslararası makamlarda açığa çıkabildi. Bu suçların hiçbirisi Türkiye'deki
mahkemelerde olması gerektiği gibi soruşturulmadı bile, AİHM’de de bu dosyalar
hakkında Türkiye aleyhine binlerce ihlal kararı verildi, 1990’lı yıllarda
gözaltında kaybedilenler hâlâ bulunamadı tıpkı yirmi yedi gündür kendisinden
haber alınamayan Hurşit Külter gibi.
Sayın
Bakan, tekrar hatırlatmak istiyoruz ve soruyoruz: Hurşit Külter nerede? En son,
1 Mart günü, bir ailenin yakılarak öldürüldüğü Vartinis davası katliamının
kararı açıklandı, yine o davada da failler aklandı. Şimdi, bu tasarıyla Türk
Silahlı Kuvvetleri mensuplarının işleyecekleri suçları yasal olarak da korumayı
amaçlıyorsunuz, kaldı ki pratikte de durum budur. Bugüne kadar, örneğin, bir
sivili infaz ettiği için ya da işkence ettiği için, işlediği suç nedeniyle
etkili ve adil bir yargılama yürütüldüğünü hiç gördünüz mü? Ben onca mesleki
faaliyetim süresince yirmi yıldır, tam olarak yirmi yıldır hiç görmedim, hiç
rastlamadım, aksine bu suçları işlediği sabit olanlar hakkında beraat kararları
verildi ve hatta ödül olarak da rütbeleri yükseltilerek yine o suçları işlediği
görev yerlerine gönderildi; Musa Çitil bunun en bariz örneğidir.
Tutukladıklarınız da oldu elbette ama onlar sizin politikalarınıza uymayanlar
ve yolunu sizlerle ayıranlar oldu, paralelciler örneğin ya da balyozcu diyerek
tutuklattıklarınız. İşkence iddiasıyla hakkında işlem başlatılan, disiplin
soruşturması geçiren ya da etkili bir soruşturmayla yargılanan tek bir güvenlik
gücü yoktur, aksine savcılıklar, mahkemeler işkence suçunu soruşturmadıkları
gibi, işkence gören kişiler hakkında yargılamalar yapıyor. Çok açık delillere
dayansa bile, hatta kameralar önünde bile işlense bu suçların cezasızlıkla
sonuçlandığını görüyoruz. Sevgili Tahir Elçi herkesin gözü önünde, kameraların
önünde öldürüldü, dosyada hâlâ tek bir ilerleme dahi yoktur.
ORHAN
DELİGÖZ (Erzurum) – Tahir Elçi’yi siz öldürdünüz, herkes biliyor, sağır sultan
duydu.
BEDİA
ÖZGÖKÇE ERTAN (Devamla) – Son bir yıldır 22 kent merkezinde süren sokağa çıkma
yasaklarında da insanlığa karşı çok sayıda suç işlendi, 12 Eylül darbecilerinin
dahi yapmaya cesaret edemediği suçlar işlendi, insan hakları hukukunu askıya aldınız.
Sadece silahların konuştuğu bu dönemin failleri bir gün elbette yargılanacak.
Bunu bildiğiniz için şimdi böylesi korumalar getiriyorsunuz ama unutmayın ki
insanlığa karşı suçlarda zaman aşımı yoktur. 
Sürem
bitti.
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Özgökçe Ertan.
Önergeyi
oylarınıza sunuyorum…
ÇAĞLAR
DEMİREL (Diyarbakır) – Karar yeter sayısı istiyorum Sayın Başkan.
BAŞKAN
– Karar yeter sayısı talebi vardır. Karar yeter sayısı arayacağım.
Önergeyi
kabul edenler… Kabul etmeyenler… 
BÜLENT
TURAN (Çanakkale) – Var, var, Başkanım.
GÖKCEN
ÖZDOĞAN ENÇ (Antalya) – Elektronik yapalım, elektronik.
BAŞKAN
– Karar yeter sayısı yoktur.
Birleşime
on dakika ara veriyorum.
Kapanma Saati: 23.26
ALTINCI OTURUM
Açılma Saati: 23.38
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Sema KIRCI (Balıkesir) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Altıncı
Oturumunu açıyorum. 
387 sıra sayılı
Kanun Tasarısı’nın 5’inci maddesi üzerinde Van Milletvekili Bedia Özgökçe Ertan
ve arkadaşlarının önergesinin oylamasında karar yeter sayısı bulunamamıştı.
Şimdi önergeyi tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
387 sıra sayılı
Kanun Tasarısı’nın görüşmelerine kaldığımız yerden devam edeceğiz. 
Komisyon
yerinde.
Hükûmet yerinde.
Şimdi 5’inci
madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı’nın 5’inci maddesinin
aşağıdaki gibi değiştirilmesini arz ve teklif ederiz. 
Mehmet
Bekaroğlu (İstanbul) ve arkadaşları
Madde
5- 926 sayılı Kanun’un ek 19’uncu maddesinin birinci fıkrasında yer alan “altı”
ibaresi “dört” şeklinde değiştirilmiştir. 
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
– Önerge hakkında konuşmak isteyen Mehmet Bekaroğlu, İstanbul Milletvekili.
Buyurunuz
Sayın Bekaroğlu. (CHP sıralarından alkışlar) 
MEHMET BEKAROĞLU (İstanbul) – Sayın Başkan, değerli
milletvekilleri; maalesef terör hem uluslararası siyasette hem de içeride
siyasetin malzemesi olarak kullanıyor yıllardır. Ben terörü siyasetin malzemesi
olarak kullananları, çocuklarımızın kanlarını siyasetin malzemesi olarak
kullananları kınayarak sözlerime başlamak istiyorum.
Değerli milletvekilleri, görüşmekte olduğumuz yasa
tasarısı, aslında daha önceden başlamış ama 1999 yılından beri başlayan,
Türkiye’nin demokratikleşmesi, hak ve özgürlüklerin geliştirilmesi yolunda
ciddi bir geri adımdır. Adalet ve Kalkınma Partisi, aslında, 2002 yılında
iktidara geldiğinde bütün bunların farkındaydı ve bu demokratikleşme,
özgürleşme, hak ve özgürlüklerin geliştirilmesi rüzgârının üzerine oturarak iktidara
gelmişti ama maalesef ne olduysa, o günden bugüne, bir kısmını kendisinin
yapmış olduğu bütün bu iyileştirmelerden geri adım atılıyor. Şu anda görüşmekte
olduğumuz tasarıyla da maalesef o “vesayet sistemi” dediğiniz, sürekli
eleştirdiğiniz sistemi ve bir kısmını onardığınız, “Mücadele ediyoruz.”
dediğiniz sistemi aynen, tekrar yerine getiriyorsunuz. Elbette terörle mücadele
edilecek, elbette terörle mücadele edenlerin ihtiyaçları karşılanacak ama bu,
demokrasiden, hukuk devletinden geri adım atılarak yapılamaz değerli
arkadaşlarım. Bunları bir not düşmek için söylemiş oldum.
Ben,
esasen, burada, Silahlı Kuvvetlerle ilgili değişiklikler yapılırken Silahlı
Kuvvetlerin en alt kademelerinde görev yapan uzman er, erbaş ve özellikle
sözleşmeli erlerle ilgili birkaç cümle söylemek istiyorum değerli arkadaşlarım.
Hatırlıyor musunuz, sözleşmeli erlerle ilgili aralık ayında bir değişiklik
yaptınız. O çocuklar maaşlarını asgari ücrete endeksli bir şekilde alıyorlardı,
asgari ücret yüzde 30 arttığı için maaşları yüzde 30 artacaktı. Siz burada bir
değişiklik yaptınız ordudaki hiyerarşi bozuluyor diye ve bu çocukların yüzde 30
zam almasını engellediniz. Kim bu çocuklar değerli arkadaşlarım? Bu çocuklar,
şu anda televizyonlarda reklamla şehit adayı aradığınız çocuklar değerli
arkadaşlarım. Hatırlayın o reklamları; geliyor, “Mehmet, böyle yapmıştı. Aa,
evlenecek misin? Sen, sözleşmeli er ol.”
Peki,
sözleşmeli erlerin durumu nedir biliyor musunuz değerli arkadaşlarım? 100 bin
kadrodan kaç tanesi şu anda doludur? 20 bin civarında. Bunlardan kaç tanesi
firarda? Niye bu çocuklar firar ediyor ve niye bu çocuklar sözleşmeli er
oluyor, uzman oluyor, uzman çavuş oluyor değerli arkadaşlarım? Fakir oldukları
için. Elbette, fakiri zengini, herkes bu ülke için, bu ülkenin geleceği için,
birliği için mücadele eder ve gerektiğinde de ölür, şehit olur arkadaşlar.
Şehitlere rütbe ayrımı yapmayız ama ben, hayretle bakıyorum değerli
arkadaşlarım, bütün bu ölenlerin hepsi fakir fukara çocukları arkadaşlar.
Dikkatinizi çekmiyor mu? Bir yüksek bürokratın, bir zenginin, bir
milletvekilinin, bir generalin oğlu hiç yok. Niye? Niye değerli arkadaşlar? 
BÜLENT
TURAN (Çanakkale) – Var, var. 
MEHMET
BEKAROĞLU (Devamla) – Yok. Yok arkadaşlarım, yok. 
Size
soruyorum: Vicdanınıza taşıyın. Hayır, arkadaşlar, şehit olmak, ölmek vatan
için gereklidir ama bu, fakir fukaranın kaderi değildir. Bu, fakir fukaranın
fıtratında olan bir şey değildir. Vatansa hepimizin vatanıdır değerli
arkadaşlarım. (CHP sıralarından alkışlar) 
Değerli
arkadaşlarım, 6191 sayılı, sözleşmeli erbaş ve erlerle ilgili bir kanun var. Bu
kanunu bir gözden geçirelim. Bir gün de bu kanunu getirin. Bu çocuklar hangi
sıkıntılar içinde orada? Hepsi güneydoğuya gidiyor, hepsi çatışma bölgesinde.
Herkesten, hepsinden her an ölüm, şehit haberleri geliyor. Yine, uzman
erbaşlıkla ilgili bir kanun var. Yine bunu bir gözden geçirelim. Bunlar insan.
Kimse ordunun hiyerarşisine bir şey demiyor ama asgari insan hakları
sağlanmalıdır değerli arkadaşlarım. Bunlar varken, hiçbir şekilde
eğilmiyorsunuz ve vicdanınıza da hiçbir şey sormuyorsunuz. “Niye fakir fukara
çocukları?” diye hiç sormuyorsunuz. 
Değerli
milletvekilleri, bakın size bir şey söyleyeyim: Vatanı savunuruz ama şu anda
yürütülen savaşla bu terörü önlemek ve ülkenin bölünmesini de önlemek mümkün değil,
başka yollar aramak zorundayız. Cumhurbaşkanımız, Hükûmet yetkilileri rakamlar
veriyor “600 şehit, 7 bin de o taraftan etkisiz hâle getirdik.” Bu çocukların
ölmesinin sebebi siyasetin… 
(Mikrofon otomatik cihaz tarafından kapatıldı)
MEHMET
BEKAROĞLU (Devamla) - Türkiye Büyük Millet Meclisi görevini yapmadığından
dolayı oluyor bütün bunlar değerli arkadaşlarım. Bu fakir fukara çocukların
vebali omzunuzda.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Bekaroğlu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
5’inci
maddeyi oylarınıza sunuyorum: Kabul edenler... Kabul etmeyenler... 5’inci madde
kabul edilmiştir. 
6’ncı
madde üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu'nun 6’ncı maddesinde yer alan "avukatlık ücreti ödenmiş
olanlara" ifadesinin "avukatlık ücreti ödenmiş olan kişilere"
şeklinde değiştirilmesini arz ve teklif ederiz.
 Dursun Çiçek Kazım
Arslan Kemal Zeybek 
 İstanbul Denizli Samsun
 Özgür Özel Bülent
Yener Bektaşoğlu Mahmut Tanal
 Manisa Giresun İstanbul
 Ömer Fethi Gürer Zülfikar
İnönü Tümer
 Niğde Adana
BAŞKAN
– Şimdi, maddeye en aykırı önergeyi okutup işleme alacağım:
Türkiye Büyük Millet Meclisi Başkanlığına
Görüşülmekte
olan 387 sıra sayılı Kanun Tasarısı’nın 6’ncı maddesinin tasarı metninden
çıkartılmasını arz ve teklif ederiz.
 Çağlar Demirel Bedia
Özgökçe Ertan Ziya Pir
 Diyarbakır Van Diyarbakır
 Behçet Yıldırım Burcu
Çelik Özkan
 Adıyaman Muş
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
– Önerge hakkında konuşmak isteyen Bedia Özgökçe Ertan, Van Milletvekili.
Buyurunuz
Sayın Özgökçe Ertan. 
BEDİA
ÖZGÖKÇE ERTAN (Van) – Teşekkür ederim Sayın Başkan.
Az
önce tamamlayamadığım sözlerime devam etmek istiyorum ben. Bu 6’ncı maddede
yine teknik bir düzenleme var. Zaten bütün tasarıya karşıyız ve tamamının geri
çekilmesi gerektiğini düşünüyoruz.
Değerli
arkadaşlar, son bir yıldır ülkenin bir bölgesinde, 12 Eylül darbesi döneminde
dahi görülmeyen bir yöntemle süresiz sokağa çıkma yasakları ilan ediliyor,
kentler bombalanıyor, insanlar katlediliyor ve göçe zorlanıyor. 
HÜSNÜYE
ERDOĞAN (Konya) – Neden?
BEDİA
ÖZGÖKÇE ERTAN (Devamla) – Bu sürecin siyasi kanadını AKP iktidarı yürütürken,
operasyonel kanalını JÖH ya da PÖH diye bilinen özel birlikler yürütüyor. Sokak
aralarına savaş ortamında kullanılabilecek ağır silahları, tankları sokmaktan
çekinmeyen bu polis ve asker birlikleri, son bir yılda abluka bölgelerinde 80’i
çocuk en az 350 sivili öldürdü. Son bir yılda tüm yurtta ise 108’i çocuk en az
1.161 insan yaşamını yitirdi. Bir halkı bombalayıp yok etmeye çalışan ve
kontrolden çıkmış bir güç var orada. 
Kendinizce
bir terör tanımı yapıyorsunuz ve koca bir halkı bu tanımın içine sokuyorsunuz
ve zaten, bu ülkede “terör” ve “terörle mücadele”, “Kürt” kelimeleri yan yana
bile geldiğinde artık kimse konuşamaz hâle gelmiş durumda. 
HÜSNÜYE
ERDOĞAN (Konya) – Şu anda nerede konuşuyorsun? 
BEDİA
ÖZGÖKÇE ERTAN (Devamla) – Sivil halkı öldürüp, evlerini başına yıkıp adına da
“terörle mücadele” diyorsunuz. 
HÜSNÜYE
ERDOĞAN (Konya) – Senin kimliğin ne ve sen nerede konuşuyorsun?
BEDİA
ÖZGÖKÇE ERTAN (Devamla) – Dinleyin lütfen.
Açıkçası,
önümüzdeki bu tasarı, âdeta AKP ile Türk Silahlı Kuvvetleri arasında yapılan
bir sözleşme niteliğini taşıyor. Bu iki kurum, birbirlerine verdikleri taviz ve
güvenceleri yazılı bir metne dönüştürmüşlerdir. 
Tasarının
görüşülmesi sırasında düzenlemenin omurgası olan bazı hususlar gözden kaçmış
gibi görünüyor ama yeri geldiğinde yine tartışılacaktır. 
Buradaki
ibarelerle, muğlak kavramlarla gözden kaçırmaya çalıştığınız başka bir konu
daha var; sivillere yönelik, askerler tarafından işlenen infaz, işkence gibi
suçların soruşturmasını yine bir askerin iznine bağlıyorsunuz. Açıkça, taraf
olan bir kurumun bu izni bağımsız bir şekilde vermesi beklenemez. Kaldı ki
bütün tasarı, askere “Sen istediğin gibi vur, öldür, ben seni korurum.” sözleşmesinden
başka bir şey değil. Bu düzenleme, bölgede zaten devrede olan süreci yasayla
güçlendirmekten başka bir anlam taşımıyor. 
Tasarının
esas gövdesini oluşturan maddede, Türk Silahlı Kuvvetleri personelinin bu madde
çerçevesinde işleyeceği suçların askerî suç kapsamına alınması öngörülmektedir.
Suçların mevcut yasalarda içeriği çok muğlak bir şekilde tanımlanmıştır, askerî
suç kapsamına alınması oldukça sorunlu bir durumdur. Asker kişilerin sivillere
yönelik işledikleri suçların yeri sivil mahkemeler olmalıdır. Peki, siz ne
yapıyorsunuz? Sivil yargıyı demokrasi ve özgürlükler adına güçlendirmek yerine
içini boşalttınız, şimdi ise askerî yargıyı, 12 Eylül darbe anayasasıyla
darbecileri aratır şekilde güçlendiriyorsunuz. 
Öncelikle,
sivil ve askerî yargı ayrımı, mevcut durumda bile evrensel hukuk ilkeleri
açısından askere soruşturma izni verilmemesi ya da bu izni verme yetkisinin de
askerde olması açıkça “tarafsızlık” ilkesine aykırıdır. Hukukun üstünlüğüne
inanan, insan haklarına saygılı bir devlet yönetimi istiyorsak sivillere
yönelik suç işlemiş asker kişileri yargı zırhıyla korumak yerine bu tür
iddiaların ve şikâyetlerin derhâl ve tarafsızca incelenmesinin sağlanması
gerekir. Bu ise ancak bu amaçla oluşturulmuş bağımsız soruşturma birimlerinin
varlığıyla mümkündür. Bu amaçla, bu kapsama giren bütün görevliler ve bunlarla
ilgili şikâyet ve ihbarların “şüpheli” konumundaki görevlilerin bağlı bulunduğu
teşkilatlardan ve yürütme organından tamamen bağımsız bir şekilde
yapılandırılacak şikâyet ve soruşturma mekanizmaları içerisinde ele alınması
gerekir. 
Değerli
milletvekilleri, işkence yasağı tüm uluslararası sözleşmelerde “mutlak yasak”
kapsamındadır. Dolayısıyla, tasarıda yer aldığı hâliyle işkence suçlarının
yanlış nitelendirilerek kolluk güçleri hakkında soruşturma açılması için izin
gerekliliği kapsamına sokulması engellenmelidir. Bunun için, tasarıdaki ilgili
maddelerin çıkarılmasının yanı sıra Türk Ceza Kanunu’nda bu suçlara özgülenmiş
yasa maddeleri de gözden geçirilmeli ve bu suçların unsurlarının başka alternatiflere
başvurmaya imkân vermeyecek şekilde kesinlik ve açıklıkla tarif edilmesi
gerekmektedir.
Değerli
milletvekilleri, AKP Hükûmeti, TSK personelinin işleyebileceği ve yaşam
hakkının ihlali, işkence gibi insanlığa karşı suç kapsamında değerlendirilebilecek
vakalarla karşılaşmak istemiyorsa söz konusu suçların faillerini korumak yerine
bu vakaları engelleyici tedbirler almalıdır diyorum ve hepinizi saygıyla
selamlıyorum. (HDP sıralarından alkışlar)
BAŞKAN
- Teşekkür ederim Sayın Özgökçe Ertan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu'nun 6’ncı maddesinde yer alan "avukatlık ücreti ödenmiş
olanlara" ifadesinin "avukatlık ücreti ödenmiş olan kişilere"
şeklinde değiştirilmesini arz ve teklif ederiz.
Kazım
Arslan (Denizli) ve arkadaşları
BAŞKAN
– Komisyon önergeye katılıyor mu? 
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkan. 
BAŞKAN
– Hükûmet? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.

BAŞKAN
– Önerge hakkında konuşmak isteyen Kazım Arslan, Denizli Milletvekili. 
Buyurunuz
Sayın Arslan. (CHP sıralarından alkışlar) 
KAZIM
ARSLAN (Denizli) – Sayın Başkan, değerli milletvekilleri; 387 sıra sayılı Türk
Silahlı Kuvvetleri Personel Kanunu ile Bazı Kanunlarda Değişiklik Yapılmasına
Dair Kanun Tasarısı’nın 6’ncı maddesinde vermiş olduğumuz önergeyle ilgili söz
almış bulunmaktayım. Hepinizi sevgiyle saygıyla selamlıyorum. 
Değerli
arkadaşlarım, bu kanunu gerçekten terörün can yaktığı bir dönemde görüşüyoruz.
Dün askerlerin her türlü yetkisini budayan siyasi iktidar, askeri etkisiz hâle
getiren ve askeri kışlasına, polisi karakola hapseden iktidar, bugün, gerçek
anlamda, terörün bu şekilde önlenemeyeceğini anlayınca şimdi bu kanunlarda
yapılacak değişikliklerle bu yapmış olduğu yanlışı düzeltme yoluna gitmektedir.
Askeri kışlasına hapsetmek yetmedi, bununla birlikte, asker üzerinde baskı
göstermek ve askerlerin tümünü darbeci olarak göstermek suretiyle, onları
Ergenekon davası gibi, Balyoz davası gibi, Casusluk davası gibi davalarda da
yargılamak suretiyle birçoklarının yıllarca cezaevlerinde yatmasına ve yine
birçok askerin de ölmesine, cezaevlerinde hastalanmasına sebebiyet veren bir
anlayıştır. İşte, bu nedenle, askerin hem terörle mücadelede hem savunma
yapmada morali kalmamıştır. İşte, bu morali yeniden vermek, Silahlı
Kuvvetlerimizi terörle mücadele edebilecek güce kavuşturmak için böyle bir
düzenlemeye bugün ihtiyaç duyulmuştur. Aslında askerlere karşı bu zulmü yargı
kanalıyla yapmaya çalışan bir siyasi iktidar, hatta kendi savcılarını,
hâkimlerini değiştirmek suretiyle birçoklarının haksız yere tutuklanmalarına ve
bu nedenle de onların morallerinin bozulmasına sebebiyet veren bir noktaya
taşımıştır. Askerin asli görevini yapmasına izin vermemiştir bu iktidar. Öyle
yan gözle bakmıştır ki sanki düşman olan bir silahlı kuvvetlermiş gibi
değerlendirmelerini yapmış, dolayısıyla Silahlı Kuvvetleri pasivize eden bir
ortamı yaratmıştır. 
Elbette
ki askerî düzen, savunma düzeni yeniden sağlanacaktır. Bu ülkenin barışa ve
huzura ihtiyacı vardır. Yıllar önce bu hâkimiyeti güneydoğuda ve doğuda terör
örgütüne karşı kaybeden siyasi iktidar, nasıl olduysa yıllar sonra aklı başına
gelmiş, gerçekten yeni bir düzeni kurmaya ve askerin gücünü yeniden
kullanmasına olanak sağlayacak, moral sağlayacak bu düzeni önümüze getirmiştir.
Askerin ülkenin güvenliği için oluşturduğu EMASYA Protokolü’nü yok saymış,
ortadan kaldırmış ama bakmış ki olmamış yıllar sonra, onu da yine yürürlüğe
koymak suretiyle bunu düzeltme yoluna gitmiştir. Siyasi iktidar gerçekten çok
büyük bir yanlışın içine girmiştir. O nedenle ülkenin güneydoğusunda binlerce
askerinin şehit olmasına, polisin şehit olmasına sebebiyet vermiştir. Orada
ekonomik yıkım gerçekleşmiştir. Terörle mücadele edeceği yerde müzakereyi
seçmiş, Türkiye'yi tam bir kargaşanın, tam bir kaosun, tam bir terörist
yuvasının ve çalışmasının ve etkisinin altında bırakmıştır. Onun için,
öncelikle bu siyasi iktidarın bu kanunun çıkarılmasıyla birlikte hem Türk
milletinden hem de Türk Silahlı Kuvvetlerinden özür dilemesi gerekmektedir,
ancak bu şekilde askere karşı yapmış olduğu zulüm affedilebilir diye
söylüyorum. Sözlerimi bu şekilde bitiriyorum.
Hepinize
teşekkür ediyorum, saygılar sunuyorum. (CHP sıralarından alkışlar)
BAŞKAN
– Teşekkür ederim Sayın Arslan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
6’ncı
maddeyi oylarınıza sunuyorum: Kabul edenler… Kabul etmeyenler… 6’ncı madde
kabul edilmiştir.
7’nci
madde üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu’nun 7’nci maddesinde yer alan “sona erdiğinde son bulur”
ifadesinin “bittiğinde son bulur” şeklinde değiştirilmesini arz ve teklif
ederiz. 

 Dursun Çiçek Kazım
Arslan Özgür Özel 
İstanbul  Denizli Manisa
 Mahmut Tanal Bülent
Yener Bektaşoğlu Ömer Fethi Gürer
 İstanbul Giresun Niğde 
 Zülfikar İnönü Tümer Kemal
Zeybek  Yaşar Tüzün
 Adana Samsun
 Bilecik
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 387 sıra sayılı Kanun Tasarısı’nın 7’nci maddesinin tasarı metninden
çıkartılmasını arz ve teklif ederiz.

 Çağlar Demirel Bedia
Özgökçe Ertan Ziya Pir
 Diyarbakır Van Diyarbakır
 Behçet Yıldırım Burcu
Çelik Özkan Meral Danış Beştaş
 Adıyaman Muş Adana
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU SÖZCÜSÜ ABDULLAH BAŞCI (İstanbul) – Katılmıyoruz Sayın
Başkan.
BAŞKAN
– Hükûmet?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Katılmıyoruz Sayın Başkan.
BAŞKAN
– Önerge hakkında konuşmak isteyen Meral Danış Beştaş, Adana Milletvekili.
Buyurunuz
Sayın Danış Beştaş.
MERAL
DANIŞ BEŞTAŞ (Adana) – Sayın Başkan, değerli milletvekilleri; Genel Kurulu
saygıyla selamlıyorum.
Biz burada askere dokunulmazlık zırhı yasasını
görüşürken bütün dünya ve bugün özellikle Avrupa Konseyi Parlamenterler Meclisi
Türkiye’yi yakın takibe alma kararı aldı. Şu saatlerde hâlâ toplantı devam
ediyor ve ilk elimize ulaşan karar metnine göre, aynen şöyle değerli
arkadaşlar: Kararda, dokunulmazlıkları kaldırılan milletvekillerine yönelik
yargı sürecinin Avrupa Konseyi normları ve ifade özgürlüğüne saygı çerçevesinde
sürdürülmesi bir kez daha hatırlatılmış. Yine, Avrupa Konseyinin web sitesinde
yer alan habere göre, Parlamenterler Meclisi, Türkiye'nin güneydoğusundaki
terörle mücadele, güvenlik operasyonlarıyla bağlantılı olarak basın ve ifade
özgürlüğüne ilişkin son gelişmeler, hukukun üstünlüğü ilkesinin sarsılması ve
insan hakları ihlallerinin, demokratik kurumların işleyişi ve ülkenin Avrupa
Konseyine karşı yükümlülükleri için tehdit unsuru oluşturduğunun altını çizmiştir.
Meclis, İzleme Komitesinin ilettiği bilgiler ışığında durumu yakından izlemeye
karar vermiştir ve tüm gelişmelerin 2017 yılına kadar sunulacak raporda yer
alacağı belirtilmiş. Yani, özetle AKPM şunu demiştir: “2017’ye kadar size süre
veriyoruz. Şu anda, Kürt illerinde, Türkiye’de yaşanan insanlığa karşı
suçların, işkencelerin, sivil halka yönelik uygulamaların dikkatle izlendiğine
dair bir karar tasarısıdır.” İktidar partisinin orada sunduğu karar
önerilerinin, önergelerinin hiçbirinin kabul edilmediğini de Genel Kurulun
bilgisine sunuyorum. 
Gerçekten, biz burada bunları konuşurken bütün dünya
bizim burada, Türkiye’de işlenen ağır suçları tartışıyor ama biz başka bir şeyi
tartışıyoruz. Bugün yasayla ilgili kürsüye gelen farklı partilerden sayın hatipler
güvenlik-özgürlük dengesinden söz ettiler, ayrıca Fransa örneğini, İngiltere
örneğini ve uluslararası anlamda askerin, kolluk gücünün nasıl şehirlere davet
edildiğini ifade ettiler. Vallahi, biz de Türkiye'nin bir Fransa ve İngiltere
olmasını çok arzu ederiz ve bunu savunuyoruz da. Türkiye'nin Avrupa Birliğine
üyelik yolunda her türlü konuda, bununla ilgili parti olarak görüşümüzü ve
desteğimizi sunduk. Ama, ne yazık ki bu kanun tasarısıyla ilgili biz ne
Fransa’yız ne İngiltere’yiz ne de başka bir Avrupa ülkesiyiz. Sadece bu yıl,
binlerce sivil insan... 3 aylık bebekten doğmamış bebeğe kadar, anne karnında
öldürülen bebekten annesiyle beraber öldürülen çocukların olduğu bir coğrafyada
yaşıyoruz ve bunların hiçbirinin soruşturulması yapılmadı. Bu kanunun en
tehlikeli -yarın da ifade edeceğiz devamı sırasında- bölümlerinden biri de
sadece şu andaki mevcut suçları cezasız bırakmıyor, geçmişte işlenen suçları,
1990’lı yıllarda işlenen suçları da cezasız bırakıyor. Hukukçular çok iyi
bilirler ki lehe olan kanunlar geçmişe yürür. Şu anda devam eden, tek tük devam
eden yargılamalarda da sanıklar, çıkıp mahkeme karşısında “Siz benim 11 kişi
öldürdüğümü iddia ediyorsunuz ama yeni bir kanun çıktı ve bu kanuna göre benim
dokunulmazlığım var, izin almanız gerekiyor.” diyecek ve yargılama duracak.
İktidar partisinin iktidara geldiği günden bugüne kadar... Daha bu akşam, grup
başkan vekili tarafından, bunun EMASYA ile diğer dönemlerle hiçbir ilgisi
olmadığı, bunun başka bir konsepti işaret ettiği söylendi. Ama biz de çok iyi
biliyoruz ki iktidar partisi, daha mağdurken söylediği sözlerin 180 derece
zıttı bir politikaya evrilmiş durumdadır. Temizöz’ün ya da diğer askerlerin
yargılanmasıyla övünen AKP iktidarı ve partisi, bugün, aynı askerlere aynı
suçlara cezasızlık getiren bir kanun tasarısıyla Meclisin önüne çıkmıştır.
Gerçekten bu kanunun... 
Tabii ki “Bütün suç askerdedir, siyasetin hiçbir rolü
yoktur.” şeklinde bir açıklama da doğru değil. Az konuştuğumuz için, beşer
dakika, tam çerçeveyi de çizemiyoruz. Bu konuda, orada suç işleyenler kadar bu
suç işlemeye cevaz veren, izin veren ve onların soruşturulmasını engelleyen,
ceza almasını engelleyen siyasi irade, iktidar da en az o tetiği çeken kadar
sorumludur ve bunun yargılama yeri de uluslararası ceza mahkemesidir. İnsanlığa
karşı suçların zaman aşımı yoktur değerli arkadaşlar. (HDP sıralarından
alkışlar)
BAŞKAN – Teşekkür ederim Sayın Danış Beştaş.
Önergeyi
oylarınıza sunuyorum…
ÇAĞLAR
DEMİREL (Diyarbakır) – Karar yeter sayısı…
BAŞKAN
– Karar yeter sayısı talebi vardır, karar yeter sayısını arayacağım. 
Önergeyi
kabul edenler… Önergeyi kabul etmeyenler… Karar yeter sayısı vardır, önerge
kabul edilmemiştir. 
Şimdi
diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu’nun 7’nci maddesinde yer alan “sona erdiğinde son bulur”
ifadesinin “bittiğinde son bulur” şeklinde değiştirilmesini arz ve teklif
ederiz.
Yaşar Tüzün (Bilecik) ve
arkadaşları 
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU BAŞKANI YUSUF BEYAZIT (Tokat) – Katılmıyoruz Sayın Başkan.
BAŞKAN
– Hükûmet?
MİLLÎ
SAVUNMA BAKANI FİKRİ IŞIK (Kocaeli) – Katılmıyoruz Sayın Başkan.
BAŞKAN
– Önerge hakkında konuşmak isteyen Özgür Özel, Manisa Milletvekili. 
Buyurunuz
Sayın Özel. (CHP sıralarından alkışlar)
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlarım.
Özellikle
iktidar partisinin grup başkan vekillerinden, sözcülerinden sık sık bir
eleştiri geliyor. Bu eleştirinin hem yüce Meclis tarafından hem de gerek
İnternet’ten gerek daha sonra vatandaşlarımızın Meclisteki müzakereleri takip
ettikleri diğer mecralardan netleştirilmesi lazım. Bu kanunla ilgili grubumuzun
çok sayıda eleştirisi var ancak bu kanunla ilgili partimiz daha önce de açıkça
ifade etmişti ki olumlu oy kullanacak. Bunu görünce AKP grup başkan vekilleri
“O zaman niçin önerge veriyorsunuz? Önergeleriniz çekin. Usul ekonomisi, zaman
ekonomisi…” diyor; bu konuda, sözcülerimize önergenin içeriği üzerinde
konuşmamak ya da birtakım anlam değişikliği yapacak ama daha anlaşılır hâle
geldiği gerekçesiyle verdiğimiz önergelerde laf atarak hatiplerimize
sataşmalarda bulunuyor. 
Arkadaşlar,
mesele şu: Bir kanun tasarısı var, kanun tasarısının eleştiriye muhtaç çok
tarafı var. Cumhuriyet Halk Partisinin bu konuda söyleyecek sözü var, her madde
üzerinde ve bütünü üzerinde söyleyecek sözü var ama ne kadar farkındayız
bilmiyorum, İç Tüzük’ün temel kanun olarak yani çok büyük, 300, 500, 1.000
maddelik kanunlar için verdiği bir yetkiyi suistimal ediyor iktidar partisi ve
17 maddelik kanunu 8 ve 9 maddelik iki bölüme bölüyor. Bu ne yapıyor? Maddeler
üzerinde –Sayın Başkan da bölümlerin başında söylüyor- müzakere imkânı yok.
Yani, siz muhalefet partisi olarak maddeyle ilgili bir şey söyleyeceksiniz,
söyleme imkânı yok. Toplam 9 maddeyle ilgili söyleyeceğiniz her şeyi bölüm
üzerindeki bir konuşmada, bir maddede ifade etmek zorundasınız. Oysa, o 9 madde
de apayrı konular, apayrı kanunlar var. Böyle olunca, geriye bununla mücadele
etmek için bir tane şansınız var: Önerge vereceksiniz. Eğer kanuna karşıysanız
önerge vermek kolay. “Maddenin kanun metninden çıkarılmasını…” söylersiniz,
geçersiniz ama tamamen kanuna karşı değilseniz ve o madde üzerinde söyleyecek
sözünüz varsa iktidar partisinin yaptığı bu İç Tüzük ihlali, İç Tüzük
suistimaline karşı… 
YILMAZ
TUNÇ (Bartın) – Maddeyle ilgili konuş.
OSMAN
AŞKIN BAK (Rize) – Bu madde ne maddesi ya? Maddeyle ilgili konuş.
ÖZGÜR
ÖZEL (Devamla) – …siz maddenin özünü değiştirmeyen ama maddenin metni üzerinde
ufak tefek değişiklikler yaparak…
OSMAN
AŞKIN BAK (Rize) – Neye karşısınız ya?
ÖZGÜR
ÖZEL (Devamla) – …önerge üzerinde konuşma imkânı bulmak durumundasınız. Bugün
bizim…
ORHAN
DELİGÖZ (Erzurum) – Önergeyle ilgili konuşmuyor ki sarayı konuşuyorsun, önerge
üzerine çıksan konuş diyorum. 
ÖZGÜR
ÖZEL (Devamla) – Zaten yapılan iş o. Önerge üzerinde kimse konuşmaz, oradaki
“ve”yi “veya”, virgülü noktalı virgül yapman lazım. Neden? Senin grubun, madde
üzerinde konuşulmasın diye temel kanun yapmış. Madde üzerinde görüşünü
söyleyecek adam, önergeyle ilgisi yok; onu anlatmaya çalışıyorum. 
Bu
konudaki mesele şurada: Sizlerin bu yanlış bilgisine… Adam -haklı olarak yani
grubunun ne yaptığının farkında değil- hâlâ daha “Önerge üzerinde
konuşmuyorsun...” Önerge üzerinde konuşacak bir şey yok, madde üzerinde
söyleyecek sözü var arkadaşın. O sözü söyleyebilmek için önerge vermek dışında
şansımız yok. 
OSMAN
AŞKIN BAK (Rize) – Hangi maddeydi bu?
ORHAN
DELİGÖZ (Erzurum) – Başka şey söylüyor adam, kanunla ilgili söylemiyor.
ÖZGÜR
ÖZEL (Devamla) – Başka bir şey söyleyeyim, şunu söylüyorsunuz, diyorsunuz ki:
“Arkadaşlar, çabucak gidelim, kolayca gidelim.” Biz bu darbe hükûmeti gelirken
de, bu darbe hükûmetinin başbakanının tayin edileceği kurultaya siz giderken de
size üç ay öncesinden söyleyip bir ay öncesinde netleştirdiğimiz bir kampımıza
saygılı davranmadığınızda burada çıkıp size şunu söyledik…
MEHMET
METİNER (İstanbul) – Sayın Başkan, irademize saygısızlık yapıyor. 
OSMAN
AŞKIN BAK (İstanbul) – Sen kendi partine bak, kendi partine, senin partine bak
sen. Sen kendi partine bak ya. Adamlar tur tur geziyor, sen kendi partine bak.
MEHMET
METİNER (İstanbul) – Sen kendi partinle uğraşsana. 
BAŞKAN
– Sayın milletvekilleri, lütfen hatibi dinleyin efendim.
ÖZGÜR
ÖZEL (Devamla) – …dedik ki: İktidar partisi Cumhuriyet Halk Partisinin kampına
karşı saygısızlık yaparsa… 
OSMAN
AŞKIN BAK (İstanbul) – Geziyorlar, geziyorlar; genel başkan adayları geziyor,
ona bak sen. Sen kendi partine bak.
ÖZGÜR
ÖZEL (Devamla) – Sebebi neydi? Dokunulmazlık oylamasını kongreden önce
bitireceksiniz. Neden? MYK’dan, MKYK’dan aforoz edilenler, Bakanlar Kurulundan
aforoz edilenler küskün olarak tepki oyu vermesin. 
MEHMET
METİNER (İstanbul) – Kendi partine baksana sen, başka işin yok mu? Paramparça
olmuşsunuz ya!
ÖZGÜR
ÖZEL (Devamla) – Grubunuza bu güvensizliğinizden bizim kampımıza saldırdınız. O
gün dedik ki: Bundan sonra hiçbir uzlaşı yok. 
İLKNUR
İNCEÖZ (Aksaray) – Yazık ya! Sen o gün Meclisi tıkıyorsun, toplantı yeter
sayısı istiyorsun, Anayasa programını reddediyorsun, ondan sonra çıkıp burada
haklıymış gibi konuşuyorsun. 
ÖZGÜR
ÖZEL (Devamla) – O günkü sözümüzün gereğini yerine getirdiğimiz için kimse bizi
mesul tutmasın, mesul grup yönetiminizdir. (CHP sıralarından alkışlar)
MEHMET
METİNER (İstanbul) – Bizim irademize nasıl saygısızlık yapar ya?
OSMAN
AŞKIN BAK (İstanbul) – Hadi bakalım, hadi; sen kendi partine bak.
İLKNUR
İNCEÖZ (Aksaray) – Ya sen, Anayasa, dokunulmazlık konusunda… Her seferinde
haklıyı oynuyorsun böyle.
BAŞKAN
– Teşekkür ederim Sayın Özel.
BÜLENT
TURAN (Çanakkale) – Sayın Başkan…
BAŞKAN
– Sayın Turan…
OSMAN
AŞKIN BAK (İstanbul) – Anlatamıyorsun, millete de anlatamayacaksınız,
anlatamıyorsunuz. 
BAŞKAN
– Sayın Turan, dinliyorum sizi.
Buyurun.

OSMAN
AŞKIN BAK (İstanbul) – İçinden çıkamıyorsun, millete de anlatamayacaksın.
BÜLENT
TURAN (Çanakkale) – Az önceki grup başkan vekili konuşmasında grubumuza…
VELİ
AĞBABA (Malatya) – Osman sadece laf atar.
BAŞKAN
– Sayın milletvekilleri, bir sayın grup başkan vekili ayakta, meramını
anlatacak, lütfen efendim…
Buyurunuz
Sayın Turan.
BÜLENT
TURAN (Çanakkale) – Sataşmadan söz istiyorum Sayın Başkan, 69’a göre.
BAŞKAN
– Hangi cümlesiyle sataştı?
BÜLENT
TURAN (Çanakkale) – Grup başkan vekillerinin kendilerinin verdiği önerilerle
ilgili eleştirilerde bulunduğunu söyledi, o yüzden söz istiyorum. 
BAŞKAN
– Buyurunuz Sayın Turan. (AK PARTİ sıralarından alkışlar)
IX.- SATAŞMALARA İLİŞKİN KONUŞMALAR (Devam)
20.- Çanakkale Milletvekili Bülent Turan’ın, Manisa
Milletvekili Özgür Özel’in 387 sıra sayılı Kanun Tasarısı’nın 7’nci maddesiyle
ilgili önerge üzerinde yaptığı konuşması sırasında AK PARTİ Grubuna sataşması
nedeniyle konuşması
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum. 
Tekrar
ediyorum: Bu kanun, terörle mücadelemizde önemli bir kanun. Bu kanunun
getirdiklerini, ihtiyaçlarının ne olduğunu çok iyi biliyoruz. Gecenin bu
saatine rağmen grubumuz dimdik ayakta, görevinin başında.
İBRAHİM
ÖZDİŞ (Adana) – Biz neredeyiz?
BÜLENT
TURAN (Devamla) – Siz neredesiniz? 15 kişi buradasınız; eyvallah, baş tacı. 
İBRAHİM
ÖZDİŞ (Adana) – Ne 15 kişi ya?
BÜLENT
TURAN (Devamla) – 20 olsun, 21 değil ama 20 kişi. 
İBRAHİM
ÖZDİŞ (Adana) – Sizden fazlaydık biraz önce, yeni geldiniz. 
VELİ
AĞBABA (Malatya) – 1 CHP’li 10 AKP’liye bedeldir Sayın Turan. 
BÜLENT TURAN (Devamla) – Bizler siyaset ahlakı olarak
grupların iç işlerine karışmayı doğru bulmuyoruz. 20 kişi olun, 100 kişi olun,
200 kişi olun…
VELİ
AĞBABA (Malatya) – 1 CHP’li 20 AKP’liye bedeldir.
BÜLENT
TURAN (Devamla) – 200 olamazsınız da 100 kişi olun. 
Değerli
arkadaşlar, size ne bizim sizi eleştirme tarzımızın nasıl olacağından? Ben
eleştiriyorum çünkü elimde somut deliller var.
BÜLENT
YENER BEKTAŞOĞLU (Giresun) – Ne var?
BÜLENT
TURAN (Devamla) – “Önerge söz almak için bir haktır.” diyorsunuz, baş tacı.
İnsan emek verir biraz. Bakın şimdi okuyorum, CHP’nin verdiği önerge şu: “Bu
şekilde sanal subaylar” ifadesinin yerine “bu yöntemle sanal” gelsin. Bu ne ya?
ÖZGÜR
ÖZEL (Manisa) - İşte onu söylüyoruz.
BÜLENT
TURAN (Devamla) – Doksan yıllık Mustafa Kemal’in partisinin geldiği yer bu mu
arkadaşlar? Yapmayın ya! (AK PARTİ sıralarından alkışlar) 
OSMAN
AŞKIN BAK (Rize) – Çalışmıyorlar, çalışmıyorlar; önerge için bile
çalışmıyorlar.
ÖZGÜR
ÖZEL (Manisa) – Yazıklar olsun!
VELİ
AĞBABA (Malatya) – Anlamadınız mı hâlâ? Kafan basmıyor, grubuna anlatma.
BÜLENT
TURAN (Devamla) – Bakın, devam ediyorum: “Avukat ücreti ödenmiş olanlara”
ifadesi, “ücreti ödenmiş avukatlar”a dönüyor. Bu ne Allah aşkına! Bu nasıl
Meclis ciddiyeti? 
ÖZGÜR
ÖZEL (Manisa) – İç Tüzük ihlali, İç Tüzük.
BÜLENT
TURAN (Devamla) – Devam edeyim mi? “Alanlar” ifadesi “alanları” olsun. 
HAYDAR
AKAR (Kocaeli) – Evet, olsun.
ÖZGÜR
ÖZEL (Manisa) – Öyle olsun.
BÜLENT
TURAN (Devamla) – “Albaylardan kendi isteği üzerine emekliye ayrılmak
isteyenler” yerine “albaylardan kendi isteğiyle emekliye ayrılmak isteyenler”
olsun. Bu ne Allah aşkına! Size yakışıyor mu? Bu ülkenin ana muhalefetine
yakışıyor mu arkadaşlar? (AK PARTİ sıralarından alkışlar)
OSMAN
AŞKIN BAK (Rize) – Çalışmıyorlar, çalışmıyorlar.
VELİ
AĞBABA (Malatya) – Sana yakışıyor mu? Sen Grup Başkan Vekilisin, sana yakışıyor
mu?
BÜLENT
TURAN (Devamla) – Değerli arkadaşlar, bakın, size bir şey söyleyeyim,
dokunulmazlık konusunda kıymetli ana muhalefet partisi neredeydi? “evet” mi
dedi, “hayır” mı dedi? 
HAYDAR
AKAR (Kocaeli) – Senin anlayabileceğin dilde yazıyor.
BÜLENT
TURAN (Devamla) – Soruyorum, dokunulmazlıkta neredeydi? 
VELİ
AĞBABA (Malatya) – Bizde komiser yok, bizde komiser yok, CHP’de komiser yok. 
BÜLENT
TURAN (Devamla) – Bu kanun da böyle arkadaşlar, bu kanuna “hayır” demek
istiyorlar ama diyemiyorlar, o yüzden çeviriyorlar, çeviriyorlar, çeviriyorlar
ama halk her şeyi görüyor; net, her şeyi görüyor.
BÜLENT
YENER BEKTAŞOĞLU (Giresun) – Hiç alakası yok.
BÜLENT
TURAN (Devamla) – İsterdik ki bu kanunda devletin yanında, milletin yanında,
askerin yanında yer alsaydınız ama siz başka yerde yer almayı tercih ettiniz.
Hiç yakışmadığını düşünüyorum. (AK PARTİ sıralarından alkışlar)
İBRAHİM
ÖZDİŞ (Adana) – Ya, askeri içeri attınız, Genelkurmay Başkanını içeri attınız,
ne diyorsun sen ya?
BAŞKAN
– Teşekkür ederim Sayın Turan.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Çok sayıda ifade var ama yakışmadığını, “Cumhuriyet Halk
Partisine yakışıyor mu?”…
BÜLENT
TURAN (Manisa) – Yakıştı Başkanım, yakıştı.
ÖZGÜR
ÖZEL (Manisa) – …“Doksan yıllık Mustafa Kemal’in partisine yakışıyor mu?”
şeklinde grubumuzu itham etti. Bu konuda…
VELİ
AĞBABA (Malatya) – Bizde komiser yok, bizde bakanların pusulasına bakan komiser
yok.
BAŞKAN
– Buyurunuz Sayın Özel. (CHP sıralarından alkışlar)
21.- Manisa Milletvekili Özgür Özel’in, Çanakkale
Milletvekili Bülent Turan’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Bülent Turan…
BÜLENT
TURAN (Manisa) – Şahsileştirme ya.
ÖZGÜR
ÖZEL (Devamla) - …size çok açık ve net olarak şunu anlattım: Eğer siz maddeler
üzerinde konuşma imkânını İç Tüzük’ün arkasından dolanarak, verilmiş bir hakkı
suistimal ederek ortadan kaldırmasanız bu maddelerde Cumhuriyet Halk Partisi
önerge üzerinde değil, madde üzerinde konuşur.
NURETTİN
ARAS (Iğdır) – Yalpalıyorsun.
ÖZGÜR
ÖZEL (Devamla) – Siz bunu asla ve asla ne kendinize ne vicdanlara ne muhalefet
partilerine anlatamazsınız. Siz parti olarak şöyle bir şeyin içindesiniz.
HAKAN
ÇAVUŞOĞLU (Bursa) – Terörün yanında mısın, askerin yanında mısın, söyle be
kardeşim? Açık ve net söyle: Terörün yanında mısın, askerin yanında mısın be?
OSMAN
AŞKIN BAK (Rize) – Operasyon yapan Mehmetçik’in yanında mısın, teröristin
yanında mısın, onu söyle be? 
ÖZGÜR
ÖZEL (Devamla) – Gerçek dışında bir cümle söylüyorsunuz, açık söyleyeyim, bir
yalan atıyorsunuz…
OSMAN
AŞKIN BAK (Rize) – Şu saatte operasyon yapan askerin yanında mısın, teröristin
yanında mı? Onu söyle.
ÖZKAN
YALIM (Uşak) – Osman, kapa çeneni be! Amma dırdırcısın! Allah Allah! Vere
bağırıyorsun be!
BAŞKAN
– Sayın milletvekilleri…
ÖZGÜR
ÖZEL (Devamla) – …attığınız yalana önce kendiniz inanıyorsunuz, sonra herkesin
inanmasını bekliyorsunuz. Cumhuriyet Halk Partisi olarak atılmış olan bir
yalanı…
BAŞKAN
– Sayın milletvekilleri, lütfen efendim, lütfen rica ediyorum hatibi
dinleyiniz.
HAKAN
ÇAVUŞOĞLU (Bursa) – Terörün yanında mısın, askerin yanında mısın be, cevap ver
be?
BÜLENT
YENER BEKTAŞOĞLU (Giresun) – Yazıklar olsun be, yazıklar olsun!
ÖZGÜR
ÖZEL (Devamla) – Ben size bir şey söyleyeyim mi?
BAŞKAN
– Sayın Özel… Sayın Özel, bir saniye…
Sayın
milletvekilleri, iki dakikalık bir sataşma süresini Sayın Özel kullanıyor,
meramını ifade etmesine fırsat vermiyorsunuz. 
HAKAN
ÇAVUŞOĞLU (Bursa) – Biz de onu söylüyoruz: Terörün yanında mı, askerin yanında
mı Sayın Başkan bir söylesin?
VELİ
AĞBABA (Malatya) – Herkese söylemeyin, Osman Bey ile Çavuşoğlu’na söyleyin,
ikisine. Osman’la Çavuşoğlu, başka kimse yok ki. Gruba söylemeyin.
BAŞKAN
– Sayın milletvekilleri, doğru değil, lütfen efendim.
Lütfen
Sayın Özel, buyurunuz, devam ediniz.
ÖZGÜR
ÖZEL (Devamla) – Şunu çok net söyleyeyim: Biz saray kendisi için bir anlaşma
yapıp da…
HAKAN
ÇAVUŞOĞLU (Bursa) – Sen HDP’lileştin, sen teröre destek veriyorsun, sen askere
yetki verme kanununa karşı çıkıyorsun. 
ÖZGÜR
ÖZEL (Devamla) – …sana talimat verince barış süreci diye..
HAKAN
ÇAVUŞOĞLU (Bursa) – Senin ne yaptığın belli değil, dokunulmazlıklara “hayır”
diyorsun. Senin ne yaptığın belli değil.
ÖZGÜR
ÖZEL (Devamla) – …çözüm sürecine şakşak yapıp sonra sarayın kafası bozulduğu
zaman bütün her şeyi bitirdiğinde de gidip şehit cenazesinde ağlama numarası
yapan şahsiyetsiz bir siyasetin ürünü değiliz. Utanmalısınız içinde
bulunduğunuz durumdan.
OSMAN
AŞKIN BAK (Rize) – Sen utan be, sen! Millete nasıl anlatacaksın sen, nasıl
anlatacaksın millete? Nasıl söyleyeceksin askere? Askerin yüzüne nasıl
bakacaksın, bakamıyorsun sen be!
ÖZGÜR
ÖZEL (Devamla) – Siz birisinin kişisel ikbali için akan kanı da, gelen şehidi
de kabul edecek yoldasınız. 
Saygılar
sunuyorum. (CHP sıralarından alkışlar) 
HAKAN
ÇAVUŞOĞLU (Bursa) – Milletin içine çıkamıyorsun.
OSMAN
AŞKIN BAK (Rize) – Bu saatte operasyon yapan askerin yüzüne nasıl bakacaksın?
BAŞKAN
– Teşekkür ederim Sayın Özel.
Önergeyi…
BÜLENT
TURAN (Çanakkale) – Sayın Başkan…
BAŞKAN
– Sayın Turan…
Birleşime
on beş dakika ara veriyorum.
Kapanma Saati: 00.17
YEDİNCİ OTURUM
Açılma Saati: 00.36
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), İshak GAZEL (Kütahya) 
------0------
BAŞKAN
– Sayın milletvekilleri, Türkiye Büyük Millet Meclisinin 105’inci Birleşiminin
Yedinci Oturumunu açıyorum. 
387
sıra sayılı Kanun Tasarısı’nın görüşmelerine kaldığımız yerden devam edeceğiz. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı (1/725) ve Millî Savunma
Komisyonu Raporu (S. Sayısı: 387) (Devam)
BAŞKAN
– Komisyon yerinde. 
Hükûmet
yerinde. 
Şimdi,
7’nci madde üzerinde Manisa Milletvekili Özgür Özel ve arkadaşlarının önergesini
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
7’nci
maddeyi oylarınıza sunuyorum: Kabul edenler… Kabul etmeyenler… 7’nci madde
kabul edilmiştir. 
8’inci
madde üzerinde iki önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu'nun 8’inci maddesinde yer alan "alanlar için"
ifadesinin "alanlara" şeklinde değiştirilmesini arz ve teklif ederiz.

 Dursun Çiçek Kazım
Arslan Özgür Özel
 İstanbul Denizli Manisa

 Mahmut Tanal Bülent
Yener Bektaşoğlu Ömer Fethi Gürer
 İstanbul Giresun Niğde

 Zülfikar İnönü Tümer Kemal
Zeybek Murat Emir
 Adana Samsun Ankara
BAŞKAN-
Şimdi, maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 387 sıra sayılı Kanun Tasarısı’nın 8’inci maddesinin tasarı metninden
çıkartılmasını arz ve teklif ederiz. 
 Çağlar Demirel  Bedia
Özgökçe Ertan Ziya Pir
 Diyarbakır  Van Diyarbakır
 Behçet Yıldırım Burcu
Çelik Özkan
 Adıyaman Muş
BAŞKAN – Komisyon önergeye katılıyor mu?
MİLLÎ SAVUNMA KOMİSYONU BAŞKANI YUSUF BEYAZIT (Tokat) –
Katılamıyoruz Sayın Başkanım.
BAŞKAN
– Hükûmet?
MİLLÎ
SAVUNMA BAKANI FİKRİ IŞIK (Kocaeli) – Katılmıyoruz Sayın Başkan.
BAŞKAN
– Önerge hakkında konuşmak isteyen Çağlar Demirel, Diyarbakır Milletvekili.
Buyurunuz
Sayın Demirel. (HDP sıralarından alkışlar) 
ÇAĞLAR
DEMİREL (Diyarbakır) – Teşekkürler.
Sayın
Başkan, değerli milletvekilleri; şimdi, bir şeyin açığa kavuşturulması
gerektiğini düşünüyoruz milletvekilleri, Komisyon üyeleri ve Bakanlık da burada
olduğuna göre. Şimdi, askerden siyasetçiye bir brifing verildiğini, Komisyon
toplantısı öncesinde Komisyon odasına, bizim Komisyon üyelerimiz hariç, HDP
milletvekillerinin Komisyon üyeleri hariç diğer partilerin Komisyon üyeleri
davet edilerek bir askerî yarbay hâkim tarafından brifing verildiğini, buna
ilişkin açıklamaların Komisyon toplantısında sorulmasına rağmen böyle bir şey
olmadığına dair ifadeler geçmiş. Ben biraz bunun burada netleşmesi ve bu
açıklamanın yapılması gerektiğini düşünüyorum. Çünkü bunu neden soruyorum: Daha
önce de buna benzer durumlar yaşadık, gizli kapaklı işlerin nasıl çevrildiğini,
gizli odalarda nelerin görüşüldüğünü, nasıl brifinglerin verildiğini tabii ki
biliyoruz. Bu brifingi veren yarbay hâkim kim bilmiyorum, öğrenmek de
istiyoruz, belki burada, bilmiyorum. Böyle bir durum gerçekleşti mi? Bu yarbay
hâkimin bu konuyla ilgili bilgileri verirken, bu kanun tasarısıyla ilgili
bilgileri verirken şunu ifade ettiği doğru mudur? Bu süreç, aslında bu yasa
taslağı yeni hazırlanmış bir yasa taslağı değil. İki üç yıldır bu yasa taslağı
üzerinde bir çalışmanın olduğuna dair bir aktarım da, bir brifing verildiği de
söylenmiş midir, bunu da öğrenmek istiyoruz ve bu brifingi veren kişi… O zaman,
çözüm süreci gerçekleştiği ve görüşmelerin olduğu bir süreçte aslında böyle bir
taslağın yani bu savaş konseptinin hazırlığının yapıldığına dair bir sonuç
ortaya çıkmış oluyor. Bunun için şunu söyleyebiliriz: O brifing bugün böyle
verildi. Bugün askere, polise bir zırh oluştururken, dokunulmazlık oluştururken
aslında askere ve polise bu yetkiyi veren, “Yakıp yıkıp, katledip, bunların
hepsini gerçekleştirebilirsin, hukuksuz uygulamaları yapabilirsin.” denilen
süreçler şu anda yaşanan süreçtir. Bunu Cizre’de, Silopi’de, Nusaybin’de çok
net olarak görüyor ve biliyoruz. Apar topar getirilmesinin nedeni de bu zırhın
arkasında, aslında bu sürecin hukuksal süreci başladığında… Çünkü bunların
hepsi belgelidir, ben geçen üç hafta Mardin, Şırnak, Diyarbakır’da bunların
bizzat tanığıyım, elimizde görüntüler var, fotoğraflar var, yaşananlar var.
Bunların üstünü kapatmak, yargının önünü kapatmak açısından aslında bunun
ucunun bakanlara, ta işte bakanlıklara verilmesi, Başbakana bu iznin verilmesi
ve bakanlıklar, Bakanlar Kuruluna verilmesinin nedeni de ucunun oraya kadar
gitmesidir çünkü asker ve polis “Bana bu yetkiyi, bana bu emri ve bu talimatı bunlar
verdi.” diyecektir ve yargılama süreci gittikçe uzayacaktır. Bunun önünü
kapatmak için bu zırh oluşturulmaya çalışılıyor. 
Peki,
şunu da hatırlayalım: Evet, EMASYA Protokolü’nden çok bahsettik, ona çok
girmeyeceğim. 2010 yılında yine bu bahsedilen yarbay hâkim o dönem binbaşı
hâkim ve o dönemde, yine Mecliste -bunlar basında var, arkadaşlar basından
bulabilirler- 2010 yılında binbaşı hâkimken Meclise girdiğinde o dönemde
Mecliste askerin sivil yargıda da yargılanabileceğine dair bir kanun tasarısının
Meclise geldiği süreçlerdir. O süreçte de aslında siyasetin AKP Hükûmetini
eleştiren ve “Orduya darbe yapıyorsunuz.” diyen bir yaklaşım ve bir anlayışı
ortaya koymuştur. 
Belki
sürem yetmedi ama şunu çok net ifade ederim ki o dönemde “Askere darbe yaptınız.”
diyen ve AKP’yi eleştiren o dönemin CHP, MHP ve AKP’yi eleştiren bir durumda
olan bir kişinin bugün brifing vererek aslında burada neyi yapmak istediğini,
AKP’yi belli bir noktaya getirerek asla bunu ortaklaştırdığını bir kez daha
görmüş olduk.
Teşekkür
ediyorum. (HDP sıralarından alkışlar)
BAŞKAN
– Teşekkür ederim Sayın Demirel.
Önergeyi
oylarınıza sunuyorum: Kabul edenler…
ÇAĞLAR
DEMİREL (Diyarbakır) – Karar yeter sayısı istiyoruz.
BAŞKAN
– Oylamaya sundum Sayın Demirel, ondan sonra istediğiniz için onu yerine
getiremeyeceğim.
…Kabul
etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 387 sıra sayılı Türk Silahlı Kuvvetleri Personel Kanunu ile Bazı
Kanunlarda Değişiklik Yapılmasına Dair Kanun Tasarısı ve Millî Savunma
Komisyonu Raporu'nun 8’inci maddesinde yer alan "alanlar için"
ifadesinin "alanlara" şeklinde değiştirilmesini arz ve teklif ederiz.
Murat Emir (Ankara) ve
arkadaşları
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU BAŞKANI YUSUF BEYAZIT (Tokat) – Katılmıyoruz Sayın Başkanım.
BAŞKAN
– Hükûmet?
MİLLÎ
SAVUNMA BAKANI FİKRİ IŞIK (Kocaeli) – Katılmıyoruz Sayın Başkanım.
BAŞKAN
– Önerge hakkında konuşmak isteyen Murat Emir Ankara Milletvekili. (CHP
sıralarından alkışlar)
Buyurunuz
Sayın Emir.
MURAT
EMİR (Ankara) – Sayın Başkan, değerli milletvekilleri; Genel Kurulu saygıyla
selamlarım. Elbette her meşru devlet gibi Türkiye Cumhuriyeti de kendine dönük
her türlü terör tehdidini meşru sınırlar içerisinde bertaraf etmek hakkına
sahiptir ve bu yolda yapacağı her tür mücadelede haklıdır, meşrudur. Biz de bu
mücadeleye gerekli katkıları her zaman verdik, vermeye de devam edeceğiz. 
Elbette
ki, biz Genelkurmayımızdan gelen, Millî Savunma Bakanlığından gelen ve onların
ihtiyaçlarına dönük yasaları burada değerlendirirken, bunları onaylarken bile
bunun var olan hukuk sınırları içerisinde, evrensel hukuk ilkelerine uygun bir
biçimde, temel hak ve özgürlükleri incitmeyecek, aşındırmayacak bir biçimde ve
hukuki sınırlarını yasama Meclisimizde düzenleyecek şekilde çalışmak
zorundayız. Burada, bu yasaları, bu anlamda eleştiriyor olmamız bizim bu yasaya
vereceğimiz desteğin orasından, burasından dolandığımız anlamına elbette ki
gelmez.
Şimdi,
Genelkurmay Başkanını “silahlı terör örgütü lideri” diye içeri attıranların,
Genelkurmay karargâhını, neredeyse tamamını, Silivri zindanlarına atanların
bugün Cumhuriyet Halk Partisine “Askere destek veriyor musunuz, vermiyor
musunuz?” demek hakkı da değildir, haddi de değildir. (CHP sıralarından
alkışlar) 
Sizler
bugün yargıyı öylesine doldurdunuz ki, bakın, bu kanundan sonra getireceğiniz
kanunda -siz de kabul ediyorsunuz ki- özene bezene yargıyı paralel yapıya
teslim ettiniz ve bugün de yine aynı paralel yapıya, askerlere yaptığınızı üstüne
yıkarak kurtulmaya çalışıyorsunuz. Siz askerlere “Safralarımızdan
kurtuluyoruz.” diyen insanlarsınız. O yüzden bugün, sizin, bize terörle
mücadelede herhangi bir ders vermeye hakkınız yok. (CHP sıralarından alkışlar) 
Değerli
arkadaşlar, on dört yıllık iktidarınızda bütün yaptıklarınızı bozmakla
geçiriyorsunuz. İktidar staj yapma yeri değildir. 
Bakın,
bu kanun, EMASYA’yla neredeyse bire bir örtüşmektedir, orasından burasından
dolanmaya gerek yok. AKP grup başkan vekili bana göre çok ince bir zekâ örneği
gösterdi, dedi ki: “Ya bunlar birbirine benzemiyorlar.” Niye? “Çünkü birisi
protokoldü, öbürü kanun.” dedi. Ya, bunun da değerlendirmesini size
bırakıyorum.
Biz burada, bu ülkenin tekrar EMASYA gibi veya böyle
bir kanun gibi, bu kanunlara nasıl muhtaç edildiğini tartışmak zorundayız.
Buradaki sizin vebalinizi konuşmak zorundayız. Sizin bu çözüm sürecini nasıl
yanlış başlattığınızı, nasıl yanlış götürdüğünüzü elbette konuşacağız. Bu bizim
hakkımızdır çünkü bu bedeli tüm Türkiye halkı olarak hep beraber ödüyoruz. Siz
ödemiyorsunuz ama her gün şehitler veriyoruz, her gün insanlarımız ölüyor; ülke
kan gölüne döndü. O yüzden bunun muhasebesinin en ince şekliyle burada
yapılması şarttır arkadaşlar. 
Bakınız, Habur’da mahkemeler kurdunuz, İmralı’yla
görüştünüz -ne görüştünüz bilmiyoruz, ne sözler verdiniz bilmiyoruz- biz “Buna
katkı verelim.” dedik, “Doğru yapın.” dedik, “Bu ülkenin barışa ihtiyacı var.”
dedik ama siz, bugün anlıyoruz ki hiçbir zaman barışı istemediniz, barışı her
zaman araçsal olarak kullandınız ve güneydoğu illerindeki vatandaşlarımızın
oylarını bir şekilde kendi hanenize yazmak için kullandınız ve hatta
tutanaklardan da anlıyoruz ki bazen başkanlık rejimini getirmek adına kirli
pazarlıkların içine bile girdiniz. Elbette ki biz burada bunları konuşmak
zorundayız. (CHP sıralarından alkışlar)
Değerli
arkadaşlar, bu kanunu yaparken temel hak ve özgürlüklerin neresine geliyoruz?
Mesela, insanlarımızın bu kanundan sonra hak arama yollarını yeteri kadar
belirginleştirdik mi? Oluşacak hak ihlallerinde insanlar yargı yoluna nasıl
gidecekler, nasıl başvuracaklar? Anayasa’ya ne kadar uygun bu? Mesela, konut
masuniyetine dahi uygun olmayan maddeler var. Dolayısıyla, burada yapılması
gereken, bunları ayrıntılı bir biçimde tartışmak, ayrıntılı bir biçimde konuşmaktır.
Yoksa bu da yine daha önceki yasalarınız gibi yapboz yasası olacak ve yine aynı
şekilde geleceksiniz “Yanılmışız, eksik yapmışız, olmamış.” diyeceksiniz. Bu
olmasın diye -burada bunu temel kanun şekline getirip beşer dakikalık
konuşmalarla ve onu da böylesine çarpıtarak konuşmak zorunda bırakıyorsunuz-
çarpıtarak getirmek yerine ayrıntılarıyla tartışacağımız ve daha uygun
zamanlarda tartışacağımız bir ortamı yaratmak zorundasınız.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Emir.
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkan, zabıtlara geçsin diye yerimden söz almak
istiyorum.
Az
önce kıymetli hatip konuşmasını yaparken başkanlık için kirli pazarlıklardan
bahsetti. Bizim için başkanlık, bu ülkenin geleceği adına iddia ettiğimiz
sistem değişikliğidir. Buna karar verecek olan millettir. Kimseyle pazarlık
yapılmış değildir. Millet ne derse o olur. (AK PARTİ sıralarından alkışlar)
VELİ
AĞBABA (Malatya) – Yaptın, yaptın ama. Önce sözleştiniz de sonra vazgeçtiniz.
BAŞKAN
– Teşekkür ederim Sayın Turan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
8’inci
maddeyi oylarınıza sunuyorum: Kabul edenler… Kabul etmeyenler… 8’inci madde
kabul edilmiştir. 
Sayın
milletvekilleri, birinci bölümde yer alan maddelerin oylamaları tamamlanmıştır.
Şimdi
ikinci bölümün görüşmelerine başlıyoruz. İkinci bölüm 9 ila 17’nci maddeleri
kapsamaktadır. İkinci bölüm üzerindeki söz taleplerini karşılayacağım. 
Siyasi
parti grupları adına ilk söz hakkı, Halkların Demokratik Partisi Grubu adına
Adana Milletvekili Meral Danış Beştaş tarafından kullanılacaktır.
Buyurunuz
Sayın Danış Beştaş. (HDP sıralarından alkışlar)
Süreniz
on dakikadır.
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
Genel Kurulu saygıyla selamlıyorum. 
İkinci
bölüme geldik ve daha maalesef kanunun ayrıntıları konusunda sunumlardan ciddi
bir farklı takdim etme yöntemi olduğunu görüyoruz. Zira, Hükûmet adına konuşan
sayın hatipler şu cümleyi ısrarla söylediler bir kaç kere: “AKP, dün söylediği
sözlerin arkasındadır. Bu EMASYA’yla kıyaslanamaz; EMASYA bir protokoldü, bu
bir kanun. Bu, terörle mücadelede mutlaka çıkarmamız gereken bir kanun.
Güvenlik-özgürlük dengesinde biz hâlâ özgürlükten yanayız.” şeklinde başka
başka ifadeler kullandılar. Doğru, iktidar, özellikle bu dönemde ve uzun
yıllardır, iktidar olduğu günden bu yana kadife bir eldivenle, yapacaklarını,
yaptıklarını gizlemeye çalışıyor ama gerçekten o kadife eldivenle neler
yaptığını, yaşamımızda, Türkiye'de nelerin değiştiğini maalesef her gün
deneyimlerimizle öğreniyoruz. Bu, gerçekten Sayın Cumhurbaşkanından şu anda
geçen dönemlerde milletvekili olan birçok kişinin askerî vesayet, EMASYA
Protokolü, darbeler, olağanüstü hâl rejimi, sıkıyönetim uygulamaları, 90’lı
yıllarda işlenen savaş suçları, insanlığa karşı suçlar konusunda binlerce
açıklamayı önümüze koyabiliriz. Şu anki iktidar partisinin bu meselelerdeki
halka anlattıkları ve ifade ettikleri değerlendirmeler ama bunlara gerek yok,
kendileri çok iyi biliyorlar, çünkü günlük politika yapıyorlar. Kendi çıkarları
dışında iktidarın, asla ve asla Türkiye yurttaşlarının, Türkiye’nin
demokrasisi, barışı, özgürlükleri, hukuk devleti olmak, Anayasa’ya bağlı olmak
ve benzeri ilkelerle bir alakası yok çünkü iktidar döneminde, 2002’den bu yana,
herhâlde yasama organı hiçbir zaman bu kadar yapboz tahtasına dönüşmemişti.
Aynı kanun defalarca defalarca değiştiriliyor, uygulamada bir aksaklık çıkıyor
ve bu aksaklık sonrasında tekrar kendi lehlerine bir düzenlemeyle bunu
gidermeye çalışıyorlar. İşte, şu an önümüzde duran kanun da tam da böyle bir
kanun. Stratejik, uzun vadeli, her ne kadar 2071’den, 2023’ten söz etseler de
onlar günlük politikalarla kendilerini kurtarma telaşındalar. Kendi ajandaları
dışında Türkiye’de ne oluyor, ne bitiyor bunlarla ilgili bir kaygıları söz
konusu değil. 
Bu
arada, biraz önce de ben ifade ettim, bu yasa ne getiriyor? Yani bu yasaya
ilişkin saatlerce, günlerce değerlendirme yapmak gerekiyor çünkü bu yasa
önerisi yüz yıllık bir tarihle aslında hesaplaşmamızı gerektiriyor. Yüz yıldır
uygulanan politikaların tekrar tekrar güncellendiğini; tek dil, tek kimlik, tek
inanç üzerinden tekrar tekrar güncellendiğini önümüze koyan bir yasa
önerisidir. Yani biz, dün “kart kurt”tan bugün “Kürt” demeye vardık ama hâlâ
“Kürt halkı”, “Kürt illeri” derken burada büyük tepkilerle karşılaşıyoruz.
Bu
yasa önerisiyle kesinlikle, realiteden, mevcut Türkiye atmosferinden, çoğulcu
yaklaşımdan, farklılıkların eşit ve özgür yurttaş olarak bir arada yaşamasını
reddeden, ülkenin bir bölümünde aslında özel olarak orayı öldürme bölgesi ilan
eden bir yasa tasarısıyla karşı karşıyayız. 
Yani,
bunu söylerken böyle çok büyük bir mutlulukla söylediğimizi düşünmeyin,
gerçekten canımız yanarak bunu anlatıyoruz. Sizler, belki çoğunuz gitmediniz,
belki görmediniz, görenleriniz de vardır ama şu anda Gever’de, Nusaybin’de,
Silvan’da, Sur’da insanlar kan ağlıyorlar, insanlar evlatlarını kaybettiler ve
bunların hesabını soramazsınız diyen bir yasa önerisiyle karşı karşıyayız. 
Bu
bir terörle mücadele yasası değil, bu bir halkla mücadele yasasıdır. Bu kendi
hak ve özgürlüklerini isteyen, dilini, kimliğini, kültürünü, inancını korumak
isteyen, kendi yaşamına karar vermek isteyen halka karşı çıkarılan bir kanun
tasarısıdır. Çünkü, dün de böyle yapılıyordu, 1923’ten bu yana, önceki gün de
yapılıyordu, bugün de bu tekrar güncelleniyor ve yapılmak isteniyor. 
İşte
bu nedenle bu kanun çok önemli bir kanundur. Türkiye’nin bu geçen süre zarfında
katettiği mesafeleri, aldığı yolu tümüyle geriye saran bir kanun olma
özelliğine sahiptir. Biraz önceki konuşmamda şunu söyledim: AKPM’de Türkiye’yle
ilgili bugün karar çıktı. Avrupa Birliği her gün kararlar veriyor. Dönem
Başkanı Schulz, Cumhurbaşkanın söyleminden dolayı vize serbestisi anlaşmasının
şimdilik durdurulduğunu açıklıyor. Her gün Türkiye’ye ilişkin kınama, eleştiri,
kararlar yayımlanıyor. Almanya’da yüz yıl sonra yeni bir yasa tasarısı
onaylandı. Dış dünyada Türkiye’nin resmi farklı ama bizim Parlamentomuzda çok
farklı görünüyor. Biz kulaklarımızı tıkayıp, gözlerimizi kapatıp dünyadan
soyutlanabileceğimize inanabiliriz ama öyle değil, dünya çok küçük, herkes bizi
izliyor ve şu anda bu yasa önerisiyle hukuk devleti olma ilkesinin tümüyle
ortadan kaldırıldığını buradan ilan etmek anlamına geliyor, Anayasa’ya
bağlılığın ortadan kaldırıldığı anlamına geliyor. İnsanlığa karşı işlenen
suçların, dünden bugüne işlenen suçların cezasız bırakılacağını ilan eden bir
kanun tasarısıdır ve Musa Anter’in katilinin de cezasız kalacağı, Miray bebeğin
de katilinin, tetiği çekenin cezasız kalacağı, koruma zırhına bürüneceği bir
kanun tasarısıdır. İktidar partisi döneminde -2005 yılındaydı yanlış
hatırlamıyorsam- Türk Ceza Kanunu değişti, birçok değişiklik yapıldı ve
insanlığa karşı suçlarda, işkencede zaman aşımının uygulanamayacağı kararı
verildi. Şu ana kadar atılan küçük küçük adımlar da, tümüyle bir anda makara
geriye sarıyor ve biz neredeyse yüz yıl geriye doğru gidiyoruz ama emin olun, halk
geriye gitmez, gelişmeler geriye gitmez. Şu anda biz tarihin çarkını geriye
döndüremeyiz. İstediğiniz kadar buradan Türkiye, Rojava’ya ilişkin, Kobani’ye
ilişkin, Rakka operasyonuna ilişkin söz söylesin orada bir şekilde ilerleme
var, uluslararası koalisyon güçlerinin desteği var; burada biz üç maymunu
istediğimiz kadar oynayalım.
Bu
kanun tasarısı sıkı yönetimi aşan bir tasarıdır. Bu ülke sıkıyönetimleri de
yaşadı, olağanüstü hâlleri de yaşadı, darbe dönemlerini de yaşadı ama hiçbir
dönemde bu şekilde -o “kadife eldiven” dediğim tam da bu- üstü süslenerek “Yok,
EMASYA değil”, “Yok, sıkıyönetim değil”, “Yok, darbe değil”, “Yok, OHAL değil”
diyerek en ağırını getiren bir yasa tasarısıyla karşı karşıyayız. Bu ülkede
birçok ilde sokağa çıkma yasakları ilan ediliyor. Dilimizde tüy bitti, “Bu,
anayasal dayanaktan yoksundur. Bir vali sokağa çıkma yasağı ilan edemez.” dedik
defalarca fakat sokağa çıkma yasakları ilan edilmeye devam etti. Türkiye’nin
yeni yönetilme biçimi bu. Saray karar veriyor, diyor ki: “Ben sistemi
değiştirdim.”, “Ben yeminime uymuyorum.”, “Ben Hükûmete istediğim talimatı
veririm.”, “Ben kendi verdiğim iftar yemeğinde İç Tüzük’ü değiştirin diye
emrederim.” Bunları fiilen yapıyor ve gerçekten, o söylüyor, burası da
çoğunluğun gücüne dayanarak bu değişiklikleri yapıyor. Şu anda fiilen hukuk
devleti değiliz. Bir hukuk devleti olmak, hukukun üstünlüğüne dayanmak -orada
yazılan kuralları vatandaş da uygulayacak, ben de uygulayacağım milletvekili
olarak- hangi statüde olursanız olun hiç kimseye istisna ve muafiyet tanımaz.
“Suç işleme özgürlüğü” kavramı diye bir kavram çok tartışılır dünyada. Şu anda
Türkiye'de başka bir kavramla, bununla bazı kişilere suç işleme özgürlüğü
veriliyor. “İstediğin suçu işleyebilirsin, ben senin arkandayım, senin soruşturulmana
izin vermeyeceğim.” diyor. Bununla da yetinmiyor, AKP iktidarı büyük bir
şehvetle geçmişteki suçları da aklama görevini üstlendi. Tebrik ediyoruz
diyorum(!) 
Teşekkür
ediyorum. (HDP sıralarından alkışlar) 
BAŞKAN
– Teşekkür ederim Sayın Danış Beştaş.
Gruplar
adına ikinci söz Cumhuriyet Halk Partisi Grubu adına Yaşar Tüzün, Bilecik
Milletvekili.
Buyurunuz
Sayın Tüzün. (CHP sıralarından alkışlar) 
CHP
GRUBU ADINA YAŞAR TÜZÜN (Bilecik) – Sayın Başkanım, değerli milletvekili
arkadaşlarım; görüşmekte olduğumuz 387 sıra sayılı Tasarı’nın ikinci bölümünde
Cumhuriyet Halk Partisi Grubu adına söz almış bulunuyorum. Yüce heyetinizi
saygıyla selamlıyorum. 
Sevgili
arkadaşlar, öncelikle, bir parlamenter olarak, milletvekili olarak,
Anayasa’mızın bize vermiş olduğu iki temel hakkı biz, maalesef, Genel Kurulda
-parlamenter olarak, milletvekili olarak- kullanamıyoruz. Bizim Anayasa’da iki
temel görevimiz var; biri yasama, diğeri denetim. Yasama görevimizi,
komisyonlarda gerekli çalışmaları ve konuşmaları yapıp önergeler vermemize
rağmen -Hükûmetin çokluğuyla, oradaki iktidar partisi üyelerinin çokluğuyla
reddolunuyor- maalesef yerine getiremiyoruz.
Şimdi,
bu kanun temel kanun olarak Türkiye Büyük Millet Meclisinin gündemine geliyor.
Temel kanun, Türkiye'nin temelini ilgilendiren yani 80 milyon vatandaşımızı
ilgilendiren ve onların temel hak ve hukuklarını koruyan bir kanunsa kuşkusuz
Parlamentoya temel kanun olarak gelebilir. Bu kanun Türk Silahlı Kuvvetleri
personelini ilgilendiren bir kanun. 17 maddelik bir kanunun yüce Meclise temel
kanun olarak gelmesini şiddetle kınadığımı belirtmek istiyorum, bu doğru
değildir. Milletvekilleri bu yasama yetkisini yürütme kuruluna yani Bakanlar
Kuruluna devretmemelidir. Bu yanlışlıktan bu 26’ncı Dönem Parlamento grubu
vazgeçmelidir. Bunu söylerken içtenlikle söylüyorum; siyaset olsun, polemik
olsun diye söylemiyorum.
Değerli
arkadaşlarım, evet, Millî Savunma Komisyonu üyesi olarak Komisyonumuzda gerekli
görüşmeleri yaptık, gerekli değerlendirmeleri yaptık. Bu konuda Türk Silahlı
Kuvvetleri personelimizin özlük haklarından tutun da astsubaylarımızın, uzman
er ve erbaşlarımızın ve subaylarımızın haklarını savunabilecek ve onların bu
sorunlarını çözebilecek birçok önerge verdik ama maalesef -maalesef, yine
diyorum- Hükûmet adına katılan Millî Savunma Bakanımız ve Komisyonumuz da bizim
verdiğimiz önergeleri desteklemediği için bizim Türk Silahlı Kuvvetleri
personeli hakları gündeme alınmadı, kabul edilmedi. Şimdi ise, temel kanunla
yine, bir kez daha bunları konuşamıyoruz.
Grup
başkan vekilimiz bu konuda detaylı açıklama yaptı. Geçmişte görev yapan bir
parlamenter arkadaşınız olarak bir kez daha uyarıyorum: Temel kanun olarak
gelmesi demek, milletvekilinin bu Parlamentodaki, kürsüdeki haklarının elinden
alınması anlamına gelir. 
Evet,
yeni bir Millî Savunma Komisyonu Başkanımız var, yeni bir Millî Savunma
Bakanımız var. Bundan sonra Türk Silahlı Kuvvetlerinin bu anlamdaki haklarının
verilmesi konusundaki iyi niyetlerini, burada olmasa da, Komisyon
çalışmalarında ifade ettiler. Önümüzdeki süreçte bizim de bu hakların verilmesi
noktasında takipçisi olacağımızı bir kez daha ifade etmek istiyorum. 
Sevgili
arkadaşlar, bu tasarıyı neden bugün görüştüğümüzü daha iyi anlayabilmek için
bazı konuşmaları, bazı açıklamaları sizlere hatırlatmak istiyorum.
Tarih
17 Şubat 2013, yer Midyat, daha geçen gün karnında 6 aylık bebeğiyle gencecik
bir kadın polisimizi şehit verdiğimiz yer. Kürsüde o dönemin Başbakanı şöyle
bir söz kullanır, Midyat’ta: “Biz her türlü milliyetçiliği ayaklarının altına
almış bir iktidarız. Bunun üzerine yeni Türkiye’yi inşa ediyoruz.” Buyurun,
yeni Türkiye, 2002’de iktidara geldiğinizde yılda 7 şehit verilirken, maalesef,
iktidarınızda günde 7 şehit verilmeye başlandı. 
ORHAN
DELİGÖZ (Erzurum) – 7 bin de leş var, 7 bin tane leş var; unutma! 
YAŞAR
TÜZÜN (Devamla) – “Ben böyle milliyetçiliği ayaklar altına alırım.” derken,
birdenbire milliyetçi kesileceksiniz, “yerli ve millî” lafını ağzınızdan
düşürmeyeceksiniz. Bu, tam “cambaza bak, cambaza” oyunudur arkadaşlar. 
Sevgili
arkadaşlar, yine, tarih 2013. Bakın, tarih 2013. “Bunlar tarihi filan
bilmiyorlar. Dünyada gelişmiş, güçlü ülkelere bakarsanız bunların hiçbirinde
eyalet korkusu diye, eyalet endişesi diye bir şey yoktur. Osmanlı’ya baktığımız
zaman, o güçlü Osmanlı’da mesela, çok daha enteresan, Lazistan eyaleti var,
Kürdistan eyaleti var. Eyaletler sistemi konusunda o hoşgörüyü hâlâ
yakalayabilmiş değiliz.” Söz: Recep Tayyip Erdoğan.
Tarih
2015, iki yıl sonra Sayın Erdoğan yine bir konuşmasında şunlara değiniyor:
“Çözüm süreci içerisinde valilerimiz, verdiğimiz talimat doğrultusunda, şu
andaki gibi operasyonlara girmiyordu, belki kendilerine çekidüzen verirler
diye. Bunun ardından bir hazırlık safhasına girdiler.” Bu konuşmalarla bir
polemiğe yol açmak istemediğimi baştan belirtmiştim. 
Değerli
arkadaşlar, önce EMASYA Protokolü kaldırıldı, askerimizin yetkileri alındı.
Şimdi “Bunun EMASYA Protokolü’yle ilgisi yok.” diyeceksiniz. Adını değiştirince
sanki kanun da değişmiş olacak. EMASYA kalkınca, işte şimdi, tam yüzlerce
askerimizin, polisimizin, vatandaşımızın canına mal olan hendekler kazıldı,
şehirlere tonlarca patlayıcı yerleştirildi, PKK bu süreçte kendi vergisini
toplamaya, yol kesmeye, kimlik kontrolü yapmaya, hatta ve hatta mahkemeler
kurmaya başladı.
Bu
süre içinde ne oldu? Türk Silahlı Kuvvetleri iç güvenlik yetkileri yasadan
çıkarıldı. Bunu siz çıkardınız, biz değil. Yine, Türk Silahlı Kuvvetlerinin
görevini yeniden düzenlediniz. Sözde, koruma ve kollama görevini kaldırıp
darbeleri önleyecektiniz. Bunu yaparken, Türk Silahlı Kuvvetlerinin yurt içi
tehlikelere karşı görevini yasalardan çıkardınız, siz çıkardınız.
Türk Silahlı Kuvvetlerinin bugün bu görüştüğümüz
tasarının benzerini hazırlayarak yasal güvence istediği tarih 2012. İşte burada
Türk Silahlı Kuvvetleri personelimiz var, 2012 yılında Türk Silahlı Kuvvetleri
bu yasayı istedi. Peki, aradan dört yıl geçti, bunu gündeme getirmediniz,
Komisyona sevk etmediniz, teklif hâlinde sunmadınız; Bakanlar Kurulu tasarısı
olarak gündeme geldi. Dört yıl sonra bu tasarıyı gündeme getiriyorsunuz. Niye
dört yıl beklendi değerli arkadaşlar? Bunu merak ediyorum. Hükûmet ve iktidar
partisi bunun cevabını vermeli. Bu tasarı 2012 yılında Türk Silahlı
Kuvvetlerinin istediği tasarıydı, neden dört yıl beklediniz? Bugünlere
gelmesinin, dört yıl süreyle bunun gündemde kalıp Meclis Genel Kurulumuza
gelmesinin hesabını burada sizler vermelisiniz. 
Şimdi, tabii, Sayın Millî Savunma Bakanımız çıkıp
askerlerimizi de bu noktada suçlayabilir veya suçlamayabilir veya nedenini
anlatabilir; o kendisinin takdiridir ama bir parlamenter olarak, bir
milletvekili olarak biz bu sorunun cevabını bugün, bu akşam, bu kürsüden
istiyoruz.
Evet, sevgili arkadaşlar, biz Cumhuriyet Halk Partisi
Grubu olarak bu tasarıyı destekliyoruz, problem yok ama yanlışlıkları ve bugüne
kadar uyguladığınız yanlış politikaları Genel Kurul kürsüsünden gündeme
getirmenin de bizim görevimiz olduğuna inanıyorum.
İnşallah, önümüzdeki süreçte Türkiye’de barış ortamının
hazırlanabileceği, annelerimizin, bacılarımızın ağlamadığı günleri hep birlikte
görürüz diyor, bu tasarının öncelikle Türk Silahlı Kuvvetleri personeline,
milletimize ve ülkemize hayırlı ve uğurlu olmasını temenni ediyor, Genel Kurulu
saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Tüzün.
İkinci bölüm üzerinde siyasi parti grupları adına
yapılan konuşmalar tamamlanmıştır.
Şimdi, şahısları adına söz talep eden sayın
milletvekillerine söz vereceğim.
Şahsı adına ilk konuşmacı Nihat Öztürk, Muğla
Milletvekilli.
Buyurunuz Sayın Öztürk. (AK PARTİ sıralarından
alkışlar)
NİHAT ÖZTÜRK (Muğla) – Sayın Başkan, değerli
milletvekilleri; 387 sıra sayılı Türk Silahlı Kuvvetleri Personel Kanunu ile
Bazı Kanunlarda Değişiklik Yapılmasına Dair Kanun Tasarısı üzerine şahsım adına
söz almış bulunmaktayım. Bu vesileyle, milletvekili arkadaşlarımı saygıyla
selamlıyorum.
Uluslararası destek bulabilen terör örgütlerinin tehdit
ve saldırılarına karşı kamu düzenini koruma ve masum halkın güvenliğinin
sağlanması için etkili ve caydırıcı tedbirler tüm devletler tarafından
alınmaktadır. Bu kapsamda, ulusal ve uluslararası bağlantılarını kullanarak
organize şekilde hareket edebilen bir terör örgütüyle bir ilin sınırlarıyla
bağlı kalmaksızın mücadele edilmesi gerekebilmektedir.
Bu
kanun kapsamında, terörle mücadelede genel kolluk kuvvetlerine destek
sağlanması amacıyla Türk Silahlı Kuvvetlerinin bir bütün olarak
görevlendirilmesi imkânı tanınmaktadır. Terörle mücadelede görev alanlar büyük
cesaret ve fedakârlık göstererek görevlerini yerine getirmekte, ayrıca, vatanın
bütünlüğünü ve milletin güvenliğini sağlamak amacıyla çekinmeden hayatlarını
ortaya koymaktadırlar. Görevlerini ifa eden güvenlik güçlerinin haksız
iddialarla yıpranmasını önlemek amacıyla, hukuk devleti çerçevesinde bazı
düzenlemelerin yapılması zorunlu hâle gelmiştir. Bu kanunla da bu
amaçlanmıştır. 
Bilindiği
üzere, ülkemiz, kırk yıldan bu yana hiçbir kutsal, hiçbir kural tanımayan,
devletine, milletine düşman kanlı terör örgütüyle her mecrada mücadele
etmektedir. Ülkemizin birliği ve dirliği için, terör örgütünün amaçlarına
ulaşamaması için, bölge halkının yaşam kalitesini artırmak, terör örgütünün
tehdit ve zulmünden onları kurtarmak için güvenlik güçlerimiz mücadele
etmektedir. Bu mücadele, topyekûn devletimiz tarafından kararlı bir şekilde, 7
Haziran seçimlerinden sonra mevzi kazandığını zanneden eli kanlı terör örgütü
ve yandaşlarına karşı sürmektedir. 
Hepimizin bildiği gibi, 7 Haziran seçimlerinden sonra
bölge illerini ve ilçe merkezlerini kendilerine üs edinmeye çalışan terör
örgütü yerel yönetimlerin de desteğiyle şehir merkezlerine hendekler kazmış,
içine bombalar yerleştirmiş, insanların evlerini zorla ellerinden alıp evleri
terörist karargâhlarına dönüştürmüştür. Bu hainler bölgede yaşayan
vatandaşlarımızı kendilerine canlı kalkan yapmaktan bile geri durmamışlardır.
Şehirleri yaşanmaz hâle getirmişler, okulları yakmışlar, ibadethaneleri
bombalamışlar, hastaneleri, sağlık ocaklarını tahrip etmişlerdir. Üst aklı dış
mihraklar, yabancı istihbarat servisleri olan eli kanlı terör örgütü ve yerli
iş birlikçileri bu süreçte Türk milletine boyun eğdirip birtakım kazanımlar
elde edeceklerini düşündüler. Onların hesaba katmadıkları, Türk milletinin
tarihin hiçbir döneminde bu tür girişimlere boyun eğmediğidir. Şundan eminim
ki, Türkiye terör belasından tamamen kurtuluncaya kadar güvenlik güçlerimiz
yürüttüğü bu mücadeleye kesintisiz bir şekilde devam edecektir. İnşallah,
sürdürdüğümüz bu kararlı mücadele neticesinde kısa sürede Türkiye terör
belasından tamamen kurtulacaktır. 
Gezi
olaylarıyla, 17-25 Aralık darbe girişimiyle Türkiye'ye diz çöktürmek isteyenler
7 Haziran seçim sonuçlarını bir fırsat gibi görerek hain terör örgütü üzerinden
yeni bir girişim başlattılar. Birileri 7 Hazirandan sonra AK PARTİ’nin siyasi
olarak elini zayıflatma çabası içindeyken terör örgütü eş zamanlı olarak
saldırılara başladı. Onlar sandı ki, biz geri adım atacağız ve onların bu
tehditlerine pabuç bırakacağız. Ama öyle olmadı, büyük bir yanılgıya düştüler.
Buradan
bu terör konsorsiyumunda yer alan teröristlere ve onların sivil uzantılarına
sesleniyorum: Bugüne kadar size bu milletin hiçbir değerini çiğnetmedik, bundan
sonra da çiğnetmeyeceğiz. Bizi biz yapan değerlerimizden asla vazgeçmedik ve
asla vazgeçmeyerek terörü bu ülkeden temizleyecek ve milletimizin önünden bir
tehdit olarak kaldıracağız. Bugüne kadar başaramadılar, hiç şüpheniz olmasın,
bundan sonra da başaramayacaklar, AK PARTİ iktidarda olduğu sürece bunu hiçbir
şekilde başaramayacaklar. Türkiye, bu terör tehlikesiyle etkin bir şekilde
mücadele edecek güce sahiptir ve bu terör belasını mutlaka bertaraf edecektir.
Eminim
ki, bugün görüşülen bu yasayla alakalı, teröre destek veren, şehit cenazeleri
yerine terörist cenazelerine katılanlar ve bu kürsülere gelip terör örgütünü
bir defa dahi olsa kınayamayanlar bu gece üzülecekler, bu konuda çok eminim.
(AK PARTİ sıralarından alkışlar)
(Mikrofon
otomatik cihaz tarafından kapatıldı)
NİHAT
ÖZTÜRK (Devamla) – Bu kişiler bu yasaya destek dahi veremeyecekler. Ama her
şeye rağmen güvenlik güçlerimizin kararlı mücadelesinin devamı için bizler bu
yasanın yasalaşması için bu yasaya destek vermeye devam edeceğiz.
Biliyorum
kafaları karışık olanlar var, buraya gelip yasaya destek verdiğini söyleyenler
var ama net bir şekilde hâlâ kafaları karışık. Ama her şeye rağmen, AK PARTİ
Grubunun ve bu dik duruşu sergileyen diğer milletvekili arkadaşlarımızın
destekleriyle inşallah bizler bu yasayı hep beraber geçirip milletimizi bu gece
rahat uyutacağız.
Ben
bu vesileyle, beni dinlediğiniz için hepinize saygılar sunuyorum, yasamızın da
milletimize, devletimize hayırlı olmasını diliyorum. (AK PARTİ sıralarından
alkışlar) 
CEYHUN
İRGİL (Bursa) – Kafamız karışık değil, biz hiçbir zaman “Bu askerimizle savaşa
iyi ki girmemişiz.” demedik.
BAŞKAN
– Teşekkür ederim Sayın Öztürk. 
Şimdi
Hükûmete söz vereceğim.
Millî
Savunma Bakanı Sayın Fikri Işık. 
Buyurunuz
Sayın Bakan. (AK PARTİ sıralarından alkışlar)
Sayın
Bakan, süreniz on dakikadır.
MİLLÎ
SAVUNMA BAKANI FİKRİ IŞIK (Kocaeli) – Sayın Başkan, değerli milletvekilleri;
Türk Silahlı Kuvvetleri Personel Kanunu ile Bazı Kanunlarda Değişiklik
Yapılmasına Dair Kanun Tasarısı hakkında Hükûmetimiz adına söz almış
bulunuyorum. Bu vesileyle yüce Meclisi, her birinizi saygıyla selamlıyorum.
Sözlerimin
başında, iki gündür devam eden müzakerelerde, acaba aynı kanun tasarısı
üzerinde mi konuşuyoruz diye endişe duyduğumu ifade etmek istiyorum.
BÜLENT
TURAN (Çanakkale) – Biz de öyle.
MİLLÎ
SAVUNMA BAKANI FİKRİ IŞIK (Devamla) – Bizim üzerinde müzakeresini yürüttüğümüz
kanun tasarısı, 387 sıra sayısıyla basılıp dağıtılan Kanun Tasarısı. Bunu vurgulama
ihtiyacını duydum, şundan dolayı: Burada bazı hatiplerin ortaya koyduğu
argümanlar, gerekçeler, bizim bu kanun tasarısıyla uzaktan yakından alakası
olmayan gerekçeler. “Bu 387 sıra sayılı Kanun Tasarısı’nın içeriği nedir?” diye
sorarsak, bunu birkaç basit cümleyle ifade etmek isterim.
Değerli
arkadaşlar, şu anda Türkiye bir bütün olarak terörle mücadele ediyor. Mücadele
ettiği terör örgütleri, hiçbir ahlaki sınır tanımayan, insanlıktan,
Müslümanlıktan, hiçbir kutsal değerden nasibini almamış örgüt ve örgütler.
Bunlar için her şey meşru. Bunlar, hedeflerine ulaşmak için her vasıtayı mübah
gören terör örgütleri ve Türkiye Cumhuriyeti bir bütün olarak bu mücadeleyi bu
örgütlere karşı yürütüyor.
Şimdi,
Türk Silahlı Kuvvetlerimiz de Anayasa’nın, kanunların ve diğer mevzuatın
kendisine yüklediği görevler çerçevesinde teröristle mücadelede görev alıyor ve
şu anda bölgede kahramanca bir mücadele yürütüyor. Bu kanunun temel amacı, bu
kahramanca yürütülen mücadelede etkin koordinasyonu sağlayacak hukuki zemini oluşturmaktır;
belirsizlikleri ortadan kaldırmak, net bir hukuki çerçeve çizmektir.
İkinci
temel amacı da: Evet, her sabah şehit olacağını, o ihtimali göze alarak bu
mücadeleyi yürüten Türk Silahlı Kuvvetleri mensuplarımızın yarın herhangi bir
haksız, yersiz ve mesnetsiz ithamla karşı karşıya kalmamaları için bunlara
hukuki güvence getirmektir. Bunun yanında daha farklı düzenlemeler de elbette
var. Kanun tasarısının detaylarını her bir milletvekili arkadaşımız gayet iyi
biliyor.
Değerli
arkadaşlarım, eğer siz bu kadar kanlı bir terör örgütüne karşı askerinizin,
polisinizin, güvenlik güçlerinizin, geçici köy korucularınızın, jandarmanızın
mücadele etmesini istiyorsanız elbette ki onların arkasında duracaksınız,
onların istediği hukuki güvenceyi vereceksiniz. Hukuki güvence layüsel olmak
anlamına gelmiyor. Hiç kimsenin hukukun dışına çıkma hakkı ve yetkisi yoktur.
Bu durumda da nelerin yapılacağı bu kanun metninde açıkça yazılıdır.
Şimdi,
bu kanun vesilesiyle bir algı operasyonu yürütüldüğünü de özellikle vurgulamak
isterim. Bu nedir? EMASYA Protokolü ile bu kanun arasındaki ilinti veya
kurulmak istenen bağlantı. Değerli arkadaşlar, bu kanun tasarısının, inşallah
sizlerin desteğiyle kanunlaşacak olan bu tasarının EMASYA’yla uzaktan yakından
alakası yoktur. EMASYA diye bu kanunla ilişki kurmaya çalışan insanlar eğer
gerçekten konuyu bilmiyorlarsa art niyetlidirler. 
Bakınız,
bir kere EMASYA’nın en temel özelliği, her türlü toplumsal olaylarda askere
müdahale yetkisi veren bir düzenleme olması. Bu kanunsa sadece ve sadece
terörle mücadelede askerin icrai görev yapmasına yetki veren bir düzenleme. Her
şeyden önce, bu kanunda, askerin göreve gelmesi için, operasyona gitmesi için
öncelikle İçişleri Bakanlığının Bakanlar Kuruluna talepte bulunması gerekiyor.
Bakanlar Kurulu karar alıyor ve bu kararda -özellikle dikkatinizi çekmek
istiyorum- görevin kapsamı ve süresi, görev alanı, istihbarat yetkisinin
kapsamı, topçu atışı veya hava kuvvetleri unsurları gibi destek silahlarının
kullanımına yönelik tahditler yani sınırlamalar, görevlendirilen birliklerin
mülki amirler ve genel kolluk kuvvetleriyle ilişkileri, ilgili kamu kurum ve
kuruluşları tarafından alınması gereken tedbirler, icra edilecek görevlerin
planlanması ve izlenmesi ile gerek görülen diğer hususlar Bakanlar Kurulu
kararına bırakılmıştır. Yani, tüm inisiyatif, tüm yetki siyasi iradededir.
EMASYA gibi muğlak ifadeler taşıyan bir protokol değil. 
Peki,
Türk Silahlı Kuvvetlerinin bu noktadaki görevi nedir derseniz, o da,
görevlendirilecek Türk Silahlı Kuvvetlerinin çapı, teşkilatı,
konuşlandırılacağı yerler, emir komuta ilişkileri, kuvvet kaydırılması ve bu
kapsamda gerekli görülen diğer hususların belirlenmesi Genelkurmay Başkanlığına
bırakılıyor. Takdir edersiniz ki askerî icrayı asker yapacak, bunu sivilin
yapma şansı yok ama asker bu icrayı yaparken de her türlü koordinasyon, iş
birliği, gözetim ve izleme de valiler tarafından yerine getirilecek. Şimdi,
bunun EMASYA’yla ne alakası olabilir, size soruyorum? 
Değerli
arkadaşlarım, bu kanun tasarımızın temel mantığı, siyasi iradenin tam olarak
hâkim olduğu, askerî operasyonlarda sadece askerin yetkili kılındığı ama her
türlü izleme ve değerlendirme görevinin de valiler tarafından olduğu bir
düzenlemedir. Bu noktada, sayılan hiçbir gerekçe, EMASYA’yla ilgili hiçbir gerekçe
yerinde değildir. 
Bakınız,
EMASYA’yla ilgili, daha önceden kurulmuş EMASYA komutanlıkları ortadan
kaldırılmıştır ve bu kanun tasarısıyla, inşallah desteklerinizle kanunlaşacak
bu tasarıyla da böyle herhangi bir komutanlık kurma, birlik kurma, bölük kurma
gibi bir düzenleme yapılmamaktadır.
Sayın
Başkan, değerli milletvekilleri; özellikle “Efendim, asker dayattı da Hükûmet
bunu istedi...” Hayır. Biz, bu kanunu güneydoğuda bu hain terör örgütüne karşı
kahramanca mücadele eden askerimiz için, geçici köy korucumuz için, polisimiz
için, jandarmamız için getiriyoruz. (AK PARTİ sıralarından alkışlar) Evet,
asker Hükûmetten talep eder. Bu, askerin en tabii hakkıdır ama siyasi irade
Türkiye Büyük Millet Meclisinde tecelli eder. Biz her seçim döneminde konuşulan
pek çok konuya burada cevap vermek durumunda değiliz. Sonuçta herkes konuşur,
kararı millet verir ve bu Meclis de millet iradesiyle şekillenir. Biz defalarca
bu konuda milletimize gittik, milletimiz de bu noktada bize gerekli yetkiyi
verdi, şimdi de bu yetkiyi kullanıyoruz. 
AK
PARTİ iktidarı olarak en temel önceliğimiz Türkiye'nin demokratik olarak yoluna
devam etmesidir. AK PARTİ demokrasiden vazgeçmiş değildir, demokrasinin
güçlendirilmesi için AK PARTİ adım atmaya devam edecektir. Ancak, burada
demokrasi nutukları atanların bir tek noktada, bir tek defa eli kanlı terör
örgütünü eleştirmemiş olması manidardır, son derece dikkati calip bir durumdur.
Değerli
arkadaşlar, neden Kızıltepe’de operasyon yok da Nusaybin’de var? Acaba bize
bunu söyleyenler niye bir defa dönüp de o eli kanlı terör örgütüne “Ya, siz bu
şehirleri niye işgal ettiniz? Niye sözde öz yönetim saçmalığıyla bu halkın
huzurunu bozdunuz, bu halkın hayatını yaşanmaz hâle getirdiniz, bu insanları
evinden çıkamaz konuma getirdiniz… 
CEYHUN
İRGİL (Bursa) – Siz neredeydiniz?
MİLLÎ
SAVUNMA BAKANI FİKRİ IŞIK (Devamla) – Hangi egemen devlet kendi sınırları
içerisinde otonom bölgeler oluşmasına müsaade eder? 
(Mikrofon
otomatik cihaz tarafından kapatıldı)
BAŞKAN
– Sayın Bakan, mikrofonunuzu açıyorum, sözlerinizi tamamlayınız efendim. 
MİLLÎ
SAVUNMA BAKANI FİKRİ IŞIK (Devamla) – Çok teşekkür ediyorum.
CEYHUN
İRGİL (Bursa) – Sayın Bakan, iktidarda kim vardı o dönemde?
MİLLÎ
SAVUNMA BAKANI FİKRİ IŞIK (Devamla) – Özellikle bu noktada herkesin bir kez
daha öz eleştiri yapması gerekiyor. Biz sürekli öz eleştiri yaptığımız için,
milletimiz bize o samimiyetten dolayı zaten desteğini veriyor. (AK PARTİ
sıralarından alkışlar) O noktada AK PARTİ öz eleştirisini yapabilen ve bunu
samimiyetle ortaya koyan bir parti olduğu için on dört yıldır sürekli
iktidarda. 
Sayın
Başkan, son bir noktada kısa bir açıklama yapmak isterim.
VELİ
AĞBABA (Malatya) – Sayın Bakana şehirler CHP döneminde mi işgal edildi, CHP
zihniyeti döneminde?
MİLLÎ
SAVUNMA BAKANI FİKRİ IŞIK (Devamla) – Biraz önce bir sayın grup başkan vekili
Hurşit Külter’le ilgili bir soru sordu. Bu Hurşit Külter’le ilgili, bir Twitter
hesabından, Özel Harekât tarafından şahsın gözaltına alındığıyla ilgili bir
iddia ortaya atılmış. Bu iddiayla ilgili savcılığa müracaatta bulunulmuş. Bunun
üzerine İçişleri Bakanlığı bir mülkiye müfettişini bu konunun araştırılması ve
incelenmesiyle ilgili görevlendirmiş, şu anda bu inceleme devam etmektedir. 
Biz
AK PARTİ iktidarı olarak hiçbir hukuksuzluğa tahammül etmeyiz, izin vermeyiz. (AK
PARTİ sıralarından alkışlar) Ama terörle mücadelede de sonuna kadar bu
mücadeleyi veririz, bu mücadeleyi veren insanların yanında ve arkasında oluruz.

ÇAĞLAR
DEMİREL (Diyarbakır) – Sayın Bakan, Hurşit Külter’in akıbetiyle ilgili açıklama
yapmadınız.
MİLLÎ
SAVUNMA BAKANI FİKRİ IŞIK (Devamla) – Yüce Meclisi saygıyla selamlıyorum. (AK
PARTİ sıralarından alkışlar)
BAŞKAN
– Teşekkür ederim Sayın Bakan.
Şahsı
adına ikinci konuşmacı Murat Bakan, Ankara Milletvekili. 
Buyurunuz
Sayın Bakan.
İzmir
Milletvekili, pardon. Bakan olunca bakanlar Ankara’da tabii, ben karıştırıyorum
böyle Sayın Bakan.
MURAT
BAKAN (İzmir) – Sayın Başkan, değerli milletvekili arkadaşlarım; Genel Kurulu
saygıyla selamlıyorum.
Türk
Silahlı Kuvvetleri Personel Kanunu ile Bazı Kanunlarda Değişiklik Yapılması
Hakkında Kanun Tasarısı üzerinde şahsım adına söz almış bulunuyorum. 
Değerli arkadaşlar, bugün bu kürsüden ikinci konuşmam.
Daha önce de ifade ettiğim gibi, terörle mücadele konusunda her tür yasal
düzenlemeye en önemli insan hakkı olan yaşam hakkının korunması bakımından
destek olurken güvenlik-özgürlük dengesinin gözetilmesi gerektiğini tekrar
vurgulamak istiyorum.
Değerli arkadaşlar, konuşulacak her şey aşağı yukarı şu
saate kadar konuşuldu. Bu kanun kapsamına girmesi gereken bir husus daha var.
Nedir? Türk Silahlı Kuvvetleri personelinin özlük haklarıyla ilgili adalet
mücadelesi; uzman jandarmanın, uzman erbaşın, astsubayın, askerî sivil memurun
adalet mücadelesi. Ben, bir astsubay çocuğu olarak bu kürsüden astsubayların
özlük haklarıyla ilgili bir konuşma yapmak istiyorum izninizle. (CHP
sıralarından alkışlar) 
Bir astsubayın kızına yazdığı bir mektuptan kısa bir
paragraf okuyacağım: “Senden özür dilerim kızım. Sana hak ettiğin koşullarda
bir hayat sunamadım, her talebini karşılayamadım, iyi bir eğitim sağlayamadım.
İki yılda bir gördüğüm keyfî atamalarla düzenli bir okul hayatın olmadı. Bazen
kültürünü, dilini bilmediğin çocuklarla farklı farklı okullarda eğitim gördün.
Hiçbir arkadaşlığın iki yıldan fazla sürmedi, hep yarım kaldın. Sana hak
ettiğin bir oda veremedim. Adaletsiz lojman sistemi hayatımızı hep etkiledi.
Birileri ‘Lojmanın iyisi bana mı çıkar?’ diye dertlenirken biz ‘Acaba bize
lojman çıkar mı?’ diye kaygılandık. Çıkan lojmanlar ise kimsenin beğenmediği,
güneşsiz, küçük, basık yerler oldu. Bazen o kötü lojmana bile muhtaç olduk.
Terörün ne olduğunu öğrenemeyecek kadar küçüktün, silah sesleriyle öğrendin.
Özür dilerim kızım. Her istediğinde yanında olamadım. Hep bir özlemle büyüdün.
Keyfî mesailer, keyfî nöbetler, cezalar, denetleme hazırlıkları buna sebep
oldu. Bazen seni ve ailemi götüremedim çalıştığım yerlere. Statümü ve rütbemi
sen de taşıdın benim gibi. Serviste sana gösterilen yere oturdun. Yaşıtlarının
babaları farklı rütbelerde olduğu için onlarla aynı sosyal mekânlarda
oturamadın, çok sıra bekledin. Seni hak ettiğin tatile götüremedim; kamp sırası
on yılda bir gelemedi, diğerleri gibi her yıl gidemedik, puanımız,
kontenjanımız yetmedi. Hastalandığında A polikliniğine gidemedin, diğer
çocuklar gibi güzel parklarda oynayamadın. Astsubay olduğum için özür dilerim
kızım." 
İşte, sorunlarını dile getirmeye çalıştığım astsubaylar
bu insanlardır sevgili arkadaşlar. Görev başındakini, emeklisini ve ailelerini
de hesaba katarsak 1 milyon kişilik bir ordu. Savaşta ve barışta omuz omuza
çalıştıkları ve her fırsatta bir aile oldukları söylendiği hâlde, maaş ve özlük
hakları ile sosyal hakları söz konusu olduğunda ayrı tutulan büyük bir kitleden
bahsediyorum. 
Değerli arkadaşlar, astsubaylar, bir ayın sekiz on
gününü yirmi dört saat esasına göre, tek kuruş fazla mesai ücreti almadan,
nöbet, tatbikat, gece eğitimi, özel görevlerle kışlada geçirirler; buna rağmen,
birçok devlet memurundan daha alt derece ve kademeden göreve başlatılırlar, tek
neden astsubay oluşlarıdır. Bu durum, akla, mantığa, Anayasa’ya ve hatta
insanlık anlayışına aykırıdır. Diğer memurlar, 657 sayılı Devlet Memurları
Kanunu’nun ortak hükümlerinde belirtilen derece ve kademelerin -görev koşulları
dikkate alınarak elbette- bir üst derecesinden göreve başlarlar, bu hak astsubaylardan
esirgenmiştir. Adalet ve eşitlik gereği meslek yüksekokulu mezunu astsubayların
9’a 2, lisans mezunlarının 8’inci dereceden göreve başlatılarak adalet ve
eşitlik sağlanmalıdır. Adaletsizliğin giderilmesi için 1’in 4’ündeki
astsubayların 3600 olan ek göstergesi değiştirilmelidir. Orada sadece subaylara
ödenen makam, temsil, kadrosuzluk, görev tazminatından astsubaylar
yararlanamamaktadır. 
Günümüzün koşulları ve lisans mezunlarının er olarak
askerlik yapmaları dikkate alınarak astsubay meslek yüksekokulları lisans
seviyesine çıkarılmalı, fakülte mezunlarının astsubay sınıf okullarına alınma
işlemine devam edilmelidir. Ayrıca, sivil memurlara uygulanan sicil affının
askerî personele de uygulanması eşitlik gereğidir. 
Sevgili arkadaşlar, pazar günü evlenip pazartesi günü
göreve gitmek zorunda kalan, çocuklarının doğumunu çoğu kez göremeyen, yirmi
yılda 10 ayrı yere tayin edilen, yirmi beş yılda çalışma hayatlarının üç buçuk
yılını nöbette, üç yılını fazla mesai yapmakla geçiren 100 bine yakın bir kitlenin
sorunlarını dile getirdim. Cepheye sürdüğümüz bu insanların sorununu çözmek
siyasi iktidarın görevidir. Hükûmeti huzurlarınızda göreve davet ediyorum. Daha
önce de ifade ettiğim gibi, eri erden ayırmak ordumuza da ülkemize de insanlığa
da yakışmaz. Bu bir vesile oldu, Sayın Başbakanımız burada, umarım
astsubayların sorunlarının çözülmesi için kendisi de gayret sarf edecektir. 
Bu duygularla yüce Meclisi saygıya selamlıyorum. (CHP
sıralarından alkışlar) 
BAŞKAN – Teşekkür ederim Sayın Bakan. 
Birleşime iki dakika ara veriyorum. 
Kapanma Saati: 01.34 
SEKİZİNCİ OTURUM
Açılma Saati: 01.36
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Sema KIRCI (Balıkesir)
------0------
BAŞKAN
– Sayın milletvekilleri, Türkiye Büyük Millet Meclisinin 105’inci Birleşiminin
Sekizinci Oturumunu açıyorum. 
387
sıra sayılı Kanun Tasarısı’nın görüşmelerine kaldığımız yerden devam edeceğiz. 
Komisyon?
Yok. 
Ertelenmiştir.

Gündemin
2’nci sırasına alınan Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı ve Adalet Komisyonu Raporu’nun görüşmelerine
başlıyoruz.
2.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı (1/726) ve Adalet Komisyonu Raporu (S. Sayısı:
400) 
BAŞKAN
– Komisyon? Yok. 
Ertelenmiştir.

Bundan
sonra da komisyonların olmayacağı anlaşıldığından, alınan karar gereğince
Sayıştay Başkanı seçimini yapmak ve kanun tasarı ve teklifleri ile
komisyonlardan gelen diğer işleri sırasıyla görüşmek için 23 Haziran 2016
Perşembe günü saat 14.00’te toplanmak üzere birleşimi kapatıyorum; iyi geceler
diliyorum. 
Kapanma Saati: 01.37




(x) (10/239) esas numaralı Meclis
Araştırması Önergesi’nin tam metni tutanağa eklidir.


(x) Bu bölümde hatip tarafından Türkçe
olmayan bir kelime ifade edildi.


(x) 402 S.Sayılı Basmayazı tutanağa
eklidir.


(X) 387 S. Sayılı Basmayazı 21/6/2016
tarihli 104’üncü Birleşim Tutanağı’na eklidir.




